Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΟΒ'

Τετάρτη 3 Φεβρουαρίου 1999

 

 

Αθήνα, σήμερα στις 3 Φεβρουαρίου 1999, ημέρα Τετάρτη και ώρα 18.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.2.1999 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΑ' συνεδριάσεώς του, της Τρίτης 2 Φεβρουαρίου 1999, σε ό,τι αφορά την ψήφιση στο σύνολο των σχεδίων νόμων: 

1. "Κάλυψη δαπανών μετακινουμένων υπαλλήλων εντός και εκτός Επικράτειας και άλλες διατάξεις". 

2. "Κύρωση του Πρωτοκόλλου οικονομικής συνεργασίας μεταξύ της Κυβέρνησης της Ελληνικής Δημοκρατίας και της Δημοκρατίας της Αλβανίας και της Συμφωνίας Δανείου μεταξύ της Δημοκρατίας της Αλβανίας και της Ελληνικής Δημοκρατίας". 

3. "Κύρωση της Συνθήκης για την πλήρη απαγόρευση των πυρηνικών δοκιμών".) 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής, κ. Παναγιώτη Καμμένο, Βουλευτή Β' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η 'Ενωση Συνταξιούχων Τ.Χωροφυλακής - ΕΛ.ΑΣ. - Αγρινίου υποβάλλει προτάσεις για την ασφάλιση και συνταξιοδότηση του κλάδου. 

2) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Αριστείδης Τσαβδαρίδης, καθηγητής φιλόλογος, ζητεί την καθιέρωση συντελεστή στην αξιολόγηση του βαθμού του πτυχίου για την εισαγωγή στην ΠΑΤΕΣ ΣΕΛΕΤΕ. 

3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Ξενοδόχων Νομού Μαγνησίας ζητεί την ικανοποίηση των ασφαλιστικών αιτημάτων των μελών της. 

4) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ανώνυμος Ελληνική Εταιρεία Πετρελαιοειδών Revoil ζητεί να μην κλείσουν οι μικρές ελληνικές εταιρείες προς όφελος των ολιγοπωλίων των πολυεθνικών εταιρειών πετρελαίου. 

5) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Κισσάμου του Νομού Χανίων ζητεί να απομακρυνθεί το φορτίο του μότορσιπ Nawara το οποίο ναυάγησε στον κόλπο Κισσάμου. 

6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το 6/Θ Δημοτικό Σχολείο Αργαλαστής του Νομού Μαγνησίας ζητεί τη χορήγηση Η/Υ. 

7) Οι Βουλευτές κύριοι ΡΟΔΟΥΛΑ ΖΗΣΗ, ΙΩΑΝΝΗΣ ΑΡΑΠΗΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία ο Σύλλογος Γονέων και Κηδεμόνων Μαθητών 10/θέσιου Δημοτικού Σχολείου Ζαγοράς Μαγνησίας ζητεί τον πλήρη εξοπλισμό του σχολείου. 

8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Ανεξάρτητος Αγροτικός Σύλλογος Αλμυρού Μαγνησίας διαμαρτύρεται για τις "αφαιμάξεις" κατά τη διανομή επιδοτήσεων από τις Ενώσεις Γεωργικών Συνεταιρισμών. 

9) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Βιοτεχνικό Επιμελητήριο Αθήνας υποβάλλει τις ενστάσεις μελών του κατά της διακήρυξης ανοικτού διαγωνισμού στις 23.2.98. 

10) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία ο Δήμος Θεσπιέων του Νομού Βοιωτίας ζητεί την ίδρυση και λειτουργία ταχυδρομείου στο Δήμο Θεσπιέων. 

11) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Δικαστικών Υπαλλήλων Περιφερείας Πρωτοδικείου Τριπόλεως ζητεί επίλυση των προβλημάτων της ιατροφαρμακευτικής περίθαλψης των δημοσίων υπαλλήλων. 

12) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΔΗΜΗΤΡΙΟΣ ΤΣΟΒΟΛΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία το Τοπικό Συμβούλιο του Δημοτικού Διαμερίσματος Τρύφου του Δήμου Μεδεώνος Αιτωλ/νίας ζητεί τη λειτουργία Παιδικού Σταθμού στην περιοχή του. 

13) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Γεωπονικός Σύλλογος Ροδόπης ζητεί την άμεση λειτουργία του εργαστηρίου ΠΕΓΕΑΛ. 

14) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία ο Σύνδεσμος Ελλήνων Επαγγελματιών Οργανωτών Συνεδρίων ζητεί την κατασκευή στην Αθήνα του Διεθνούς Συνεδριακού Κέντρου. 

15) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία ο Σύλλογος Πολυτέκνων Φθιώτιδος ζητεί να γίνει ρύθμιση στο Ν. 2525 για τους πολύτεκνους εκπαιδευτικούς εφ' όσον αποδεδειγμένα ασχολούνται με την εκπαιδευτική διαδικασία και βρίσκονται μέσα στο χρονικό διάστημα ώστε να απορροφηθούν ως αναπληρωτές. 

16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ζεφυρίου Αττικής και Κοινωνικοί Φορείς ζητούν λήψη μέτρων σχετικά με την εγκληματικότητα που αντιμετωπίζει η περιοχή τους. 

17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Φίλων Αποτέφρωσης ζητεί τη θεσμοθέτηση του δικαιώματος των πολιτών μεταξύ ταφής και καύσης. 

18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος τ.Γενικών Δ/ντών και Αναπλ. Γεν. Δ/ντών των Υπουργείων και της Βουλής ζητεί να μην ανατραπεί με διατάξεις αναδρομικής ισχύος το νόμιμο καθεστώς συνταξιοδότησης των πρώην Γενικών Δ/ντών. 

19) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια 'Ενωση Αξ/κων - Υπαξ/κων Εθν. Αντίστασης, ο Αντιστ. Σύνδεσμος Αξ/κών - Υπαξ/κων Πολεμ. Αεροπορίας και ο Πανελλήνιος Σύνδεσμος Αγωνιστών Μ.Ανατολής, ζητούν την ψήφιση τροπολογίας ώστε να υπάρχει η δυνατότητα χορήγησης του Μερίσμτος Μ.Τ. σε Αξιωματικούς της Εθν. Αντίστασης. 

20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Εργαζόμενοι με σύμβαση ορισμένου χρόνου στη Δ/νση Αναδάσωσης Αττικής ζητούν οι επικείμενες προσλήψεις στις Δασικές Υπηρεσίες και τη Δασοπυρόσβεση να καλυφθούν από τους ίδιους. 

21) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δασοπονικός Σύλλογος Ελλάδος "ΔΑSO.S" υποβάλλει προτάσεις για τις προσλήψεις από το Πυροσβεστικό Σώμα. 

22) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Νομαρχιακή Αυτοδιοίκηση Εύβοιας θεωρεί ότι η επιλογή των προγραμμάτων κατάρτισης δεν είναι σύμφωνη με τις εκπαιδευτικές ανάγκες της Εύβοιας και ζητεί τις σχετικές διευκρινίσεις. 

23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων Ναυπηγείων Αυλίδας αντιτίθεται στην πώληση των ναυπηγείων μέσα από το διαγωνισμό της ΕΤΒΑ. 

24) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί στα πλαίσια της εφαρμογής του "Ι.Καποδίστριας" η παρακράτηση των δόσεων των κεντρικών αυτοτελών πόρων των Δήμων και Κοινοτήτων ανά μήνα να γίνεται σταδιακά. 

25) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Μεταποιητική Βιοτεχνία Γεωργικών και Αλιευτικών Προϊόντων EVIASTAR υποβάλλει προτάσεις για τον τρόπο σύναψης των συμβάσεων με την Ο.Π. (Ομάδα Παραγωγών). 

26) Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, ΔΗΜΗΤΡΙΟΣ ΤΣΟΒΟΛΑΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία ο Δήμος Κύμης του Νομού Εύβοιας ζητεί την αποτελεσματική αντιμετώπιση του προβλήματος ύδρευσης των κατοίκων. 

27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Νομού Εύβοιας ζητεί την αλλαγή κέντρου πληροφόρησης για το φαράγγι "Δημοσάρι". 

28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης του Νομού Εύβοιας ζητεί χρηματοδότηση για την έναρξη των εργασιών του έργου "εγκατάστασης λυμάτων και βορθολυμμάτων Οργανισμών Τοπικής Αυτοδιοίκησης της περιοχής Κύμης". 

29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Ελλήνων Επαγγελματιών Οργανωτών Συνεδρίων ζητεί την επίσπευση των διαδικασιών για την κατασκευή στην Αθήνα του Διεθνούς Συνεδριακού Κέντρου. 

30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ομοσπονδία Χιακών Σωματείων Αττικής ζητεί τη βελτίωση της ακτοπλοϊκής σύνδεσης του νησιού με τον Πειραιά. 

B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2646/29.9.98 ερώτηση δόθηκε με το υπ' αριθμ. 13/19.10.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 2646/29.9.98 ερώτηση του Βουλευτή κ. Μ. Κεφαλογιάννη σχετικά με την κατάργηση του τετραπλασιασμού του φόρου για αγορά αγροτικών εκτάσεων από μη αγρότες σας γνωρίζουμε ότι, ήδη με την παρ. 2 του άρθρου 64 του ν. 2637/98 "Σύσταση Οργανισμού Πιστοποίησης Λογαριασμών κλπ." που δημοσιεύθηκε στο ΦΕΚ 200/τ. Α'/27.8.98 καταργήθηκε αναδρομικά από τότε που ίσχυσε η διάταξη της παρ. 6 του άρθρου 2 του ν. 2520/97, περί τετραπλασιασμού του φόρου. 

Ο Υφυπουργός 

ΓΕΩΡΓΙΟΣ ΔΡΥΣ" 

2. Στην με αριθμό 2787/2.10.98 ερώτηση δόθηκε με το υπ' αριθμ. 1825/9.10.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 2787/2.10.98 που κατέθεσαν οι Βουλευτές κύριοι Μπ. Αγγουράκης και Ορ. Κολοζώφ στη Βουλή των Ελλήνων σχετικά με τα ερευνητικά κέντρα του Υπουργείου Εθνικής 'Αμυνας, σας γνωρίζονται τα ακόλουθα: 

Τα Κέντρα 'Ερευνας και Τεχνολογίας των τριών Κλάδων των Ενόπλων Δυνάμεων είναι οργανωμένα με βάση τα πρότυπα αντίστοιχων κέντρων δυτικοευρωπαϊκών χωρών του ΝΑΤΟ. Ο διαρκής εκσυγχρονισμός τους αποτελεί κύριο στόχο του Υπουργείου και αυτό διαφαίνεται ξεκάθαρα από τον προϋπολογισμό της Γενικής Διεύθυνσης Εξοπλισμών/ Διεύθυνσης Τεχνολογίας και Ανάπτυξης για το οικονομικό έτος 1999 στον οποίο προβλέπεται 1 δισ. δραχ. για την επιχορήγηση και ενίσχυση των Κέντρων 'Ερευνας. Η στελέχωση τους από επιστήμονες με πανεπιστημιακές και μεταπτυχιακές σπουδές καθώς και η συνεργασία τους με Ελληνικά Πανεπιστημιακά Ιδρύματα (ΕΜΠ, Παν/μιο Αθηνών, Αριστοτέλειο Παν/μιο Θεσσαλονίκης κλπ) και με ερευνητικά κέντρα άλλων χωρών του ΝΑΤΟ οδηγούν στην πλήρη αναβάθμισή τους. 

'Οσον αφορά την απόσυρση των σχετικών με τα Ερευνητικά Κέντρα διατάξεων από το νόμο για την Παλλαϊκή 'Αμυνα, πρυτάνευσε η αρχή, το όλο θέμα των ερευνητικών κέντρων να αντιμετωπισθεί στο σύνολο του, μέσα από την διαμόρφωση ουσιαστικού θεσμικού νομικού πλαισίου και όχι αποσπασματικά με μια τροπολογία η οποία θα θεράπευε επιμέρους προβλήματα αλλά δεν θα διασφάλιζε την σε βάθος χρόνου λειτουργία των ερευνητικών κέντρων λαμβάνοντας υπ' όψιν τις γενικότερες εξελίξεις σε θέματα έρευνας και τεχνολογίας, τόσο στον διεθνή όσο και στον Ελληνικό χώρο. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

3. Στην με αριθμό 2647/29.9.98 ερώτηση δόθηκε με το υπ' αριθμ. 2479/20.10.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2647/29.9.98 που κατέθεσε στη Βουλή ο Βουλευτής κ. Νικ. Κατσαρός, σχετικά με την περίπτωση καθιέρωσης ταχυδρομικής ατέλειας για την αποστολή χρημάτων σε άνδρες των Ενόπλων Δυνάμεων, σας πληροφορούμε τα παρακάτω: 

1. Με την παράγραφο 5 του άρθρου 68 του Ν. 2065/92 ορίζεται ότι "τα τέλη για την απλή ταχυδρομική αλληλογραφία των κληρωτών οπλιτών και υπαξιωματικών των Ε.Δ. και του Λ.Σ. οι ταχυδρομικές επιταγές, που αποστέλλονται σε αυτούς μέχρι 20.000 δρχ., τα ταχυδρομικά δέματα μέχρι βάρους 2 χιλιογρ. καθώς και τα δέματα που αποστέλλονται από τους στρατεύσιμους με την πολιτική περιβολή τους μέχρι βάρους 5 χιλιογρ. καταβάλλονται από το Υπ. Εθνικής 'Αμυνας απολογιστικά". 

2. Στα πλαίσια των ανωτέρων διατάξεων εκδόθηκε η αριθμ. 87566/2840/6.10.93 (ΦΕΚ 818/Β/93) κοινή Υπουργική απόφαση με την οποία καθορίσθηκε ο τρόπος πληρωμής των τελών για τη διακίνηση της αλληλογραφίας των κληρωτών οπλιτών και υπαξιωματικών των Ενόπλων Δυνάμεων και του Λ.Σ. 

3. Κατόπιν των ανωτέρω η ατέλεια για τις ταχυδρομικές επιταγές των κληρωτών οπλιτών και υπαξιωματικών των Ενόπλων Δυνάμεων και του Λ.Σ. είναι μέχρι του ποσού των 20.000 δρχ. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

4. Στις με αριθμό 2127/10.9.98 και 2433/19.9.98 ερωτήσεις δόθηκε με το υπ' αριθμ. 174/20.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις 2127/10.9.98 και 2433/19.9.98 ερωτήσεις, που κατέθεσαν οι Βουλευτές κύριοι Β. Κοντογιαννόπουλος και Β. Δ. Κορκολόπουλος, για τα θέματα της αρμοδιότητας μας, σας πληροφορούμε τα εξής: 

Αναφορικά με το θέμα της πληρωμής των Ρυτινοσυλλεκτών έχει εκδοθεί η σχετική κοινή διϋπουργική απόφαση (Υπουργών Γεωργίας και Οικονομικών) και έχει εκδοθεί το σχετικό ένταλμα. 

Η διϋπουργική επιτροπή στις 6.8.98 ενέκρινε πρόταση του Υπουργού Γεωργίας, ύψους 20 δισ. δραχ. που αφορά την αποκατάσταση των δασικών εκτάσεων από τις πρόσφατες πυρκαγιές καθώς επίσης και την αποζημίωση των αγροτικών καλλιεργειών. 

Αναλυτικά: 

α) 15 δισ. για έργα αποκατάστασης δασικών εκτάσεων δηλαδή για αντιδιαβρωτικά, αντιπλημμυρικά και έργα αναδασώσεων και 

β) 5 δισ. για αποζημιώσεις σε αγροτικές καλλιέργειες που επλήγησαν από τις πυρκαγιές. 

Η συνολική δαπάνη των έργων αποκατάστασης για το 1998 θα ανέλθει σε 2,7 δισ. δραχ. Το 1999 σε 8 δισ. και το 2000 σε 4,8 δισ. 

Αποκατάσταση δασικών εκτάσεων 

Η αποκατάσταση πραγματοποιείται σε τρεις φάσεις: 

Α' φάση: Αντιδιαβρωτικά και αντιπλημμυρικά έργα 

Β' φάση: Τεχνητή αναδάσωση 

Γ' φάση: Φυσική αναδάσωση 

Παρακολούθηση του έργου. 

Την παρακολούθηση των έργων αναλαμβάνουν εκ μέρους του Υπουργείου Γεωργίας ο Υφυπουργός Δ. Σωτηρλής και ο Γενικός Γραμματέας Β. Σιουμάλας και εκ μέρους του ΥΠΕΧΩΔΕ ο Υφυπουργός Θ. Κολιοπάνος και ο Γενικός Γραμματέας Η. Μπεριάτος. 

Επιτροπές κοινωνικού ελέγχου για την παρακολούθηση εκτέλεσης των έργων. 

Με κοινές αποφάσεις των Υπουργών ΠΕΧΩΔΕ Κ. Λαλιώτη και Γεωργίας Στ. Τζουμάκα, συγκροτήθηκαν επιτροπές κοινωνικού ελέγχου που προεδρεύονται από τους Γενικούς Γραμματείς των Περιφερειών Αττικής, Πελοποννήσου και Δυτικής Ελλάδας και συμμετέχουν Νομάρχες εκπρόσωποι των Τοπικών Ενώσεων Δήμων και Κοινοτήτων, των Νομαρχιακών Συμβουλίων, του ΥΠΕΧΩΔΕ της Γενικής Διεύθυνσης Δασών και Φυσικού Περιβάλλοντος του Υπουργείου Γεωργίας, του Γεωτεχνικού Επιμελητηρίου Ελλάδας, οικολογικών οργανώσεων καθώς και υπαλλήλων των Διευθύνσεων Αναδασώσεων και των Δασαρχείων. 

'Εργο των επιτροπών είναι η παρακολούθηση των μελετών και της εκτέλεσης των έργων αποκατάστασης. 

Τεχνικές ομάδες παρακολούθησης. 

Οι Γενικοί Γραμματείας των Περιφερειών Αττικής, Πελοποννήσου και Δυτικής Ελλάδας, συγκρότησαν τεχνικές ομάδες παρακολούθησης για την εκτέλεση των έργων με εκπροσώπους από την Αυτοδιοίκηση και υπαλλήλους των διευθύνσεων δασών των δασικών υπηρεσιών των περιοχών και των τεχνικών διευθύνσεων των περιφερειών. 

Κήρυξη αναδασωτέων δασικών εκτάσεων 

α)Κηρύχθηκαν αναδασωτέες από το Γενικό Γραμματέα Περιφέρειας Αττικής (Αυλώνας, Χαλκούτσι, Συκάμινο) όπου κάηκαν 40.000 στρέμματα. 

β)Οργανώθηκαν οι ενέργειες για την κήρυξη αναδασωτέων μέχρι 22.9.98 οι εκτάσεις στον Υμηττό όπου κάηκαν 4.000 στρέμματα. 

γ)Εως 8.10.98 θα κηρυχθούν αναδασωτέες οι εκτάσεις στην Πεντέλη όπου κάηκαν πλέον των 100.000 στρεμμάτων. 

Επίσης θα κηρυχθούν αναδασωτέες εντός του ίδιου χρονικού διαστήματος 2.000 στρέμματα που κάηκαν στην Σαλαμίνα και 1000 στρέμματα στη Δυτική Αττική. 

Οι ίδιες διαδικασίες ακολουθούνται από τους Γενικούς Γραμματείς Περιφέρειας Πελοποννήσου και Δυτικής Ελλάδας για την κήρυξη αναδασωτέων των εκτάσεων που κάηκαν στις περιοχές της αρμοδιότητας τους. 

Για την υλοποίηση των ανωτέρων η Γεωγραφική Υπηρεσία Στρατού ανέλαβε την έγχρωμη αεροφωτογράφιση των περιοχών αρμοδιότητας των δασαρχών Πεντέλης, Καπανδριτίου, Μεσσηνίας και Πύργου. Μετά την αεροφωτογράφιση ακολούθησαν αυτοψίες και αποτυπώσεις στις καμένες δασικές εκτάσεις και προετοιμάζονται η εμβαδομέτρηση και η ανάλυση των χρήσεων γης, καθώς και οι προτάσεις για κήρυξη ως αναδασωτέων των εκτάσεων που υπάγονται στην αρμοδιότητα των ανωτέρω δασαρχείων. 

Αντιδιαβρωτικά και αντιπλημμυρικά έργα: 

Περιφέρεια Δυτικής Ελλάδος. 

Μέχρι τέλος Οκτωβρίου θα έχουν υλοποιηθεί τα επείγοντα αντιδιαβρωτικά και αντιπλημμυρικά έργα στις περιοχές που επλήγησαν από τις πυρκαγιές. 

Δηλαδή: 

- 'Εργα βαθμίδωσης εδάφους με μηχανικά μέσα 

- 'Εργα συγκράτησης εδαφών με κορμοφράγματα - κλαδοπλέγματα 

- Σκυρόδμητα ή ξύλινα φράγματα σε μικροχειμάρους 

- Φράγματα και τεχνικά έργα στο ορεινό τμήμα των χειμάρρων 

- Διευθετήσεις κοίτης 

- 'Αλλα τεχνικά έργα προστασίας οικισμών, υποδομών. 

Στην εν λόγω περιφέρεια και συγκεκριμένα στο Νομό Αιτ/νίας έχουν καεί 31.000 στρ. και θα πραγματοποιηθούν έργα ύψους 320 εκατ. δραχ. 

Στο Νομό Αχαϊας έχουν καεί 14.000 στρ. και θα πραγματοποιηθούν έργα ύψους 340 εκατ. δραχ. 

Στο Νομό Ηλείας έχουν καεί 125.000 στρ. και θα πραγματοποιηθούν έργα ύψους 1 δις δραχ. 

Τα προαναφερόμενα κονδύλια θα διατεθούν μέσα σε μια τριετία. 

Αποζημιώσεις για καταστροφές στον αγροτικό τομέα. 

Υπεγράφησαν δυο Υπουργικές αποφάσεις του Υπουργού Γεωργίας Στ. Τζουμάκα και του Υφυπουργού Οικονομικών κ. Ν. Χριστοδουλάκη ύψους 300 εκατ. και 600 εκατ. δραχ για άμεση ενίσχυση σε ζωοτροφές προς τους πληγέντες κτηνοτρόφους λόγω των πυρκαγιών που υπέστησαν βοσκότοποι και χορτολιβαδικές εκτάσεις. 

Για τις υπόλοιπες αποζημιώσεις στον αγροτικό τομέα υπεβλήθη σχέδιο προς έγκριση στην Ε.Ε. ύψους 6 δις δρχ. Η καταγραφή των ζημιών βρίσκεται στην τελευταία φάση της εξατομίκευσης στις περιοχές που επλήγησαν. Οι εξατομικεύσεις πραγματοποιούνται από τις υπηρεσίες γεωργίας των νομαρχιακών αυτοδιοικήσεων των πληγέντων περιοχών. 

Μετά το πέρας των εξατομικεύσεων και την έγκριση του σχεδίου από την Ε.Ε. θα αποδοθούν στους δικαιούχους οι αντίστοιχες αποζημιώσεις. 

Θέμα παγώματος οφειλών και δανείων των αγροτών που πλήγηκαν από τις πρόσφατες πυρκαγιές του Νομού Ηλείας, χωρίς την κάλυψη του σχετικού κόστους από την Πολιτεία δεν είναι δυνατόν να αντιμετωπισθεί από την ΑΤΕ γιατί οι πόροι της Τράπεζας προέρχονται από καταθέσεις και κατά συνέπεια, μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής κεφαλαίων και τόκων στους καταθέτες της. 

Η ΑΤΕ σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να αναταποκριθούν στις υποχρεώσεις τους στην Τράπεζα λόγω εκτάκτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κλπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 πράξης του διοκητή της Τράπεζας της Ελλάδος και προβλέπουν ρύθμιση των ληξηπρόθεσμων χρεών, χωρίς τόκους ποινής, σε ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί. 

Στα πλαίσια αυτά θα αντιμετωπισθούν και οι παραγωγοί του Νομού Ηλείας που υπέστησαν εκτεταμένες καταστροφές στην παραγωγή τους από τις πυρκαγιές του Ιουλίου-Αυγούστου. 

Η καθυστέρηση στις πληρωμές των δικαιούχων της "πρόωρης σύνταξης" οφείλεται στην αλλαγή της διαδικασίας έκδοσης των χρηματικών ενταλμάτων προπληρωμής (ορισμός β' υπολόγου) ύστερα από σχετική ερμηνευτικά εγκύκλιο του Υπουργείου Οικονομικών. 

'Ηδη το θέμα διευθετήθηκε και άρχισε η καταβολή των "συντάξεων" στους δικαιούχους. 

Τέλος γνωρίζουμε ότι έχουν πληρωθεί επιδοτήσεις λαδιού στην ΕΑΣ Γαστούνης 15.9.98, ΕΑΣ Ηλείας 24.8.98, ΕΑΣ Αμαλιάδος 24.8.98 και ΕΑΣ Λεχαινών 24.8.98 και δεν εκκρεμεί κανένας φάκελλος προς πληρωμή. 

Η οικονομική ενίσχυση στους ρητινοκαλλιεργητές για τις εργασίες καθαρισμού της υπορόφου βλάστησης που πραγματοποίησαν το έτος 1997 στα ρητινευόμενα δάση θα καταβληθεί σύντομα. Για όσους ρητινοκαλλιεργητές ζημιώθηκαν από τις πυρκαγιές θα καταβληθεί αποζημίωση για την ποσότητα ρυτίνης που καταστράφηκε. 

Ο Υπουργός 

ΣΤΕΦ. ΤΖΟΥΜΑΚΑΣ" 

5. Στην με αριθμό 2631/28.9.98 ερώτηση δόθηκε με το υπ' αριθμ. 4757/20.10.98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 2631/28.9.98 ερώτηση του Βουλευτή κ. Β. Μιχαλολιάκου, σας γνωρίζουμε τα κάτωθι: 

Είναι γνωστό ότι, υπάρχουν διαφορές ποιότητας, μεταξύ των διαφόρων τύπων μεμβρανών από τις οποίες κατασκευάζονται τα φίλτρα αιμοκάθαρσης. 

Τα φίλτρα "παλαιάς τεχνολογίας" που σε μεγάλη αναλογία ταυτίζονται με αυτά της κουπροφάνης θεωρούνται διεθνώς λιγότερα βιοσυμβατά σε σχέση με αυτά τα νεώτερης τεχνολογίας, που κατασκευάζονται από συνθετικές μεμβράνες. 

Διεθνώς υπάρχει η τάση μείωσης της χρήσης μεμβρανών από κουπροφάνη και αύξηση της χρήσης μεμβρανών από συνθετικά υλικά. Παρά ταύτα, η κουπροφάνη αν και χρησιμοποιείται περισσότερο από 25 χρόνια, εξακολουθεί να καλύπτει το μεγαλύτερο ποσοστό των ασθενών σε αιμοκάθαρση, στην Ευρώπη και την Αμερική. 

Στη χώρα μας, η χρήση μεμβρανών κουπροφάνης κυμαίνεται περίπου στο επίπεδο του 40%-50% που είναι ανάλογο με αυτό των ΗΠΑ. Οι νεώτερης τεχνολογίας μεμβράνες άρχισαν να χρησιμοποιούνται την τελευταία πενταετία με συνεχή αύξηση της χρήσης τους, αλλά και πολύ νωρίς με βάση τις υπάρχουσες πολλές και αντικρουόμενες επιστημονικές απόψεις, να πούμε ότι θα πρέπει να αντικαταστήσουν την κουπροφάνη. 

Η νοσηρότητα και η επιβίωση των ασθενών που υποβάλλονται σε χρόνια αιμοκάθαρση, εξαρτάται από πολλούς παράγοντες και θεωρητικά, ο τύπος των μεμβρανών, δηλ. το υλικό κατασκευής της μεμβράνης, πιθανόν να είναι ένας απ' αυτούς. 

Η άμεση συσχέτιση του τύπου της μεμβράνης με τη νοσηρότητα (π.χ. λοιμώξεις) και θνησιμότητα των ασθενών που υποβάλλονται σε αιμοκάθαρση, πρέπει να τεκμηριώνεται με καλά σχεδιασμένες μακροπρόθεσμες μελέτες που λαμβάνουν υπόψη όλους τους εμπλεκόμενους παράγοντες. Μέχρι τώρα δεν υπάρχουν αποτελέσματα τέτοιων μελετών, που να συσχετίζουν συγκεκριμένο τύπο μεμβράνης με αυξημένο ποσοστό λοιμώξεων και μειωμένης επιβίωσης ασθενών. Τα αναφερόμενα περί λοιμώξεων είναι αντικρουόμενα, το βέβαιο είναι ότι βιοσυμβατές μεμβράνες με υψηλή διήθηση παρουσιάζουν μεγαλύτερη συχνότητα λοιμώξεων απ' ότι οι μεμβράνες της κλασσικής αιμοκάθαρσης. 

Παρενέργειες υπάρχουν τόσο από την χρήση μεμβρανών κουπροφάνης, όσο και από τη χρήση συνθετικών μεμβρανών. Ο υπεύθυνος νεφρολόγος γιατρός είναι αυτός που έχει την ευθύνη και αποφασίζει για τη νοσηλεία, την ποιότητα και επάρκεια της αιμοκάθαρσης των ασθενών με γνώμονα πάντοτε το όφελος του ασθενή για καλύτερη ποιότητα ζωής. Γι' αυτό και ο υπεύθυνος νεφρολόγος πρέπει να τη δυνατότητα επιλογής μεταξύ των διαφόρων τύπων μεμβράνης και να εξατομικεύει τη χρήση φίλτρων, ανάλογα με τα προβλήματα του κάθε ασθενή. 

Το Υπουργείο σε καμμιά περίπτωση δεν παρεμβαίνει στο έργο των γιατρών. 

Επι πλέον σας γνωρίζουμε ότι, σύμφωνα με τα στοιχεία της Ευρωπαϊκής 'Ενωσης Αιμοκάθαρσης και μεταμόσχευσης Νεφρού (EDTA) το επίπεδο θνησιμότητας των Νεφροπαθών στην Ελλάδα είναι το χαμηλότερο της Ευρώπης, το δε επίπεδο ποιότητας της αιμοκάθαρσης στην Ελλάδα είναι από τα υψηλότερα στον κόσμο. 

Ο Υφυπουργός 

ΕΜΜ. ΣΚΟΥΛΑΚΗΣ" 

6. Στην με αριθμό 699/30.7.98 ερώτηση δόθηκε με το υπ' αριθμ. 25286/19.10.98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 699/30.7.98 ερώτηση του Βουλευτή κ. Η. Βεζδρεβάνη σας γνωρίζουμε τα εξής: 

Το Υπουργείο Υγείας-Πρόνοιας δίνει την έγκριση για την προκήρυξη ιατρικών θέσεων του κλάδου Ε.Σ.Υ. στα νοσοκομεία, τα οποία είναι υπεύθυνα για την δημοσίευση των προκηρύξεων στις εφημερίδες μέσα σε ορισμένο χρονικό διάστημα. 

Ο Υπουργός 

Κ. ΓΕΙΤΟΝΑΣ" 

7. Στην με αριθμό 2019/4.9.98 ερώτηση δόθηκε με το υπ' αριθμ. 1422/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2019/4.9.98 που κατέθεσε η Βουλευτής κυρία Β. Αράπη Καραγιάννη, σας γνωρίζουμε τα ακόλουθα: 

Η δεύσμευση του Υπουργού αφορούσε την εφαρμογή προγραμμάτων "μέσης διάρκειας", διάρκειας 6 μηνών και όχι ενός έτους. 

Τα Ταχύρυθμα Επιμορφωτικά Προγράμματα διάρκειας 40 ωρών είναι πράγματι προαιρετικά για τους εκπαιδευτικούς, αλλά ταυτόχρονα είναι ιδιαίτερα χρήσιμα γι' αυτούς, όπως αποδεικνύει ο μεγάλος αριθμός αιτήσεών τους να τα παρακολουθήσουν. Σε ό,τι αφορά τη διάρκειά τους (40 ώρες) υπενθυμίζεται ότι ένα εξαμηνιαίο πανεπιστημιακό μάθημα έχει επίσης διάρκεια 40 ωρών, χωρίς βέβαια να αμφισβητείται από τον οποιονδήποτε η επιστημονική του ποιότητα και επάρκεια. 

Επιμόρφωση ασφαλώς δεν σημαίνει "ετήσια απόσπαση από το σχολικό πρόγραμμα", όπως αναφέρεται στην ερώτηση. Σε όλες τις χώρες της Ευρώπης η επιμόρφωση είναι βραχείας διάρκειας και επαναλαμβανόμενη, για μια σειρά λόγων, οι κυριότεροι από τους οποίους είναι: 

α. Οι βραχυχρόνιες επαναλαμβανόμενες επιμορφώσεις ανταποκρίνονται στην ανάγκη παρακολούθησης των ραγδαίων εξελίξεων στο περιβάλλον της εκπαίδευσης. Είναι ευέλικτες και μπορούν να συναρθρώνονται μεταξύ τους. 

β. Δίνουν τη δυνατότητα σε πολύ μεγαλύτερο αριθμό εκπαιδευτικών να επιμορφωθούν. Υπενθυμίζεται άλλωστε ότι η επιμόρφωση συμπληρώνει αναθεωρεί τη βασική κατάρτιση του εκπαιδευτικού και δεν την υποκαθιστά. 

Ειδικότερα: 

Α. Κατά το σχολικό έτος 1997-98 πραγματοποιήθηκαν τα παρακάτω Ταχύρυθμα Υποχρεωτικά Επιμορφωτικά Προγράμματα: 

1. Ταχύρυθμα Υποχρεωτικά Επιμορφωτικά Προγράμματα για τους εκπαιδευτικούς ΠΕ2, ΠΕ3, ΠΕ4 που δίδασκαν στην Α' τάξη όλων των τύπων Λυκείου (Α' Στάδιο). 

Τα προγράμματα αυτά πραγματοποιήθηκαν σε δυο φάσεις. Η πρώτη φάση (25-29 Αυγούστου 1997) περιελάμβανε τα προγράμματα επιμόρφωσης των πολλαπλασιαστών. Ως πολλαπλασιαστές εκλήθησαν οι σχολικοί σύμβουλοι, μέλη των ομάδων συγγραφής των σχολικών βιβλίων -παραγωγής διδακτικού υλικού και σύνταξης των αναλυτικών προγραμμάτων, εκπαιδευτικοί κάτοχοι μεταπτυχιακών τίτλων σπουδών στο αντικείμενο, με εξειδικευμένες γνώσεις και εμπειρία. Συνολικά τα Επιμορφωτικά προγράμματα των πολλαπλασιαστών (διάρκειας 30 ωρών) παρακολούθησαν 560 πολλαπλασιαστές. 

Στη δεύτερη φάση (3-17 Σεπτεμβρίου 1997) οι πολλαπλασιαστές αυτοί επιμόρφωσαν 10.918 εκπαιδευτικούς των συγκεκριμένων κλάδων. Την ευθύνη της υλοποίησης των προγραμμάτων αυτών (διάρκειας 25 ωρών) έφεραν τα 16 ΠΕΚ όλης της χώρας. 

2. Ταχύρυθμα Υποχρεωτικά Επιμορφωτικά Προγράμματα που απευθύνονταν στους εκπαιδευτικούς ΠΕ2 οι οποίοι δίδασκαν στην Α' Λυκείου των ημερησίων και εσπερινών ΤΕΛ. Αυτά αποσκοπούσαν στο να διευκολύνουν την εισαγωγή και τη διδασκαλία του μαθήματος των αρχαίων ελληνικών στα παραπάνω λύκεια μετά την αναδιάρθρωση του ωρολογίου προγράμματος των μαθημάτων εν όψει του Ενιαίου Λυκείου. Κατά το χρονικό διάστημα 8-16 Ιανουαρίου 1998 επιμορφώθηκαν συνολικά 845 εκπαιδευτικοί. 

3. Ταχύρυθμα Επιμορφωτικά Προγράμματα που απευθύνονταν στους εκπαιδευτικούς ΠΕ2, ΠΕ3, και ΠΕ4 που δίδασκαν στην Α' Λυκείου (Β' Στάδιο). Σκοπός των σεμιναρίων αυτών ήταν να διαπιστωθεί ο ρυθμός διάδοσης των εκπαιδευτικών αλλαγών. Το πρόγραμμα πραγματοποιήθηκε σε δυο φάσεις. Η πρώτη αφορούσε την επιμόρφωση 394 πολλαπλασιαστών/ επιμορφωτών και η δεύτερη την επιμόρφωση 11.000 εκπαιδευτικών της τάξης. 

Β. Κατά τη διάρκεια του σχολικού έτους 1998-1999 έχουν προγραμματισθεί και άρχισε η υλοποίηση Ταχύρυθμων Υποχρεωτικών Επιμορφωτικών Προγραμμάτων για τους εκπαιδευτικούς ΠΕ2, ΠΕ3, ΠΕ4, ΠΕ19 και ΠΕ20 μόνιμους ή αναπληρωτές των δημοσίων και ιδιωτικών σχολείων. Τα συγκεκριμένα προγράμματα στόχο έχουν να διευκολύνουν την υποδοχή, στήριξη και προώθηση των επιχειρούμενων εκπαιδευτικών αιχμής (της τάξης) αναφορικά με τα καινούργια βιβλία, τα νέα αναλυτικά προγράμματα και τις σύγχρονες μεθόδους αξιολόγησης που θα ισχύσουν στο Ενιαίο Λύκειο. Τα Επιμορφωτικά Προγράμματα αυτά πραγματοποιούνται και πάλι σε δυο φάσεις. 

Η Α' φάση που αφορούσε την επιμόρφωση των πολλαπλασιαστών (διάρκειας 30 ωρών) πραγματοποιήθηκε κατά το χρονικό διάστημα από 31.8-3.9.98. Συμμετείχαν 365 πολλαπλασιαστές των παραπάνω ειδικοτήτων οι οποίοι στη συνέχεια και κατά το χρονικό διάστημα από 17.9.-5.10.98 (Β' φάση) ανέλαβαν να επιμορφώσουν τους εκπαιδευτικούς των συγκεκριμένων ειδικοτήτων (περίπου 13.000) στα σχολεία όλης της χώρας. 

Επίσης πραγματοποιήθηκαν και υλοποιούνται Ταχύρυθμα Επιμορφωτικά Σεμινάρια για τις ειδικότητετς ΠΕ1, ΠΕ8, ΠΕ9, ΠΕ10, ΠΕ12, ΠΕ13, ΠΕ14, ΠΕ16, εκπαιδευτικών από 12.10-12.11.98. Τα σεμινάρια αυτά πραγματοποιούνται σε δυο φάσεις. Η Α' φάση αφορά την επιμόρφωση των πολλαπλασιαστών (5-6.10.98) και η Β' φάση αφορά την επιμόρφωση των εκπαιδευτικών της τάξης, η οποία θα υλοποιηθεί εντός του Οκτωβρίου 1998. 

Γ. Ταχύρυθμα Προαιρετικά Επιμορφωτικά Προγράμματα. 

Κατά τα σχολικά έτη 1996-97 και 1997-98 πραγματοποιήθηκαν στα ΠΕΚ όλης της χώρας 750 Ταχύρυθμα Προαιρετικά Επιμορφωτικά Προγράμματα διάρκειας 40 ωρών το καθένα τα οποία παρακολούθησαν 22.500 εκπαιδευτικοί της Π/θμιας και Δ/θμιας Εκπ/σης. Τα προγράμματα αυτά αναφέρονταν σε διάφορες θεματικές ενότητες έτσι ώστε οι εκπαιδευτικοί: 

Να ενημερωθούν για τις εξελίξεις σε συγκεκριμένους επιστημονικούς παιδαγωγικούς, τεχνολογικούς, κοινωνικούς, πολιτικο-οικονομικούς τομείς που συνδέονται άμεσα με το έργο τους. 

Να αποκτήσουν τα κατάλληλα μεθοδολογικά εργαλεία για την καλύτερη κατανόηση και κριτική αντιμετώπιση των εξελίξεων που θα τους οδηγήσουν σε συνειδητές επιλογές, αρτιότερη οργάνωση και αποτελεσματικότερη αναμόρφωση του εκπαιδευτικού τους έργου. 

Να ευαισθητοποιηθούν οι εκπαιδευτικοί και να προωθηθούν σε μια δια βίου διάθεση βελτίωσης των επαγγελματικών τους προσόντων. 

Επίσης για το σχολικό έτος 1998-99 προγραμματίζονται και θα πραγματοποιηθούν 250 Ταχύρυθμα Προαιρετικά Προγράμματα. 

Πέραν των βραχυπροθέσμων επιμορφωτικών προγραμάτων που γίνονται στα Περιφερειακά Επιμορφωτικά Κεντρα (Π.Ε.Κ.) πραγματοποιείται στα διδασκαλεία της χώρας μετεκπαίδευση των εκπαιδευτικών Π/θμιας Εκπ/σης που διαρκεί τέσσερα εξάμηνα. Σε όσους περατώνουν με επιτυχία τη φοίτησή τους χορηγείται δίπλωμα διετούς μετεκπαίδευσης στις επιστήμες της Αγωγής και οι κάτοχοι του τίτλου αυτού έχουν όλα τα δικαιώματα των πτυχιούχων των Παιδαγωγικών Τμημάτων. 

Επίσης υλοποιείται από τα Παιδαγωγικά Τμήματα της χώρας το ειδικό πρόγραμμα για την επαγγελματική και ακαδημαϊκή αναβάθμιση των εκπαιδευτικών Π.Ε. με διετείς σπουδές (εξομοίωση προς του αποφοίτους των Παιδαγωγικών Τμημάτων των Α.Ε.Ι.) Ο συνολικός αριθμός των εκπαιδευτικών που θα παρακολουθήσουν το πρόγραμμα ανέρχεται στις 17.500 περίπου. 

Ο αριιθμός των φοιτούντων στα διδασκαλεία της χώρας κατά έτος και κατηγορία (δάσκαλοι-νηπιαγωγοί) είναι ως ακολούθως: 


 
 Α' έτος
 Β' έτος
 Σύνολο

(Α' & Β' έτος)
 
Μ.Δ.Δ.Ε.
 201
 190
 391
 
Δ/ΛΕΙΟ ΝΗΠ. ΑΘΗΝΑΣ
 60
 41
 101
 
Δ.Δ.Ε. ΘΕΣ/ΝΙΚΗΣ
 89
 86
 175
 
Δ.Ν. ΘΕΣ/ΝΙΚΗΣ
 60
 54
 114
 
Δ.Δ.Ε. ΙΩΑΝΝΙΝΩΝ
 55
 84
 139
 
Δ.Ν. ΙΩΑΝΝΙΝΩΝ
 42
 25
 67
 
Δ.Δ.Ε. ΠΑΤΡΩΝ
 62
 --
 62
 
Δ.Δ.Ε. ΡΕΘΥΜΝΟΥ
 45
 --
 45
 
Δ.Ν. ΡΕΘΥΜΝΟΥ
 17
 --
 17
 
ΓΕΝΙΚΟ ΣΥΝΟΛΟ
 631
 480
 1111
 


Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

8. Στην με αριθμό 2530/24.9.98 ερώτηση δόθηκε με το υπ' αριθμ 1600/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2530/24.9.98 που κατέθεσε ο Βουλευτής κ. Π. Ψωμιάδης, σχετικά με την εισαγωγή και διδασκαλία από καθηγητές Φυσικής Αγωγής του μαθήματος της Αθλητικής και Ολυμπιακής Παιδείας στα σχολεία της Πρωτοβάθμιας και Δευτεροβάθμιας Εκπαίδευσης σας γνωρίζουμε τα εξής: 

Σύμφωνα με το τεχνικό δελτίο ΣΕΠΠΕ (Σχολεία Εφαρμογής Πειραματικών Προγραμμάτων Εκπαίδευσης), υποβλήθηκε σειρά προτάσεων εφαρμογής Πειραματικών Προγραμμάτων Εκπαίδευσης (ΠΠΕ) για το σχολικό έτος 1998-99. 

'Ενα από τα παραπάνω είναι και το πειραματικό πρόγραμμα "Εισαγωγή της Ολυμπιακής και Αθλητικής Παιδείας στα σχολεία" που θα εφαρμοστεί στην Στ' τάξη του Δημοτικού σε 30 επιλεγμένα σχολεία, μια ώρα την εβδομάδα, με την προσθήκη της ώρας στο ωρολόγιο πρόγραμμα. Η εφαρμογή του πειραματικού αυτού προγράμματος ανατίθεται κατά προτεραιότητα στον εκπαιδευτικό με ειδικότητα Φυσική Αγωγή. 

Τα αποτελέσματα θα αξιολογηθούν με σκοπό την επέκταση και εδραίωση του θεσμού. 

Η UNESCO έδειξε ενδιαφέρον για το θέμα και σε περίπτωση θετικών αποτελεσμάτων θα το προτείνει σε σχολεία άλλων χωρών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

9. Στην με αριθμό 2548/24.9.98 ερώτηση δόθηκε με το υπ' αριθμ. 1603/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2548/24.9.98, που κατέθεσε ο Βουλευτής κ. Γ. Κουράκης σχετικά με τη λειτουργία του Δημοτικού Σχολείου Ανω Βιάννου του Ν. Ηρακλείου, σας γνωρίζουμε τα εξής: 

'Οπως μας πληροφόρησε ο προϊστάμενος του 3ου Γραφείου Α/θμιας Εκπ/σης Ν.Α. Ηρακλείου το Δημοτικό Σχολείο Ανω Βιάννου δημιουργήθηκε από την συνένωση όλων των μικρών σχολείων της περιοχής σε μια σχολική μονάδα και με την επωνυμία "5/θεσιο Δημοτικό Σχολείο Ανω Βιάννου", το οποίο μέχρι και το σχολικό έτος 1997-98 λειτουργούσε ως 6/θεσιο, με οργανική θέση εκπ/κού Φυσικής Αγωγής και Αγγλικής Γλώσσας. 

Κατά το τρέχον σχολικό έτος 1998-99 ο αριθμός των μαθητών μειώθηκε στους 65. 

Στο Νομό Ηρακλείου διορίστηκαν 13 Νηπιαγωγοί, 14 εκπ/κοί Φυσικής Αγωγής, 13 Εκπ/κοί Αγγλικής Γλώσσας και 4 Μουσικοί και θα ακολουθήσουν σύντομα 10 διορισμοί εκπαιδευτικών ακόμα από τον πίνακα επιτυχόντων του διαγωνισμού του ΑΣΕΠ (4 Φυσικής Αγωγής, 3 Αγγλικών και 3 νηπιαγωγοί). 

Επιπλέον στο Ν. Ηράκλειο διατέθηκαν 87 πιστώσεις για την πρόσληψη αναπληρωτών δασκάλων, νηπ/γών και καθηγητών ειδικότητας. 

Η τοποθέτηση εκπ/κών στο δημοτικό σχολείο 'Ανω Βιάννου από τις ως άνω προσλήψεις είναι αρμοδιότητα του οικείου ΠΥΣΔΕ και του Προϊστάμενου οι οποίοι γνωρίζουν τις ανάγκες των σχολείων της περιφέρειάς τους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

10. Στην με αριθμό 2535/24.9.98 ερώτηση δόθηκε με το υπ' αριθμ. 1601/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2535/24.9.98 που κατέθεσαν οι Βουλευτές κύριοι Ν. Γκατζής και Α. Κανταρτζής σας πληροφορούμε τα ακόλουθα: 

'Υστερα από την αποκέντρωση του Προγράμματος Δημοσίων Επενδύσεων η ευθύνη για την σύνταξη του προγράμματος σχολικής στέγης ανάγεται στην αποκλειστική αρμοδιότητα της Νομαρχιακής Αυτοδιοίκησης. 

Το Νομαρχιακό Συμβούλιο κάθε νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες, χωρίς την παρέμβαση του Υπουργείου Παιδείας. 

Ο Ο.Σ.Κ. από το τρέχον έτος 1998 έχει την αρμοδιότητα της κατανομής των πιστώσεων του Π.Δ.Ε. στις νομαρχιακές αυτοδιοικήσεις για οικόπεδα και κατασκευές και στους Ο.Τ.Α. για τις επισκευές και συντηρήσεις των διδακτηρίων Α/βθμιας και Β/βάθμιας Εκπ/σης. 

Οι εγκεκριμένες πιστώσεις της ΣΑΕ 041/5 του ΟΣΚ για τη Νομαρχιακή Αυτοδιοίκηση Μαγνησίας για το 1998, από το εθνικό ΠΔΕ ανέρχονται στα εξής ποσά: 

Π.Δ.Ε. ΣΑΕ 041/5 

Για κατασκευές -οικόπεδα 580.000.000 δρχ. 

Για επισκευές-συντηρήσεις 90.000.000 δρχ. 

'Οσον αφορά τις πιστώσεις του δανείου ΤΚΑΣΕ, ο Νομός Μαγνησίας περιλαμβάνεται στους δέκα μεγάλους Νομούς της Ελλάδας οι οποίοι έχουν αυξημένες ανάγκες στην υλικοτεχνική υποδομή της εκπ/σης και η χρηματοδότηση των έργων στα οποία έχει συμμετοχή το δάνειο ΤΚΑΣΕ θα φροντίσουμε να είναι ικανοποιητική. 

Πρόσθετα σας πληροφορούμε ότι από το 1998 η χρηματοδότηση των έργων του δανείου ΤΚΑΣΕ θα γίνεται μέσω του ΠΔΕ (ΣΑΕ 047/6) η οποία ακόμη δεν έχει εγκριθεί από το ΥΠΕΘΟ. 

2. Σχετικά με τους διορισμούς εκπαιδευτικών στην Πρωτοβάθμια Εκπ/ση στο νομό Μαγνησίας σας γνωρίζουμε ότι στο νομό Μανγησίας δεν διορίστηκαν εκπ/κοί στην Α/θμια Εκπ/ση, γιατί όλα τα οργανικά κενά καλύφθηκαν με τις μεταθέσεις εκπαιδευτικών. 

Επιπλέον αποσπάσθηκαν στο Νομό Μαγνησίας 82 δάσκαλοι, 15 νηπιαγωγοί, 2 Φυσικής Αγωγής, 1 Αγγλικής και 1 Μουσικής για την κάλυψη και ομαλή λειτουργία όλων των δημοτικών σχολείων του νομού. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ"). 

ΠΡΟΕΔΡΟΣ (Απόστολος Κακλαμάνης): Θα σας ανακοινώσω το δελτίο επικαίρων ερωτήσεων της Πέμπτης 4 Φεβρουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 528/28.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Σμυρλή-Λιακατά προς τον Υπουργό Γεωργίας, σχετικά με την επανεξέταση απόφασης του Υπουργείου, που αφορά τον τρόπο χορήγησης της κοινοτικής επιδότησης για το λάδι κλπ. 

2. Η με αριθμο 550/1.2.99 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της συνυπηρέτησης δημοσίων λειτουργών κλπ. 

3. Η με αριθμό 554/1.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Αναπτυξης, Εργασίας και Κοινωνικών Ασφαλίσεων, σχετικά με τη λήψη μέτρων διασφάλισης της λειτουργίας των επιχειρήσεων "Πόρτο Καρράς" στη Χαλκιδική κλπ. 

4. Η με αριθμό 549/1.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με τις προθέσεις του Υπουργείου να προχωρήσει σε διάλογο για τη φορολογική μεταρρύθμιση κλπ. 

5. Η με αριθμό 541/1.2.99 επίκαιρη ερώτηση του Βουλευτή του Δημοκρατικού Κοινωνικού Κιμήματος κ. Ιωάννη Αράπη προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τις προθέσεις του Υπουργείου για επέκταση του ΜΕΤΡΟ προς Νίκαια - Κερατσίνι. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 

1. Η με αριθμό 523/1.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Μεταφορών και Επικοινωνιών, σχετικά με τις προθέσεις της Ολυμπιακής Αεροπλοϊας για κατάργηση της γραμμής Αθηνών- Ακτίου. 

2. Η με αριθμό 545/1.2.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων, σχετικά με την αντιμετώπιση των προβλημάτων ένταξης των νέων και των μακροχρονίως ανέργων στην αγορά εργασίας. 

3. Η με αριθμό 553/1.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εθνικής 'Αμυνας, Εσωτερικών, Δημόσιας Διοίκησης και Αποκέντρωσης, σχετικά με την επαναπρόσληψη των απολυθέντων που εργάζονταν στην Αμερικανική Βάση Γουρνών Ηρακλείου Κρήτης κλπ. 

4. Η με αριθμό 548/1.2.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικά με τις προθέσεις του Υπουργείου για θεσμοθέτηση του "Συνηγόρου του 'Ενστολου Πολίτη". 

5. Η με αριθμό 543/1.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τη βελτίωση του οδικού δικτύου άξονα Κορωπίου-Βάρης. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Θα παρακαλέσω τους συναδέλφους κυρίους Βούλγαρη, Παπαδόπουλο και Τασούλα να προχωρήσουμε στις δύο ερωτήσεις, που ακολουθούν, προς τον Πρωθυπουργό και να επανέλθουμε στη συνέχεια. 

Θα συζητηθεί η τέταρτη με αριθμό 546/39/1.2.9 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη μέτρων ρύθμισης των χρεών των αγροτών, μείωσης της τιμής των καυσίμων κλπ. 

Η επίκαιρη ερώτηση του κ. Κωνσταντόπουλου έχει ως εξής: 

"Σε οριακή κατάσταση βρίσκονται τα βασικά προβλήματα των αγροτών. Παρά τις κυβερνητικές εξαγγελίες δεν επιλύονται. 

Σε μια περίοδο όπου η ανασυγκρότηση της υπαίθρου και της αγροτικής οικονομίας επείγει, οι αγρότες εξουθενώνονται από τα συσσωρευμένα προβλήματα. Η υπερχρέωση στην Αγροτική Τράπεζα, το υψηλό κόστος παραγωγής με πρώτο το κόστος του χρήματος, των καυσίμων και άλλων συντελεστών, οδηγούν σε απόγνωση τα αγροτικά νοικοκυριά. 

Την ίδια στιγμή το αγροτικό εισόδημα βρίσκεται σε διαρκή καθήλωση και πτώση, δεν δημιουργεί συνθήκες για την οικονομική αυτοδύναμη ανάπτυξη των αγροτικών νοικοκυριών, την εξόφληση των χρεών και την καλυτέρευση του βιοτικού επιπέδου του αγρότη. 

Ενώ οι εμπορικές τράπεζες ρυθμίζουν και επαναρρυθμίζουν χρέη με ευνοϊκούς και ανταγωνιστικούς όρους και μειώνουν τα επιτόκια όλων των τραπεζικών λειτουργιών, η Αγροτική Πίστη παραμένει στα πιο υψηλά και ακριβά επίπεδα. 

Ερωτάται ο κύριος Πρωθυπουργός: 

Ποια άμεσα μέτρα θα πάρει η Κυβέρνηση για τη ρύθμιση των χρεών των αγροτών και τη μείωση του κόστους του χρήματος για τους αγρότες; 

Πότε και με ποιον τρόπο θα εφαρμοστεί η μείωση της τιμής των καυσίμων για τους αγρότες, η μείωση του ΦΠΑ στα αγροτικά μηχανήματα και εφόδια και στους υπόλοιπους παράγοντες του κόστους παραγωγής των αγροτών;". 

Επίσης, θα συζητήθεί η πέμπτη με αριθμό 529/36/28.1.99 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δ. Τσοβόλα προς τον κύριο Πρωθυπουργό, σχετικά με τη λήψη μέτρων ρύθμισης των χρεών των αγροτών, μείωση του κόστους παραγωγής των προϊόντων κλπ., που είναι συναφής με την προηγούμενη επίκαιρη ερώτηση. 

H επίκαιρη ερώτηση συνοπτικώς έχει ως εξής: 

"Το υψηλό κόστος παραγωγής και η συνεχής μείωση της τιμής των αγροτικών προϊόντων, σε συνδυασμό με τα υψηλά επιτόκια και τα πανωτόκια αλλά και τα αναγκαστικά μέτρα της Αγροτικής Τράπεζας της Ελλάδος για την είσπραξη ληξιπρόθεσμων χρεών, έχουν δημιουργήσει εκρηκτική κατάσταση στον αγροτικό χώρο. 

Ερωτάται ο κύριος Πρωθυπουργός, εάν πρόκειται η Κυβέρνηση να προχωρήσει άμεσα: 

1. Στη ρύθμιση των ατομικών αγροτικών χρεών (γεωργικών, κτηνοτροφικών και αλιευτικών) με σημαντική περίοδο χάριτος, διαγραφή τουλάχιστον των τόκων υπερημερίας (πανωτόκια), περιορισμό των πολύ υψηλών συμβατικών τόκων καθώς και στην αναστολή κάθε αναγκαστικού μέτρου είσπραξης (κατασχέσεις, πλειστηριασμοί κλπ.) που έχουν γίνει μέχρι σήμερα. 

2. Στη μείωση του κόστους παραγωγής των προϊόντων (μείωση ΦΠΑ γεωργικών εφοδίων και μηχανημάτων, σημαντική μείωση της τιμής ενέργειας, καυσίμων κλπ.) 

3. Στη δανειοδότηση με χαμηλότοκα δάνεια των κατ' επάγγελμα αγροτών, ώστε να προωθηθεί ο εκσυγχρονισμός και η ανάπτυξη του γεωργικού τομέα. 

4. Στην προώθηση μιας γενικότερης αγροτικής και κοινωνικής πολιτικής, που να συμβάλει ουσιαστικά στη βελτίωση της παραγωγής και της παραγωγικότητας του αγροτικού τομέα και στην άρση των αντικινήτρων, ώστε οι αγρότες να μπορέσουν να παραμείνουν στη γη τους και να ζήσουν αξιοπρεπώς και ανθρώπινα". 

Οι δύο ερωτήσεις θα συζητηθούν από κοινού, σύμφωνα με τον Κανονισμό, ως συναφείς. 

Ο κύριος Πρωθυπουργός έχει το λόγο. 

Κύριε Πρωθυπουργέ, έχετε χρόνο έξι λεπτών και για τις δύο ερωτήσεις μαζί. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο κ. Κωνσταντόπουλος, όπως ακούσατε, λέει ότι οι αγρότες βρίσκονται σε οριακή κατάσταση, ο κ. Τσοβόλας λέει ότι η πλειοψηφία των αγροτών βρίσκεται σε απόγνωση και ότι όλα αυτά είναι αποτέλεσμα της αδιαφορίας της Κυβέρνησης, η οποία δεν έδωσε τους απαραίτητους πόρους για να ενισχύσει την αγροτική παραγωγή. 

Εάν δούμε όμως το τι έπραξε η Κυβέρνηση τα περασμένα χρόνια, θα διαπιστώσουμε ότι ακριβώς το αντίθετο συμβαίνει. Ας πάρουμε τον προϋπολογισμό του 1997 και τα απολογιστικά στοιχεία -γιατί για τον προϋπολογισμό του 1997 υπάρχουν απολογιστικά στοιχεία- τότε θα διαπιστώσουμε ότι η δαπάνη, η οποία διετέθη για τους αγρότες από εθνικούς και κοινοτικούς πόρους, ξεπερνά το ένα τρισεκατομμύριο τριακόσια δισεκατομμύρια (1.300.000.000.000) δραχμές. Αυτό είναι το υψηλότερο ποσό το οποίο έχει διατεθεί μέχρι τώρα και είναι περίπου τα 2/3 του προϊόντος το οποίο παράγεται στον αγροτικό τομέα. 

Θα διαπιστώσουμε επίσης, εάν θέλουμε να δούμε πόσο είναι η δαπάνη την οποία πλήρωσε το ελληνικό κράτος, ότι η δαπάνη την οποία πλήρωσε το ελληνικό κράτος έχει φθάσει στο υψηλότερο επίπεδο της τελευταίας διετίας, στο 16,4% του συνόλου του αγροτικού προϊόντος. 

Συμπέρασμα; Το συμπέρασμα είναι ότι πράγματι μέσα στις δυνατότητες τις οποίες έχουμε, συμβάλλουμε στο να βελτιώσουμε τη θέση του αγροτικού τομέα. 

Εγκαταλείπουν, μας λένε οι ερωτώντες, οι αγρότες την ύπαιθρο. Είναι γνωστό όμως ότι υπάρχει μία φυσιολογική εξέλιξη. Οι αγρότες από τα χωριά πηγαίνουν στις ημιαστικές περιοχές, διότι εκεί υπάρχουν περισσότερες δυνατότητες απασχόλησης, υπάρχουν καλύτερες συνθήκες ζωής. 

Το θέμα είναι να διαπιστώσουμε αν υπάρχει αυτήν τη στιγμή μία φυγή των αγροτών από την ύπαιθρο προς τις ημιαστικές περιοχές. Τα στατιστικά στοιχεία δεν δείχνουν κάτι τέτοιο. Το ποσοστό των αγροτών είναι τα τελευταία χρόνια περίπου στο ίδιο επίπεδο. Κυμαίνεται γύρω στο 18% με 19%, ήταν πριν στο 20% και η Ελλάδα διαθέτει ακόμα το μεγαλύτερο αγροτικό πληθυσμό απ' όλες τις χώρες της Ευρωπαϊκής 'Ενωσης. Ο μέσος όρος στην Ευρωπαϊκή 'Ενωση είναι πολύ χαμηλότερος, κυμαίνεται γύρω στο 8%. Εμείς θα επιδιώξουμε και επιδιώκουμε μία ολοκληρωμένη πολιτική υπαίθρου, για να μπορέσουμε να συγκρατήσουμε όσο το δυνατόν γίνεται υπό τις σημερινές συνθήκες τον αγροτικό πληθυσμό στην ύπαιθρο. 

'Ερχεται τώρα το πιο συγκεκριμένο ερώτημα: τι γίνεται για τα αγροτικά χρέη και ακούγοντας τις δύο ερωτήσεις νομίζει κανείς ότι δεν έχει γίνει τίποτε για τα αγροτικά χρέη. 

Αν όμως κοιτάξει από το 1993 και μετά, θα διαπιστώσει ότι υπάρχει μια πληθώρα αποφάσεων της Αγροτικής Τράπεζας και όλων των αρμοδίων, για να ρυθμιστούν οφειλές και των αγροτών και των συνεταιρισμών και των επιχειρήσεων στον αγροτικό τομέα. Υπάρχουν δεκαεννέα αποφάσεις ρυθμίσεων και διευκολύνσεων. Και η πιο πρόσφατη απόφαση είναι γνωστή. Αφορά εκατόν εξήντα δισεκατομμύρια (160.000.000.000) χρέη των συνεταιρισμών. Απόφαση, η οποία πάρθηκε εδώ, εγκρίθηκε με ενέργειες της ελληνικής Κυβέρνησης από την Ευρωπαϊκή 'Ενωση και για την οποία είχε λεχθεί από πλευράς της Αντιπολίτευσης ότι δεν επρόκειτο ποτέ να εγκριθεί από την Ευρωπαϊκή 'Ενωση και την πήραμε έτσι για τα μάτια του αγροτικού κόσμου και αποδείχθηκε ότι δεν είναι καθόλου έτσι. 

'Οσον αφορά τώρα τη μείωση του κόστους του χρήματος για τους αγρότες, η μείωση του κόστους του χρήματος επιδιώκεται μέσα από τη γενική πολιτική. Η γενική πολιτική είναι εκείνη η οποία ωθεί προς τα κάτω τον πληθωρισμό και ωθώντας προς τα κάτω τον πληθωρισμό, ωθεί προς τα κάτω τα επιτόκια και υπάρχει σημαντική βελτίωση, όσον αφορά τα επιτόκια. 

Κυρίες και κύριοι συνάδελφοι, θα σας διαβάσω ορισμένους αριθμούς, γιατί οι προβαλλόμενοι ισχυρισμοί αγνοούν τα πραγματικά γεγονότα και καλό είναι να ακούγονται οι αριθμοί. 

Τα βραχυπρόθεσμα επιτόκια της Αγροτικής Τράπεζας μειώθηκαν από 22% το 1993 σε 14% το 1999 για τους μεμονωμένους αγρότες. Για τους συνεταιρισμένους αγρότες μειώθηκαν από 21% το 1993 στο 13% το 1999. Δεν θέλω να σας κουράσω με τους αριθμούς. Η μέση μείωση των επιτοκίων είναι επτά εκατοστιαίες μονάδες και όποιος ξέρει από δάνεια μπορεί να διαπιστώσει πολύ εύκολα ότι επτά εκατοστιαίες μονάδες είναι μια σημαντική μείωση. Μιλάμε για την Ελλάδα και για τις συνθήκες, οι οποίες επικρατούν στην Ελλάδα. 

'Οσον αφορά τώρα τα υπόλοιπα προβλήματα τα οποία αναφέρθηκαν, ήδη το Υπουργείο Εθνικής Οικονομίας, το Υπουργείο Γεωργίας και η Αγροτική Τράπεζα βρίσκονται σε συνεννόηση με διάφορες τεχνικές τραπεζικές ρυθμίσεις, να δώσουν τη δυνατότητα στους αγρότες να διευκολυνθούν στην πληρωμή των οφειλών τους. 

'Οσον αφορά το κόστος παραγωγής, θέλω να υπενθυμίσω ότι μειώσαμε την επιστροφή του ειδικού φόρου κατανάλωσης από το 30% στο 40%, δηλαδή 40% λιγότερο είναι ο ειδικός φόρος κατανάλωσης, 12% μειώθηκαν τα φυτοφάρμακα, τα λιπάσματα έμειναν στο ίδιο ύψος φέτος και όλα αυτά συντελούν στην μείωση του κόστους παραγωγής. Για να υπάρχει διάθεση των προϊόντων χρειάζονται και πολλά άλλα μέτρα, που αφορούν την ποιότητα. 

Θέλω κλείνοντας να τονίσω ότι για την Κυβέρνηση και το ΠΑ.ΣΟ.Κ. ο αγρότης είναι πάντα στο επίκεντρο του ενδιαφέροντός μας και η αγροτική πολιτική είναι, μια από τις πολιτικές με τις οποίες θέλουμε να ενισχύσουμε αποτελεσματικά την ελληνική ύπαιθρο. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτός λοιπόν ο αγρότης, που κατά τα λεγόμενα του κυρίου Πρωθυπουργού είναι στο επίκεντρο του ενδιαφέροντός του, είναι εκείνος ο οποίος υποφέρει σήμερα. Σε πείσμα της πραγματικότητας την οποία αντιμετωπίζει ο αγρότης, σε πείσμα των προβλημάτων ζωής και προοπτικής που έχει η αγροτική οικονομία, ο κύριος Πρωθυπουργός για μια ακόμη φορά δηλώνει ικανοποιημένος από τον εαυτό του. Φταίνε, λοιπόν, οι αγρότες. 

Εγώ ρωτάω συγκεκριμένα: Θα μειώσετε τα επιτόκια της Αγροτικής Τράπεζας στο 8%, την ώρα που και οι άλλες εμπορικές τράπεζες έχουν επιτόκια 8% εως 12%; Θα αυξήσετε το συντελεστή επιστροφών από ΦΠΑ στους αγρότες, στο 3% για την αλιεία, στο 6% για τη φυτική παραγωγή, στο 7% για τη ζωική παραγωγή; Θα ρυθμίσετε χρέη κατά περίπτωση για κάθε αγρότη συνεκτιμώντας την πραγματικότητα που αντιμετωπίζει στην παραγωγική του δραστηριότητα και τους λόγους της υπερημερίας του, αντί να τους στέλνετε εγκυκλίους με τις οποίες κοινοποιείτε διαταγές πληρωμής και κατασχέσεων; Θα μειώσετε το κόστος στα καύσιμα; Θα προχωρήσετε στην εξίσωση της τιμής του πετρελαίου κίνησης για τα αγροτικά μηχανήματα με την τιμή του πετρελαίου θέρμανσης; 

Θα χρησιμοποιήσετε το Μητρώο Αγροτών, που το έχετε εδώ και ένα χρόνο στα κυβερνητικά συρτάρια και δεν το αξιοποιήσατε προς αυτήν την κατεύθυνση; Είναι συγκεκριμένα μέτρα, τα οποία έπρεπε και πρέπει να πάρετε. 

Αυτά που λέτε, κύριε Πρωθυπουργέ, τα λέτε κάθε φορά. Ενώ οι αγρότες βρίσκονται μπροστά σε ανυπέρβλητες δυσκολίες. Σεις σε κάθε κοινωνικό πρόβλημα, το οποίο προκύπτει, αντιτάσσετε μονάχα μια πολιτική, την πολιτική του "άσ'το να σαπίσει". Είναι αυτές, επιτρέψτε μου να πω, οι αντιδραστικές και οι συντηρητικές πολιτικές, οι οποίες οδηγούν στη θεωρία του κοινωνικού αυτοματισμού. Φίλοι σας, που έχουν γαλλικές εμπειρίες, θα σας πούν, ότι η ίδια θεωρία του Lαissez pourrir αντιτάχθηκε και στο Γαλλικό Μάη. Αυτήν τη νοοτροπία ακολουθείτε, του "άσ'το να σαπίσει". Σήμερα ο 'Ελληνας αγρότης είναι ο πιο φτωχός στην Ευρώπη, πληρώνει το πιό ακριβό κόστος, βρίσκει με τις μεγαλύτερες δυσμενείς δεσμεύσεις χρήμα και έχει τους πιεστικότερους όρους ανταγωνισμού στα πλαίσια της Ευρωπαϊκής 'Ενωσης. 

Θα προχωρήσετε σε αυτά τα μέτρα; Στα καύσιμα, στα εφόδια, στο χρήμα της Αγροτικής Τράπεζας και στη ρύθμιση των χρεών κατά περίπτωση, έτσι ώστε να μη γίνονται οι χιλιάδες των πλειστηριασμών και των κατασχέσεων που γίνονται σε μηχανήματα, σε ακίνητα και σε άλλα περιουσιακά στοιχεία των αγροτών; 

Να δείτε τους αριθμούς, κύριε Πρωθυπουργέ και να δείτε ποια είναι η πραγματικότητα με τα όσα ισχύουν στην Ευρωπαϊκή 'Ενωση. Απαντήστε συγκεκριμένα, θα πάρετε αυτά τα μέτρα; Αν πρέπει να γίνουν και άλλα μέτρα, γιατί δεν τα παίρνετε; Απαντήστε. 

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος καταθέτει για τα Πρακτικά προαναφερθέντα έγγραφα, τα οποία έχουν ως εξης: 

"ΚΟΣΤΟΣ ΚΑΙ ΑΝΤΑΓΩΝΙΣΤΙΚΟΤΗΤΑ

ΑΓΡΟΤΙΚΗΣ ΠΑΡΑΓΩΓΗΣ

ΣΥΓΚΡΙΤΙΚΑ ΣΤΟΙΧΕΙΑ ΕΛΛΑΔΑΣ ΚΑΙ

ΑΝΤΑΓΩΝΙΣΤΙΚΩΝ ΧΩΡΩΝ

ΙΑΝΟΥΑΡΙΟΣ 1999


ΚΡΑΤΗ
 ΠΛΗθΩΡΙΣΜΟΣ
 ΕΠΙΤΟΚΙΑ ΔΑΝΕΙΣΜΟΥ

ΑΓΡΟΤΩΝ
 
ΕΛΛΑΔΑ
 3,9
 15%-21%
 
ΙΣΠΑΝΙΑ
 1,4
 4,7%
 
ΙΤΑΛΙΑ
 1,7
 6,5%
 
ΓΕΡΜΑΝΙΑ
 0,4
 3,5%
 
ΠΟΡΤΟΓΑΛΙΑ
 2,8
 8%
 
ΓΑΛΛΙΑ
 0,3
 5%
 
ΒΕΛΓΙΟ
 0,7
 5,5%
 
ΑΥΣΤΡΙΑ
 0,5
 6,5%
 


Ο 'Ελληνας αγρότης ξεκινά την παραγωγή του με 4πλάσιο κόστος από τον Ισπανό, υπερδιπλάσιο από τον Πορτογάλο και τον Ιταλό και υπερτριπλάσιο από τον μέσο όρο των ανταγωνιστικών χωρών. 

'Ετσι πριν καν αρχίσει να πωλεί το προϊόν του έχει αθροιστική επιβάρυνση: 

19-24% ο 'Ελληνας αγρότης 

6,1% ο Ισπανός αγρότης 

8,2% ο Ιταλός αγρότης 

Γι' αυτό χάθηκαν οι αγορές και έγιναν ακριβά τα αγροτικά προϊόντα με αποτέλεσμα να διευρύνεται το έλλειμμα ανταγωνιστικότητας για τον 'Ελληνα αγρότη αντί να μειώνεται. 

ΑΓΡΟΤΙΚΟ ΕΙΣΟΔΗΜΑ ΕΛΛΗΝΩΝ ΑΓΡΟΤΩΝ


Περίοδος
 Τάση 
 
1995-1996
 - 2,5% 
 
1996-1997
 - 2,6% 
 
1997-1998
 - 3,8% 
 


Στην περίοδο 1995-1998 το εισόδημα των Ελλήνων Αγροτών μειώθηκε σε πραγματικές τιμές. Γι' αυτό δεν μπορεί να ανταπεξέλθει στον ανταγωνισμό, αλλά και να βελτιώσει το βιοτικό του επίπεδο. 

ΑΓΡΟΤΙΚΑ ΚΑΥΣΙΜΑ ΕΛΛΗΝΩΝ ΑΓΡΟΤΩΝ

Σχεδόν τριπλάσια από το μέσο όρο όλων των χωρών της Ε.Ε. είναι η συμμετοχή των καυσίμων στη διαμόρφωση του κόστους παραγωγής για τους 'Ελληνες αγρότες. 

Στην 'Ελλάδα είναι 27,7% 

Στην Ε.Ε. είναι μόλις 10 8%/% 

Ο 'Ελληνας αγρότης πληρώνει δυσανάλογα υψηλό κόστος, γι' αυτό και πρέπει να μειωθούν οι τιμές των καυσίμων με αποφασιστικά μέτρα, αμέσως, όπως η εξίσωση της τιμής του πετρελαίου κίνησης για τα αγροτικά μηχανήματα με την τιμή του πετρελαίου θέρμανσης. 

Το Μητρώο Αγροτών που εδώ και ένα χρόνο είναι έτοιμο, πρέπει να γίνει το εργαλείο γι' αυτήν την μείωση, αντί να παραμένει στα κυβερνητικά ντουλάπια. 

ΑΓΡΟΤΙΚΑ ΧΡΕΗ 

Σύνολο οφειλών στην Α.Τ.Ε. (στις 31.12.1998) 2,6 τρις δρχ., έναντι 2,3 τρις δρχ.το 1997. 

Από αυτά το 1,4 τρις δρχ. είναι βραχυπρόθεσμα / καλλιεργητικά δηλαδή αγροτών και αγροτικών επιχειρήσεων. 

Από αυτά, τα 800 δις είναι ληξιπρόθεσμα. 

365 δις έληξαν το '96 

135 δις έληξαν το '97 

300 δις έληξαν το '98 

Ταυτόχρονα λόγω: 

Υψηλών επιτοκίων εντοκισμού 

Υψηλών επιτοκίων ρυθμίσεων της οριακής βιωσιμότητας των αγροτικών εκμεταλλεύσεων και της μείωσης του αγροτικού εισοδήματος, τα νέα δάνεια που προέκυψαν από τις ρυθμίσεις των χρεών εξυπηρετούνται σε πολύ μικρότερο βαθμό σήμερα από ότι στο παρελθόν. 


Σελίδα 3999 
Η σελίδα σε PDF 

ΥΠΟΔΙΕΥΘΥΝΣΗ ΚΑΘΥΣΤΕΡΗΣΕΩΝ 

ΓΡΑΦΕΙΟ ΠΡΟΙΣΤΑΜΕΝΟΥ ΥΠΟΔΙΕΥΘΥΝΣΗΣ 

Α.Π. 83 

Αθήνα, 26/10/98 

ΕΓΚΥΚΛΙΟΣ

ΡΕΥΣΤΟΠΟΙΗΣΗ ΑΠΑΙΤΗΣΕΩΝ ΤΗΣ ΤΡΑΠΕΖΑΣ 

ΣΕ ΚΑΘΥΣΤΕΡΗΣΗ

Η Τράπεζα τα τελευταία χρόνια, έδωσε τη δυνατότητα σε πιστούχους της που καθυστερούν την αποπληρωμή των υποχρεώσεων τους να τις τακτοποιήσουν, εφαρμόζοντας ρυθμίσεις που αποφάσισε είτε η ίδια (εγκ.50/96 -εξώδικοι διακανονισμοί κλπ.) είτε η Πολιτεία εγκ.50/94, 19/98, 20/98 κλπ.). 

Επειδή παρατηρήθηκε απροθυμία τόσο για ένταξη στις προαναφερόμενες ρυθμίσεις όσο και εκπλήρωση των υποχρεώσεων των οφειλετών, γεγονός που αποδίδεται σε προσδοκία νέων ευνοϊκότερων διευκολύνσεων, με συνέπεια το ποσοστό ρευστοποίησης να κινείται σε χαμηλώτερα επίπεδα απ' ότι τα τελευταία δύο χρόνια θα πρέπει άμεσα οι υπηρεσίες της Τράπεζας να δραστηριοποιηθούν συντονισμένα και μεθοδικά ώστε να βελτιωθεί το κλίμα και το εισπρακτικό έργο της ΑΤΕ να ακολουθήσει ανοδική πορεία. 

Στόχος και επιδίωξη να πληρώσουν τις οφειλές τους χωρίς καμία άλλη καθυστέρηση όσοι πιστούχοι μας έχουν οικονομική δυνατότητα. 

ΟΡΓΑΝΩΤΙΚΑ ΘΕΜΑΤΑ 

Από λήψη της παρούσας θα προχωρήσετε χωρίς άλλη καθυστέρηση στη λήψη δικαστικών μέτρων σε βάρος όλων των κτηνοτρόφων αλιέων και φορέων θερμοκηπιακών επιχειρήσεων που είτε δεν εντάχθηκαν στις ρυθμίσεις (εγκ. 19 και 20/98) είτε δεν φάνηκαν συνεπείς στην τακτοποίηση των ρυθμισθεισών οφειλών τους (Εγκ. 50/94). 

Ανεξάρτητα από τα παραπάνω τα καταστήματα θα επιλέξουν από κάθε χωριό τις πλέον χαρακτηριστικές περιπτώσεις κακόπιστων οφειλετών (δύο τουλάχιστον από κάθε χωριό βάρος των οποίων θα κοινοποιηθεί "επιταγή για πληρωμή" ανεξάρτητα από τα υπάρχοντα σε εξέλιξη δικαστικά μέτρα για άλλους πιστούχους. 

Οι επιταγές θα συνταχθούν σύμφωνα με τις οδηγίες της ΔΚ, 1/16 παρ. 16.10.05-16.10.07 θα υπογράφονται από το Νομικό Σύμβουλο και όπου αυτό δεν είναι εύκολο ή εφικτό από το Δ/ντή του Καταστήματος και θα επιδοθούν με δικαστικό επιμελητή. 

Η επιλογή των πιστούχων θα γίνει με τρόπο που να παγιώνεται η αίσθηση της δικαιοσύνης και της ίσης μεταχείρισης με κριτήρια την οικονομική κατάσταση, τις διασφαλίσεις που υπάρχουν, το χρόνο καθυστέρησης, τη συναλλακτική τάξη κλπ. 

Ειδικότερη αντιμετώπιση πρέπει να έχουν περιπτώσεις πιστούχων που προσπαθούν να εξαπατήσουν τις Υπηρεσίες της Τράπεζας είτε φυγαδεύοντας την παραγωγή τους είτε παρακρατώντας τις εισπράξεις από τις πωλήσεις προϊόντων. 

ΕΝΗΜΕΡΩΣΗ ΚΕΝΤΡΙΚΩΝ ΥΠΗΡΕΣΙΩΝ 

Η κοινοποίηση των επιταγών θα γίνει το αργότερο μέχρι 10-11-98 και την ίδια μέρα θα γνωστοποιηθεί με Fax στο αρμόδιο Τμήμα της Υποδ/νσης Καθυστερήσεων ο αριθμός των κοινοποιηθέντων επιταγών. 

Από τότε και μετά οι Δ/ντές των Καταστημάτων και οι ορισθέντες ως υπεύθυνοι ρευστοποίησης θα παρακολουθούν την πορεία καθώς και το αποτέλεσμα της κοινοποίησης των επιταγών ώστε στο τέλος Νοεμβρίου με ειδική αναφορά τους θα γνωρίσουν τις συνέπειες, τα αποτελέσματα καθώς και τις απόψεις τους για τις περαιτέρω ενέργειές μας. 

Ο ΔΙΟΙΚΗΤΗΣ

ΠΕΤΡΟΣ ΛΑΜΠΡΟΥ")

ΠΡΟΕΔΡΟΣ (Aπόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μάταια προσπαθεί ο κύριος Πρωθυπουργός να ωραιοποιήσει την άθλια κατάσταση στην οποία βρίσκεται η συντριπτική πλειοψηφία του αγροτικού πληθυσμού της Ελλάδος είτε είναι γεωργοί είτε κτηνοτρόφοι είτε ψαράδες. 

Κύριε Πρωθυπουργέ, ο αγροτικός πληθυσμός είναι ένα καζάνι που βράζει, που είναι έτοιμο να εκραγεί και ο θόρυβος θα είναι πολύ μεγάλος. 'Οσο και αν σας βοηθήσουν τα γνωστά κανάλια, τα γνωστά Μέσα Μαζικής Επικοινωνίας, για να πείτε ότι υπάρχουν άλλοι που τους καθοδηγούν, δεν θα είναι αρκετά αυτήν τη φορά με αυτά τα προβλήματα που έχει συσωρρεύσει η έλλειψη της αγροτικής πολιτικής και η αδιαφορία των κυβερνήσεων και της Νέας Δημοκρατίας και του ΠΑΣΟΚ μετά το 1990 και μέχρι σήμερα στον αγροτικό πληθυσμό. 

Είναι γνωστό σε όλους ότι αυτά που είπατε περί των επιτοκίων είναι οικονομικά ανορθόδοξα. 

Κύριε Πρωθυπουργέ, με αυτά τα στοιχεία που δώσατε πριν απο λίγο, ότι το επιτόκιο το 1993 ήταν 22% στα βραχυπρόθεσμα δάνεια και το 1999 πήγε στο 14%, όταν το 1993 ήταν 14% ο πληθωρισμός, σημαίνει ότι τα πραγματικά επιτόκια ήταν οκτώ μονάδες, ενώ τώρα που είναι τέσσερις μονάδες ο πληθωρισμός και όπως είπατε είναι 14% το 1999 τα επιτόκια, σημαίνει ότι αυξήθηκαν τα πραγματικά επιτόκια και από 8% τα πήγατε 10%. Γιατί τότε ήταν άλλες οι αυξήσεις στα εισοδήματα όλων των κατηγοριών και άλλα είναι σήμερα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ειδικώς η Αγροτική Τράπεζα έχει τα υψηλότερα επιτόκια, ενώ επιδοτείται. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τότε οι αυξήσεις υποτίθεται ότι ακολουθούσαν τον πληθωρισμό που ήταν 14%. Τώρα ακολουθούν τις αυξήσεις του πληθωρισμού που είναι 4%. 

Τα πανωτόκια από την άλλη μεριά έχουν τινάξει στον αέρα τον αγροτικό πληθυσμό αλλά και όλους τους μικρομεσαίους εμπόρους και βιοτέχνες. 

Είναι γνωστό, επίσης, ότι έχετε αφήσει στο έλεος τους αγρότες των μεγαλομεσαζόντων, που παίρνουν όποτε θέλουν αντί οποιασδήποτε τιμής και καταβάλλουν το ελάχιστο τίμημα των αγροτικών προϊόντων, ενώ οι αγρότες καταβάλλουν τα πανωτόκια, τους τόκους υπερημερίας και τους υψηλούς συμβατικούς τόκους στην Αγροτική Τράπεζα. 

Αν δεν αντιληφθείτε τώρα, που δεν είναι πάρα πολύ αργά -αν και είναι ήδη αργά- το μεγάλο πρόβλημα που έχει ο αγροτικός πληθυσμός, αν συνεχίσετε αυτήν την πολιτική της μείωσης του αγροτικού πληθυσμού, που τον θεωρήσατε δυστυχώς -με λύπη άκουσα πριν από λίγο- ως φυσιολογική μετακίνηση από τα χωράφια στα αστικά κέντρα, τότε πραγματικά προσφέρετε πολύ κακές υπηρεσίες στην ελληνική οικονομία, στην Ελλάδα, στον αγροτικό πληθυσμό, αλλά και στον πληθυσμό των αστικών κέντρων, όπου και εκεί υπάρχει μεγάλη ανεργία και προστίθενται συνεχώς οι μετακινούμενοι νέοι και οι αγρότες από τα χωριά στα μεγάλα αστικά κέντρα. 

Εμείς προτείναμε συγκεκριμένη εναλλακτική αγροτική πολιτική, την οποία την έχουμε καταθέσει συγκεκριμένα, επαναλαμβάνω και συνολικά στη Βουλή. Ας αφήσετε αυτές τις ωραίες κουβέντες, ας δείτε την πραγματικότητα, που είναι η εξαθλίωση του αγροτικού πληθυσμού, γιατί πραγματικά δεν προσφέρετε στην Ελλάδα και στην ελληνική οικονομία. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, με λύπη άκουσα τους κυρίους συναδέλφους να εκφράζουν απόψεις περί του πρακτέου, χωρίς να τεκμηριώνουν αυτό το οποίο θέλουν να γίνει, πώς γίνεται. Ακούσαμε το γνωστό επιχείρημα ότι στην Ελλάδα οι τόκοι είναι υψηλότεροι από όλην την Ευρωπαϊκή 'Ενωση. Μα, ξέρουμε όλοι ότι και ο πληθωρισμός ήταν υψηλότερος από όλες τις χώρες της Ευρωπαϊκής 'Ενωσης. 'Αρα, και τα επιτόκια θα ήταν αντίστοιχα υψηλότερα. Και γι'αυτό γίνεται προσπάθεια να μειωθεί τώρα ο πληθωρισμός, για να πέσουν τα επιτόκια και όχι μόνο για τις επιχειρήσεις, για τους πολίτες, αλλά ειδικά για τους αγρότες να υπάρχουν καλύτερες συνθήκες. Δεν μπορεί να επικαλούμαστε το τι έγινε στη Γερμανία ή στη Γαλλία με πληθωρισμό 0% ή με πληθωρισμό 0,2% ή 0,3%, για να πάρουμε παράδειγμα τους δικούς μας αγρότες ή να επικαλούμαστε μία κατάσταση η οποία δεν υπήρχε στην Ελλάδα. Θα πρέπει να βλέπουμε την κατάσταση που υπήρχε στην Ελλάδα, για να διαπιστώνουμε ποια πρόοδος έγινε. 

Ακούσαμε ότι θα πρέπει να μειωθούν τα επιτόκια στο 8%, στο 6%, να μειώσουμε τους φόρους. Και εγώ θέλω να ρωτήσω. Με ποια χρήματα θα γίνουν όλα αυτά; Πού τα βρίσκει έτσι εύκολα ο κ. Κωνσταντόπουλος και ο κ. Τσοβόλας όλα αυτά τα χρήματα, τα οποία απλόχερα διανέμουν εδώ, για να ακούσουν οι αγρότες; Ποια είναι η τακτική την οποία ακολουθούν οι κύριοι συνάδελφοι εδώ μέσα στην Αίθουσα; Είναι η τακτική να εκτοξεύουν υποσχέσεις, είναι η κλασική τακτική των παροχών, είναι η τακτική να πείσουν ότι έχουμε καλές προθέσεις και απέναντι είναι οι κακοί, οι οποίοι δεν θέλουν να κάνουν αυτό το οποίο είναι τόσο εύκολο να γίνει. Αλλά αυτή η κλασική τακτική είναι μία παλαιοκομματική τακτική και -για να χρησιμοποιήσω τις λέξεις του κ. Κωνσταντόπουλου- είναι αντιδραστική και συντηρητική τακτική, διότι ψεύδεται, διότι παρουσιάζει μία εικόνα, η οποία δεν είναι αληθινή. 

(Χειροκροτήματα από την πτέρυγα του ΠΑ.ΣΟ.Κ.) 

Διότι δίνει υποσχέσεις ανέξοδα, διότι δεν έχει να εφαρμόσει καμία άλλη πρακτική, δεν έχει να πάρει πρακτικά μέτρα, δεν μπορεί να επιτύχει τη μείωση του πληθωρισμού, τη μείωση των ελλειμμάτων και τη βελτίωση της συνολικής οικονομίας. 

Μας λένε "είσθε ικανοποιημένοι". 'Οχι, κύριε Κωνσταντόπουλε, δεν είμαστε ικανοποιημένοι και εμείς θα θέλαμε και τα επιτόκια να είναι φθηνότερα, και εμείς θα θέλαμε το κόστος παραγωγής να είναι φθηνότερο, και εμείς θα θέλαμε οι συνεταιρισμοί να έχουν περισσότερα κεφάλαια, αλλά το ερώτημα είναι, όταν δεν υπάρχουν τα μέσα, πώς θα πετύχουμε αυτό το αποτέλεσμα; Και για να πετύχουμε αυτό το αποτέλεσμα, εφαρμόζουμε μία οικονομική πολιτική, η οποία δημιουργεί μεν πιέσεις, αλλά έχει βελτιώσει αισθητά το γενικό επίπεδο. Και θα συνεχίσουμε σ'αυτήν την κατεύθυνση, γιατί οι αγρότες και ο 'Ελληνας εργαζόμενος είναι πράγματι στο επίκεντρο της προσοχής μας. Αν δεν ήταν στο επίκεντρο της προσοχής μας και εύκολα λόγια θα λέγαμε και εύκολες πράξεις θα κάναμε. Αλλά, ούτε εύκολα λόγια θέλουμε ούτε εύκολες πράξεις. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Επανερχόμεθα στην αρχή του δελτίου των επικαίρων ερωτήσεων. 

Πρώτη είναι η με αριθμό 532/29-1-1999 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αλέξανδρου Βούλγαρη προς τον Υπουργό Υγείας και Πρόνοιας, σχετικά με τη χρηματοδότηση για την αποπεράτωση των έργων επέκτασης στο Νομαρχιακό Νοσοκομείο Βόλου. 

(Θόρυβος στην Αίθουσα) 

Πάντως, κύριοι συνάδελφοι, η Αίθουσα είναι πολύ καλύτερη από ό,τι είναι οι διάδρομοι, όπου υπάρχουν καπνοί, συνωστισμός κλπ. Ενώ εδώ είναι πολύ πιο καθαρή η ατμόσφαιρα και υπάρχει άνετος χώρος. Να καθήσετε λοιπόν εδώ να παρακολουθήσετε τη συνεδρίαση. Κέρδος θα έχετε! 

Η επίκαιρη ερώτηση του κ. Βούλγαρη έχει ως εξής: 

"Στο Νομαρχιακό Γενικό Νοσοκομείο Βόλου και ειδικότερα στη νέα πτέρυγα-προσθήκη εκτελείται σήμερα το έργο "Ολοκλήρωση σκελετού από οπλισμένο σκυρόδεμα και κατασκευή κελύφους", με χρόνο υπογραφής της σύμβασης 27.04.98 και διάρκεια κατασκευής του έργου δώδεκα μήνες. 

Το κόστος του έργου θα ανέλθει στα 2.185.000.000 δρχ. και υπολογιζομένου και του κόστους των 118.000.000 δρχ της μελέτης για την επόμενη φάση του έργου, το συνολικό κόστος ανέρχεται στα 2.300.000.000 δρχ. 

Επειδή η εγκεκριμένη πίστωση είναι 2.700.000.000 δρχ. και με το υπολειπόμενο ποσό των 400.000.000 δρχ μπορεί να καλυφθούν πρόσθετες εργασίες της εν εξελίξει εργολαβίας, 

Ερωτάται ο Υπουργός Υγείας και Πρόνοιας: 

Εάν το υπολειπόμενο ποσό των 400.000.000 δρχ. θα διατεθεί για το Νομαρχιακό Νοσοκομείο Βόλου, προκειμένου να καλυφθεί το κόστος εκτέλεσης πρόσθετων εργασιών, που μπορούν να εκτελεστούν στη φάση αυτή του έργου, παραμένοντας βέβαια σε εκκρεμότητα το μεγάλο πρόβλημα της εξασφάλισης της χρηματοδότησης για την πλήρη αποπεράτωση του έργου". 

Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, γνωρίζετε ότι το έργο "ολοκλήρωση σκελετού από οπλισμένο σκυρόδεμα και κατασκευή κελύφους στο Νοσοκομείο του Βόλου" βρίσκεται σε εξέλιξη και προχωρεί με ικανοποιητικούς ρυθμούς. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι και με ικανοποιητικούς ρυθμούς. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, πώς το γνωρίζετε; Δεν γνωρίζω να έχετε πολλή σχέση με το Βόλο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το γνωρίζω, διότι εγώ το θεμελίωσα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν ξέρω για ποιο πράγμα μιλάτε, κύριε Πρόεδρε. Δεν ξέρω τι σας υπέδειξαν να θεμελιώσετε. 'Η μάλλον γνωρίζω, αλλά δεν απαντώ σε εσάς. Θα απαντήσω στον κ. Βούλγαρη. 

Προχωρεί, λοιπόν, με ικανοποιητικούς ρυθμούς, έχει προχωρήσει κατά το 40% περίπου και έχει απορροφήσει επτακόσια εκατομμύρια σε ένα συνολικό αντικείμενο ενός δισεκατομμυρίου επτακοσίων ενενήντα οκτώ εκατομμυρίων (1.798.000.000) δραχμών. 

Γνωρίζετε επίσης ότι σε αυτό το τίμημα δεν περιλαμβάνεται η αναθεώρηση, όπως επίσης απρόβλεπτες δαπάνες και ο Φ.Π.Α. 

'Ολα αυτά μαζί υπολογίζετε εσείς -έτσι φαίνεται από το σκεπτικό της ερώτησής σας- ότι θα ανεβάσουν τη δαπάνη στα δύο δισεκατομμύρια τριακόσια εκατομμύρια (2.300.000.000) δραχμές. Και συνεπώς μας ρωτάτε, αν τα υπόλοιπα τετρακόσια εκατομμύρια (400.000.000), που υπολείπονται έως την αξία του δημοπρατηθέντος προϋπολογισμού του έργου, μπορούν να διατεθούν, για να γίνουν επιπλέον εργασίες χωρίς άλλη εργολαβία στο νοσοκομείο. 

Θα πρέπει να τονίσω κατ'αρχήν ότι δεν γνωρίζουμε το ακριβές ύψος του ποσού που θα απομείνει μετά την περαίωση της πρώτης φάσης του έργου. Διότι με την παράταση των τεσσάρων μηνών θα υπάρξει και άλλη αναθεώρηση, τα απρόβλεπτα δεν μπορούν από σήμερα να υπολογιστούν και ο Φ.Π.Α. θα είναι μεγαλύτερος. Επομένως δεν γνωρίζουμε ποιο θα είναι το απομένον ποσό, ώστε να μπορούμε σήμερα να δεσμευθούμε ότι θα υπάρξει ανάθεση εργασιών αυτού του συγκεκριμένου ύψους δαπάνης. 

Δεύτερον, είναι μεγάλης αξίας το αντικείμενο που θα έπρεπε να αναθέσουμε απευθείας για επέκταση εργασιών στην ίδια εργολαβία, ώστε να δίνει λαβή για σχόλια οποιουδήποτε είδους και συνεπώς δεν θεωρώ ότι πρέπει να προχωρήσουμε προς την επέκταση αυτής της εργολαβίας. 

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ.ΠΑΝΑΓΙΩΤΗΣ Ν. ΚΡΗΤΙΚΟΣ) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, το Νομαρχιακό Νοσοκομείο Βόλου είναι ένα μεγάλο πρόβλημα που κληρονόμησε η Κυβέρνηση του ΠΑ.ΣΟ.Κ., η οποία βέβαια το 1997 ανταποκρίθηκε με μία έγκριση πίστωσης τριών δισεκατομμυρίων τριακοσίων πενήντα εκατομμυρίων (3.350.000.000) δραχμών προκειμένου να προχωρήσει αυτή η εργολαβία, η οποία βρίσκεται σήμερα σε εξέλιξη και με εγκεκριμένη πίστωση δύο δισεκατομμύρια επτακόσια εκατομμύρια (2.700.000.000) δραχμές. 

Αυτή η εργολαβία, όπως ανέφερε και ο κύριος Υφυπουργός εκτελείται σύμφωνα με το πρόγραμμα. Υπάρχει μία καθυστέρηση στην υλοποίηση του έργου λόγω της ειδικής κατασκευής των όψεων του συγκροτήματος από οπλισμένο σκυρόδεμα, αλλά αυτήν τη στιγμή το μεγάλο πρόβλημα που αντιμετωπίζει ο νομός για τη δευτεροβάθμια περίθαλψη είναι η πλήρης αποπεράτωση του Νοσοκομείου Βόλου, η οποία πράγματι έχει ξεκινήσει. 

Κύριε Υφυπουργέ, κάθε τετραγωνικό μέτρο που αποδίδεται στην επέκταση του Νοσοκομείου του Βόλου, για να συμπληρώσει την υπάρχουσα λειτουργία είναι μία ανάσα ζωής, γιατί πραγματικά το υφιστάμενο νοσοκομείο δεν διαθέτει τους απαιτούμενους χώρους για να μπορέσει να καλύψει τη δευτεροβάθμια περίθαλψη όλου του νομού. Υπάρχουν προβλήματα έλλειψης χώρων. Και ενώ υπάρχει εξοπλισμός, ο οποίος έχει αγοραστεί, δεν είναι δυνατόν να αναπτυχθεί, διότι πραγματικά η έλλειψη του χώρου είναι το πρώτο ζητούμενο αυτήν τη στιγμή. 

Επομένως, εκτιμώ ότι, μια και το ποσόν το οποίο βρίσκεται στο όριο πληρωμών, το οποίο δεν προβλέπεται από την ισχύουσα εργολαβία να καλυφθεί -όμως σύμφωνα με την ισχύουσα νομοθεσία στη χώρα μας αλλά και τις κοινοτικές οδηγίες μπορεί με πρόσθετες εργασίες να δοθεί στον υφιστάμενο ανάδοχο- αυτό αποτελεί ένα λόγο κυρίως ταχύτητας απόδοσης και άλλων χώρων στο κτίριο της προσθήκης του νοσοκομείου του Βόλου. 

Κλείνοντας θα ήθελα, κύριε Υφυπουργέ, να αναφερθώ στο γεγονός ότι, πέρα από αυτήν την εργολαβία, η οποία βρίσκεται σε εξέλιξη και η οποία έχει εγκεκριμένη πίστωση, το μεγάλο πρόβλημα για το Νοσοκομείο του Βόλου αποτελεί η πλήρης αποπεράτωσή του, της οποίας το κόστος έχει υπολογιστεί, σύμφωνα με μελέτες που έχει συντάξει η ΔΕΠΑΝΟΜ, και πραγματικά το πρώτο μέλημα και του Υπουργείου και της Κυβέρνησης στον τομέα της υγείας θα πρέπει να είναι η πλήρης αποπεράτωση, η οποία έχει ήδη δρομολογηθεί με συγκεκριμένες ενέργειες, αλλά και με πιστώσεις οι οποίες όπως ανέφερα και πριν ξεκίνησαν από το 1997. Δεν ξέρω αν θα είναι από τις δημόσιες επενδύσεις ή από το Γ' Κοινοτικό Πλαίσιο Στήριξης, αλλά αυτό που ξέρω και αυτό που μεταφέρω σαν ένα κοινό αίτημα της τοπικής κοινωνίας είναι ότι το θέμα της τριτοβάθμιας περίθαλψης του Νομού Μαγνησίας θα πρέπει να κλείσει και για να γίνει αυτό, θα πρέπει να έχουμε εξασφαλισμένη την πλήρη αποπεράτωση του νοσοκομείου. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, ανέφερα δύο λόγους για τους οποίους δεν είναι δυνατή, κατά τη γνώμη μου, η επέκταση της εργολαβίας για τετρακοσία επιπλέον εκατομμυρία (400.000.000). Γνωρίζετε και εσείς, αλλά και εμείς, ότι υπάρχει εγκεκριμένος προϋπολογισμός και για τη δεύτερη φάση του έργου. Βεβαίως δεν είναι ενταγμένο σε πρόγραμμα αυτό. Το εθνικό πρόγραμμα είναι έτσι συμπιεσμένο, που δεν μπορεί να αντέξει μία τέτοια δαπάνη, ένα τέτοιο έργο. 'Ομως θα μας απασχολήσει το θέμα τώρα που αρχίζουν οι συζητήσεις για την κατάρτιση του Γ' Κοινοτικού Πλαισίου Στήριξης, μήπως αυτό το έργο του νοσοκομείου μπορεί από πιστώσεις αυτών των προγραμμάτων να προχωρήσει. 

Οι μελέτες στις οποίες αναφερθήκατε, πρέπει να σας πω ότι δεν έχουν ακόμα ολοκληρωθεί. Γίνονται από τον ίδιο μελετητή που εκπόνησε και τη μελέτη της πρώτης φάσης. Μέσα στο μήνα θα κατατεθούν στη ΔΕΠΑΝΟΜ, η οποία επιβλέπει και κατασκευάζει το νοσοκομείο και νομίζω ότι θα έχουμε τη δυνατότητα να συζητήσουμε με τους εμπλεκόμενους φορείς για τον προγραμματισμό παραπέρα του έργου. 

ΛΕΩΝΙΔΑΣ ΤΖΑΝΗΣ: Κύριε Υφυπουργέ, δυόμισι δισεκατομμύρια (2.500.000.000) χρειάζονται. Είναι απαραίτητο να βρεθούν τα χρήματα αυτά, έτσι ώστε να μη βασανιζόσαστε ούτε εσείς ούτε και εμείς. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας σαράντα εννέα μαθητές και πέντε συνοδοί-καθηγητές από το 1ο Γυμνάσιο Πεύκης Αττικής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕNΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα απ'όλες τις πτέρυγες) 

Θα συζητηθεί τώρα η δεύτερη επίκαιρη ερώτηση με αριθμό 527/28.1.99 του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Εσωτερικών-Δημόσιας Διοίκησης και Αποκέντρωσης, σχετικά με την εκτέλεση των έργων στους Οργανισμούς Τοπικής Αυτοδιοίκησης (ΟΤΑ), την οικονομική επιχορήγησή τους κλπ. 

Η επίκαιρη ερώτηση του κ. Παπαδόπουλου έχει ως εξής: 

"Με την από 14.12.1998 εγκύκλιό σας πληροφορείτε τους Ο.Τ.Α. ότι τα έσοδα, γνωστά ως ΣΑΤΑ (Συλλογική Απόφαση Τοπικής Αυτοδιοίκησης), θεωρούνται δημόσιες επενδύσεις και δεν θα προβλεφθούν στους προϋπολογισμούς των δήμων, αλλά θα εγγραφούν σε αυτούς με αναμόρφωση. 

Εάν όμως ισχύσει η ως άνω οδηγία, τότε οι δήμοι και οι κοινότητες δεν θα μπορέσουν να εγγράψουν στον προϋπολογισμό τους το μεγαλύτερο μέρος του προγράμματος εκτελέσεως έργων και τούτο διότι από τις τέσσερις δόσεις της ΣΑΤΑ, η πρώτη δόση φθάνει στους Ο.Τ.Α. το Μάιο κάθε έτους. 

Επειδή, από την ως άνω οδηγία σας κινδυνεύουν να μην πραγματοποιηθούν μεγάλα έργα στους δήμους και στις κοινότητες και επειδή οι δήμοι και οι κοινότητες, ιδιαίτερα στην περιφέρεια, στηρίζουν το μεγαλύτερο μέρος των έργων τους στη ΣΑΤΑ, ως ανεγράφετο αυτή με το παλαιό καθεστώς στον προϋπολογισμό τους, γι'αυτό ερωτάται ο κύριος Υπουργός: 

Τι μέτρα πρόκειται να λάβει για την αντιμετώπιση του οξύτατου προβλήματος που δημιουργείται στην εκτέλεση των έργων των Ο.Τ.Α. από την από 14.12.1998 υπ'αριθμ. 41580 εγκύκλιό σας;". 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, με το ν. 1828/89 το 1/3 του 20% του φόρου εισοδήματος φυσικών και νομικών προσώπων, που αποτελεί έσοδο των κεντρικών αυτοτελών πόρων των Οργανισμών Τοπικής Αυτοδιοίκησης πρώτου βαθμού, εγγράφεται στον προϋπολογισμό δημοσίων επενδύσεων και διατίθεται για τη χρηματοδότηση επενδυτικών δραστηριοτήτων. Αυτό το έσοδο μέχρι 31.12.1997 εθεωρείτο ως τακτικό έσοδο. 

'Εγινε μια εκτενής συζήτηση με τα συλλογικά όργανα της αυτοδιοίκησης και υπήρξε τελικά μια συμφωνία, το έσοδο αυτό να θεωρηθεί ως προερχόμενο από τις δημόσιες επενδύσεις, ως έκτακτο έσοδο. 

'Ετσι, με βάση την απόφαση αυτή, το Υπουργείο έχει στείλει ένα νεότερο έγγραφο -εσείς έχετε υπόψη σας το έγγραφο του Δεκεμβρίου- με ημερομηνία 25.1.1999, με το οποίο λέμε ότι το ποσό που προέρχεται από τη ΣΑΤΑ θα πρέπει να εγγραφεί ως έκτακτο έγγραφο στους προϋπολογισμούς εξυπαρχής. Και ο υπολογισμός του θα γίνει με βάση τα ποσά τα οποία είχαν λάβει κατά το έτος 1998. Η τυχόν προσαύξηση θα γίνει με αναμόρφωση του προϋπολογισμού τους. 'Ετσι, λοιπόν, λύνεται το ζήτημα αυτό. 

Πρέπει δε να σας πω ότι ο λόγος που η αυτοδιοίκηση θέλησε να θεωρηθεί ως έκτακτο είναι γιατί σ'αυτές τις περιπτώσεις των εσόδων, που πηγαίνουν στα έργα, το εργολαβικό όφελος υπολογίζεται αντί 28%, που ήταν με την άλλη ρύθμιση, στο 18%. Και έτσι απομένουν περισσότερα χρήματα στον προϋπολογισμό των έργων που θέλουν να εκτελέσουν. 

Με τη ρύθμιση που κάνουμε τελικώς και με τη νέα εγκύκλιο που έχουμε αποστείλει το θέμα ρυθμίζεται εξυπαρχής και δεν θα έχουν πρόβλημα πλέον να καταρτίσουν τους προϋπολογισμούς τους, γιατί τα έσοδα αυτά θα είναι εξυπαρχής γνωστά. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταύρος Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, χαίρομαι ιδιαίτερα γιατί πραγματικά μέσα σε ελάχιστο χρονικό διάστημα το αρμόδιο Υπουργείο και ο αρμόδιος Υπουργός είδαν ότι ήταν ένα σφάλμα, ένα μεγάλο λάθος, ένα ολίσθημα μπορώ να πω, που θα οδηγούσε τους δήμους και τις κοινότητες, ιδιαίτερα στην περιφέρεια, προς τα πίσω. Χαίρομαι ιδιαίτερα, γιατί επανέρχεσθε στο παλαιό καθεστώς.

Γιατί, κύριε Υπουργέ, με το νέο σύστημα, με τη νέα εγκύκλιό σας, δεν θα μπορούσαν να εγγράφουν τα μεγάλα έργα στον προϋπολογισμό. Και είναι γνωστό ότι η ΣΑΤΑ δίνεται σε τέσσερις δόσεις και ότι η πρώτη δόση φθάνει το Μάϊο μήνα. 'Ολο αυτό το χρονικό διάστημα λοιπόν, δεν θα μπορούσαν να κάνουν κανέναν προϋπολιγισμό. Οπότε θα τελείωνε ο χρόνος χωρίς να προϋπολογιστούν ιδιαίτερα τα μεγάλα έργα. 

Και εδώ θα ήθελα να επισημάνω και να σας τονίσω ιδιαίτερα το εξής: Συνεχώς μιλάμε για αποκέντρωση. Συνεχώς μιλάμε για περιφερειακή ανάπτυξη. Οι πράξεις μας όμως αυτές καθ'αυτές οδηγούν σε διαφορετικά πράγματα. Οδηγούν σε ένα συγκεντρωτισμό και σε μια εν δυνάμει κακή ανάπτυξη της Αθήνας, δημιουργώντας καθημερινά ένα μεγαλύτερο και χειρότερο από άποψη ποιότητας αθηνοκεντρικό κράτος. 

Η Ελλάδα, κύριε Υπουργέ, δεν είναι μόνο η Αθήνα. Είναι και όλη η άλλη περιφέρεια. Είναι οι παραμεθόριες περιοχές. Είναι το τελευταίο κομμάτι της ελληνικής γης, που χρειάζεται μεγαλύτερη φροντίδα, για να ζήσουν επιτέλους αυτοί που ζουν εκεί στην εσχατιά της Ελλάδος και είναι ακρίτες και φυλάνε θερμοπύλες κάτω, μάλιστα, από αντίξοες συνθήκες. 

Δώστε μεγαλύτερη προσοχή στην περιφέρεια, στις παραμεθόριες περιοχές, για να κρατήσουμε επιτέλους την Ελλάδα ζωντανή. Επαναλαμβάνω: η Ελλάδα δεν είναι μόνο η Αθήνα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμπληρωματικά να πω ότι φέτος ειδικά η κατανομή της ΣΑΤΑ θα γίνει την επόμενη εβδομάδα. 'Ετσι, λοιπόν, δύο ή τρεις μήνες νωρίτερα από τις προηγούμενες χρονιές οι δήμοι θα έχουν τα χρήματα στα χέρια τους, για να μπορέσουν να πληρώσουν τα έργα που θέλουν να εκτελέσουν. 

Πρέπει δε να σας πω ότι στους επόμενους δύο με τρεις μήνες θα καταλήξουμε επιτέλους με την ΚΕΔΚΕ οριστικά στα νέα κριτήρια κατανομής της ΣΑΤΑ -να φύγουμε λίγο από το πληθυσμιακό κριτήριο, το οποίο είναι σε βάρος της ελληνικής περιφέρειας- έτσι ώστε και η ΣΑΤΑ να υπηρετεί μία πολιτική συνοχής στον ελληνικό χώρο, με την έννοια ότι θα πρέπει και στην ελληνική περιφέρεια να διαλέξουμε τις περιοχές του "Στόχου 1", όπως συνηθίζουμε στο Υπουργείο να λέμε. 

Η Ελλάδα είναι χώρα του "Στόχου 1" στα πλαίσια της Ευρωπαϊκής 'Ενωσης και ακολουθείται μία ειδική πολιτική συνοχής και, επομένως, πρέπει και εμείς στο εσωτερικό της χώρας να επιλέξουμε ορισμένες περιοχές, τις οποίες θα ενισχύσουμε ιδιαίτερα, για να μπορέσει να υπάρξει η ποθούμενη συνοχή με τις αναπτυγμένες περιοχές. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 552/1-2-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με τις κινητοποιήσεις των νοσοκομειακών γιατρών, την πληρωμή των εφημεριών κλπ. 

Η επίκαιρη ερώτηση έχει ως εξής: 

"Η 'Ενωση Νοσοκομειακών Γιατρών (ΕΙΝΑΠ) πραγματοποίησε πρόσφατα κινητοποιήσεις καταγγέλλοντας την οικονομική ασφυξία που έχει επιβάλει η Κυβέρνηση στα δημόσια νοσοκομεία, η οποία τα έχει φέρει στα όρια της εξαθλίωσης. 

Απαράδεκτες συνθήκες νοσηλείας, δραματικές ελλείψεις προσωπικού, παμπάλαια μηχανήματα, αδυναμία να πληρωθούν οι εργαζόμενοι νοσοκομειακοί γιατροί ακόμη και τις εφημερίες που πραγματοποίησαν με βάση τα προγράμματα των επιστημονικών οργάνων το 1998. 

Οι νοσοκομειακοί γιατροί τόσο σε Αθήνα όσο και Θεσσαλονίκη αρνούνται να προσφέρουν απλήρωτη εργασία και ιδιαίτερα εφημερίες, αν δεν πληρωθούν τις εφημερίες του 1998. 

Στο Λαϊκό Νοσοκομείο εκτός από την απλήρωτη ιατρική εργασία οι νοσοκομειακοί γιατροί καταγγέλλουν επικίνδυνες συνθήκες στα χειρουργεία, παμπάλαια μηχανήματα (αναπνευστήρες-μόνιτορ) στη μονάδα εντατικής θεραπείας και τρομακτικές ελλείψεις σε νοσηλευτικό προσωπικό. 

Ερωτάται ο κύριος Υπουργός: 

Θα εξασφαλίσει τα κονδύλια, να πληρωθούν οι γιατροί τις εφημερίες που έκαναν το 1998 και πότε; 

Θα κάνει αποδεκτό το πόρισμα της επιτροπής, που το ίδιο το Υπουργείο έφτιαξε, για το πρόβλημα των εφημεριών, ώστε να υπάρχουν ασφαλή προγράμματα εφημεριών στα δημόσια νοσοκομεία; 

Θα αντιμετωπίσει τα προβλήματα υποδομής του Λαϊκού Νοσοκομείου;". 

Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, περιλαμβάνονται στην επίκαιρη ερώτησή σας τα θέματα που βρίσκονται αυτόν τον καιρό στην επικαιρότητα και προβάλλονται με τον ίδιο υπερβολικό τρόπο που εμφανίζονται και στη δημοσιότητα. 

Μας ρωτάτε εάν έχουν εξασφαλιστεί τα απαραίτητα κονδύλια. Γνωρίζετε, είμαι βέβαιος, ότι έχει εξασφαλιστεί το 100% των δαπανών για την πληρωμή και των τακτικών και των προσθέτων αποδοχών του πάσης φύσεως προσωπικού των νοσοκομείων. 'Εχουν εκταμιευθεί, δηλαδή, για το 1998 πεντακόσια τριάντα δισεκατομμύρια (530.000.000.000) δραχμές έναντι τετρακοσίων εβδομήντα πέντε δισεκατομμυρίων (475.000.000.000) δραχμών, που ήταν εγγεγραμμένα στον προϋπολογισμό εξαιτίας του νέου μισθολογίου των γιατρών. 

Ειδικότερα για τους γιατρούς γνωρίζετε ότι η δαπάνη για την κάλυψη των τακτικών και των πρόσθετων αποδοχών τους φθάνει τα εκατόν ενενήντα ένα δισεκατομμύρια (191.000.000.000) δραχμές έναντι των εκατόν σαράντα εννέα δισεκατομμυρίων (149.000.000.000) δραχμών, που ήταν το 1997. Υπάρχει, δηλαδή, αύξηση ποσού σαράντα δύο δισεκατομμυρίων (42.000.000.000) δραχμών μέσα στο 1998 και πάρα ταύτα υπάρχουν σε πολλά νοσοκομεία οι γνωστές αντιδράσεις. 'Εχουν πληρωθεί σε όλα τα νοσοκομεία τα αναδρομικά και από τις πρόσθετες αποδοχές μέχρι και τον Οκτώβριο. Πληρώνονται κανονικά έκτοτε οι τακτικές αποδοχές. 

Υπάρχει ένα πρόβλημα με τις πρόσθετες αποδοχές, με τις εφημερίες του Νοεμβρίου και του Δεκεμβρίου που πληρώνονται πάντοτε δεδουλευμένες. Σε κάποια νοσοκομεία έχουν πληρωθεί οι εφημερίες του Νοεμβρίου. Ο Δεκέμβριος έτσι και αλλιώς τώρα θα πληρωθεί. Συνεπώς όσοι γι'αυτό το λόγο διαμαρτύρονται, δεν μπορούμε να κατανοήσουμε γιατί διαμαρτύρονται. Είναι αμοιβές της υπερωριακής τους απασχόλησης αμοιβές εφημεριών, που ποτέ δεν μπορούν να πληρώνονται στο τέλος του μήνα. Πληρώνονται με καθυστέρηση ενός μηνός και πλέον. Αυτό γίνεται πάντοτε, όχι μόνο τώρα. 

Θέλω επίσης να σημειώσω σε ό,τι αφορά την πρόταση που μας έχει υποβληθεί για το καθεστώς εφημεριών του έτους 1999. 'Εχει γίνει δήλωση από τον Υπουργό πολλές φορές γι'αυτό. Αυτή η πρόταση αξιολογείται και δεν έχει κοστολογηθεί ακόμη πλήρως. Είναι μία πρόταση που έχει πολλά θετικά, αλλά μία πρόταση που δεν μπορεί να εφαρμοστεί σε όλα τα νοσοκομεία της χώρας γιατί υπάρχει διαφορά στη στελέχωση των νοσοκομείων. Οι προτάσεις που θεωρούν ότι υπάρχει η συγκεκριμένη σύνθεση προσωπικού σε μία κλινική δεν ανταποκρίνονται στην πραγματικότητα. Υπάρχει διαφορά στις συνθέσεις των κλινικών από νοσοκομείο σε νοσοκομείο. 

Συνεπώς δεν μπορεί να έχει γενική εφαρμογή αυτή η πρόταση. 'Εχουμε όμως δεσμευθεί ότι λαμβάνοντας υπόψη και τα θετικά αυτής της πρότασης, μέχρι 15.2.99 θα έχει εκδοθεί η προβλεπόμενη από το νόμο κοινή υπουργική απόφαση που θα καθορίζει τις εφημερίες και το κόστος σε ετήσια βάση. Γνωρίζουμε βέβαια ότι υπάρχει ένα θέμα που μένει ανοιχτό. Ποιες είναι οι πραγματικές ανάγκες του νοσοκομείου και αν οι εφημερίες για τα επιστημονικά όργανα του νοσοκομείου, χωρίς την έγκριση της διοίκησης, πρέπει να πληρωθούν. Αυτό είναι ένα άλλο θέμα. Θα μπορούσαμε ίσως να συμφωνήσουμε ποιες είναι οι πραγματικές εφημερίες. Πάντως δεν μπορεί να είναι περισσότερες από όσες προσδιορίζονται στα νοσοκομεία όλου του κόσμου. Στην Αγγλία, στο Λονδίνο, δεν υπάρχει νοσοκομείο που να εφημερεύουν το βράδυ εκατόν πενήντα γιατροί. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, βεβαίως τα προβλήματα του δημόσιου υγιειονομικού συστήματος στη χώρα είναι μεγάλα, όπως η ανυπαρξία πρωτοβάθμιας φροντίδας υγείας, τα νοσοκομεία, όσα λείπουν και όσα έχουν προβλήματα εξοπλισμού ή και επέκτασης και ανακαίνισης, το προσωπικό, η ιδιωτικοποίηση. Δεν θέλω να πω γι'αυτά. Είναι γενικότερα προβλήματα. 

Μέσα όμως σ'αυτό το πλαίσιο οξύνονται προβλήματα, όπως στο Λαϊκό Νοσοκομείο και όχι μόνο, αλλά και στη Θεσσαλονίκη και σε μία σειρά άλλα νοσοκομεία, που έχουν να κάνουν με τις αμοιβές, με τις εφημερίες, με τα εγκεκριμένα κονδύλια, που είναι λιγότερα απ'ό,τι σας πρότειναν τα διοικητικά συμβούλια -είναι γνωστό το θέμα- και ακόμη περισσότερο οξύνονται- και γι'αυτά σας ρωτάμε για τα δεδουλευμένα πολλών γιατρών. Σήμερα ήμουν στο "Λαϊκό". Δεν ξέρω, λέτε ότι προχωράνε. Εγώ όμως ξέρω ότι τα του Νοεμβρίου που θεωρείτε δεδουλευμένα, τα ελέγχετε το Φεβρουάριο. Είναι, όμως ο Δεκέμβριος, άντε οι αρχές Γενάρη. Δεν είναι ο Φλεβάρης. Επομένως δεν έχετε πληρώσει δεδουλευμένα και επειδή έχετε ευθύνη και δεν καθορίσατε τι θεωρείτε ότι τέλος πάντων θα μπορεί να είναι αυτό που θα εγκριθεί ως προγράμματα εφημερίας, τα νοσοκομεία δεν έχουν καταθέσει προγράμματα εφημεριών. Και σήμερα με όξυνση, όπως στο Λαϊκό, έχουμε το πρόβλημα να μη λειτουργεί. Και τα άλλα νοσοκομεία δεν έχουν εγκεκριμένα προγράμματα. 

Αυτό σε συνδυασμό με μία σειρά ζητήματα, όπως του εξοπλισμού, του προσωπικού, δημιουργεί μία πολύ άσχημη κατάσταση και για τους εργαζόμενους, αλλά και για τους νοσηλευόμενους, πράγμα το οποίο οφείλετε να το αντιμετωπίσετε με θετικό τρόπο, γιατί εμείς δεν θέλουμε να μας δώσετε μόνο μία απάντηση, σχετικά με τι δυσκολίες έχετε και τι δεν θα κάνετε. Θέλουμε να μας δώσετε μία απάντηση ότι θα αντιμετωπίσετε το πρόβλημα έτσι, ώστε να λειτουργήσουν τα νοσοκομεία με τις πραγματικές εφημερίες. Μη μας πείτε ότι τα χρήματα που θα πάρουν οι εργαζόμενοι θα είναι λιγότερα και από το 1997. Αυτά δεν συμβιβάζονται. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, συνηθίζετε να κάνετε πρόταση χωρίς πρόταση. Καταλήξατε πάλι ότι "θα πρέπει να κάνετε τα πράγματα έτσι -το επαναλαμβάνω όπως το είπατε- ώστε να λειτουργήσουν καλά τα νοσοκομεία". Πέστε μας αν έχετε συγκεκριμένη πρόταση, διότι γνωρίζετε ότι από 'Ενωση σε 'Ενωση Γιατρών η πρόταση διαφέρει. Η Ομοσπονδία έχει άλλη πρόταση . Η 'Ενωση Ιατρών Αθηνών και Πειραιώς έχει άλλη πρόταση, η 'Ενωση Ιατρών Θεσσαλονίκης έχει άλλη πρόταση. Και όταν πρόκειται κανείς να συμφωνήσει με τις ενώσεις, αρχίζουν οι διαφορετικές προτάσεις των επί μέρους νοσοκομείων. Δεν υπάρχει ένας φερέγγυος συνομιλητής, με τον οποίο να κουβεντιάζουμε, που να μας δώσει μία πρόταση εφημεριών, με την οποία να συμφωνούν και οι άλλοι. Αν τη γνωρίζετε, να μας την πείτε. 

ΔΗΜΗΤΡΙΟΣ ΣΙΟΥΦΑΣ: Πάρτε ένα πρότυπο από το εξωτερικό. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Εχετε δίκιο κύριε Σιούφα. 

Από κει και πέρα για να αντιπαρέλθω όλα τα άλλα, γιατί επιχειρείται μία απαράδεκτη εκμετάλλευση των θεμάτων της υγείας, θα πω δυο λόγια για το "Λαϊκό" και τη Θεσσαλονίκη. Το "Λαϊκό" έχει εκείνα τα προβλήματα που έχουν και τα άλλα νοσοκομεία της χώρας. Ασφυκτιά από άποψη χώρων. 'Εχει και τα προβλήματα στελέχωσης που έχουν και τα άλλα νοσοκομεία της χώρας. 

Βρίσκονται όμως σε εξέλιξη έργα που καλυτερεύουν την κατάσταση. Αν πρέπει να τα αναφέρω, να το κάνω. 'Ομως είναι γνωστά. Υπάρχει το πρόβλημα της εκκαθάρισης των αναδρομικών. Από λάθος του νοσοκομείου, στα στοιχεία που έδωσε στο ΚΗΥΚΥ, υπήρξε μια καθυστέρηση. 'Οχι όμως να γίνει και επανάσταση. Ο Νοέμβριος και ο Δεκέμβριος ήταν οι τελευταίοι μήνες του χρόνου, όπου για τις αμοιβές των εφημεριών πάντα υπάρχει μια καθυστέρη ενός ή ενάμιση μηνός. Δηλαδή ο Δεκέμβριος έτσι και αλλιώς τώρα θα πληρωνόταν. 

Δεν ξέρω, λοιπόν, γιατί υπάρχει τόση ένταση. Μάλλον, μπορώ να αντιληφθώ γιατί, αλλά δεν υπάρχει κανένας λόγος να το σχολιάσω εδώ. Σήμερα έχουν σταλεί τα εντάλματα και τα δικαιολογητικά για θεώρηση γι' αυτό το δίμηνο στην επίτροπο, με την οποία επικοινωνήσαμε το πρωί για να επιταχύνει τη διαδικασία. Υποβλήθηκαν -επαναλαμβάνω- λάθος στοιχεία από το νοσοκομείο προς το ΚΗΥΚΥ. Δεν γνωρίζω τι άλλο συμβαίνει στο Λαϊκό, που να δικαιολογεί το κλείσιμο του νοσοκομείου. 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου. 

Η πρώτη με αριθμό 537/29.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Τύπου και Μέσων Μαζικής Ενημέρωσης, σχετικά με την κατάργηση προγραμμάτων της ΕΡΑ-1 και ΕΡΑ-2, την εφαρμογή της ψηφιακής τεχνολογίας κλπ. διαγράφεται λόγω κωλύματος του ερωτωμένου κυρίου Υπουργού. 

Δεύτερη είναι η με αριθμό 534/29.1.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Υγείας και Πρόνοιας, σχετικά με την έκδοση προεδρικού διατάγματος για την ίδρυση και λειτουργία ιδιωτικών φορέων παροχής υπηρεσιών πρωτοβάθμιας φροντίδας (Διαγνωστικά Κέντρα). 

Η επίκαιρη ερώτηση του κ. Σιούφα έχει ως εξής: 

"Με το ν. 2071/92 (άρθρο 13) προβλεπόταν η έκδοση προεδρικού διατάγματος για την ίδρυση και λειτουργία ιδιωτικών φορέων παροχής υπηρεσιών πρωτοβάθμιας φροντίδας (Διαγνωστικά Κέντρα). 

Σχέδιο προεδρικού διατάγματος υπήρχε ήδη έτοιμο και είχε προωθηθεί η έκδοσή του από την κυβέρνηση της Νέας Δημοκρατίας. Μετά τις εκλογές του 1993 η κυβέρνηση του ΠΑΣΟΚ δεν προχώρησε αυτό το διάταγμα και προήλθε στην επεξεργασία νέων, τόσων, όσων και οι διάφοροι Υπουργοί Υγείας στις κυβερνήσεις του ΠΑΣΟΚ, τα οποία δεν έφθασαν ποτέ στο τελικό τους στάδιο. 'Εχουν παρέλθει ήδη πέντε χρόνια, με αποτέλεσμα η δραματική αυτή καθυστέρηση να έχει αναμφίβολα σημαντικές επιπτώσεις στον όλο εκσυγχρονισμό του συστήματος υγείας και στην άναρχη ανάπτυξη των ιδιωτικών φορέων παροχής υπηρεσιών πρωτοβάθμιας φροντίδας. 

Επειδή είναι δυσεξήγητη αυτή η στάση του Υπουργείου, καλείσθε να ενημερώσετε την Εθνική Αντιπροσωπεία πού βρίσκεται το πρόβλημα και η αδυναμία έκδοση προεδρικού διατάγματος, γιατί υπάρχει αυτή η δραματική καθυστέρηση και για το τι προτίθεται το Υπουργείο να πράξει γι' αυτό το θέμα και το χρονοδιάγραμμα των ενεργειών έκδοσης του σχετικού προεδρικού διατάγματος". 

Ο κύριος Υφυπουργός έχει το λόγο. 

Μονοπωλείτε τη συζήτηση σήμερα, κύριε Υφυπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κάθε μέρα τη μονοπωλούμε. 

Κύριοι συνάδελφοι, πραγματικά πρόκειται για μια μεγάλη και μακροχρόνια εκκρεμότητα. Υπάρχει μια σημαντική καθυστέρηση και ένα διαρκές "πήγαινε-έλα" σχεδίων προεδρικών διαταγμάτων ανάμεσα στο Υπουργείο Υγείας και στο Συμβούλιο Επικρατείας. Ακόμη δεν έχει οριστικοποιηθεί ένα σχέδιο, που να προωθηθεί για υπογραφή στον Πρόεδρο της Δημοκρατίας. 

Τέσσερα σχέδια, ένα από τη Νέα Δημοκρατία και άλλα τρία μέχρι τώρα έχουν πάει και έχουν έλθει στο Συμβούλιο Επικρατείας. Ξέρετε τις διαφορές απόψεων. Κάποιες πολιτικές ηγεσίες του Υπουργείου υπεστήριξαν την άποψη των ιατρικών εταιρειών, δηλαδή της παμψηφίας των μετόχων και των μετοχών των διαγνωστικών κέντρων στους γιατρούς. 

Είχε αντίρρηση το Συμβούλιο της Επικρατείας και εθεώρησε ότι οι λόγοι για τους οποίους το Υπουργείο επρότεινε την παμψηφία μπορούσαν να εξυπηρετηθούν και με την πλειοψηφία των μετόχων και των μετοχών στους γιατρούς. 

'Αλλη άποψη και άλλο σχέδιο συνεπώς που εστάλη προς το Συμβούλιο της Επικρατείας επρότεινε καθαρά κεφαλαιουχικές εταιρείες. Να τις φτιάχνει όποιος θέλει, αλλά με υπεύθυνους γιατρούς στα διάφορα τμήματα. Το Συμβούλιο της Επικρατείας επίσης το ανέπεμπε με την παρατήρηση "η πλειοψηφία στους γιατρούς". Το τελευταίο σχέδιο το οποίο παραλάβαμε ως νέα πολιτική ηγεσία είχε ημερομηνία 15 Νοεμβρίου του 1998. 

Αυτό που θέλω να πω, για να μην ταλαιπωρώ τη Βουλή, είναι ότι πράγματι υπάρχει σημαντική καθυστέρηση αλλά η απόφασή μας αυτήν την ώρα, της σημερινής πολιτικής ηγεσίας του Υπουργείου, είναι μέχρι της 15ης Μαρτίου να έχουμε ολοκληρώσει σχέδιο που θα πάει στο Συμβούλιο Επικρατείας, για να τελειώνουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, πριν αρχίσετε να μου χρεώνετε το χρόνο, θα ήθελα να μεταφέρετε στον Πρόεδρο του Σώματος ότι ο κοινοβουλευτικός έλεγχος των επικαίρων ερωτήσεων -και δεν αναφέρομαι στον παρόντα Υφυπουργό- καταστρατηγείται και μάλιστα με ευθύνη του Προεδρείου. Ο Κανονισμός ορίζει ότι οφείλουν να έρχονται στη συζήτηση των επικαίρων ερωτήσεων οι Υπουργοί και αν έρθουν για δεύτερη φορά την ίδια εβδομάδα, τότε έρχεται Υφυπουργός εξουσιοδοτημένος από τον Υπουργό. 

Αυτό το πράγμα και με δική σας ευθύνη, κύριε Πρόεδρε, υποβαθμίζει τη λειτουργία του Κοινοβουλίου. Και θέλω θερμά να σας παρακαλέσω να το μεταφέρετε στον Πρόεδρο του Σώματος. 

ΠΡΟΕΔΡΕΥΩΝ (Παναγιώτης Ν. Κρητικός): Ξέρετε τις υποχρεώσεις που υπάρχουν, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Τελικά έχει καταλήξει η ώρα των επικαίρων ερωτήσεων να είναι ώρα των Υφυπουργών, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι υπεύθυνο πρόσωπο ο Υφυπουργός; 

ΔΗΜΗΤΡΙΟΣ ΣΙΟΥΦΑΣ: Με συγχωρείτε πολύ. Ειλικρινά, λυπάμαι τον Υφυπουργό Υγείας, που είναι τέσσερις και πέντε φορές την ημέρα εδώ, για να απαντάει στις ερωτήσεις. Οφείλει να είναι και ο Υπουργός εδώ, ο κάθε Υπουργός, όπως ορίζει ο Κανονισμός. 

ΠΡΟΕΔΡΕΥΩΝ (Παναγιώτης Ν. Κρητικός): Δεν θα διαφωνήσουμε. Εφόσον έχει τη δυνατότητα να είναι, να είναι. 

ΔΗΜΗΤΡΙΟΣ ΣΙΟΥΦΑΣ: Να εφαρμόσετε τον Κανονισμό. Δεν θα κάνετε χατίρια, κύριε Πρόεδρε. Να εφαρμόσετε τον Κανονισμό. 

ΠΡΟΕΔΡΕΥΩΝ (Παναγιώτης Ν. Κρητικός): Και ο Υφυπουργός είναι υπεύθυνο πρόσωπο. 

ΔΗΜΗΤΡΙΟΣ ΣΙΟΥΦΑΣ: Να εφαρμόσετε τον Κανονισμό. Το έργο σας, στη θέση που βρίσκεστε, είναι να εφαρμόσετε τον Κανονισμό. 

ΠΡΟΕΔΡΕΥΩΝ (Παναγιώτης Ν. Κρητικός): Τον Κανονισμό τον εφαρμόζουμε στο μέτρο του δυνατού, όπως ξέρετε. 

Ορίστε, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η απάντηση την οποία έδωσε ο κύριος Υφυπουργός δεν είναι καθόλου ικανοποιητική. Θα έλεγα ότι αυτά τα έξι χρόνια δεν γίνεται τίποτα άλλο στο συγκεκριμένο τομέα παρά το γκρέμισμα του συγκεκριμένου έργου των κυβερνήσεων της Νέας Δημοκρατίας, του Υπουργού του κ. Σούρλα, με το ν. 2071 με τη συγκεκριμένη διάταξη, την οποία ήρθατε και τροποποιήσατε. Βρήκατε έτοιμο προεδρικό διάταγμα, δεν το προχωρήσατε και εδώ και έξι χρόνια θεάσθε παγερά μία κατάσταση ανάπτυξης των συγκεκριμένων υπηρεσιών πρωτοβάθμιας φροντίδας και δεν κάνετε απολύτως τίποτα. 

Δεύτερον, σας κατέθεσε πρόταση νόμου η Νέα Δημοκρατία, πάλι με τον κ. Σούρλα, και την απορρίψατε με την πρόφαση ότι θα φέρετε το συγκεκριμένο προεδρικό διάταγμα. Τι κάνετε εδώ, προσπαθείτε να ανακαλύψετε τον τροχό και την πυρίτιδα; Δεν βλέπετε ότι προχωράει μία ανάπτυξη τέτοιων δραστηριοτήτων, που το Υπουργείο θεάται απλώς τα πράγματα; 

Αν θα θέλαμε να τοποθετηθούμε ειδικότερα σ' αυτό το θέμα, θα λέγαμε, κύριε Υπουργέ, ότι έχετε τεράστιες ευθύνες και σας λέω αυτό που σας έλεγα και προχθές: απορώ πώς κοιμάσθε ήσυχοι. Χάος επικρατεί. Το νιώθετε και το ζει ο ελληνικός λαός κάθε μέρα. Συμβουλευτείτε τουλάχιστον τον Ελία Μπρεκοζίν, να σας πει πώς μπορείτε να το βάλετε σε μία τάξη. Αλλά ταυτόχρονα υπάρχει και κόλαση την οποία υφίστανται εκείνοι που κάνουν χρήση των υπηρεσιών υγείας. Υπάρχει κενό και στη φύση και στην κοινωνία, όταν υπάρχει κενό, αυτό καλύπτεται εκ των πραγμάτων. Εσείς παγερά, αδιάφορα -το κυβερνητικό λογιστήριο- βλέπετε τα πράγματα αδιάφορα. 'Εξι φορές πήγατε στο Συμβούλιο της Επικρατείας. Δεν μπορείτε με προεδρικό διάταγμα να λύσετε το θέμα; Φέρτε ένα νόμο. Τόσο δύσκολο είναι να καταλάβετε πού είναι το πρόβλημα και ότι δεν μπορείτε με τους δογματισμούς και τις ιδεοληψίες σας να λύσετε θέματα, που είναι λυμένα σε όλον τον κόσμο με τον καλύτερο δυνατό τρόπο; Σεις προσπαθείτε με κάθε ένα προεδρικό διάταγμα ο κάθε Υπουργός να βάλει τη δική του άποψη για το πώς θα λύσει τα θέματα. 

'Εχω την αίσθηση ότι ο Πρωθυπουργός ή έχει χάσει την επαφή με την πραγματικότητα ή δεν μπορεί να συντονίσει την Κυβέρνηση ή αδιαφορεί για τις περιπέτειες που έχει η υγεία του ελληνικού λαού. Αυτά είναι πολύ σοβαρά πράγματα. Δεν είναι τρία τα προεδρικά διατάγματα που στείλατε στο Συμβούλιο της Επικρατείας, είναι πέντε, και τώρα το τελευταίο το γυρίσατε πίσω, για να το ξαναδείτε ως νέα πολιτική ηγεσία. Καλά κάνατε. Αλλά, επιτέλους, δεν υπάρχει στην Κυβέρνηση, στον Πρωθυπουργό, η αίσθηση ότι υπάρχει ένα κενό επί έξι χρόνια, με ένα προεδρικό διάταγμα το οποίο πηγαίνει και έρχεται; 

Κλείνω με την εξής παρατήρηση: Δεν αρκεί να συνομολογείτε ότι κάνετε λάθη. 'Αλλωστε, τον τελευταίο καιρό αυτό το παρακολουθούμε από όλα τα μέλη της Κυβέρνησης. "Λάθος" λέει ο κ. Πάγκαλος, "σωστό" λέει ο κ. Τσοχατζόπουλος. Στο τέλος-τέλος είστε μία λάθος Κυβέρνηση! Επιτέλους! 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Σιούφα! 

ΔΗΜΗΤΡΙΟΣ ΣΙΟΥΦΑΣ: Αυτή είναι μία πραγματικότητα, και για μας η διαπίστωση είναι μία: ότι και στραβός είναι ο γυαλός, κύριε Υπουργέ, και στραβά αρμενίζετε, γι'αυτό φθάσατε τα πράγματα εδώ που τα φθάσατε! 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, καλές είναι οι φωνές, αλλά δεν λύνουν τα προβλήματα! 

ΔΗΜΗΤΡΙΟΣ ΣΙΟΥΦΑΣ: Μιλάω με επιχειρήματα! 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Και δεν μπορώ να καταλάβω πώς σε όλα τα θέματα εμπλέκετε τον Πρωθυπουργό και πώς γίνεται με τόση ευελιξία, στα πλαίσια των δύο λεπτών μιας επίκαιρης ερώτησης, δήθεν για κάποιο θέμα, να τα ανακατεύετε όλα. Και ούτε λίγο ούτε πολύ φέρατε εδώ και τον κ. Τσοχατζόπουλο και άλλους Υπουργούς για όλα τα θέματα, για τα οποία εγώ τώρα πρέπει να σας απαντήσω. 

Λοιπόν, εγώ θα περιοριστώ στο θέμα μου, γιατί δεν με ενδιαφέρουν οι εντυπώσεις, κύριε Σιούφα! 

Το θέμα είναι δύσκολο! Επαναλαμβάνω, δεν μίλησα για λάθος! Ξαναλέω, το θέμα είναι δύσκολο. Υπάρχει μία πραγματικότητα και αυτή η πραγματικότητα είναι που δυσκολεύει την επίλυση. Είναι πιο εύκολο κανείς να προγραμματίσει κάτι από την αρχή, παρά να ανατρέψει μία κατάσταση που υπάρχει. Γνωρίζετε ότι υπάρχουν εταιρείες αυτού του είδους στο χρηματιστήριο. Γνωρίζετε ότι υπάρχουν κεφάλαια που έχουν επενδυθεί σε πολλά τέτοια διαγνωστικά κέντρα. Γνωρίζετε τι συμβαίνει! 

Εμείς αυτόν τον καιρό κάνουμε μία γιγάντια προσπάθεια να περιορίσουμε τις δαπάνες υγείας. Θα ήμασταν οι τελευταίοι που δεν θα είχαμε το πάθος να φέρουμε μία ώρα γρηγορότερα το διάταγμα αυτό. 

Δεν είστε εσείς που ενδιαφέρεστε για τις δαπάνες έχετε ευθύνη για το "ξεχύλωμα" στην πρωτοβάθμια φροντίδα! Εσείς το ευνοήσατε! 

ΔΗΜΗΤΡΙΟΣ ΣΙΟΥΦΑΣ: Δεν μίλησα γι' αυτό! Εγώ μίλησα για την ουσία! 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αν δείτε πότε αναπτύχθηκαν αυτά τα κέντρα, πόσα αναπτύχθηκαν και σε ποια χρονική περίοδο έγιναν τα περισσότερα, θα δείτε ότι έγιναν στη δική σας περίοδο διακυβέρνησης! Αλλά δεν είναι αυτό το θέμα μας απόψε! 

Θέλω κλείνοντας να σας πω ότι η απόφασή μας είναι οριστική. Σε ένα, ενάμιση μήνα από σήμερα θα έχουμε οριστική λύση αυτού του προβλήματος. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη και τελευταία επίκαιρη ερώτηση είναι η με αριθμό 538/1.2.99 του Ανεξάρτητου Βουλευτή κ. Αναστασίου Παπαληγούρα προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, σχετικά με την κατασκευή των αναγκαίων έργων για την υδροδότηση και άρδευση της παραλιακής Κορινθίας. 

Η επίκαιρη ερώτηση του κ. Παπαληγούρα σε περίληψη έχει ως εξής: 

"Το μέγα πρόβλημα της Κορίνθου -αλλά και της παραλιακής Κορινθίας γενικότερα- είναι η έλλειψη νερού για ύδρευση και άρδευση. Η περαιτέρω ανάπτυξη της περιοχής -κοινωνική, εμπορική, αγροτική, τουριστική κλπ.- ακυρώνεται σήμερα από την έλλειψη του πολύτιμου αυτού αγαθού. Στην κατάσταση αυτή περιήλθε η πεδινή Κορινθία, καθώς επετράπη η επί δεκαετίες υπεράντληση των υδάτινων πόρων και υπήρξε κακή διαχείρισή τους. 

Σήμερα η Κόρινθος και η μείζων προβληματική από την άποψη του νερού περιοχή στρέφεται στην ορεινή Κορινθία και δη στην περιοχή της Στυμφαλίας, όπου κατ' εξοχήν υπάρχει άφθονο νερό, που όμως χάνεται λόγω έλλειψης έργων υποδομής προς συγκράτησή του. 

Το πρόβλημα του νερού έχει κατ' επανάληψη απειλήσει την κοινωνική ειρήνη στην Κορινθία, τείνει δε σήμερα να τη διαιρέσει στα δύο, καθώς η ορεινή Κορινθία επιθυμεί την εξασφάλιση της επάρκειας της δικής της υδροδότησης και της προστασίας του εν γένει οικοσυστήματός της, πριν συνηγορήσει στην παραχώρηση νερού. 

Προς αντιμετώπιση του προβλήματος το Σεπτέμβριο του 1997 οι αρμόδιοι φορείς των περιοχών συμφώνησαν στην προς υδροδότηση της Κορίνθου και του Κιάτου προηγούμενη εκπόνηση μελετών και έναρξη κατασκευής των αναγκαίων έργων υποδομής για αξιοποίηση των νερών της Στυμφαλίας και εξασφάλιση της συνεχούς ροής του Ασωπού ποταμού, αλλά και για την προστασία των αντίστοιχων οικοσυστημάτων τους. 

Ερωτώνται οι αρμόδιοι Υπουργοί, εάν προτίθεται η Κυβέρνηση: 

α. Να εξασφαλίσει την άμεση εκπόνηση των αναγκαίων μελετών και την κατά προτεραιότητα χρηματοδότηση των σχετικών έργων από εθνικούς ή κοινοτικούς πόρους. 

β. Εάν θα ενισχύσει ηθικά και υλικά τη θεσμοθέτηση νομαρχιακού φορέα διαχείρισης των υδάτινων πόρων του Νομού Κορινθίας". 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, το πρόβλημα του νερού στο Νομό Κορινθίας και ιδιαίτερα στην παραλιακή ζώνη υφίσταται εδώ και πολλά χρόνια και ανάγεται τόσο στην ποσότητα όσο και στην ποιότητα για κάθε χρήση. Το 80% της παραλιακής ζώνης για κάθε χρήση καλύπτεται από το υπόγειο υδατικό δυναμικό. 

Για την ποιοτική και ποσοτική προστασία του υπόγειου υδατικού δυναμικού από το 1970 έχουν θεσπιστεί περιοριστικά μέτρα με κανονιστικές αποφάσεις, οι οποίες έχουν ως βασικό στόχο τον περιορισμό της αντλούμενης ποσότητας νερού. 

Η Νομαρχιακή Αυτοδιοίκηση Κορινθίας έχει προτείνει διάφορες λύσεις για την αντιμετώπιση του ζητήματος, με στόχο την ορθολογική χρήση του διαθέσιμου υδάτινου δυναμικού, τον περιορισμό των απωλειών και την αύξηση του διαθέσιμου υδατικού δυναμικού με την εκμετάλλευση των επιφανειακών απορροών. 

Για την επιτυχία αυτών των στόχων έχουν εκτελεστεί ορισμένα συλλογικά εγγειοβελτιωτικά έργα εφαρμογής των αρδεύσεων με τεχνητή άρδευση καθώς επίσης και επενδύσεις υδραυλάκων και κλειστών αγωγών μεταφοράς νερού. 

Ως έργα των επιφανειακών νερών έχουν προταθεί η κατασκευή τριών ταμιευτήρων, δηλαδή, το πρώτο, ο εγκiβωτισμός της Λίμνης Στυμφαλίας, το φράγμα Σκουπέη-Κουφόνησας και το φράγμα Δόξα-Φενεού. Το φράγμα Δόξα-Φενεού έχει ολοκληρωθεί από το έτος 1997, είναι χωρητικότητας πέντε εκατομμυρίων κυβικών μέτρων και βεβαίως μπορεί ήδη να αξιοποιηθεί. 

Το Υπουργείο Γεωργίας τώρα έχει αυτήν τη στιγμή μία εγκεκριμένη μελέτη για τις πηγές της Στυμφαλίας και στο πλαίσιο της μελέτης αυτής έχει καταρτιστεί το υδατικό ισοζύγιο των πηγών, έχει προσδιοριστεί ο μηχανισμός λειτουργίας τους, καθώς και το υδατικό ισοζύγιο της λεκάνης τροφοδοσίας τους. 

Το πρόβλημα είναι ότι η μελέτη αυτή τελικά δεν μπόρεσε να υλοποιηθεί λόγω των αντιδράσεων των κατοίκων της ευρύτερης περιοχής της Στυμφαλίας. 

'Οσον αφορά το έργο του εγκιβωτισμού της Στυμφαλίας, παρουσιάζει σημαντικά τεχνικά προβλήματα. Τα προβλήματα αυτά σχετίζονται κυρίως με τη στεγανοποίηση του πυθμένα και, βεβαίως, απαιτείται μια μεγάλη επιστημονική τεκμηρίωση, με δεδομένη τη σεισμικότητα της περιοχής. 

Για την επίλυση των προβλημάτων, που προκύπτουν από την ελλειμματικότητα του υδατικού ισοζυγίου της παραλιακής ζώνης, το Υπουργείο Γεωργίας χρηματοδοτεί μέσω της συλλογικής απόφασης 081 ένα ερευνητικό πιλοτικό πρόγραμμα τεχνητού εμπλουτισμού των υπογείων υδροφορέων, που έχει προϋπολογισμό εκατόν ενενήντα εκατομμύρια (190.000.000) δραχμές το οποίο εκπονείται από το Εθνικό Μετσόβιο Πολυτεχνείο. Η μελέτη αυτή αναμένεται να υποβληθεί προς έγκριση τον Ιούνιο. Είναι ένα πρωτοποριακό πρόγραμμα για όλη τη χώρα και εφαρμόζεται πιλοτικά στην περιοχή της Κορινθίας, γιατί είναι γνωστά και τα προβλήματα της περιοχής αυτής. 

Το Υπουργείο Εσωτερικών τώρα στα πλαίσια του ειδικού προγράμματος Τοπικής Αυτοδιοίκησης, τον κανονισμό και τις προτεραιότητες του οποίου έχουμε ήδη κοινοποιήσει στις περιφέρειες και θα ενημερωθούν οι δήμοι, εισάγει τη δυνατότητα να έχουμε γενικά σχέδια διαχείρισης στις περιπτώσεις των αναγκών για ύδρευση.'Ετσι, λοιπόν, οι περιφέρειες σε συνεργασία με τους δήμους θα εκπονήσουν αυτά τα γενικά διαχειριστικά σχέδια, έτσι ώστε να χρηματοδοτηθούν οι μελέτες που χρειάζονται και στη συνέχεια. Θα ενταχθούν για χρηματοδότηση είτε πάλι στο ειδικό πρόγραμμα Τοπικής Αυτοδιοίκησης είτε ενδεχομένως στα ΠΕΠ, τα οποία καταρτίζονται τώρα και έχουν χρονικό ορίζοντα έναρξης το έτος 2000 στα πλαίσια του τρίτου Κοινοτικού Πλαισίου Στήριξης. 

Νομίζουμε ότι όλες αυτές οι προσπάθειες, οι πρωτοβουλίες και οι μελέτες μπορούν πλέον συστηματικά να αντιμετωπίσουν το μεγάλο πρόβλημα όντως που έχει η περιοχή αυτή. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαληγούρας έχει το λόγο. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, σπάνια ένας μόνο παράγοντας αναδεικνύεται τόσο καθοριστικός για την περαιτέρω ανάπτυξη ενός ολόκληρου νομού. Το νερό αποτελεί σήμερα για την Κορινθία το πρόκριμα για την αγροτική, την εμπορική, την τουριστική, την κοινωνική ανέλιξή της. 

Οι για την υδροδότηση της πεδινής Κορινθίας μελέτες και τα αντίστοιχα αναγκαία έργα θα εξασφάλιζαν τη συγκέντρωση του πολύτιμου νερού -που άφθονο υπάρχει, αλλά χάνεται στην ορεινή Κορινθία- και τη μεταφορά του στην πεδινή που στενάζει από την έλλειψή του. 

Η χρηματοδότηση αυτών των μελετών και των αντίστοιχων έργων θα απέτρεπε ακόμη την απειλούμενη με διχασμό κοινωνία της Κορινθίας και τη σύγκρουση ορεινών και πεδινών, που υποβόσκει. 

Ζητώ από την Κυβέρνηση -όχι έτσι αόριστα, αφηρημένα και συγχεχυμένα όπως φρόντισε να μιλήσει ο κύριος Υφυπουργός, αλλά συγκεκριμένα- πρώτον, να αναγνωρίσει την προτεραιότητα του προβλήματος, την προτεραιότητα της αντιμετώπισής του. 

Δεύτερον, να δεσμευτεί χρονικά σε συγκεκριμένο χρονικό ορίζοντα πότε και ποιες συγκεκριμένες έργα, μελέτες κατ' αρχήν και αμέσως μετά έργα θα χρηματοδοτήσει είτε με εθνικούς είτε με κοινωνικούς πόρους. 

Θέλω εντελώς ενδεικτικά να πω ότι σε αυτά τα αναγκαία έργα οπωσδήποτε συμπεριλαμβάνονται ο μερικός εγκιβωτισμός της λίμνης Στυμφαλίας -στην οποία αναφερθήκατε- η κατασκευή φραγμάτων αλλά και δεξαμενών για τη συγκέντρωση των επιφανειακών νερών, και ακόμα η κατασκευή αποχετευτικών έργων στη Στυμφαλία και στη Νεμέα για την προστασία του περιβάλλοντος, αλλά και των οικοσυστημάτων των περιοχών αυτών, καθώς επίσης και για την εξασφάλιση της ποιότητας του νερού με το οποίο θα υδροδοτηθεί η Κόρινθος και το Κιάτο. 

Ακόμα ζητώ, κύριε Υφυπουργέ, να ενισχυθεί από την πολιτεία η θεσμοθέτηση νομαρχιακού φορέα διαχείρισης των υδάτινων πόρων της Κορινθίας, προκειμένου το πρόβλημα της έλλειψης νερού σε μεγάλο τμήμα του Νομού να αντιμετωπιστεί με πρίσμα Παγκορινθιακό, σε παγκορινθιακή βάση, έτσι ώστε η αντιμετώπιση του προβλήματος να μην αποβεί σε βάρος μίας περιοχής του νομού. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να ξεκινήσω από το τελευταίο: Σύμφωνα με το ισχύον νομικό πλαίσιο, με το νόμο 1739/1987, η διαχείριση του υδάτινου δυναμικού γίνεται πλέον κατά υδατικά διαμερίσματα και όχι κατά νομούς. Ο νομός Κορινθίας ανήκει στο υδατικό διαμέρισμα της Βορείου Πελοποννήσου και είναι στη χωρική αρμοδιότητα του τμήματος διαχείρισης υδατικών πόρων της περιφέρειας Δυτικής Ελλάδας. 

Εκδόθηκε στις 13.1.1999, δηλαδή πριν από είκοσι μέρες περίπου, μία κοινή υπουργική απόφαση για τη σύσταση περιφερειακών επιτροπών των υδατικών διαμερισμάτων της χώρας, στην οποία επιτροπή ο Νομός Κορινθίας εκπροσωπείται από το νομάρχη, έναν εκπρόσωπο του νομαρχιακού συμβουλίου, έναν εκπρόσωπο της 'Ενωσης Γεωργικών Συνεταιρισμών και έναν εκπρόσωπο της 'Ενωσης Δήμων και Κοινοτήτων. 

'Οσον αφορά την απαίτηση για συγκεκριμένες αναφορές, νομίζω ότι ανέφερα πριν πολύ συγκεκριμένα πράγματα, που αφορούν και το Υπουργείο Εσωτερικών και το Υπουργείο Περιβάλλοντος και το Υπουργείο Γεωργίας. Ανέφερα, δηλαδή, ότι το φράγμα της Δόξας Φενεού έχει ολοκληρωθεί και αυτό και χωράει 5.000.000 κυβικά μέτρα νερού. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Αυτό έχει τελειώσει εδώ και καιρό. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τέλος του 1997. 

Αυτό επομένως μπορεί να μπει σε αξιοποίηση και είναι ζήτημα των τοπικών αρχών να το κάνουν. 

Δεύτερον, ανέφερα ότι υπάρχει πλήρης εγκεκριμένη μελέτη για τις πηγές της Στυμφαλίας. Εκεί βεβαίως είπα ότι υπάρχουν αντιδράσεις των κατοίκων της περιοχής, που θα πρέπει να δούμε ή να δείτε σε τοπικό επίπεδο πώς αυτές μπορούν να ξεπεραστούν. 

Τρίτον, αναγνωρίζοντας την προτεραιότητα στην περιοχή της Κορινθίας το Υπουργείο Γεωργίας ανέθεσε τη μοναδική πιλοτική μελέτη στο Εθνικό Μετσόβιο Πολυτεχνείο ακριβώς για την παραλιακή ζώνη. Είπα συγκεκριμένα ότι αυτή η μελέτη θα δοθεί ολοκληρωμένη, προκειμένου να εγκριθεί το μήνα Ιούνιο του 1999, έτσι ώστε να μπορεί στη συνέχεια να υλοποιηθεί. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, ολοκληρώθηκε συζήτηση των επικαίρων ερωτήσεων. 

Πριν εισέλθουμε στην ημερήσια διάταξη της νομοθετικής εργασίας, θα σας ανακοινώσω ότι ζητούν άδειες απουσίας τους στο εξωτερικό οι κάτωθι συνάδελφοι: 

Ο κ. Κωνσταντόπουλος Πρόεδρος του Συνασπισμού της Αριστεράς και της Προόδου, ζητεί άδεια απουσίας του στο εξωτερικό από 4 έως και 7 Φεβρουαρίου 1999. 

Επίσης ο κ. Ιωάννης Ζιάγκας ζητεί άδειας απουσίας του στο εξωτερικό από 3 έως και 10 Φεβρουαρίου 1999. 

Ο κ. Γεώργιος Τζιτζικώστας ζητεί άδεια απουσίας του στο εξωτερικό από 3 έως και 6 Φεβρουαρίου 1999. 

Τέλος, η κ. Μαριέτα Γιαννάκου και η κ. 'Αννα Ψαρούδα-Μπενάκη ζητούν άδεια για ολιγοήμερη απουσία τους στο εξωτερικό, προκειμένου να συμμετάσχουν στις εργασίες του 8ου Συνεδρίου του Ευρωπαϊκού Λαϊκού Κόμματος για τις 4, 5 και 6 Φεβρουαρίου 1999. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, εγκρίθηκσαν οι ζητηθείσες άδειες. 


Σελίδα 4008 μέχρι και 4011
είναι σε PDF   

ότι το 10% παραχωρείται ως εγγύηση για να μην υπάρξει η πιθανότητα στο μέλλον να κυριαρχήσει ο ιδιωτικός τομέας που θα συμμετάσχει στο κεφάλαιο της έκθεσης, γιατί, εάν υπήρχε τέτοιος φόβος, αυτό που θα έπρεπε να πούμε είναι 51% στο κράτος -κρατίστικη και αυτή εδώ η εταιρεία- 40% ή 45% -δεν μ' ενδιαφέρει- ο ιδιώτης και το υπόλοιπο στους κοινωνικούς φορείς κατανεμημένο κατά μικρά μερίδια. Εξάλλου η συμμετοχή είναι για να υπάρξει συμβολισμός- λόγος στη διοίκηση και όχι για να διαμορφώσουμε τους συσχετισμούς. 

Συνεπώς νομίζω ότι είναι λάθος, θα μπορούσα να ομιλήσω και για ολίσθημα αν επιχειρήσει η Βουλή να ιεραρχήσει, και να κατατάξει κοινωνικούς φορείς. Και φοβάμαι πάρα πολύ, κύριε Πρόεδρε, ότι θα βρεθούμε στην ανάγκη ως Βουλή, όσοι θα το υιοθετήσουν, να απολογηθούν, να απαντήσουν σε κάποιους, οι οποίοι θα παραπονεθούν, θα διατυπώσουν την εύλογη αντίρρηση για το πώς κανείς μπορεί να αμφισβητεί, αν θέλετε, έτσι και το ηθικό τους κύρος και από την άλλη μεριά τη συνείδησή τους ως συλλογικών φορέων έκφρασης μιας τοπικής κοινωνίας, όπως είναι η Θεσσαλονίκη. Νομίζω ότι δεν πρέπει να υπάρξει αυτό και να είναι ελεύθερο το 45% - 10% - 45% ή εάν η Αίθουσα δεν το επιθυμεί, 51%, 45% ή 40% δεν μ' ενδιαφέρει και το υπόλοιπο. 

Σε ό,τι αφορά το άρθρο 4 που αφορά τους εργαζόμενους, θέλω να εκφράσω την ικανοποίησή μου ότι πράγματι υπήρξε μέριμνα και ευαισθησία και έτσι όλα τα εύλογα αιτήματα έχουν ικανοποιηθεί. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, να διευκρινίσω και πάλι, ότι τη συζήτηση του νομοσχέδιου -αυτού που ήταν μια τροπολογία η οποία ήρθε σε άλλο νομοσχέδιο του Υπουργείου Εμπορικής Ναυτιλίας που ακολουθεί, αλλά σωστά εκρίθη στην επιτροπή ότι έπρεπε να κατατεθεί ως αυτοτελές νομοσχέδιο- αποφασίσαμε ότι θα την ολοκληρώναμε χθες. 

Εάν παρίσταντο εδώ οι κύριοι συνάδελφοι και δεν υπήρχε πρόβλημα για την ψηφοφορία, θα συνεχίζαμε χθες το βράδυ και θα τελειώναμε την συζήτηση και επί των άρθρων. 

Η σημερινή μέρα και η αυριανή έχουν διατεθεί για τη συζήτηση του νομοσχεδίου του Υπουργείου Εμπορικής Ναυτιλίας. Γι' αυτό, επειδή έγιναν δεκτές κάποιες από τις προτάσεις -υποθέτω ότι άλλα ίσως και πολύ, σημαντικότερα κατά την άποψη συναδέλφων, δεν έγιναν δεκτά- και επειδή όλοι όσοι μίλησαν διατύπωσαν κατά τη συζήτηση επί της αρχής τις απόψεις τους, πρότεινα να πάρουν το λόγο οι εισηγητές των κομμάτων και οι Κοινοβουλευτικοί Εκπρόσωποι και να κλείσει έτσι η συζήτηση και επί των άρθρων, διότι εάν μιλήσετε όλοι, όσοι μιλήσατε επί της αρχής και στα άρθρα, δεν θα τελειώσουμε. 

Κανονικά θα έπρεπε να κηρύξω περαιωμένη τη συζήτηση και να ρωτήσω το Σώμα αν δέχεται τα άρθρα. Δεν θέλω να το κάνω, διότι πρέπει να πείτε την άποψή σας. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Αύριο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Οχι αύριο. Δεν είναι σωστό. Διότι εάν λέμε αύριο και μεθαύριο, δεν θα τελειώνουμε ποτέ. Είναι ένα θέμα το οποίο έχουμε συζητήσει πάρα πολλές φορές. Καθορίζουμε έναν αριθμό συνεδριάσεων και από κει και πέρα τοποθετούμεθα. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, με συγχωρείτε. 

ΠΡΟΕΔΡΟΣ (Απόστολος Κακλαμάνης): Κύριε Βουλγαράκη, είπατε χθες την άποψή σας στον κ. Κατσαρό. Είναι καταγεγραμμένη. 

ΓΕΩΡΓΙΟΣ ΒΟΥΛΓΑΡΑΚΗΣ: Να την ξαναπώ. 

ΠΡΟΕΔΡΟΣ (Απόστολος Κακλαμάνης): Μα, έτσι δεν θα τελειώσουμε ποτέ. Θα ζητήσετε όλοι τώρα το λόγο επί της διαδικασίας. Δεν θα τελειώσουμε. 

ΓΕΩΡΓΙΟΣ ΒΟΥΛΓΑΡΑΚΗΣ: Kύριε Πρόεδρε, με συγχωρείτε. Και αυτά που είπατε τώρα εσείς ελέχθησαν χθες από τον κ. Κατσαρό. Ωστόσο τα επαναλάβατε. Και εγώ με τη σειρά μου να επαναλάβω μέρος αυτών που είπα και χθες. 

ΠΡΟΕΔΡΟΣ (Απόστολος Κακλαμάνης): Εν πάση περιπτώσει πέστε την άποψή σας. 

ΓΕΩΡΓΙΟΣ ΒΟΥΛΓΑΡΑΚΗΣ: Ακολουθώ τα δικά σας μονοπάτια, κύριε Πρόεδρε. 

Χθες κύριε Πρόεδρε, με μονομερή δέσμευση των συναδέλφων, ουδείς εκ των ομιλησάντων δευτερολόγησε. Και μάλιστα είπαμε ότι επειδή τα θέματα τα οποία ο κύριος Υπουργός, εισάγει με τη μορφή τροπολογιών -ατύπων χθες, περισσότερο τυπικών σήμερα- και επειδή υπάρχουν κάποιοι συνάδελφοι, ιδίως Θεσσαλονικείς, οι οποίοι θέλουν να τοποθετηθούν επί αυτών, να δοθεί μια άνεση χρόνου να μιλήσουν λίγο παραπάνω. 

Σήμερα εσείς λέτε, να μη μιλήσουν καν οι συνάδελφοι εκ Θεσσαλονίκης, ή μη μόνον οι εισηγητές και οι Κοινοβουλευτικοί Εκπρόσωποι. 

Θεωρώ ότι θα είναι λάθος, ένα νομοσχέδιο που αφορά ένα μεγάλο θέμα εντοπιότητας των συναδέλφων της Θεσσαλονίκης, να μην ακουσθεί η άποψη των εκ Θεσσαλονίκης συναδέλφων. 

Θα έλεγα, λοιπόν, εγώ, αν θέλετε ορθώς να περιορισθεί ο χρόνος όσο περισσότερο γίνεται. 

ΣΩΤΗΡΙΟΣ ΚΟΥΒΕΛΑΣ: Δύο λεπτά νομίζω ότι αρκούν. 

ΓΕΩΡΓΙΟΣ ΒΟΥΛΓΑΡΑΚΗΣ: Πιστεύω ότι αυτός ο χρόνος φθάνει. 

'Αλλωστε, εγώ ως Κοιβουλευτικός Εκπρόσωπος θα περιορίσω πάρα πολύ το χρόνο, για να δοθεί άνεση στους υπόλοιπους. 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Βουλγαράκη. Πρέπει να προχωρήσουμε. Χάνουμε χρόνο. 

Να έχουν υπόψη μόνον οι συνάδελφοι ότι, εκ των πράγματων, θα σπρώξουμε προς το τέλος της βραδιάς την έναρξη της συζήτησης του νομοσχεδίου του Υπουργείου Εμπορικής Ναυτιλίας. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, θα μπορούσαμε... 

ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε. 'Οταν λέμε κάτι, πρέπει να το τηρούμε. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Θα σας δώσω το λόγο να μιλήσετε. 

ΑΝΑΣΤΑΣΙΟΣ ΙΝΤΖΕΣ: Ζητώ το λόγο επί της διαδικασίας. Δεν συμφωνώ με αυτά που είπατε. 

ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε. Θα το πει ο Κοινοβουλευτικός σας Εκπρόσωπος, ο οποίος θα πάρει το λόγο. Εσείς θα πάρετε το λόγο, με τη σειρά σας, ως εισητητής. 

ΑΝΑΣΤΑΣΙΟΣ ΙΝΤΖΕΣ: Σύμφωνοι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΔΗ.Κ.ΚΙ. κ. Γεώργιος Ρόκος, έχει το λόγο. 

Διαφωνείτε, κύριε Ρόκο. 'Ετσι δεν είναι; 

ΓΕΩΡΓΙΟΣ ΡΟΚΟΣ: Και είναι ουσιαστική η διαφωνία μου, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Το αντιλαμβάνομαι. 

ΓΕΩΡΓΙΟΣ ΡΟΚΟΣ: Γιατί, όπως καταλαβαίνετε, εδώ έγινε μια ολόκληρη συζήτηση, η οποία σήμερα προκαταλαμβάνει και το υπόλοιπο της συζήτησης και δημιουργεί και μια παραδοξία. 

Αυτήν τη στιγμή εγώ δεν μπορώ να καταλάβω, ποια είναι η πραγματική θέση της Κυβέρνησης. Είναι αυτή που εκφράζεται διά του Υπουργού με τις τροπολογίες ή είναι αυτή που εκφράζεται διά του εισηγητού, ο οποίος έχει μια εντελώς διαφορετική άποψη; 

ΠΡΟΕΔΡΟΣ (Απόστολος Κακλαμάνης): Κύριε Ρόκο, με συγχωρείτε. Ζητήσατε το λόγο επί της διαδικασίας. Και κάνετε, αν μου επιτρέπετε, ένα παιχνίδι περί του Υπουργού και του εισηγητού. Δεν είναι πράγματα αυτά τώρα! 

ΓΕΩΡΓΙΟΣ ΡΟΚΟΣ: Να μου επιτρέψετε να τελειώσω. 

Για να μπορέσουμε λοιπόν και εμείς αυτά τα παράδοξα να τα αφομοιώσουμε, θεωρούμε ότι πρέπει να ξανασυζητηθεί και από τους εισηγητές ολοκληρωμένα, αλλά και από ομιλητές, οι οποίοι μέσα από αυτήν τη διαδικασία, αλλάζουν στάση από χθες μέχρι σήμερα, χωρίς και οι ίδιοι να είναι σίγουροι... 

ΠΡΟΕΔΡΟΣ (Απόστολος Κακλαμάνης): Κύριε Ρόκο, με συγχωρείτε. Δεν σας έδωσα το λόγο, για να ασκήσετε κριτική περί της στάσεως των συναδέλφων, των Κοινοβουλευτικών Εκπροσώπων ή του Υπουργού, αλλά για να μιλήσετε επί της διαδικασίας. 

Γνωρίζετε, γιατί μετέχετε και στη Διάσκεψη των Προέδρων, πως όταν αποφασίζουμε έναν ορισμένο αριθμό συνεδριάσεων, αυτό και τηρούμε. 'Οταν δεν το τηρούμε, αποβαίνει σε βάρος του νομοσχεδίου, το οποίο ακολουθεί. Και το οποίο, εκ των πραγμάτων -και είναι ένα μεγάλο νομοσχέδιο το συγκεκριμένο του Υπουργείου Εμπορικής Ναυτιλίας- δεν θα έχει χρόνο να συζητηθεί επί της αρχής. Και θα πάμε μέχρι το πρωί απόψε, για να συζητούμε ένα νομοσχέδιο. 

Ενώ, για το θέμα της τροπολογίας του Ο.Λ.Π., επαναλαμβάνω, εξετέθησαν εδώ επί της αρχής όλες οι απόψεις. 

Ο κ. Κουβέλας έχει το λόγο. 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, χθες ο κύριος Υπουργός, δευτερολογώντας, εδήλωσε ότι συμφωνεί με όσα είπα εγώ. 'Ομως, τα παρουσίασε διαφορετικά ή τα κατάλαβε εν πάση περιτπώσει, καλοπίστως, διαφορετικά από ό,τι εγώ τα είπα. Επίσης, πιθανολόγησε ότι συμφωνώ και εγώ με αυτά που είπε εκείνος στη συνέχεια. 

Εγώ θέλω να πιστεύω, επειδή ο κύριος Υπουργός είναι και εκ Θεσσαλονίκης και Υπουργός Μακεδονίας-Θράκης, ότι έχει τη φιλοδοξία, εκεί που μπορούμε να συμφωνήσουμε, να καταβάλει κάθε καλή προσπάθεια, για να το πράξουμε. 

Για να διευκολύνω τα πράγματα, του έστειλα ένα σημείωμα, το οποίο είναι πέντε αράδες. Εφόσον μπουν αυτά μέσα, τότε θα συμφωνήσουμε. Και χάρηκα που μου είπε: "Ναι, εγώ συμφωνώ με αυτά που λέτε εδώ." 

Δεν θέλω, λοιπόν, να τελειώσει αυτή η συζήτηση και να μην έχουμε συνεννοηθεί. Εάν διαφωνούμε, διαφωνούμε. Εάν όμως νομίζουμε πως συμφωνούμε, να το ξεκαθαρίσουμε. 

Προτείνω, λοιπόν, το εξής: Να πούμε τις σκέψεις μας και να μην ψηφίσουμε αμέσως. Να κρατήσουμε την ψήφιση για λίγο αργότερα. Να αρχίσει η συζήτηση του άλλου νομοσχεδίου. Και να κάτσουμε να κουβεντιάσουμε ήρεμα οι Εκπρόσωποι των κομμάτων και μπορεί να τα βρούμε. Μήπως και ο κύριος Υπουργός δεχθεί πράγματι αυτά που δηλώνει ότι δέχεται. 

Αν συμφωνείτε, κύριε Πρόεδρε, και αν συμφωνεί και η Κυβέρνηση. Παρακαλώ. 

ΠΡΟΕΔΡΟΣ (Απόστολος Κακλαμάνης): Αυτό είναι πολύ σωστό. Μπορούμε, αφού ολοκληρώσουμε τη συζήτηση των άρθρων, να έχουν μια συνεργασία οι έχοντες και άμεση αντίληψη, οι εισηγητές, οι Θεσσαλονικείς κλπ. Γιατί όχι; 

Και αν υπάρχουν κάποια περιθώρια, κύριε Υπουργέ... 

ΣΩΤΗΡΙΟΣ ΚΟΥΒΕΛΑΣ: Στα τρία λεπτά που απομένουν θα ολοκληρώσω αυτό που θέλω να πω. 

Εμείς, κύριε Πρόεδρε, δηλώσαμε ότι πρέπει να διακρίνουμε ανάμεσα στο δημόσιο και στον ιδιωτικό φορέα. Ο μεν δημόσιος να ασκεί δημόσια λειτουργήματα, όπως είναι η χάραξη πολιτικής, ο δε ιδιωτικός να εκτελεί, να παράγει έργο, κατά παραγγελία. 

Τι είναι χάραξη πολιτικής, λοιπόν, που θα μπορούσε να ανατεθεί εξ ολοκλήρου στην πρώτη εταιρεία και να συμφωνήσουμε 100%; Τι είναι εκτέλεση; Να ανατεθεί στη δεύτερη εταιρεία και δεν μας ενδιαφέρει εμάς, ας είναι και εξ ολοκλήρου ιδιώτες μέσα. 

Τι θα ήταν λοιπόν πολιτική; Είναι οι σκοποί και τα προγράμματα. Στην πρώτη εταιρεία να μπουν οι σκοποί του ν. 735. Επίσης στην πρώτη εταιρεία να μπει η σύνθεση του διοικητικού συμβουλίου, όπως είναι στο ν. 735 που εκπροσωπεί την Κυβέρνηση, την Τοπική Αυτοδιοίκηση και τους παραγωγικούς οργανισμούς της Θεσσαλονίκης. 'Ετσι εξασφαλίζεται και η Θεσσαλονίκη. 

Στους σκοπούς της πρώτης εταιρείας να μπει ο προγραμματισμός των εκθέσεων που θα πραγματοποιούνται. Να αποφασίζει η πρώτη εταιρεία ποιες εκθέσεις θα πραγματοποιούνται. 

Η δεύτερη εταιρεία θα εκτελεί τις αποφάσεις της πρώτης εταιρείας. 

Αυτά είναι διατυπωμένα σε ένα σημείωμα που κρατάει στα χέρια του ο κύριος Υπουργός. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης και ο κ. Παπαφιλίππου ζήτησαν το λόγο προφανώς επί του Κανονισμού. Ποια διάταξη έχει παραβιαστεί; 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, επειδή δεν πρόκειται περί παραβίασης του Κανονισμού μου επιτρέπεται ένα λεπτό; 

ΠΡΟΕΔΡΟΣ (Απόστολος Κακλαμάνης): Κατ' οικονομίαν δηλαδή. 

ΗΛΙΑΣ ΒΕΖΔΡΕΒΑΝΗΣ: 'Εστω κατ' οικονομία. 

ΠΡΟΕΔΡΟΣ (Απόστολος Κακλαμάνης): Ορίστε έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Ευχαριστώ. 

Κύριε Πρόεδρε, χθες το βράδυ ως υπεύθυνος από την πλευρά της Νέας Δημοκρατίας, αναπληρωτής γενικός γραμματέας του κόμματος, είχα την υποχρέωση να υλοποιήσω μια απόφαση του κόμματος που ήταν να κάνουμε ονομαστική ψηφοφορία. Εν τω μεταξύ η ώρα είχε φθάσει 01.15' και επειδή έβλεπα ότι ούτως ή άλλως η συζήτηση θα διακοπεί λόγω της ονομαστικής ψηφοφορίας, παρεκάλεσα όλους τους συναδέλφους εισηγητές των κομμάτων, του ΚΚΕ, του Συνασπισμού της Αριστεράς και της Προόδου, του ΔΗ.Κ.ΚΙ., της δικής μας πλευράς, να μην δευτερολογήσει κανείς γιατί θα διακοπεί η συνεδρίαση. 

Επειδή είμαι εκτεθειμένος στο θέμα αυτό διότι πίστεψα αυτά που σημείωσε ο κ. Βουλγαράκης, γι' αυτό θέλω να ακουστεί η άποψή μου. 'Επρεπε να δοθεί το δικαίωμα στους Βουλευτές,οι οποίοι χθες παραιτήθησαν του δικαιώματος να δευτερολογήσουν χάριν της διαδικασίας, να δευτερολογήσουν σήμερα. Γι' αυτό ζήτησα το λόγο επί της διαδικασίας και όχι επί του Κανονισμού γιατί καμία παραβίαση Κανονισμού δεν έγινε. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, αν μου επιτρέπετε, διαχειριστήκατε ένα θέμα επί του οποίου δεν έχετε τον κύριο λόγο. 

Επαναλαμβάνω ότι εμένα χαρά μου είναι να ακούω τους συναδέλφους να δευτερολογούν, να είναι παρόντες, να ομιλούν κλπ. Εδώ ίσως κάναμε ένα λάθος στην οργάνωση αυτού του θέματος. 

Το νομοσχέδιο αυτό είχε κατατεθεί ως τροπολογία. Πολύ σωστά στην Επιτροπή Παραγωγής και Εμπορίου που συνεζητήθη, ελέχθη ότι έπρεπε να ακουστούν φορείς από τη Θεσσαλονίκη, να έρθουν οι συνάδελφοι Θεσσαλονικείς να μιλήσουν κλπ. Και απεφασίσθη από την Κυβέρνηση να κατατεθεί ως αυτοτελές νομοσχέδιο. Φανταζόμουν, και αυτό εισηγήθηκα και στη Διάσκεψη των Προέδρων και συμφωνήσαμε, ότι μια τροπολογία για την οποία θα διατίθονταν κάποιος χρόνος στην επιτροπή, αρκούσε μια μέρα συζήτησης στην Ολομέλεια. Δυστυχώς ή ευτυχώς, πήραν το λόγο πάρα πολλοί συνάδελφοι, όπως μου είπε ο κ. Κατσαρός, που έκλεισε τη συνεδρίαση. 

ΗΛΙΑΣ ΒΕΖΔΡΕΒΑΝΗΣ: Αφού είναι χαρά σας. 

ΠΡΟΕΔΡΟΣ (Απόστολος Κακλαμάνης): Ωραία. Λέω δυστυχώς σε ό,τι αφορά αυτό που είχαμε εμείς προγραμματίσει και ευτυχώς σε ό,τι αφορά τη συμμετοχή. Βλέποντας και το διαδικαστικό και το ουσιαστικό θέμα, καταλήγω σε κάτι και αυτό σας πρότεινα. Ο κύριος Υπουργός έκανε αυτές τις αλλαγές, που τις είχε πει και είχαν καταγραφεί στα Πρακτικά από χθες το βράδυ. Κάποια πράγματα καλύπτει, κάποια πράγματα δεν καλύπτει, απ' ότι κατάλαβα, ιδιαίτερα μετά την αγόρευση του πρώτου συναδέλφου της Αντιπολιτεύσεως. 

Αυτό που προτάθηκε είναι σωστό. Ας ολοκληρωθεί η διαδικασία αυτή τώρα, να μιλήσουν οι εισηγητές. Θα δώσω το λόγο και σε όσους εκ των συναδέλφων θέλουν για ένα-δύο λεπτά να πουν την άποψή τους επ'αυτών και να μην κάνουμε την ψηφοφορία. Να γίνει ένας κύκλος συζήτησης με τον Υπουργό, μη τυχόν μπορεί να υπάρξουν και άλλες βελτιώσεις. Και αν μεν γίνουν, θα τις δεχθούμε, άλλως θα κάνουμε την ψηφοφορία. Νομίζω ότι είναι μία λογική σκέψη αυτή. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Παρασκευόπουλε, γιατί θα δώσω τότε το λόγο και σε άλλους. Ο κ. Βεζδρεβάνης ως παλαιότερος, πήρε και την υπογραφή του κ. Παπαφιλίππου και μίλησε. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Πρόεδρε, το λόγο επί της διαδικασίας. 

ΠΡΟΕΔΡΟΣ (Απόστολος Κακλαμάνης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, θα προσπαθήσω όσο γίνεται πιο σύντομα να απαντήσω στην τοποθέτηση του κυρίου Υπουργού. Κανείς δεν αρνείται τον προχωρητικό χαρακτήρα της ζωής, την εμφάνιση καινούριων φαινομένων και την ανάγκη αλλαγών και προσαρμογών. 'Οπως επίσης ότι καινούριες εξελίξεις επιδρούν και στο χαρακτήρα των εκθέσεων, για να μην πούμε ότι σε πολλές περιπτώσεις τον επηρεάζουν ή μελλοντικά θα τον επηρεάζουν ακόμη περισσότερο. Και αναφέρομαι στο ρόλο του ΙΝΤΕΡΝΕΤ, στο ρόλο του ηλεκτρονικού ταχυδρομείου, που παρέχει τόσο στους παραγωγούς όσο και στους προμηθευτές τη δυνατότητα να ενημερώνονται για τα διάφορα προϊόντα, για τις διάφορες επιχειρήσεις, ν' αποκτούν άμεση επαφή και έτσι να λύνουν μία σειρά προβλήματα που σήμερα αυτό το ρόλο παίζουν οι διεθνείς εκθέσεις. 

Τα επιχειρήματα που χρησιμοποιήσατε, για να μας απαντήσετε, ότι δηλαδή οι διαρθρωτικές αλλαγές που πραγματοποιείτε, αποδίδουν, δεν μας βρίσκουν σύμφωνους, γιατί δεν μπορείτε να χρησιμοποιείτε το παράδειγμα των τραπεζών, τη συνένωση των τραπεζών, που δημιούργησαν καινούριες θέσεις εργασίας. Γιατί όλο αυτό το διάστημα, με τις διαρθρωτικές αλλαγές, δεν είχαμε μόνο τη δημιουργία καινούριων θέσεων, αλλά σε πολλές περιπτώσεις, είχαμε και απώλειες θέσεων. Αναφέρομαι στις περιπτώσεις του πετρελαίου βορείου Αιγαίου με μαζικές απολύσεις, στις απολύσεις από την TVX Gold. 

Επίσης, το επιχείρημα αυτό λειτουργεί ακριβώς στην αντίθετη κατεύθυνση. Γιατί οι θέσεις εργασίας δημιουργήθηκαν από τη συνένωση των τραπεζών και όχι από τον τεμαχισμό τους, το χωρισμό τους, όπως γίνεται στην προκειμένη περίπτωση με τη Διεθνή 'Εκθεση Θεσσαλονίκης, όπου δημιουργούνται δύο εταιρείες. 

'Οσον αφορά το διάλογο, ποτέ δεν τον αρνηθήκαμε. Αλλά πώς τον εννοείτε; Εσείς θέλετε ένα διάλογο, στον οποίο να πάρετε υπόψη σας επιμέρους βελτιώσεις και όχι τις προτάσεις μας, που είναι ριζικά αντίθετες με τις δικές σας θέσεις. Κάτι τέτοιο φυσικά δεν έχει σχέση με την ουσία του διαλόγου. Θέλετε πάντα ένα διάλογο κρατώντας την ουσία, κρατώντας την ψυχή των διάφορων νομοσχεδίων που φέρνετε για συζήτηση και ψήφιση στη Βουλή. 

'Οσον αφορά το δικαίωμα διοργάνωσης εκθέσεων, μας είπατε ότι αυτό το έχει ο καθένας. Θα συμφωνήσω απόλυτα μαζί σας. 

'Ομως για να διοργανώσει κάποιος εκθέσεις, θα πρέπει να υπάρχει και η αντίστοιχη υποδομή. 'Αλλως θα πρέπει να κάνει δική του υποδομή, για την οποία απαιτούνται τεράστια έξοδα. Οπότε πρέπει να χρησιμοποιήσει τις υφιστάμενες υποδομές. Αυτές οι υποδομές που υπάρχουν στη χώρα μας είναι γνωστές. 

Τώρα, σε σχέση με το ν.735/77 είπατε ότι ο πρόεδρος ήταν το ανώτατο όργανο. Αυτό μπορούσε να αντιμετωπισθεί χωρίς να χρειασθεί να αλλάξετε ριζικά το χαρακτήρα και τη μορφή της σημερινής 'Eκθεσης. Δεν μπορεί αυτό να αποτελεί την αιτία. Για σας αυτό το επιχείρημα αποτελεί την αφορμή και όχι την αιτία για να προχωρήσετε στη ψήφιση αυτού του σχεδίου νόμου. 

Για το ρόλο των κλαδικών εκθέσεων θα ήθελα να πω επειδή κάποιοι συνάδελφοι είπαν ότι ούτε λίγο ούτε πολύ, το ΚΚΕ είναι υπερ του κρατισμού, ότι δεν έχω ώρα να αναπτύξω τις απόψεις μας γι' αυτό το ζήτημα. Θέλω μόνο να πω ότι επειδή επισκέπτομαι εκθέσεις τόσο στην ίδια τη χώρα μας, όσο και στο εξωτερικό, διαπιστώνω ότι σε όλες σχεδόν τις εκθέσεις που πραγματοποιούνται στη χώρα μας, η συμμετοχή των ξένων εταιρειών είναι ασύγκριτα μεγαλύτερη από αυτήν των εγχωρίων επιχειρήσεων. Απουσιάζουμε δε σχεδόν τελείως απο ανάλογες κλαδικές διεθνείς εκθέσεις, που πραγματοποιούνται στο εξωτερικό. 

Συνεπώς ύστερα από όλα αυτά δεν μπορούμε να συμφωνήσουμε με κανένα τρόπο με το παρόν σχέδιο νόμου. 

ΠΡΟΕΔΡΟΣ (Απόστολος Κακλαμάνης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, είπατε χθες ότι η ελληνική πολιτεία έδωσε δύο δισεκατομμύρια (2.000.000.000) στον Οργανισμό Προώθησης Εξαγωγών. 'Ομως πρέπει να πω ότι έχει δώσει δέκα δισεκατομμύρια (10.000.000.000). Η συμφωνία μεταξύ του ΥΠΕΘΟ και του ΟΠΕ λέει -απο εκεί αρχίζει να βάλλεται η ΔΕΘ- τα εξής: "Ως σύμβουλος της πολιτείας σε θέματα εξωτερικού εμπορίου". Και πρέπει να πούμε εδώ ότι οι εκθέσεις είναι εργαλείο εξωτερικού εμπορίου. Με αυτήν την έννοια ο ρόλος της ΔΕΘ καταργείται. Αυτό ήταν λοιπόν. 'Ηταν δέκα δισεκατομμύρια (10.000.000.000) και όχι δύο δισεκατομμύρια (2.000.000.000). 

Το δεύτερο θέμα είναι ότι υπάρχει ένα μπέρδεμα μεταξύ της κυβερνητικής πολιτικής όσον αφορά τις εξαγωγές και την εκθεσιακή πολιτική. 

'Ερχομαι στα άρθρα. Εμείς επιμένουμε ότι η πολιτική που φέρνει εδώ η Κυβέρνηση, είναι πολιτική διάσπασης. Υπερασπιστήκαμε τη Διεθνή 'Εκθεση Θεσσαλονίκης, γιατί πιστεύουμε ότι δεν πρέπει όλες οι υπηρεσίες να συγκεντρώνονται στην Αθήνα. Κάναμε συγκεκριμένες προτάσεις. Για την πρώτη εταιρεία πιστεύαμε ότι το πρόβλημα θα μπορούσε να λυθεί με μία θυγατρική εταιρεία. Προτείναμε κάποιους άξονες, που τους περιείχε ο ν. 735. 

Αυτοί οι άξονες λένε: Σχεδιασμός εκθεσιακής πολιτικής σε εθνικό επίπεδο. Καθορισμός προτεραιοτήτων ανάπτυξης εκθεσιακής υποδομής. Συντονισμός της διεθνούς δραστηριοποίησης των ελληνικών εκθεσιακών φορέων. Καθορισμός διαδικασιών εποπτείας και ελέγχου της εκθεσιακής αγοράς και της εφαρμογής πλαισίου εθνικής εκθεσιακής πολιτικής. Η άλλη λοιπόν εταιρεία που εμείς τη θεωρούσαμε και μπορούσε να είναι θυγατρική, θα μπορούσε να πράττει, αφού εσείς θέλετε να κάνετε δύο εταιρείες. 

'Ομως οι τροπολογίες που ήρθαν εδώ στα έδρανα είναι πολύ μακριά από αυτό που είπατε εσείς χθες βράδυ. Δεν ξέρω αν υπάρχει πρόβλημα επικοινωνίας μεταξύ μας και μεταξύ σας. Εμείς καταθέσαμε και προτείναμε συγκεκριμένα πράγματα. Εδώ θα ήθελα να πω ότι σοβαρά νομοσχέδια περνούν με συνοπτικές διαδικασίες. Υπάρχει ένα θέμα για το πως το ελληνικό Κοινοβούλιο βάζει τέτοια ζητήματα και προχωρά σε τόσο σοβαρά οικονομικά θέματα. 

Το δεύτερο θέμα αφορά το άρθρο 1 και καταθέσαμε τις προτάσεις μας, τις συγκεκριμένες, σχετικά με τη δημόσια επιχείρηση. Στην παράγραφο 4 του άρθρου 1 μπαίνει ένα ζήτημα σοβαρό, που αφορά τα καταστατικά. 'Επρεπε να είναι συγκεκριμένα και να υπήρχαν εδώ για να ξέρουμε τι ψηφίζουμε. Αυτή η αναφορά θεωρώ ότι δεν μπορεί να γίνει δεκτή από την πλευρά του Συνασπισμού, γιατί είναι αόριστη και ξέρουμε πολύ καλά πως τα καταστατικά καθορίζουν τις εταιρίες. 

Εσείς, εδώ, έρχεστε να περιφρονίσετε το ν.2414/96 και λέτε ότι για μία φορά θα διορίσετε εσείς και ο Υπουργός Εθνικής Οικονομίας το διευθύνοντα σύμβουλο, όπως ορίζει ο συγκεκριμένος νόμος. Εδώ πρέπει να σας πούμε ότι πρέπει να πάμε στην Επιτροπή του Κανονισμού της Βουλής άρθρο 49α. Τουλάχιστον αυτό έπρεπε να το κάνετε, γιατί αναφέρεται στην προκήρυξη και υποβολή υποψηφιοτήτων. 

Θεωρώ, κύριε Υπουργέ, ότι η εποχή των κομματικών υποψηφιοτήτων έχει παρέλθει. Καλό είναι, ακόμα και για μία φορά που λέτε εσείς, να εφαρμόσετε το ν.2414/96. Αυτός ο νόμος υπάρχει. Αύριο ίσως να μην υπάρχει. Αφού υπάρχει καλείστε να τον εφαρμόσετε και εμείς επιμένουμε στην εφαρμογή του ν. 2414/96, που πάει να πει, προκήρυξη και υποβολή υποψηφιοτήτων για το διευθύνοντα σύμβουλο. 

Πάμε τώρα για τη δεύτερη εταιρία. Και εδώ πάλι μπαίνει το ζήτημα ότι αυτή η εταιρία δεν μπορεί να λειτουργήσει, έτσι θεωρούμε εμείς, με αυτούς τους όρους. Διασπάται η ΔΕΘ και δημιουργούνται τα γνωστά προβλήματα. 

Το βήμα που κάνετε, εμείς το θεωρούμε βηματάκι, δεν ολοκληρώνεται, είναι για τον καθορισμό των παραγωγικών τάξεων. Γιατί δεν κάνετε ένα μεγάλο βήμα; Εμείς τη δική σας περιοχή υπερασπιζόμαστε και δεν μπορώ να το καταλάβω. 

Επίσης, πρέπει να γίνει κατανοητό στους εργαζόμενους ότι ανατρέπονται οι εργασιακές σχέσεις. 'Ολα τα άλλα είναι πασαλείμματα. Πρέπει να καταλάβουν οι εργαζόμενοι ότι αυτές οι προτάσεις δεν είναι κομματικές, αλλά βγαίνουν μέσα από τους όρους της αγοράς που χρησιμοποιείτε και εσείς και ή πρέπει να επιλέξουν σε ποιο δημόσιο φορέα θα πάνε και έχουν το δικαίωμα των μετατάξεων, διαφορετικά υπάρχει μία ανατροπή των εργασιακών σχέσεων. 

ΠΡΟΕΔΡΟΣ (Απόστολος Κακλαμάνης): Ο κ. Αναστάσιος Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εμείς δηλώσαμε την αντίθεσή μας στο νομοσχέδιο αυτό, γιατί πιστεύουμε ότι με τις ρυθμίσεις που γίνονται απαξιώνεται ο θεσμός της Διεθνούς Εκθέσεως Θεσσαλονίκης ως οργάνου άσκησης εκθεσιακής πολιτικής για την υποστήριξη της εγχώριας παραγωγής και της εθνικής οικονομίας και στο εσωτερικό και στο εξωτερικό. Ακόμα, φρονούμε ότι υπάρχει σύγχυση μεταξύ των δύο εταιριών και θα διαβάσω δύο φράσεις από το άρθρο 1, παράγραφος 3, περίπτωση β' που λέει: "Σκοπός της εταιρίας είναι η διοργάνωση περιφερειακών εκθέσεων ως και εκθέσεων εκτός Ελλάδας." Η εταιρία που συνιστάται με το άρθρο 2 αναφέρει: "Στους σκοπούς της εταιρίας περιλαμβάνονται η διοργάνωση εκθέσεων, συνεδρίων και γενικότερα εκδηλώσεων, κυρίως στην ευρύτερη περιοχή της Θεσσαλονίκης." Το ερώτημα που τίθεται είναι, εκτός της περιοχής Θεσσαλονίκης η εταιρία του άρθρου 2 δεν δύναται να διοργανώσει εκθέσεις; Εάν ναι και μπορεί να διοργανώνει η εταιρία του άρθρου 1, εγώ θα συμφωνούσα με αυτήν τη ρύθμιση. Αλλά αν είναι ικανή η εταιρία του άρθρου 1 να διοργανώνει εκθέσεις σε όλη την Ελλάδα, η δε εταιρία του άρθρου 2 να διοργανώνει εκθέσεις μόνο στην περιφέρεια Θεσσαλονίκης, κοιτάξτε την αντίφαση του σκοπού του νομοσχεδίου. Διασπάται η υπάρχουσα εταιρία του ν. 735/77 για να εισαχθεί νέα τεχνολογία, νέες μέθοδοι κλπ. 

Δηλαδή, αυτή η αναγκαιότητα της προσαρμογής της β' εταιρείας στα σημερινά δεδομένα διαπιστώνεται μόνο για την περιφέρεια Θεσσαλονίκης και όχι για όλη την Ελλάδα; Εάν είναι έτσι, μας ενδιαφέρει δηλαδή η διοργάνωση εκθέσεων με τις σύγχρονες μεθόδους και τεχνογνωσία μόνο στην περιφέρεια Θεσσαλονίκης και για την υπόλοιπη Ελλάδα αρκεί η τεχνογνωσία και η εώς τώρα αποκτηθείσα πείρα της εταιρείας του άρθρου 1; Πού αποβλέπει; 

Εγώ πιστεύω ότι αυτή η διατύπωση είναι για να μας παραπλανήσει. Διότι και οι δύο εταιρείες θα λειτουργήσουν με τα καταστατικά που θα συνταχθούν και θα εκδοθούν με υπουργικές αποφάσεις. Και περιγράφονται τόσο αόριστα και γενικά οι σκοποί και των δύο εταιρειών, που συνιστώνται για να έχουν ίδιους και παράλληλους σκοπούς όσον αφορά τη διοργάνωση εκθέσεων εντός Ελλάδος -σε πρώτη φάση- για να μετατεθούν, μετά με την οριστικοποίηση και συγκεκριμενοποίηση των σκοπών κάθε εταιρείας στο καταστατικό, όλες οι δυνατότητες διοργάνωσης της Εκθέσεως στην β' εταιρεία, που θα είναι -όπως είπαμε επί της αρχής- σχεδόν ιδιωτική. Η α' εταιρεία, δηλαδή η εταιρεία του άρθρου 1, θα γίνει διαχειριστής ακίνητης περιουσίας, η οποία συν τω χρόνω θα απαξιωθεί, διότι θα δύναται η εταιρεία του άρθρου 2 να διοργανώνει εκθέσεις σε όλη την Ελλάδα και σε δικές της εγκαταστάσεις και να μισθώνει εγκαταστάσεις που δεν θα ανήκουν στην εταιρεία του άρθρου 1. 

'Ετσι η α' εταιρεία θα γίνει μόνο διαχειριστής, θα εισπράττει ενοίκια, που και αυτά, δηλαδή η εκμίσθωση, η παραχώρηση της χρήσης στην εταιρεία του άρθρου 2, θα γίνει πάλι με υπουργική απόφαση. 'Ετσι, διαλύεται η Διεθνής 'Εκθεση Θεσσαλονίκης. 

Επαναλαμβάνω, ότι εμείς σήμερα και χθες υπογράψαμε τη ληξιαρχική πράξη θανάτου και εκφωνούμε τον επικήδειο της Διεθνούς 'Εκθεσης Θεσσαλονίκης! 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η τοποθέτηση των Εισηγητών. 

Ο κ. Κουρουμπλής δεν είναι παρών. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με τις αλλαγές που έγιναν, νομίζω ότι αρμονίζονται οι αντίθετες απόψεις και εκτιμήσεις. Το θεωρώ θετικό! 

Δεύτερον, στα τέσσερα άρθρα αρθρώνεται η συνολική προοπτική που με συγκεκριμένες πλέον διατάξεις προσλαμβάνει το αντίστοιχο σχήμα της. 

Να σημειώσω με ιδιαίτερη ικανοποίηση, ότι η πρόνοια και η ευαισθησία για τους εργαζόμενους είναι χαρακτηριστικό της Κυβέρνησης. Πιστεύω, ότι με τη συνολική απεικόνιση των διατάξεων δεν αδικείται το προσωπικό. 

Η πρόνοια δε για τις αποδοχές τους εξαλείφει και την τελευταία ανησυχία και αγωνία για τους εργαζόμενους. 

Οι προτάσεις που έγιναν για ξεκαθάρισμα των δύο απόψεων νομίζω ότι οδηγούν σε περισσότερη ιδιωτικοποίηση, που αλλάζει πλέον το συνολικό σκηνικό. 

Πιστεύω ότι η εναρμόνιση που γίνεται είναι η καλύτερη λύση. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, είναι φανερό ότι μετά τη διαδικασία που ακολουθήθηκε, ένας βασικός στόχος τον οποίο ζητήσαμε και ζητούμε, να καταγραφεί, δηλαδή, ότι η Διεθνής 'Εκθεση της Θεσσαλονίκης θα παραμείνει ο εκθεσιακός φορέας και ο φορέας εκφράσεως της πολιτικής της χώρας σε αυτόν τον τομέα, δεν εμφανίζεται. Αυτό θα μπορούσε να γίνει με την πρόταση που έκανε και ο κ. Κούβελας, ότι η πρώτη εταιρεία, η οποία είναι συμφερόντων του κράτους, χαράζει την πολιτική των εκθέσεων, η δε δεύτερη έχει τη δυνατότητα να εκτελεί αυτήν την πολιτική, ώστε να υπάρχει η ευελιξία και η δυνατότητα να έχουμε καλύτερα αποτελέσματα. 

'Ενα δεύτερο στοιχείο το οποίο δεν έχει ξεκαθαρίσει και δεν νομίζω ότι ξεκαθαρίζει, είναι το γεγονός ότι έχω στα χέρια μου ένα έγγραφο το οποίο οι εργαζόμενοι μου έδωσαν και μου είπαν ότι ήταν μία συμφωνία σημερινή με τον Υπουργό η οποία όμως δεν περιέχεται στις βελτιώσεις προσθήκες τις οποίες μας έδωσε ο κύριος Υπουργός. 

Κυρίως είναι δύο άρθρα αυτά τα οποία δεν περιέχονται. 

Το ένα αφορά το σύνολο των αποδοχών των εργαζομένων οι οποίοι θα πάνε σε κάποιες άλλες υπηρεσίες. Υπήρχε μια συμφωνία ότι θα κρατούν το υπερβάλον ποσό σε σχέση με κάποιους ανάλογα εργαζομένους σε ίδιες θέσεις και να συμψηφίζεται με μελλοντικές αυξήσεις. 

Το δεύτερο αφορά την αποζημίωση την οποία θα μπορούσαν να εισπράξουν με το άρθρο 22 του ν. 735/77. Είναι δύο στοιχεία τα οποία δεν αναφέρονται σε αυτές τις τροποποιήσεις. Η δική μου η άποψη είναι ότι θα μπορούσε να μπει ένα άρθρο το οποίο να λέει ότι οι εργαζόμενοι έχουν τη δυνατότητα να επιλέξουν τη θέση στην οποία θα πάνε με αποδοχές οι οποίες δεν θα είναι μικρότερες από αυτές που παίρνουν σήμερα. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Είναι ολοφάνερο από την αρχική του μορφή και το αρχικό περιεχόμενο ότι στο νομοσχέδιο έχουμε και βελτιώσεις αλλά και διευκρινίσεις. Οι βελτιώσεις είναι προς το θετικότερο και οι διευκρινίσεις στοχεύουν να αναιρέσουν αμφισβητήσεις που οδηγούν στην καχυποψία. Δηλαδή, οι διευκρινίσεις έχουν να κάνουν με το αυτονόητο. Οι βελτιώσεις έχουν να κάνουν με τη δυνατότητα της πρώτης εταιρείας να διοργανώνει τη γενική Διεθνή 'Εκθεση. Οι διευκρινίσεις και οι αποσαφηνίσεις έχουν να κάνουν με την κατοχύρωση των δικαιωμάτων του προσωπικού και με τη συγκεκριμενοποίηση των κοινωνικών οργανώσεων και φορέων που θα συμμετάσχουν ως μέτοχοι στις εταιρείες και στο διοικητικό συμβούλιο. 

Νομίζω, παρότι είμαι άνθρωπος κατ' εξοχήν συναινετικός, ότι η διαδικασία που αποδεχθήκατε -και το λέω αυτό γιατί δεν θα έχω εγώ συμμετοχή σ' αυτό εκ των πραγμάτων- δεν έχει νόημα.'Εχουμε ένα νομοσχέδιο με τέσσερα άρθρα. Τι είναι ο κάβουρας τι είναι το ζουμί του! Στα δε τέσσερα άρθρα περιγράφονται οι βασικοί στόχοι και οι σκοποί των δύο εταιρειών. Αυτά δεν μπορεί να είναι αντικείμενο συζήτησης μιας διαδικασίας έξω από αυτό που ψήφισε στην κατ' αρχήν τοποθέτηση το Κοινοβούλιο. 

ΠΡΟΕΔΡΟΣ (Απόστολος Κακλαμάνης): Γι' αυτό γίνεται συζήτηση στα άρθρα, για να αλλάζει κανείς τα άρθρα. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ Μα, ο κ. Κούβελας ξέρετε τι είπε; Η μία εταιρεία να αποφασίζει, να χαράζει στρατηγικές και η άλλη να υλοποιεί. Αυτό είναι πρωτόγνωρο. Οι εταιρείες έχουν μια αυτοτέλεια και μια αυτονομία και στις αποφάσεις και στην υλοποίηση των όποιων αποφάσεων. 'Εχουν και μια αυτονομία στην ευθύνη τους. Εάν πάμε σε κάτι τέτοιο δεν θα είναι μόνο πρωτόγνωρο αλλά ανατρέπει και την κατ' αρχήν συμφωνία που έχουμε στο νομοσχέδιο. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, η διαδικασία που αποφασίστηκε πιστεύω να φέρει το σωστό αποτέλεσμα. Ο κ. Κούβελας έστειλε μια επιστολή προς τον κύριο Υπουργό και άκουσα τον κ.Κούβελα να την επαναλαμβάνει και παρατήρησα τον κύριο Υπουργό να συναινεί. Αν λοιπόν, το πνεύμα αυτό υλοποιηθεί με μια διάταξη στο νόμο κατά τη συζήτηση που θα ακολουθήσει κατ' ιδίαν νομίζω ότι πολλά πράγματα μπαίνουν σε καλύτερη τροχιά. 'Ενα είναι αυτό. 

'Ενα δεύτερο που θα παρακαλέσω να συμπεριληφθεί είναι το εξής: Να καθορισθεί σαφώς ότι η 'Εκθεση Θεσσαλονίκης καθορίζει πρώτον την εκθεσιακή πολιτική της χώρας και δεύτερον ότι όλοι οι εργαζόμενοι που θα συμπεριλαμβάνονται στη δεύτερη εταιρεία θα έχουν μια κατοχύρωση για την απασχόλησή τους. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, ήθελα να επισημάνω ότι το κομβικό σημείο της διαφωνίας στο νομοσχέδιο που έφερε ο κύριος Υπουργός είναι ακριβώς η απαγκίστρωση από τις διατάξεις του 735 και ειδικότερα από το άρθρο 2 παράγραφος 3 του 735, δηλαδή, του αποκλειστικού δικαιώματος άσκησης εκθεσιακής πολιτικής για τη χώρα από τη Διεθνή 'Εκθεση Θεσσαλονίκης. Εκεί είναι όλη η διαφορά. Τα υπόλοιπα είναι διορθώσεις αναζήτησης συμμαχιών και συμφωνίες για το νομοσχέδιο. Είναι πάρα πολύ σημαντικό αυτό. 

Δεν θα μπορέσει η Διεθνής 'Εκθεση της Θεσσαλονίκης να αντέξει στον ανταγωνισμό και μοιραία θα οδηγηθεί στο θάνατο. 'Οσες φορές επιχείρησα και στις κατ' ιδίαν συζητήσεις και με τον κύριο Υπουργό και με τον κύριο Γενικό Γραμματεία Εθνικής Οικονομίας, μόλις άκουγε να αναφέρεται ο ν. 735 από εμένα, λες και κάτι τον έπιανε, αρρώσταινε. 

Επομένως, η βασική και η κομβική μας διαφωνία είναι ακριβώς η απαγκίστρωση της σημερινής μορφής των δύο εταιρειών από τον ν. 735. Και κάνω έκκληση οι συνάδελφοι που δέχτηκαν αυτές τις τροπολογίες και την ιεράρχηση των ποσοστών για το δημόσιο χαρακτήρα της δεύτερης εταιρείας -είναι δευτερεύον ζήτημα αυτό- να δεχθούν την απαγκίστρωση από τον ν. 735 και το τονίζω αυτό, θα το δούμε μπροστά μας. 

ΠΡΟΕΔΡΟΣ (Απόστολος Κακλαμάνης): Δεν υπάρχει άλλος συνάδελφος να ομιλήσει. Να κλείσουμε εδώ τη συζήτηση των άρθρων; 

ΑΝΑΣΤΑΣΙΟΣ ΙΝΤΖΕΣ: Δεν θα δευτερολογήσουμε κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): 'Οχι, κύριε Ιντζέ. Αν θέλει να πει κάτι ο κ. Ρόκος.. 

ΑΝΑΣΤΑΣΙΟΣ ΙΝΤΖΕΣ: Μισό λεπτό, κύριε Πρόεδρε. Χθές παραιτηθήκαμε της δευτερολογίας. 

ΠΡΟΕΔΡΟΣ (Απόστολος Κακλαμάνης): Κύριε Ιντζέ, πέντε λεπτά μιλήσατε. Εγώ θυμάμαι και πώς κλείσατε την ομιλία σας. 

ΑΝΑΣΤΑΣΙΟΣ ΙΝΤΖΕΣ: 'Ενα λεπτό, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Οταν εκφωνείται ο επικήδειος, τελειώνει. Τι άλλη συζήτηση να κάνετε; Δεύτερον επικήδειο; 

ΑΝΑΣΤΑΣΙΟΣ ΙΝΤΖΕΣ: 'Ενα λεπτό κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Είπατε "και εκφωνούμε τον επικήδειο". 

Ο κ. Ρόκος, επειδή είναι και Θεσσαλονικιός και εκπρόσωπος θα έχει προφανώς να πει δύο λόγια και να κάνετε τη συζήτηση αυτή που είπατε. Και αν καταλήξετε κάπου, να το ενσωματώσουμε στα άρθρα και να προχωρήσουμε. 

Ορίστε, κύριε Ρόκο. 

ΓΕΩΡΓΙΟΣ ΡΟΚΟΣ: Κύριε Πρόεδρε, εμείς διαφωνούμε ριζικά με τη γενικότερη φιλοσοφία. Εξάλλου σε κάθε περίπτωση που έρχονται νομοσχέδια περί ιδιωτικοποιήσεων έχουμε εκφράσει τις αντιθέσεις μας για λόγους βεβαίως πολιτικούς. Λέμε ότι τελικά βρήκαμε τον παπά της ιδιωτικοποίησης και τους θάβουμε όλους. Το ίδιο γίνεται και εδώ. Διότι το πρόσχημα που χρησιμοποιούσαν κάθε φορά στις ιδιωτικοποιήσεις, που είχε σχέση με τη δημιουργία μιας Α.Ε., δεν υφίσταται διότι εδώ ήταν μια Α.Ε. κλπ. 

Εν τοιαύτη περιπτώσει, πρέπει να επισημάνουμε ένα πράγμα. Και το κάνουμε αυτό, επειδή θεωρούμε ότι είναι αναγκαίο, γιατί θα προκύψει στο μέλλον και θα δημιουργήσει δυσλειτουργία ακόμα και στη δική τους επιλογή. Δεν διασφαλίζονται, κύριε Πρόεδρε, οι εργαζόμενοι και αυτό πρέπει να γίνει κατανοητό. 'Εχει αποφανθεί το Συμβούλιο Επικρατείας ότι διασφάλιση θέσεων στις Α.Ε. δεν υφίσταται. Εν τοιαύτη περιπτώσει, σαν ελάχιστο εμείς ζητάμε, αν θέλει να συνεχίσει την έκφραση καλής βούλησης η Κυβέρνηση, να αναφέρει όσο αφορά το εργασιακό καθεστώς, να ισχύει, όπως καθοριζόταν με τον ν.735. Είναι το ελάχιστο που μπορεί να γίνει, για να μπορέσει να, υπάρχει μια επιπλέον οπτική γωνία για τους εργαζόμενους, να παλευθεί στο μέλλον, γιατί εμείς εκτιμούμε ότι στο τέλος θα έχουν αυτές τις συνέπειες. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, δύο λέξεις θα πω μόνο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Ορίστε, κύριε Βουλγαράκη. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, ζήτησα το λόγο για λόγους τάξεως. Ετέθησαν ζητήματα από τους κυρίους συναδέλφους και από τον εισηγητή μας και από άλλους. 'Εχω την αίσθηση ότι ο Υπουργός οφείλει να δώσει μια απάντηση να τοποθετηθούμε και εμείς πλέον ως κόμματα για να κλείσει η συζήτηση. Δεν μπορεί να κλείσει η συζήτηση, χωρίς να έχει να μιλήσει ο κύριος Υπουργός και χωρίς εμάς να έχουμε εκφράσει γνώμη 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ασφαλώς και θα απαντήσω. 

ΓΕΩΡΓΙΟΣ ΒΟΥΛΓΑΡΑΚΗΣ: Ας γίνει τάχιστα. 

ΠΡΟΕΔΡΟΣ (Απόστολος Κακλαμάνης): Εγώ νομίζω ότι αν ο Υπουργός μελετά τις απόψεις που διατυπώθηκαν και πρόκειται να γίνει αυτή η συνεργασία μετά την ολοκλήρωση αυτής της συζήτησης, εγώ θα προτιμούσα να μη δεσμευτεί τώρα ο Υπουργός με κάποιες απόψεις, εκτός αν μας πει ότι επιφυλάσσεται να ολοκληρώσει και τη συζήτηση αυτή που θα κάνει με τους εκπροσώπους και τους Θεσσαλονικείς Βουλευτές και τους εισηγητές. 

ΓΕΩΡΓΙΟΣ ΒΟΥΛΓΑΡΑΚΗΣ: Θα ήθελα να το ακούσουμε και από τον κύριο Υπουργό. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, να ακουστεί δευτερολογώντας ο κ. Ιντζές που επιμένει. 

Ορίστε, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Θέλω να τονίσω την απαξιωτική μέθοδο ρύθμισης των θεμάτων της Διεθνούς 'Εκθεσης Θεσσαλονίκης. Για τα λιμάνια Πειραιώς και Θεσσαλονίκης υπάρχουν τα καταστατικά στο νομοσχέδιο. Εκεί παραπέμπονται σε υπουργικές αποφάσεις. 

Δεύτερον, πράγματι, οι εργαζόμενοι που θα παραμείνουν στην εταιρεία του άρθρου 1 διασφαλίζονται, κύριε Υπουργέ. Οι εργαζόμενοι που τυχόν θα μεταταγούν στην εταιρεία του άρθρου 2, δεν διασφαλίζονται, κύριε Πρόεδρε, και λέμε: 'Οσοι τυχόν προσληφθούν από την εταιρεία του άρθρου 2, να έχουν τις εργασιακές και ασφαλιστικές κατοχυρώσεις που είχαν στην εταιρεία του ν. 735/1977. 

ΑΘΑΝΑΣΙΟΣ ΝΑΚΟΣ: Ούτε στο άρθρο 1 κατοχυρώνονται. 'Οποτε θέλουν τους διώχνουν. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Κύριε Παναγιώτου, θα πείτε το ίδιο και έχετε δίκιο, διότι αυτό που είπε τώρα ο κ. Ιντζές, το είπε μόλις προ ολίγου ο Κοινοβουλευτικός του Εκπρόσωπος, για το ν. 735. 

ΣΤΑΥΡΟΣ ΠΑΝΑΓΙΩΤΟΥ: 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παναγιώτου. 

ΣΤΑΥΡΟΣ ΠΑΝΑΓΙΩΤΟΥ: Θα πω δύο πράγματα στον κύριο Υπουργό, που αφορούν τις θέσεις εργασίας. 

Ισχυρίστηκε ότι οι εργαζόμενοι θα ζητήσουν να πάνε στη δεύτερη εταιρεία. Εκείνο που ξέρουμε όμως είναι ότι, όταν η δεύτερη εταιρεία θα λειτουργεί στη βάση των ιδιωτικοοικονομικών κριτηρίων, θα κοιτάζει με λιγότερους εργαζόμενους να βγάζει περισσότερη δουλειά, μεγαλύτερο αποτέλεσμα. Δηλαδή, θα αποσκοπεί στην ενίσχυση της εκμετάλλευσης των εργαζομένων. Αυτό είναι το πρώτο σημείο. 

Και δεύτερον, αφού θα κυνηγάει το κέρδος, θα επιδιώκει να τους δίνει και χαμηλότερες αμοιβές. Συνεπώς, σε καμία περίπτωση το επιχείρημα δεν στέκει, κατά την άποψή μας. 

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Ακριτίδη. 

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, μόλις μας διενεμήθη η επιστολή που αναφέρθηκε εδώ προηγουμένως ... 

ΠΡΟΕΔΡΟΣ (Απόστολος Κακλαμάνης): Θα το συζητήσετε νομίζω μετά. 

ΝΙΚΟΛΑΟΣ ΑΚΡΙΤΙΔΗΣ: 'Oχι, ένα λεπτό. 

...και την οποία είδα τώρα. Εκείνο, το οποίο διαπιστώνω είναι ότι αυτές οι παρατηρήσεις -η επιστολή έχει χθεσινή ημερομηνία- χθες συζητήθηκαν κατά κόρον και απαντήθηκαν τα πάντα ... 

ΠΡΟΕΔΡΟΣ (Απόστολος Κακλαμάνης): Καλώς, θα το συζητήσετε αυτό μετά. 

ΝΙΚΟΛΑΟΣ ΑΚΡΙΤΙΔΗΣ: 'Οχι. 

ΠΡΟΕΔΡΟΣ (Απόστολος Κακλαμάνης): Δεν αφορά τη συζήτησή μας, πάντως. 

ΝΙΚΟΛΑΟΣ ΑΚΡΙΤΙΔΗΣ: 'Οχι, γιατί πρέπει να ακούν όλοι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς. 

ΝΙΚΟΛΑΟΣ ΑΚΡΙΤΙΔΗΣ: Η προσωπική μου άποψη είναι ότι υπήρξε η απάντηση -εγώ τουλάχιστον έτσι θεωρώ τον εαυτό μου- και ψηφίστηκε το νομοσχέδιο επί τη βάσει των απαντήσεων. Εγώ δεν μπορώ να συμμετάσχω κατόπιν αυτού σε έναν τέτοιο διάλογο, επειδή υπήρξε ο ανοικτός διάλογος. 

ΠΡΟΕΔΡΟΣ (Απόστολος Κακλαμάνης): Καλώς. 

Ο κύριος Υπουργός έχει το λόγο. 

ΣΩΤΗΡΙΟΣ ΚΟΥΒΕΛΑΣ: Για διαβάστε την επιστολή, να δείτε την ημερομηνία. Τρεις του μηνός είναι σήμερα! 

ΝΙΚΟΛΑΟΣ ΑΚΡΙΤΙΔΗΣ: Γιατί συγχύζεστε; 

ΣΩΤΗΡΙΟΣ ΚΟΥΒΕΛΑΣ: Δεν συγχύζομαι. Εσείς έχετε σύγχυση ημερομηνιών. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κυρία και κύριοι συνάδελφοι, σήμερα είναι διαφορετικοί οι τόνοι στο ελληνικό Κοινοβούλιο και αυτό είναι πολύ σημαντικό. Δεν θα το σχολιάσω, για να μην να ξανανέβουν οι τόνοι. 'Ομως, είναι πολύ σημαντικό και θέλω να το τονίσω. 

ΓΕΩΡΓΙΟΣ ΒΟΥΛΓΑΡΑΚΗΣ: Είναι διαφορετικό το νομοσχέδιο, κύριε Υπουργέ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θέλω να το τονίσω, κύριε Βουλγαράκη. Δεν είναι καθόλου διαφορετικό το νομοσχέδιο. 

Χαίρομαι γι' αυτό το πνεύμα της συνεννόησης που επικρατεί. Θέλω, όμως, να κάνω ορισμένες διευκρινίσεις και σε αυτά ... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, μου επιτρέπετε; Επειδή ο χρόνος που συμφωνήσαμε είναι ελάχιστος... 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είναι πολλές οι παρατηρήσεις ... 

ΠΡΟΕΔΡΟΣ (Απόστολος Κακλαμάνης): ...αν θέλετε μπείτε κατευθείαν επί της ουσίας... 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Αμέσως μπαίνω. 

ΠΡΟΕΔΡΟΣ (Απόστολος Κακλαμάνης): Ναι, αλλά λέτε πράγματα για τα οποία κάποιος θα σηκωθεί να πει ότι δεν συναινώ ή άλλος θα πει ... 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, απλώς διαπιστώνω διάθεση συνεννόησης. Τίποτα άλλο... 

ΠΡΟΕΔΡΟΣ (Απόστολος Κακλαμάνης): Δεν σας κάνω υποδείξεις, αλλά με ενδιαφέρει... 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δεν το σχολιάζω τη διάθεση. 

ΠΡΟΕΔΡΟΣ (Απόστολος Κακλαμάνης): ...να μπω στο άλλο νομοσχέδιο που περιμένει. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Νομίζω ότι είναι και δική σας επιθυμία να υπάρχει διάθεση συνεννόησης στο Κοινοβούλιο. 

Θέλω όμως, να κάνω ορισμένες διευκρινίσεις σε θέματα που ακούστηκαν σήμερα και δεν είχαν διατυπωθεί χθες. 

Κατ' αρχήν, στην πρώτη εταιρεία την HELEXPO-ΔΕΘ ΑΕ, όπως δημιουργείται από το νομοσχέδιο που ψηφίζουμε σήμερα, την ενισχύουμε με πρόσθετες αρμοδιότητες από αυτές που είχε μέχρι σήμερα ως HELEXPO-ΔΕΘ ΑΕ. Και αυτές είναι: 

Πρώτον, ότι καθίσταται σύμβουλος της Πολιτείας στην εκθεσιακή πολιτική της. Δεν υπήρχε στο ν.735/77. 

Δεύτερον, είναι αυτή που θα καταγράφει όλη την εκθεσιακή δραστηριότητα και θα ενημερώνει γι' αυτήν που πραγματοποιείται στα όρια της επικράτειας. Σήμερα υπάρχει αναρχία. Δεν υπήρχει η καταγραφή. 

Τρίτον, της δίνουμε τη δυνατότητα να πραγματοποιεί εκθέσεις στο εξωτερικό, κάτι που μέχρι τώρα το είχε ως μονοπώλιο ο ΟΠΕ. Και όταν τις πραγματοποιούσε, παρατύπως τις πραγματοποιούσε και αυτό δεν το αποσιωπούμε. Πρέπει να το τονίσουμε. Είναι μία νέα αρμοδιότητα που παίρνει από τον ΟΠΕ και δεν την είχε μέχρι σήμερα. 

Θέλω να κάνω και δύο διευκρινίσεις όσον αφορά το master plan και το Business Plan. Δύο επιλογές του διοικητικού συμβουλίου της "HELEXPO-ΔΕΘ ΑΕ" που ανέθεσε σε δύο εταιρείες: Σε μία εταιρεία της Θεσσαλονίκης το master plan με εντολή να υπάρξει μία μελέτη για την ανάπτυξη της ΔΕΘ στις υπάρχουσες εγκαταστάσεις. 

Με βάση αυτήν την εντολή, εκπονήθηκε ένα master plan, αρκετά σημαντικό, με κατεύθυνση και εντολή, για τον υπάρχοντα χώρο. 'Ομως, εδώ και πολλά χρόνια, οι φορείς της πόλης συζητούν, αν πρέπει να αναπτυχθεί εκεί η ΔΕΘ ή να μετεγκατασταθεί περιμετρικά της Θεσαλλονίκης, στο Καλοχώρι ή στη Θέρμη. 

Αυτή είναι μία μεγάλη συζήτηση χρόνια τώρα στη Θεσσαλονίκη πρέπει να πραγματοποιηθεί για να γίνει μέσα από μία μελέτη η τελική επιλογή. Δεν μπορεί να γίνει με την απόφαση ενός συμβουλίου ή ενός Υπουργού. Πρέπει να γίνει μια μελέτη για τη χωροθέτηση ευρύτερα των δραστηριοτήτων της πόλης. Aυτό ακριβώς λέμε στην εισηγητική έκθεση και κακώς παρεξηγήθη από ορισμένους συναδέλφους. 

'Οσον αφορά το business plan πρέπει να σας πω, ότι η Ιονική Finance προτείνει αυτό που και μεις προτείνουμε με το παρόν νομοσχέδιο, τη δημιουργία δύο νέων εταιρειών. 'Εχω εδώ και το business plan και το καταστατικό που έχει διαμορφώσει. Είναι πανομοιότυπα με τη δική μας πρόταση. Επειδή χρησιμοποιήθηκαν αυτές οι δύο μελέτες, γι' αυτό κάνω τις αναγκαίες διευκρινίσεις. Νόμιζα πως αυτά ήταν αυτονόητα. 

Υπήρξε μία αναφορά από την κ. Αλφιέρη, όσον αφορά τον ΟΠΕ. Κυρία Αλφιέρη πέρυσι ο ΟΠΕ υπελείπετο στη χρηματοδότηση από τις δημόσιες επενδύσεις από ό,τι η ΔΕΘ. Περίπου τρία δισεκατομμύρια (3.000.000.000) ήταν η χρηματοδότηση της ΔΕΘ. 

ΠΡΟΕΔΡΟΣ (Απόστολος Κακλαμάνης): Η κ. Αλφιέρη ήρθε να μιλήσει για τον ΟΛΠ. Μη της βάζετε, λοιπόν, πειρασμό τώρα να σας απαντήσει σε αυτό. Γι' αυτό περιμένει. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Τρία δισεκατομμύρια (3.000.000.000), σε ένα τζίρο μιας εταιρείας συνολικά των πέντε δισεκατομμυρίων (5.000.000.000), κατανοείτε τι σημαίνει. Οι δημόσιες επενδύσεις να την χρηματοδοτούν με τρία δισεκατομμύρια (3.000.000.000). Η χρηματοδότηση του ΟΠΕ από τις δημόσιες επενδύσεις δεν ήταν ούτε για υποδομές, ούτε για δραστηριότητες στο εσωτερικό. 'Ηταν για δραστηριότητες της στο εξωτερικό, για να υποστηρίξει την εξαγωγική δραστηριότητα της χώρας. Αυτή είναι η καταστατική αρμοδιότητα του ΟΠΕ, κανείς δεν την έχει αναιρέσει και καλώς δεν την αναιρεί. 

Φέτος ο ΟΠΕ τα χρήματα που παίρνει τα παίρνει για προγράμματα κατάρτισης των στελεχών και των επιχειρηματιών για την ανάπτυξη, πάλι εξαγωγικής δραστηριότητας. Καθόλου για την εσωτερική αγορά ή για εσωτερικές δραστηριότητες. 

Τρίτον ο ΟΠΕ την επόμενη Τρίτη υπογράφει με το ΔΙΠΕΚ στη Θεσσαλονίκη μια προγραμματική σύμβαση συνεργασίας στη νοτιοανατολική Ευρώπη, δίνοντας πολλές δικές του αρμοδιότητες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ ολοκληρώστε. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θα ολοκληρώσω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ναι, αλλά επί της ουσίας αυτών που σας πρότειναν, διότι έδωσα ένα λεπτό να πουν οι συνάδελφοι την άποψή τους και σεις επιχειρηματολογείτε περί του ΟΠΕ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Μου ζήτησαν, κύριε Πρόεδρε, διευκρίνιση των θεμάτων, για να ψηφίσουν το νομοσχέδιο οι συνάδελφοι της αντιπολιτεύσεως. 

ΠΡΟΕΔΡΟΣ (Απόστολος Κακλαμάνης): Ε, πείτε αν δέχεσθε ή δεν δέχεσθε αυτά που σας πρότειναν. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Οσον αφορά τα καταστατικά, η πρώτη θα λειτουργεί με τον 2414 και τον 2190 και η δεύτερη θα είναι μια απλή ανώνυμος εταιρεία του 2190. Το διευθύνοντα σύμβουλο με πολύ αυστηρά αξιοκρατικά κριτήρια θα επιλέγει η γενική συνέλευση και το διοικητικό συμβούλιο. Κανένας Υπουργός, κανένα κράτος, καμιά Κυβέρνηση δεν θα ορίζει και αυτό είναι πάρα πολύ σημαντικό. 

'Οσον αφορά τους σκοπούς που ανέπτυξε ο κ. Κούβελας, για την πρώτη εταιρεία βεβαίως και μπορούν οι σκοποί -με την προσθήκη που έχουμε μοιράσει και από χθες έχουμε διατυπώσει- που αναφέρονται στην εν γένει προώθηση και προβολή της ελληνικής παραγωγής και του τουρισμού να συνενωθούν στους σκοπούς της πρώτης εταιρείας. Καμιά αντίρρηση. 

Θεωρούσαμε ότι και για τον κ. Κούβελα, θα ήταν πιο σημαντικό να είναι στη δεύτερη εταιρεία, γιατί αυτή θα αναπτύσσει την κύρια δραστηριότητα στους χώρους της Θεσσαλονίκης. Δεν έχουμε καμία αντίρρηση λοιπόν για τους σκοπούς. 

ΠΡΟΕΔΡΟΣ (Απόστολος Κακλαμάνης): Σας ευχαριστούμε, κύριε Υπουργέ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, θέλω να μου επιτρέψετε να πω μια φράση για τους εργαζόμενους, το θεωρώ πολύ σημαντικό. 

Για τους εργαζόμενους υπάρχει απόλυτη διασφάλισζ. Θέλω να πω, όμως, ότι υπάρχει ένα θέμα όσον αφορά την πρόταση για τα συνταξιοδοτικά που έχουν καταθέσει, οι εργαζόμενοι για τη μετάταξή τους σε ταμείο του δημοσίου, εάν μεταταχθούν σε νομικό πρόσωπο δημοσίου δικαίου. 

Αυτό δεν μπορεί να γίνει στο παρόν νομοσχέδιο. Η Κυβέρνηση στο πρώτο συνταξιοδοτικό βεβαίως θα ζητήσει και θα δει αυτήν τη δυνατότητα, όπως και για τις αποζημιώσεις τους, όπως και για τις αποδοχές τους. Βεβαίως δεν πρέπει να υπάρξει μείωση των αποδοχών, όταν μεταταχθούν. 

Πρέπει, όμως αυτά, να αναφερθούν με ακρίβεια στο νομοσχέδιο και αυτό δεσμεύεται να πράξει η Κυβέρνηση. Εάν μπορούμε στο παρόν νομοσχέδιο, καλώς. Διαφορετικά σε ένα νομοσχέδιο του Υπουργείου Οικονομικών και Εθνικής Οικονομίας, πρέπει να υπάρξει λύση. 

(Στο σημείο αυτό ο Υπουργός Μακεδονίας-Θράκης κ. Μαγκριώτης καταθέτει για τα Πρακτικά τις προαναφερθείσες βελτιώσεις-προσθήκες οι οποίες έχουν ως εξής: 

"Βελτιώσεις - Προσθήκες

στο συζητούμενο νομοσχέδιο

1. 'Αρθρο 1 παρ. 3 

α) Στην περίπτωση α διαγράφονται οι λέξεις "αποκλειστική" και "των επισήμων εκδηλώσεων" 

β) Στο τέλος της παραγράφου αυτής προστίθενται οι λέξεις "...και ιδιαίτερα εκείνοι που αποβλέπουν στη διατήρηση και ενίσχυση του εθνικού εκθεσιακού της ρόλου". 

2. 'Αρθρο 2, παράγραφος 3 (πως έχει αναδιατυπωθεί). 

Μετά την περίπτωση β προστίθεται περίπτωση γ (η επόμενη περίπτωση σημειώνεται με το στοιχείο δ) ως εξής: "γ. Η προβολή της ελληνικής εν γένει παραγωγής και του τουρισμού". 

3. 'Αρθρο 3 παρ. 1, εδαφ. δ 

Μετά τη λέξη "απόφαση" προστίθενται οι λέξεις: "...ύστερα από γνώμη του Διοικητικού Συμβουλίου της εταιρείας του άρθρου 1 που διατυπώνεται το αργότερο εντός δύο (2) μηνών από τον ορισμό του". 

4. 'Αρθρο 3 παρ. 1 

Στο τέλος της παραγράφου αυτής προστίθεται εδάφιο ως εξής: 

"Με σύμβαση που καταρτίζεται μεταξύ των παραπάνω εταιρειών μπορεί να ανατίθεται η διοργάνωση της ετήσιας γενικής 'Εκθεσης Θεσσαλονίκης στην εταιρεία του άρθρου 2". 

5. 'Αρθρο 3 παρ. 8 

α. εδάφιο α. 

Οι εντός παρενθέσεως λέξεις: "(αρχικού ή μετά από κάθε αύξηση)" αντικαθίστανται ως εξής: "(αυτού που θα ορισθεί μετά την απογραφή και αοτίμηση των περιουσιακών στοιχείων, κατά τα οριζόμενα στην παράγραφο 2, ή μετά από κάθε άλλη αύξηση)". 

6. 'Αρθρο 3 παρ. 8 

Το δεύτερο εδάφιο αντικαθίσταται ως εξής: 

"Από το υπόλοιπο πενήντα πέντε τοις εκατό (55%) του παραπάνω κεφαλαίου το σαράντα πέντε τοις εκατό (45%) κατ' ελάχιστο θα διατεθεί στην εταιρεία του άρθρου 1 του παρόντος νόμου και το υπόλοιπο μέχρι 10% δύναται να διατεθεί στους Οργανισμούς Τοπικής Αυτοδιοίκησης του Νομού Θεσσαλονίκης, τη Νομαρχιακή Αυτοδιοίκηση Θεσσαλονίκης, το Εργατικό Κέντρο Θεσσαλονίκης, την 'Ενωση Δημοσιοϋπαλληλικών Οργανώσεων Θεσσαλονίκης και σε οργανώσεις παραγωγικών τάξεων που έχουν την έδρα τους στο νομό Θεσσαλονίκης". 

7. 'Αρθρο 3 παρ. 9, εδάφιο α 

Διαγράφονται οι λέξεις: "στην εταιρεία του παρόντος νόμου" και αντικαθίστανται οι λέξεις: "παραπάνω φορείς" από τις λέξεις: "σ' αυτούς". 

8. 'Αρθρο 3 παρ. 9 

Μετά το πρώτο εδάφιο προστίθεται νέο εδάφιο ως εξής: 

"Μεταξύ των φορέων της προηγούμενης παραγράφου που θα εκδηλώσουν ενδιαφέρον για την διάθεση σε αυτούς ποσοστού του μετοχικού κεφαλαίου, προτάσσονται με σειρά προτιμήσεως ο Δήμος Θεσσαλονίκης, η Νομαρχιακή Αυτοδιοίκηση Θεσσαλονίκης, οι Οργανισμοί Τοπικής Αυτοδιοίκησης του Νομού Θεσσαλονίκης και οι πολυπληθέστερες σε αριθμό μελών οργανώσεις των παραγωγικών τάξεων και των εργαζομένων που έχουν την έδρα τους στο νομό Θεσσαλονίκης". 

9. 'Αρθρο 4 παρ. 1, εδάφιο β (όπως έχει αναδιατυπωθεί). 

Με τις λέξεις "κενές θέσεις" (και στα δύο σημεία που αναγράφονται) προστίθενται οι λέξεις "...ή σε προσωποπαγείς θέσεις που συνιστώνται με την πράξη της μεταφοράς..." 

10. 'Αρθρο 4 παρ. 4 

Το δεύτερο εδάφιο, όπως έχει αναδιατυπωθεί, αντικαθίσταται ως εξής: "Με την ίδια απόφαση προσδιορίζονται οι προβλεπόμενες στο δεύτερο εδάφιο της παραγράφου 1 του παρόντος άρθρου θέσεις και ορίζονται τα κριτήρια και η διαδικασία επιλογής για την μεταφορά του προσωπικού σ' αυτές. 

11. 'Αθρο 4 παρ. 6 (προστεθείσα) 

Η παράγραφος αυτή αναδιατυπώνεται ως εξής: "1. Για το προσωπικό, που δεν θα μεταφερθεί στις υπηρεσίες των παραγράφων 1 και 3 ή στην εταιρεία του άρθρου 2, εξακολουθούν να εφαρμόζονται οι διατάξεις του ν. 735/77, όπως αυτές ισχύουν, εφόσον δεν έρχονται σε αντίθεση με τις διατάξεις του παρόντος νόμου"."). 

ΠΡΟΕΔΡΟΣ (Απόστολος Κακλαμάνης): Ο κ. Βουλγαράκης ως Κοινοβουλευτικός Εκπρόσωπος της Νέας Δημοκατίας έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, αναφέρθηκα χθες δια μακρόν στη συμμετοχή του Προέδρου της Διεθνούς Εκθέσεως της Θεσσαλονίκης στη Διαρκή Επιτροπή Οικονομικών Υποθέσεων και μάλιστα ανέγνωσα από τα Πρακτικά ένα σχετικό κομμάτι με το οποίο διατύπωνε την αντίρρησή του στο σήμερα συζητούμενο νομοσχέδιο, για τη διαδικασία την οποία έχουμε ακολουθήσει. 

Επέκρινα την Κυβέρνηση διότι δεν έχει συνοδευτικές μελέτες αυτής της διαδικασίας που σήμερα συζητάμε, με αποτέλεσμα να βαδίζει στα τυφλά, χωρίς να ξέρει τι μέλλει γενέσθαι την επαύριο που θα ισχύει αυτός ο νόμος. 

Ο κύριος Υπουργός σήμερα αναφέρθηκε σε μελέτες οι οποίες υπάρχουν, σε business plan σε master plan κλπ. Παρέλειψε, όμως, να πει ότι όλες αυτές οι μελέτες απαντούσαν στο ερώτημα της μετοχοποίησης της Διεθνούς Εκθέσεως Θεσσαλονίκης με το ν. 2414, διότι αυτό ήταν το ερώτημα το οποίο είχε τεθεί. Σήμερα κύριε Υπουργέ, το ερώτημα δεν είναι αυτό, το ερώτημα είναι τελείως διαφορετικό απ' αυτό το οποίο λέτε, άρα και όλες οι μελέτες τις οποίες σήμερα επικαλείσθε κινούνται σε τελείως διαφορετική τροχιά απ' αυτήν την οποία εσείς είπατε. 

Πρέπει να καταστεί σαφές, κύριε Πρόεδρε, ότι τη Νέα Δημοκρατία την ενδιαφέρει η σωστή, η ουσιώδης πραγματική λειτουργία της Εκθέσεως. Αυτό ενδιαφέρει τη Νέα Δημοκρατία. Αυτό σημαίνει ένα κείμενο δωρικό, λιτό, σαφές χωρίς τρικ, χωρίς προχειρότητα. Λυπούμαι να πω ότι η Κυβέρνηση ακόμη και σήμερα παρά τις κάποιες βελτιώσεις που επεχείρησε την τελευταία στιγμή τη διέπει πολύ μεγάλη προχειρότητα. Φέρνει νόμο χωρίς καταστατικά στα οποία ωστόσο επικαλείται, χωρίς ακριβείς συνθέσεις διοικητικών συμβουλίων τις οποίες επίσης ωστόσο επικαλείται, φέρνει διαδικασίες τις οποίες με υπουργικές αποφάσεις και άλλα υπουργικά διατάγματα τα οποία λέει, τα οποία επίσης δεν γνωρίζει ποια θα είναι, δηλαδή, με λίγα λόγια φέρνει ένα κείμενο το οποίο είναι παντελώς στον αέρα από πλευράς πρακτικής εφαρμογής και λειτουργίας. 

Ο εισηγητής μας ο κ. Κούβελας κατέθεσε μία επιστολή σήμερα το πρωί προς τον κύριο Υπουργό στον οποίο διατυπώνει σαφείς και συγκεκριμένες προτάσεις. 

Πρόθεση της Νέας Δημοκρατίας είναι τέτοιου είδους εκθέσεις, τέτοιου είδους γεγονότα να μένουν στο πολιτικό και κομματικό απειρόβλητο. Αλλά πρόθεση της Νέας Δημοκρατίας είναι να προστατεύσει ένα θεσμό ο οποίος τιμά τη Θεσσαλονίκη, ο οποίος τιμά την Ελλάδα τα τελευταία εβδομήντα χρόνια. Αυτή είναι η πρόταση της Νέας Δημοκρατίας. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση επί των άρθρων. 

Εάν συμφωνείτε δεν θα κάνουμε τώρα την ψηφοφορία ώστε μέχρι το τέλος της συνεδριάσεως εάν υπάρξει οποιαδήποτε τροποποίηση άλλη, χωρίς να γίνει συζήτηση -εφόσον ο Υπουργός με όποιους εκ των κομμάτων της Αντιπολιτεύσεως συμφωνήσει σε κάποια αλλαγή στις διατάξεις αυτές- θα προταθεί και θα τεθεί σε ψηφοφορία. 

ΓΕΩΡΓΙΟΣ ΒΟΥΛΓΑΡΑΚΗΣ: Πότε; 

ΠΡΟΕΔΡΟΣ (Απόστολος Κακλαμάνης): 'Η σε μία ώρα ή στο τέλος της συνεδριάσεως, όποτε θέλετε. 

ΣΩΤΗΡΙΟΣ ΚΟΥΒΕΛΑΣ: Και αύριο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Οχι αύριο. 

ΓΕΩΡΓΙΟΣ ΒΟΥΛΓΑΡΑΚΗΣ: 'Οπως είπε και ο κ. Κούβελας και αύριο, κύριε Πρόεδρε. Δεν μας κυνηγάει τίποτε. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν θα ήθελα στην περίπτωση που δεν θα συμφωνήσετε σε κάτι να διακοπεί αύριο η συνεδρίαση. Γι' αυτό σας το λέγω. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, έχουμε ήδη εξαντλήσει τα επιχειρήματά μας εκατέρωθεν. Μία τελευταία προσπάθεια θα καταβληθεί. 

ΠΡΟΕΔΡΟΣ (Απόστολος Κακλαμάνης): Σύμφωνοι, εγώ το καταλαβαίνω αυτό. 

ΓΕΩΡΓΙΟΣ ΒΟΥΛΓΑΡΑΚΗΣ: Εάν εννοείτε μήπως καταθέσουμε πρόταση ονομαστικής ψηφοφορίας, σας λέγω όχι. 

ΠΡΟΕΔΡΟΣ (Απόστολος Κακλαμάνης): Καλώς. 

ΓΕΩΡΓΙΟΣ ΒΟΥΛΓΑΡΑΚΗΣ: Θα εξαντληθεί η διαδικασία. Εάν αυτό γίνει έχει καλώς, διαφορετικά αύριο. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, για να μην υποχρεώσω σε παραμονή και συναδέλφους, οι οποίοι δεν θα θέλουν να συζητήσουν όπως ελέχθη ήδη, επαναλαμβάνω, η ψηφοφορία μπορεί να γίνει αργά απόψε, μπορεί και να γίνει αύριο, εφόσον υπάρχει αυτή η δέσμευση από πλευράς σας. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Σήμερα, κύριε Πρόεδρε, να γίνει. 

ΠΡΟΕΔΡΟΣ (Απόστολος Κακλαμάνης): Αυτό θα εξαρτηθεί από σας. 

Μέχρι λοιπόν το τέλος της συνεδριάσεως, ό,τι ώρα μας πείτε μπορούμε να κάνουμε την ψηφοφορία. 

Ολοκληρώθηκε συνεπώς η συζήτηση επί των άρθρων του νομοσχεδίου αυτού. 

Κύριοι συνάδελφοι, εισερχόμαστε στη συζήτηση επί της αρχής των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες". 

Θα συζητηθεί σε δύο συνεδριάσεις. Σήμερα θα συζητηθεί επί της αρχής και αύριο επί των άρθρων. 

Ως Κοινοβουλευτικός Εκπρόσωπος της Νέας Δημοκρατίας ορίζεται η κ. Θεοδώρα Μπακογιάννη. 

Το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο την κ. Μαρία Μπόσκου. 

Ο Συνασπισμός της Αριστεράς και της Προόδου ως ειδική αγορήτρια ορίζει την κ. Στέλλα Αλφιέρη. 

Το Δημοκρατικό Κοινωνικό Κίνημα ορίζει ως ειδικό αγορητή τον κ. Γεώργιο Ρόκο και ως Κοινοβουλευτικό του Εκπρόσωπο τον κ. Ιωάννη Αράπη. 

Εισερχόμαστε, λοιπόν, στη συζήτηση της αρχής του νομοσχεδίου απόψε και αύριο θα συζητηθούν τα άρθρα και οι όποιες τροπολογίες. 

Το λόγο έχει ο εισηγητής της Πλειοψηφίας κ. Ευάγγελος Βλασσόπουλος. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ). 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι γνωστό πως τα μεγάλα λιμάνια της χώρας, κυρίως αυτά του Πειραιά και της Θεσσαλονίκης, παρουσιάζουν πολλά προβλήματα που σχετίζονται και συνδέονται με υποδομές, νοοτροπίες αλλά και με λιμενική πολιτική, προβλήματα που τείνουν να επηρεάσουν και γιατί όχι να καθορίσουν, την επιβίωσή τους. 

Είναι επίσης γνωστός ο ρόλος των λιμανιών στην αναπτυξιακή πορεία μιας χώρας, ιδιαίτερα της δικής μας που έχει αποδυθεί σε μια μεγάλη αναπτυξιακή προσπάθεια που κατατείνει να καλύψει κενά και να αγγίξει ορατούς και συγκεκριμένους στόχους. 

Με το υπό συζήτηση νομοσχέδιο στην Ολομέλεια της Βουλής "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε Ανώνυμες Εταιρείες" επιχειρείται μία αναγκαία και επιτακτική νομοθετική τομή και παρέμβαση σχετική με τα δύο μεγάλα λιμάνια της χώρας του Πειραιά και της Θεσσαλονίκης, νομοθετική παρέμβαση που κατατείνει και σχετίζεται με τη διεύρυνση της αναπτυξιακής πορείας τους, που σχετίζεται με την ενίσχυση κυρίως του ανταγωνιστικού ρόλου μέσα στα διεθνή πλαίσια, ώστε να αναδειχθούν σε πρώτα λιμάνια της Μεσογείου, νομοθετική παρέμβαση για τη συνολική ανάπτυξη της χώρας και γιατί όχι του ευρύτερου συνόλου της Ενωμένης Ευρώπης. 

Τέλος, γίνεται νομοθετική παρέμβαση και τομή για να καταστούν τα δύο μεγάλα λιμάνια μας του Πειραιά και της Θεσσαλονίκης επαρκή διαμετακομιστικά κέντρα. 

Συνοπτικά οι βασικοί στόχοι της μετεξέλιξης των δύο λιμανιών από νομικά πρόσωπα δημοσίου δικαίου σε ανώνυμες εταιρείες, όπως καταγράφονται στην εισηγητική έκθεση είναι: Η ανάδειξη της Ελλάδος ως λιμενικού σημείου αναφοράς στο σταυροδρόμι τριών ηπείρων της Ευρασίας και της Αφρικής. Η εξασφάλιση μακροπρόθεσμης βιωσιμότητας των οργανισμών και εργασίας για τους εργαζομένους στους οργανισμούς αυτούς. Η εξασφάλιση δυνατότητας χρηματοδότησης των απαραιτήτων και πλέον προχωρημένων τεχνολογικών υποδομών, αλλά και υπερδομών. Η αναβάθμιση της ανταγωνιστικότητας καθώς και η οικονομική και λειτουργική εξυγίανσή τους. Η ριζική ποιοτική αναβάθμιση των παρεχομένων υπηρεσιών και η συμπίεση του κόστους. Η προσέλκυση κεφαλαίων που είναι απαραίτητα για την περαιτέρω ανάπτυξη των λιμανιών. Η ανάπτυξη πρωτοβουλιών και δραστηριοτήτων μη εφικτών με το τρέχον δύσκαμπτον και χρονοβόρο σχήμα. Η εποπτεία της πολιτείας δια του Υπουργείου Εμπορικής Ναυτιλίας σε επιτελικό και στρατηγικό επίπεδο και βεβαίως όχι σε επίπεδο καθημερινής διαχείρισης και λειτουργίας. Και τέλος η εξασφάλιση της αναγκαίας όσο και ουσιαστικής, θεσμικής ευελιξίας και ανεξαρτησίας για την άμεση λήψη των αποφάσεων και την παράκαμψη των υπαρχουσών αγκυλωτικών και ποδηγετικών γραφειοκρατικών διαδικασιών. 

Κυρίες και κύριοι συνάδελφοι, οι ανώνυμες εταιρείες ΟΛΠ Α.Ε. και ΟΛΘ Α.Ε. που θα προκύψουν από την επιχειρούμενη νομοθετική μετεξέλιξη, θα παρουσιάζουν τα εξής χαρακτηριστικά: 

1. Το ελληνικό δημόσιο θα παραμείνει ιδιοκτήτης μέτοχος των ανωνύμων εταιρειών. 

2. Θα λειτουργούν ως οργανισμοί κοινής ωφέλειας προς εξυπηρέτηση του δημόσιου συμφέροντος. 

3. Θα λειτουργούν με ιδιωτικοοικονομικά κριτήρια και τους κανόνες της ιδιωτικής οικονομίας και θα απολαμβάνουν διοικητικής και οικονομικής αυτοτέλειας υπό την εποπτεία του ΥΕΝ. 

4. Θα διατηρήσουν τον εθνικό και κοινωνικό τους χαρακτήρα. 

5. Θα υπάρξει πλήρης διασφάλιση των εργαζομένων, θέσεις εργασίας, απολαβές, ασφαλιστικά δικαιώματα και μετά βεβαιότητος αναβάθμιση των δικαιωμάτων τους. 

6. 'Ολη η κινητή και ακίνητη περιουσία των μετατρεπομένων νομικών προσώπων οργανισμών περιέρχεται στις συσταθεισόμενες ανώνυμες εταιρίες, οι οποίες και τα υποκαθιστούν σε όλα τα δικαιώματα και τις υποχρεώσεις τους. Κύριος μέτοχος των μετατρεπομένων οργανισμών είναι το ελληνικό δημόσιο και οι μετοχές είναι ονομαστικές. 

Τέλος, οι μετοχές μπορούν να εισαχθούν στο χρηματιστήριο και μέχρι 49%. 

Κυρίες και κύριοι συνάδελφοι, για να κατανοήσει κανένας την ανάγκη βαθιάς νομοθετικής τομής και παρεμβάσεως στα δυο μεγάλα λιμάνια μας, του Πειραιά και της Θεσσαλονίκης, θα πρέπει να γνωρίζει την πραγματική τους κατάσταση, τη σημερινή τους εικόνα. Θα πρέπει να ξέρει ότι υπολείπονται σε υποδομές, πως το κόστος χρήσης τους είναι υψηλό, πως υπάρχει δυσκαμψία και συγκεντρωτισμός στη λειτουργία τους και στη λήψη των αποφάσεων, πως το νομοθετικό πλαίσιο, που καθορίζει τη διοίκηση και την εκμετάλλευσή τους είναι αναχρονιστικό και στερείται ευελιξίας και προσαρμογής. Θα πρέπει να ξέρει πως με το ισχύον νομικό πλαίσιο δεν είναι δυνατόν να αντεπεξέλθουν στον υπάρχοντα και αυξανόμενο ανταγωνισμό. Θα πρέπει να εκτιμήσει πως η σημασία τους στην αναπτυξιακή προσπάθεια και πορεία της χώρας, αλλά και των δύο πόλεων που τα φιλοξενούν, είναι αναγκαία και κρίσιμη. Θα πρέπει επίσης να λάβει υπόψη πως με τα προεδρικά διατάγματα 50 και 51 του 1998 τα δύο λιμάνια μας, του Πειραιά και της Θεσσαλονίκης, αντίστοιχα έχουν υπαχθεί στις διατάξεις του νόμου 2414/96, που τα χαρακτηρίζει δημόσιες επιχειρήσεις, υπαγωγή που τα υποχρεώνει να αλλάξουν το θεσμικό πλαίσιο λειτουργίας τους από νομικά πρόσωπα δημοσίου δικαίου σε ανώνυμες εταιρίες. 

Θα πρέπει, τέλος, να λάβει υπόψη του πως όλοι οι προαναφερθέντες παράγοντες αποτελούν αιτίες αρνητικές για την ανάπτυξή τους και γιατί όχι, για την απογείωσή τους. Αρνητικές αιτίες, που τους στερούν τη δυνατότητα να γίνουν ανταγωνιστικά και να εισπράξουν κερδοφορία, αρνητικές αιτίες που τα οδηγούν σε προϊούσα συρρίκνωση και σε οριακό σημείο επιβίωσης. 

Και αν αυτήν την εικόνα δεν την γνωρίζουν όλοι, δεν την γνωρίζουμε όλοι, τη γνωρίζουν όμως πολύ καλά οι χρήστες των λιμανιών και των υπηρεσιών τους. Τη γνωρίζει ακόμα η Κυβέρνηση και ο αρμόδιος Υπουργός, που καλείται να απολογείται καθημερινά, παρά τις θετικές ρυθμίσεις, που έχει μέχρι τώρα επιφέρει. Τελευταία, ευτυχώς, την υποπτεύονται και οι εργαζόμενοι. Αυτοί όμως που βιώνουν καθημερινά και πραγματικά το πρόβλημα, είναι οι συναλλασσόμενοι, αυτοί που με διαμαρτυρίες, με υπομνήματα, παραστάσεις διεκτραγωδούν την κατάσταση, αυτοί που με καταγγελίες και απειλές επιχειρούν και προσπαθούν να ταράξουν τα λιμνάζοντα νερά. 

Κυρίες και κύριοι συνάδελφοι, επιτρέψτε μου τώρα να επιχειρήσω μία διαφορετική προσέγγιση του νομοσχεδίου, μία απαντητική προσέγγιση σε όλα, όσα κατά καιρούς έχουν γραφεί και ειπωθεί από επίσημες και ανεπίσημες γραφίδες, από επίσημα ή ανεπίσημα χείλη, στις πόλεις κυρίως που φιλοξενούν τα μεγάλα μας λιμάνια. Σε όλα όσα απαξιωτικά έχουν γραφεί και ειπωθεί για το νομοσχέδιο, μία απαντητική τοποθέτηση σε όσα ακούστηκαν στη συζήτηση του νομοσχεδίου στη Διαρκή Κοινοβουλευτική Επιτροπή Παραγωγής και Εμπορίου. Διότι πράγματι στην επιτροπή υπήρξε το εξής παράδοξο. 'Ολοι οι εισηγητές και αγορητές των κομμάτων ξόρκισαν το νομοσχέδιο και δαιμονολόγησαν στις διατάξεις και τις ρυθμίσεις του, ξεκινώντας όμως από διαφορετικές αφετηρίες. 

Ο εισηγητής της Νέας Δημοκρατίας το επιτίμησε, διότι προχώρησε δειλά και δεν τα έδωσε όλα στους ιδιώτες και την ιδιωτική πρωτοβουλία, ενώ οι αγορητές των άλλων κομμάτων της Αντιπολίτευσης απέρριψαν το νομοσχέδιο, γιατί με το νομοσχέδιο ξεπουλιούνται τα λιμάνια μας και παραχωρούνται στο όργιο της ιδιωτικής κερδοσκοπίας. 

Υπήρξαν βέβαια και νηφάλιες φωνές από την Αντιπολίτευση, όπως υπήρξε και η καθαρή φωνή του συναδέλφου Γιάννη Καψή, που επανέφερε στην τάξη τον εισηγητή της Μειοψηφίας, λέγοντας ότι "εμείς δεν έχουμε εκχωρήσει τους εαυτούς μας και τις σκέψεις μας στην πολιτική της ανεξέλεγκτης ελεύθερης οικονομίας. Εμείς χρησιμοποιούμε την ελεύθερη οικονομία, για να χτίσουμε το δικό μας κόσμο, για να οικοδομήσουμε τη δική μας πολιτική". 

Κυρίες και κύριοι συνάδελφοι, θα επιχειρήσω τώρα να ερευνήσω αν το υπό συζήτηση νομοσχέδιο δίνει πειστικές απαντήσεις σε κάποια εύλογα ερωτήματα, σε κάποιες δικαιολογημένες απορίες και σε κάποιες υπαρκτές ανησυχίες, ερωτήματα, ανησυχίες και απορίες που απασχολούν όλους μας. 

Το πρώτο ερώτημα είναι αν με τη μετατροπή και τη μετεξέλιξη, τα δύο μεγάλα λιμάνια μας, του Πειραιά και της Θεσσαλονίκης, διατηρούν το δημόσιο χαρακτήρα τους και τον εθνικό τους ρόλο, δημόσιο και εθνικό χαρακτήρα και ρόλο σχετιζόμενο με τη συνολική ανάπτυξη της χώρας δια της συμμετοχής τους στην ανάπτυξη, σχετιζόμενο με την εθνική μας άμυνα και ασφάλεια, αλλά και την εθνική μας στρατηγική και μάλιστα σε κρίσιμους καιρούς όπως είναι η σημερινή. Σχετιζόμενο τέλος, με τη χρησιμοποίησή τους ως διακομετακομιστικών κέντρων και πυλών προσπελάσεως και διεισδύσεως προς τη βαλκανική ενδοχώρα και τις χώρες της πρώην Σοβιετικής 'Ενωσης. 

Χωρίς δισταγμό, διατείνομαι πως απο τη μετατροπή δεν θίγεται ο δημόσιος και εθνικός της χαρακτήρας. 

Εξηγούμαι: Οι μετοχές των ανωνύμων εταιρειών ΟΛΠ Α.Ε. και ΟΛΘ Α.Ε. είναι ονομαστικές και ανήκουν στο κράτος. Σε περίπτωση δε εισαγωγής τους στο Χρηματιστήριο Αξιών Αθηνών ή σε κάποιο ξένο διεθνώς αναγνωρισμένο χρηματιστήριο, το ποσοστό του μετοχικού κεφαλαίου που μπορεί να διατεθεί, δεν μπορεί να υπερβεί το 49%. Εξάλλου τόσο η θαλάσσια όσο και η χερσαία ζώνη των λιμένων και εν προκειμένω των δύο μεγάλων λιμανιών, έχει παραχωρηθεί από το κράτος μόνο για χρήση στον Ο.Λ.Π. και στον Ο.Λ.Θ. 

Τέλος, το άρθρο ενδέκατο και στην παράγραφο 1 αναφέρει ρητώς: "Οι ΟΛΠ Α.Ε. και ΟΛΘ Α.Ε. διασφαλίζουν όλες τις λιμενικές εξυπηρετήσεις στις δημόσιες υπηρεσίες και στις 'Ενοπλες Δυνάμεις". 

Το δεύτερο μεγάλο ερώτημα που απασχολεί όλους είναι αν με τη μετατροπή και μετεξέλιξη των Ν.Π.Δ.Δ. σε ανώνυμες εταιρείες, διατηρούν τον κοινωνικό τους χαρακτήρα. Κατά την άποψη μου ναι. Εξηγούμαι: 

Πέραν, του εμμέσου κοινωνικού οφέλους που θα προκύψει από τη συμβολή τους στην αναπτυξιακή προσπάθεια και την ανάπτυξη της χώρας, θα προκύψει και άμεσο όφελος και για τις επιχειρήσεις και για το κράτος και τους εργαζομένους. Η κοινωνική τους όμως προσφορά θα προέλθει από την ανάπτυξη και επέκταση των δραστηριοτήτων τους, τις νέες θέσεις εργασίας που θα δημιουργηθούν και τις καλύτερες απολαβές. 

Από τη συμμετοχή των εργαζομένων στα Δ.Σ. και επομένως στη συνδιαμόρφωση των αποφάσεων με τους εργαζομένους από τη συμμετοχή της οικονομικής, κοινωνικής επιτροπής στο Δ.Σ., από τη συμμετοχή ενός εκπροσώπου του δήμου της έδρας της εταιρείας. 

Με αυτές τις νομοθετικές προβλέψεις διατηρείται ο κοινωνικός χαρακτήρας των λιμανιών, εξασφαλίζεται η κοινωνική συμμετοχή και επιτυγχάνεται ο κοινωνικός έλεγχος. 

Εξάλλου ο κοινωνικός έλεγχος θα είναι συνεχής και θα πραγματοποιείται μέσω του ελληνικού Κοινοβουλίου στην ειδική επιτροπή του οποίου υποχρεούται ο ΟΛΠ Α.Ε. και ο ΟΛΘ Α.Ε. να καταθέτουν κάθε χρόνο το στρατηγικό σχέδιο, το επιχειρησιακό σχέδιο, το συμβόλαιο διαχείρισης και την ετήσια έκθεση των πεπραγμένων σύμφωνα με τα διαλαμβανόμενα στον 2414/1996. 

Τα σχέδια αυτά, το στρατηγικό σχέδιο και το επιχειρησιακό σχέδιο και την ετήσια έκθεση πεπραγμένων, τα Δ.Σ. των ανωνύμων εταιρειών ΟΛΠ Α.Ε. και ΟΛΘ Α.Ε. υποχρεούνται να καταθέτουν και στους Υπουργούς Εθνικής Οικονομίας και Εμπορικής Ναυτιλίας. 

Το τρίτο μεγάλο και καίριο ερώτημα σχετίζεται με τους εργαζομένους. Τι γίνεται με τους εργαζομένους υπαλλήλους και εργάτες; Τι γίνεται με τους συνταξιούχους; Τι γίνεται με τα ασφαλιστικά τους δικαιώματα και τις ασφαλιστικές τους προσδοκίες; Νομίζω και επιμένω ότι με τις προτεινόμενες διατάξεις επιλύονται όλα τα θέματα που έχουν σχέση με τους εργαζομένους. Νομίζω πως επιλύονται με τρόπο ακριβοδίκαιο και θετικό. 

Χωρίς αμφιβολία, οι εργαζόμενοι πρέπει να αισθάνονται απόλυτα ικανοποιημένοι έχουν βέβαια δίκιο και καλά κάνουν να διεκδικούν. Ας αναφέρω μερικές ρυθμίσεις που βεβαιώνουν αυτά τα οποία είπα, που βεβαιώνουν του λόγου το αληθές: 

1. Το μόνιμο προσωπικό των μετατρεπομένων Ν.Π.Δ.Δ. διατηρεί τη μονιμότητά του και δικαιούται αποδοχών, τουλάχιστον ίσων με αυτές που ελάμβανε κατά το χρόνο της μετατροπής. 

2. Σε περίπτωση διάλυσης των ανωνύμων εταιρειών, το προσωπικό μετατάσσεται με αίτησή του στο δημόσιο τομέα. 

3. Το προσωπικό που υπηρετεί στα μετατρεπόμενα Ν.Π.Δ.Δ. Ο.Λ.Π. και Ο.Λ.Θ. με σχέση εργασίας αορίστου χρόνου ή έμμισθης εντολής, αποτελεί αυτοδικαίως προσωπικό των ΟΛΠ Α.Ε. και ΟΛΘ Α.Ε. και καταλαμβάνει αντίστοιχες θέσεις, ειδικότητες ή κατηγορίες που θα συσταθούν με τον κανονισμό εσωτερικής οργάνωσης και λειτουργίας των ανωνύμων εταιρειών. 

4. Οι τακτικές μηνιαίες αποδοχές του υπηρετούντος, κατά τη δημοσίευση του νόμου, προσωπικού δεν μπορεί να είναι κατώτερες από αυτές που ελάμβανε το προσωπικό πριν υπαχθεί στις εταιρείες Ο.Λ.Π.-Α.Ε. και Ο.Λ.Θ.-Α.Ε. 

5. Ειδικότερα, οι λιμενεργάτες ή οι αρχιεργάτες και οι επόπτες του Ο.Λ.Π. και Ο.Λ.Θ. και οι σημειωτές, που υπηρετούν κατά την έναρξη της ισχύος του νόμου, δεν μπορούν να έχουν μηνιαίες αποδοχές κατώτερες από την εκάστοτε ισχύουσα εικοστή ογδόη κλάση του Ι.Κ.Α. Είναι μια σωστή ασφαλιστική δικλείδα για τους εργαζομένους. 

6. Το αυτοδίκαια μεταφερόμενο προσωπικό από τους Ο.Λ.Π. και Ο.Λ.Θ. στις ανώνυμες εταιρείες μεταφέρει μαζί του το χρόνο υπηρεσίας του σε αυτούς τους οργανισμούς, αλλά και αυτόν το χρόνο που του αναγνωρίσθηκε, εξαγοράσθηκε ή προσμετρήθηκε. 

7. Οι υπηρετούντες, κατά τη δημοσίευση του νόμου, σε θέσεις τακτικού προσωπικού του Ο.Λ.Π. και του Ο.Λ.Θ. υπάγονται στην ασφάλιση του κλάδου σύνταξης του Ι.Κ.Α., στον οποίο μεταφέρουν όλα τα δικαιώματά τους και το χρόνο υπηρεσίας τους, καθώς και αυτόν που έχουν αναγνωρίσει, εξαγοράσει ή προσμετρήσει, που θεωρείται ως χρόνος ασφάλισης στο Ι.Κ.Α. 

8. Οι συνταξιούχοι, πρώην υπάλληλοι του Ο.Λ.Π. και του Ο.Λ.Θ. και οι οικογένειές τους, που μεταφέρονται στο Ι.Κ.Α., λαμβάνουν το ύψος της συντάξεως που ελάμβαναν κατά την ένταξή τους, μαζί με τις προβλεπόμενες κάθε φορά αυξήσεις που αφορούν τους συνταξιούχους ασφαλισμένους του Ι.Κ.Α. 

9. Προβλέπονται ειδικές ρυθμίσεις για την επικούρηση και αρωγή τόσο των τακτικών υπαλλήλων, μονίμων ή με σύμβαση εργασίας αορίστου χρόνου, καθώς και των εργατών, ώστε να μη θιγούν τα κεκτημένα δικαιώματά τους. 

10. Προβλέπεται η υπαγωγή των υπαλλήλων και των συνταξιούχων υπαλλήλων των Ο.Λ.Π. στην υγειονομική περίθαλψη των δημοσίων υπαλλήλων. 'Ενα πραγματικά, μεγάλο γεγονός και μια μεγάλη προσφορά για τους υπαλλήλους και τους συνταξιούχους υπαλλήλους του Ο.Λ.Π. 

11. Προβλέπεται η κάλυψη της ασφαλιστικής δαπάνης από τον κρατικό προϋπολογισμό μέσω πιστώσεων που θα εγγράφονται στο Υπουργείο Εμπορικής Ναυτιλίας. 

Κυρίες και κύριοι συνάδελφοι, μετά τα όσα αναλυτικά εξέθεσα, πιστεύω ότι και οι πλέον δύσπιστοι πρέπει να έχουν πεισθεί. Γιατί πράγματι, με την επιχειρουμένη μετατροπή, επιτυγχάνεται η αναγκαία ευελιξία, διαφάνεια, παραγωγικότητα, ανταγωνιστικότητα και αποτελεσματικότητα των λιμανιών και των λειτουργιών τους. Εξασφαλίζεται ο κοινωνικός έλεγχος και η διαφάνεια. Επιζητείται -και μόνον έτσι θα επιτευχθεί- η ταχύτητα διεκπαιρέωσης, η ασφάλεια των εμπορευμάτων, η συμπίεση του κόστους τους και η σύντμηση του χρόνου των υπηρεσιών τους. Διασφαλίζεται, τέλος, η αναγκαία μετάβαση από το ισχύον δυσκίνητο σύστημα, στην ουσιώδη και υπό έλεγχο απελευθέρωση, χωρίς κλυδωνισμούς και χωρίς να θιγούν τα συμφέροντα και οι προσδοκίες των εργαζομένων. Δηλαδή, μετάβαση στην ουσιώδη απελευθέρωση, χωρίς να περάσουμε στην ανεξέλεγκτη ιδιωτική ασυδοσία. 

Κυρίες και κύριοι συνάδελφοι, με το παρόν νομοσχέδιο η Κυβέρνηση τόλμησε. Και νομίζω ότι τόλμησε και ο Υπουργός. 

Με το παρόν νομοσχέδιο επιχειρείται μια επανάσταση στο χώρο των λιμανιών και της πολιτικής τους. Επιχειρείται μια ειρηνική επανάσταση. 

Πριν κλείσω, θα ήθελα, επειδή τα στοιχεία είναι αριθμητικά, να καταθέσω στην Ολομέλεια της Βουλής πίνακες για τη λειτουργία, των λιμανιών για τους επιβάτες που έχουν μετακινηθεί, για τα πλοία, για τα φορτία. Στοιχεία, τα οποία αφορούν τα τελευταία χρόνια και βεβαίως έχουν σχέση με τα δύο λιμάνια, τα οποία μετατρέπονται από νομικά πρόσωπα δημοσίου δικαίου σε ανώνυμες εταιρείες. 

(Στο σημείο αυτό ο Βουλευτής, κ. Ευάγγελος Βλασσόπουλος, καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Σας ευχαριστώ πάρα πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κύριε Βλασσόπουλε. 

Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κυρίες και κύριοι συνάδελφοι, οι αναφορές του αγαπητού εισηγητού της Πλειοψηφίας σε κοινωνικές ευαισθησίες, κοινωνικό έλεγχο από τη μια μεριά και από την άλλη οι αναφορές του σε ασύδοτη ιδιωτική πρωτοβουλία, μου θύμισαν τις διακηρύξεις και τις πρακτικές των κυβερνήσεων του ΠΑ.ΣΟ.Κ. στη δεκαετία του '80 το γνωστό υπόδειγμα του τρίτου δρόμου προς το σοσιαλισμό, που με τους πειραματισμούς του επέφερε πολλά προβλήματα, προκάλεσε μεγάλη ζημιά στην εθνική οικονομία γεγονός που σήμερα αναγνωρίζεται. Και βλέπουμε τώρα τελικά ένα νέο τρίτο δρόμο, τον τρίτο δρόμο προς το φιλελευθερισμό, ο οποίος δημιουργεί νέα προβλήματα στην ελληνική οικονομία, λόγω του θολού περιεχομένου του και της ασάφειας στόχων και πρακτικών. 

Το λέω αυτό διότι το σημερινό νομοσχέδιο ακριβώς εκφράζει αυτή τη νοοτροπία, να διακηρύσσουμε οράματα σοσιαλιστικά στην πράξη, να προσπαθούμε -εννοώ την Κυβέρνηση του ΠΑ.ΣΟ.Κ. του κ. Σημίτη- να παντρέψουμε πράγματα που δεν παντρεύονται μεταξύ τους, χωρίς να οριοθετούμε τους ρόλους του δημόσιου και του ιδιωτικού τομέα σε κάθε οικονομική δραστηριότητα. Αυτό έχει ως αποτέλεσμα τελικά να έχουμε μεγαλύτερη αδιαφάνεια, χαμηλή παραγωγικότητα, ελλείμματα στον κρατικό προϋπολογισμό και συσσωρευμένο δημόσιο χρέος. Με αυτόν τον τρόπο αποτυγχάνουν όλες οι απόπειρες ουσιαστικής εξυγίανσης των δημοσίων επιχειρήσεων, παρά τα όσα λέγονται και όσα υπόσχονται οι κυβερνώντες προς την Ευρωπαϊκή 'Ενωση. 

Ποιο είναι το μοντέλο; Το μοντέλο είναι το κράτος και οι κομματικοί μηχανισμοί του ΠΑ.ΣΟ.Κ. να διατηρήσουν τον απόλυτο έλεγχο στην επιχείρηση. Συγχρόνως, εμφανίζεται ότι δήθεν αναπτύσσεται ιδιωτική πρωτοβουλία με εκχωρήσεις δραστηριοτήτων όπου όμως δεν έχουμε ανάπτυξη ιδιωτικής πρωτοβουλίας με διαφάνεια, αλλά ανάπτυξη ιδιωτικής πρωτοβουλίας, ελεγχόμενης και διαπλεκόμενης με το κράτος, κατά την εκχώρηση διαφόρων δικαιωμάτων. Παράλληλα, όμως, δεν παύουν να διατηρούνται οι μονοπωλιακές καταστάσεις, οι οποίες, όπως είναι γνωστό, είναι αντιπαραγωγικές και βλάπτουν το σύνολο της οικονομίας και ειδικότερα τους χρήστες των υπηρεσιών που παράγουν οι συγκεκριμένες επιχειρήσεις. 

Αυτό το μοντέλο έχει οδηγήσει σε σύγχυση στόχων, όπως το ζούμε, και στην περίπτωση της Ολυμπιακής και στην περίπτωση του ΟΤΕ και στην περίπτωση της ΕΥΔΑΠ. Σημειωτέον σήμερα άκουσα ότι η ΕΥΔΑΠ οδηγείται στην Επιτροπή Ανταγωνισμού για παράλογες αυξήσεις τελών. 

Ας δούμε σε σχέση με το συγκεκριμένο σχέδιο νόμου ποιοι είναι οι στόχοι που επαγγέλλεται η Κυβέρνηση και αν πράγματι υλοποιούνται με το υπόδειγμα που πάει να αναπτύξει και να εφαρμόσει. Λέει η εισηγητική έκθεση, ότι με την μετατροπή τους σε ανώνυμες εταιρείες οι οργανισμοί γίνονται περισσότερο ευέλικτοι ανεξάρτητοι και ανταγωνιστικοί με δυνατότητα βελτίωσης των προσφερομένων υπηρεσιών κλπ. Και ακούσαμε στη συζήτηση στη Διαρκή Επιτροπή από όλους τους φορείς ότι τέτοιο πράγμα δεν πρόκειται να συμβεί, εφόσον διατηρούνται οι μονοπωλιακές καταστάσεις. Και τι αντιπροτείναμε ως Νέα Δημοκρατία; Εμείς αντιπροτείναμε διακριτούς ρόλους. Και εδώ έγινε μία παραποίηση των θέσεων της Νέας Δημοκρατίας από τον εισηγητή της Πλειοψηφίας. Εμείς είπαμε ότι οι υποδομές πρέπει να παραμείνουν στο κράτος. Ο ρόλος του κράτους είναι αναγκαίος σε ό,τι αφορά τις υποδομές και για λόγους εθνικής ασφαλείας για την άσκηση των βασικών δικαιωμάτων, που έχουν εκχωρηθεί προς τους Οργανισμούς Λιμένος Πειραιώς και Θεσσαλονίκης, από το κράτος. 

Εκεί που μπορεί να υπεισέλθει ο ανταγωνισμός είναι σε διάφορες λειτουργίες, διάφορες χρήσεις. Και εκεί πλέον δεν είναι θέμα να έχεις μια θυγατρική εταιρεία του οργανισμού η οποία θα διατηρήσει μονοπωλιακό χαρακτήρα και θα λέμε ότι έγινε πιο ευέλικτη και πιο ανταγωνιστική επειδή απλώς θα βρει συνεταίρους ιδιώτες. Αυτό δεν λύνει το βασικό πρόβλημα του ανταγωνισμού με διαφάνεια. 

Η λύση θα βρεθεί αν επιτρέψεις κάτω από διαφανείς συνθήκες να εκχωρηθούν σε πάρα πολλές εταιρείες -εκεί όπου είναι δυνατό να λειτουργήσεις υπηρεσίες από πολλούς και δεν υπάρχει ο χαρακτήρας του φυσικού μονοπωλίου- διάφορες χρήσεις. Αναφέρθηκαν δε πρότυπα συγκεκριμένα όπως το λιμάνι της Γένοβας. Ακόμα αναφέρθηκε το τι γίνεται στην Ισπανία και την Ολλανδία. Δηλαδή, αυτά τα θέματα της οριοθέτησης του δημόσιου και του ιδιωτικού τομέα έχουν λυθεί, κατά τρόπο διαφανή και αποτελεσματικό, σε άλλες χώρες, έτσι ώστε να διασφαλίζεται το δημόσιο συμφέρον. 

Εδώ δεν ακολουθείται αυτή η πεπατημένη για το γνωστό λόγο που σας ανέφερα, δηλαδή, τη διατήρηση του απόλυτου κομματικού ελέγχου που οδηγεί σε διορισμούς από την πίσω πόρτα, μειώνοντας την ανταγωνιστικότητα. Αυτή η σύγχυση στόχων φαίνεται καθαρά και στους σκοπούς των εταιρειών που θα δημιουργηθούν, Ο.Λ.Π και Ο.Λ.Θ. 

Λέει λοιπόν το νομοσχέδιο ότι θα μετατραπούν σε ανώνυμες εταιρείες κοινής ωφέλειας. Αυτό δεν λέει τίποτε, διότι δεν υπάρχει ορισμός για το τι είναι ανώνυμη εταιρεία κοινής ωφέλειας. Ρώτησα ειδικούς στο εμπορικό δίκαιο και μου είπαν ότι αυτή είναι παγκόσμια πρωτοτυπία. Υπάρχει όρος Public Utility όπου υπάρχουν φυσικά μονοπώλια, αλλά τότε υπάρχει εποπτεύουσα αρχή ανεξάρτητη, όπως είναι στη περίπτωση των εταιρειών παραγωγής ηλεκτρισμού, η οποία εποπτεύει αυτό το μονοπώλιο για να μην προβαίνει σε καταχρηστικές δραστηριότητες. 

Ακόμα δεν αποσαφηνίζεται αν αυτοί οι οργανισμοί επιδιώκουν το κριτήριο της μεγιστοποίησης του κέρδους ή κάποιο άλλο κριτήριο κοινής ωφέλειας. Σε δημόσιες επιχειρήσεις που έχουν μονοπωλιακό χαρακτήρα, επειδή η μεγιστοποίηση της κοινής ωφέλειας, που ορίζεται ως άθροισμα του πλεονάσματος του παραγωγού και του καταναλωτή, οδηγεί σε πολιτική τιμών οριακού κόστους, η οποία είναι ζημιογόνος για τον οργανισμό, τίθενται κάποια όρια κερδοφορίας. Ποιο απ' όλα αυτά τα υποδείγματα θα ακολουθήσετε εδώ; 

Και εφόσον έρχεται το κράτος να ζητήσει από το ευρύ επενδυτικό κοινό να συμμετάσχει ως χρηματοδότης σ' αυτές τις θυγατρικές εταιρείες για να καλύψει ελλείμματα ή για να τονώσει την ιδιωτική πρωτοβουλία, θα πρέπει να γνωρίζουν οι υποψήφιοι μέτοχοι τι θα πρέπει να αναμένουν για το κεφάλαιο που θα επενδύσουν. 

Και εδώ θα ανοίξω το θέμα της στάσης του κράτους απέναντι στην κεφαλαιαγορά, διότι εσείς λέτε στους επενδυτές δώστε μας χρήματα, γίνετε συνεταίροι, αλλά από κει και πέρα εμείς θα κάνουμε κουμάντο και τα κριτήρια που θα εφαρμόσουμε στο κουμάντο θα είναι δικά μας. Τι κέρδος θα έχετε , τι μερίσματα θα έχετε, πώς θα γίνεται η πολιτική αποθεματικών, πώς θα γίνονται οι διορισμοί, είναι δικό μας λογαριασμός. Αυτή είναι η νοοτροπία του εξυπνάκια που θέλει να αντλήσει κεφάλαια από το ευρύ επενδυτικό κοινό δημιουργώντας κάποτε κλίμα κερδοσκοπίας στο Χρηματιστήριο. 

'Ομως, δεν είναι αυτό το ζητούμενο. Το είδαμε και στη περίπτωση του ΟΤΕ. Αλλάζουν οι διοικήσεις αλλά λογαριασμό στους υπόλοιπους μετόχους δεν δίνουν. Οι τυπικές γενικές συνελεύσεις δεν λένε πολλά πράγματα. 

Επαναλαμβάνω, καιρός είναι να σταματήσει αυτό το μοντέλο, γιατί δημιουργεί ζημιές στην εθνική οικονομία. 

'Ερχομαι τώρα στο ζητούμενο. Εφόσον διατηρείτε τις μονοπωλιακές καταστάσεις, πέραν των παρενεργειών που θα υπάρχουν στην ελαχιστοποίηση του κόστους παροχής λιμενικών υπηρεσιών προς τους χρήστες -και αυτό είναι το μεγάλο ζητούμενο για την εθνική οικονομία, να έχουμε χαμηλό κοστολόγιο για την ανάπτυξη του εμπορίου, της βιομηχανίας και του τουρισμού- πέραν αυτών, θα έλθετε αντιμέτωποι και με την Ευρωπαϊκή 'Ενωση, εξαιτίας της παραβίασης των κανόνων του ανταγωνισμού. Αναφέρομαι στο άρθρο 86 της Συνθήκης της Ρώμης. 'Ηδη η Ιταλία προσαρμόστηκε διότι θεωρήθηκε ότι οι μονοπωλιακές πρακτικές κάνουν κατάχρηση δεσπόζουσας θέσης. Δηλαδή, εδώ φτιάχνουμε κάτι το οποίο σε λίγο καιρό θα πρέπει να το προσαρμόσετε στα κοινοτικά δεδομένα. 

Επίσης, αναφέρεται -και εδώ επανέρχομαι -στο θέμα της σύγχυσης ότι θα εφαρμόζονται ο ν.2190 περί ανωνύμων εταιρειών και αντίστοιχα ο ν.2414/96 για τις δημόσιες επιχειρήσεις. Πώς θα δέσουν αυτοί οι δύο νόμοι όσον αφορά τους στόχους. Και εν πάση περιπτώσει, εφ'όσον ο ν.2414 ισχύει δυο χρόνια τώρα, γιατί δεν εφαρμόστηκε; Βέβαια στη Βουλή λέτε, δώστε μας εξουσιοδότηση να φτιάξουμε ένα γενικό πλαίσιο και το τι θα κάνει αυτή η νέα ανώνυμη εταιρεία μαζί με τις θυγατρικές της, θα το αποφασίσουμε στο μέλλον βάσει κάποιας μελέτης την οποία θα πραγματοποιήσουμε. 

Στην πράξη βέβαια, έχετε προκηρύξει ένα διαγωνισμό που εγκρίθηκε στις 23 Νοεμβρίου από το Δ.Σ. του ΟΛΠ, ποσού εκατόν ογδόντα εκατομμυρίων (180.000.000) και η μελέτη που θα γίνει, θα διαμορφώσει τους κύριους άξονες της επιχειρηματικής στρατηγικής, θα καθορίσει προτεραιότητες για επιλογή και υιοθέτηση διαδικασιών για την υλοποίηση των γενικών στόχων που έχετε βάλει. Θα μελετήσει το μοντέλο εκμετάλλευσης και οργανωτικού σχήματος και θα προτείνει νέα οργανωτική δομή. Θα προτείνει την ανάπλαση του κεντρικού λιμένα και την τόνωση στον ευρύτερο χώρο των εμπορικών, εκθεσιακών, συνεδριακών, πολιτιστικών δραστηριοτήτων. Δεν θα διαβάσω όλη την προκηρυξη αλλά θα την καταθέσω. 

( Στο σημείο αυτό ο Βουλευτής κ. Ι. Τζωάννος καταθέτει για τα Πρακτικά την προαναφερθείσα προκήρυξη η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής ) 

Στρατηγικό σχεδιασμό για το πώς θα δέσουν αυτά τα πράγματα, δεν έχετε. Λέτε ότι θα τα πράξετε. Αυτό σημαίνει εκ των προτέρων ότι κινείσθε στο σκοτάδι. Πώς, λοιπόν, θα επιτύχετε όλη αυτήν την εξυγίανση και την ανάπτυξη των λιμένων με αυτό το θολό μοντέλο; Ακόμα δεν ξέρετε ποιοι είναι οι στόχοι σας. Γι'αυτό σας αντιπροτείναμε ένα ξεκάθαρο μοντέλο πάνω στο οποίο θα βασισθείτε αξιοποιώντας οποιαδήποτε μελέτη. 

Επειδή συνεχώς μιλάμε για τα δημόσια ελλείμματα και το νοικοκύρεμα των δημοσίων οικονομικών, νομίζω ότι θάπρεπε τουλάχιστον να μας πείτε μια κουβέντα -δεν το λέω με μικροπολιτική σκοπιμότητα- για το τι έγιναν οι προηγούμενες μελέτες, που κόστισαν τριακόσια εξήντα εκατομμύρια (360.000.000) αν θυμάμαι καλά. 'Εγιναν μελέτες για το έργο του ΟΛΠ από την προηγούμενη διοίκηση πάλι επί ΠΑΣΟΚ. Τι έγιναν; 

Αν δεν είχαν καμία αξία, γιατί παρελήφθησαν και πληρώθηκαν; Δεν είναι λίγα τα τριακόσια εξήντα εκατομμύρια (360.000.000) δραχμές! 

Συνεπώς, είναι φανερό ότι σήμερα μας ζητάτε μια εν λευκώ εξουσιοδότηση, χωρίς να έχετε πρόγραμμα και πάλι βασιζόμενοι σε ένα θολό μοντέλο, που ουσιαστικά διατηρεί τον έλεγχο της δημόσιας επιχείρησης από τους κομματικούς μηχανισμούς του κυβερνώντος κόμματος. Και να είναι η Νέα Δημοκρατία κυβέρνηση -που θα είναι σύντομα- εμείς δεν θέλουμε να επαναλάβουμε το ίδιο μοντέλο, να ελέγχουμε τις δημόσιες επιχειρήσεις κομματικά. Θέλουμε να τις εξυγιάνουμε και να αναπτυχθούν ανταγωνιστικά. 

Υπάρχει και ένα άλλο θέμα. Εκ των προτέρων εκχωρείτε το δικαίωμα στα διοικητικά συμβούλια -μια άλλη ακόμη αδιαφάνεια- να εκποιούν την περιουσία των οργανισμών και μάλιστα οργανισμών που έχουν στρατηγική σημασία. Με τι κριτήριο θα εκποιούν περιουσία; Πώς θα ελέγχονται; 

Υπάρχει και ένα άλλο σημείο που δείχνει την προχειρότητα της σύνταξης, πέραν των στόχων που σας ανέφερα που είναι ασαφείς. 

Λέει το νομοσχέδιο ότι θα ιδρυθούν νέες ανώνυμες εταιρείες, στις οποίες θα προσφερθεί όλη η περιουσία του κάθε οργανισμού. Και στο ξεκίνημα για κάθε εταιρεία θα υπάρχει ένα μετοχικό κεφάλαιο εκατό εκατομμυρίων (100.000.000) δραχμών και μετέπειτα θα γίνει εκτίμηση της περιουσίας, η οποία μπορεί να κρατήσει ένα χρόνο και περισσότερο- διότι ο Υπουργός θα έχει δικαίωμα να δώσει παράταση στους εκτιμητές- και θα εμφανιστεί κατόπιν ο ισολογισμός. 

Μα, η νέα εταιρεία θα δημιουργηθεί από την ημέρα που θα δημοσιευθεί στο Φύλλο της Κυβερνήσεως ο νέος νόμος, οπότε θα έχουμε μια ανώνυμη εταιρεία που θα εμφανίζεται με μετοχικό κεφάλαιο εκατό εκατομμύρια (100.000.000) δραχμές και δεν λέτε τίποτε για το ποιο θα είναι το ενεργητικό της και ποιο θα είναι το υπόλοιπο παθητικό! Αυτό από απόψεως λογιστικής δεν το καταλαβαίνω. Πώς θα το παρακολουθήσετε αυτό το θέμα; Με λογαριασμούς τάξεως; 

Μου κάνει εντύπωση το γεγονός ότι στην έκθεση του Γενικού Λογιστηρίου δεν υπάρχει καμία αναφορά για δαπάνη του δημοσίου γι' αυτά τα ποσά. Πού θα βρεθούν αυτά τα εκατό εκατομμύρια (100.000.000) δραχμές ως μετοχικό κεφάλαιο; Ποιος θα τα καταβάλει; Και επαναλαμβάνω τι θα εμφανιστεί στο ενεργητικό; Εκατό εκατομμύρια (100.000.000) δραχμές ρευστά στο ταμείο; Και τα υπόλοιπα πώς θα εμφανίζονται σε λογαριασμούς; Και οι οργανισμοί δεν έχουν υποχρεώσεις; Στο παθητικό τι άλλο κονδύλι θα εμφανίζεται; Αυτά δείχνουν μεγάλη προχειρότητα. 

Στο προηγούμενο νομοσχέδιο που συζητούσαμε για την 'Εκθεση της Θεσσαλονίκης, υπήρχε αναφορά ότι θα καταβληθούν πενήντα εκατομμύρια (50.000.000) δραχμές από το δημόσιο για το αρχικό μετοχικό κεφάλαιο. 

'Ερχομαι τώρα σε ένα άλλο εξ ίσου σοβαρό θέμα. Αυτό είναι η περιοχή Περάματος. 

Ο Οργανισμός Λιμένος Πειραιώς είναι ιδιοκτήτης της περιοχής, η οποία αντιμετωπίζει σοβαρά προβλήματα ανεργίας, έλλειψη ανταγωνιστικότητας κλπ. Δεν μπορούμε να δίνουμε εν λευκώ εξουσιοδότηση για εκποίηση περιουσίας, όταν δεν έχουμε σαφές στρατηγικό σχέδιο για την ανάπτυξη της ναυπηγοεπισκευαστικής βιομηχανίας της χώρας. Το έχουμε ξανασυζητήσει αυτό το θέμα στα πλαίσια της επερώτησης προς το Υπουργείο Ανάπτυξης. Αυτό πρέπει να το αντιμετωπίσετε διότι υπάρχει τρομερή ανεργία σ' αυτήν την περιοχή! 

Τελευταία παρατήρηση: Θα πρέπει στα πλαίσια αυτού του σχεδιασμού που λέτε ότι θα κάνετε, να έχουμε πλέον ρεαλιστικές λύσεις, προτάσεις γι' αυτό που λέμε ναυσιπλοϊα μικρής αποστάσεως, να διευκολυνθεί η ροή εμπορευμάτων από τους δρόμους, από τις χερσαίες μεταφορές προς τη θάλασσα. Κύριο λόγο σ' αυτήν την περίπτωση διαδραματίζουν τα λιμάνια. 

Δεν μπορούμε, λοιπόν, να μιλάμε για σχεδιασμούς, χωρίς να λάβουμε υπόψη και αυτήν τη διάσταση. 

Για όλους, λοιπόν, αυτούς τους λόγους, εμείς καταψηφίζουμε το νομοσχέδιο επί της αρχής, αφού δεν εκφράζει την πραγματική φιλελεύθερη άποψη, αλλά είναι ένα συνονθύλευμα θέσεων, που τελικά προσπαθούν να υπηρετήσουν και τον Μαμωνά και τον Χριστό. 

(Χειροκροτήματα από την πτέρυγα της Νέας Δημοκρατίας) 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, πριν από πέντε λεπτά στις 22.50' μας μοιράστηκαν δύο τροπολογίες, εκ των οποίων η μία αφορά το Υπουργείο Υγείας και Πρόνοιας. 

Είναι ευθεία παραβίαση, κύριοι συνάδελφοι, της συμφωνίας την οποία έχουμε κάνει μέσα στο Σώμα και η οποία λέει ότι τροπολογίες άλλων Υπουργείων δεν μπορεί να έρχονται να συζητιώνται σε άσχετα νομοσχέδια. 

Και εντυπωσιάζομαι, κύριε Πρόεδρε -καλά οι Υπουργοί θέλουν να κάνουν τη δουλειά τους και να φέρνουν τέτοιου είδους τροπολογίες- για το πώς είναι δυνατόν το Προεδρείο να αποδέχεται μία τέτοια ιστορία. 

ΠΡΟΕΔΡΕΥΩΝ (Λουκάς Αποστολίδης): Κυρία Μπακογιάννη, προήδρευε προηγουμένως ο Πρόεδρος, ο κ. Απόστολος Κακλαμάνης, και δεν ξέρω αν έχει γνώση. Θα τη δω και εγώ την τροπολογία. 

ΘΕΟΔΩΡΑ ΜΠΑΚΟΓΙΑΝΝΗ: Είναι μία συμφωνία που την έχουμε τηρήσει μέχρι τώρα. 

ΠΡΟΕΔΡΕΥΩΝ (Λουκάς Αποστολίδης): Πάντως θα λάβω υπόψη την παρατήρηση που κάνετε. 

Η κ. Μπόσκου έχει το λόγο. 

ΓΙΑΝΝΗΣ ΚΑΨΗΣ: Κύριε Πρόεδρε, ... 

ΠΡΟΕΔΡΕΥΩΝ (Λουκάς Αποστολίδης): Τι λέτε σιγοψιθυρίζοντας, κύριε Καψή; 'Εχω δώσει το λόγο τώρα. Είναι αυτό που λέει "ψίθυροι καρδιάς"! 

Ορίστε, κυρία Μπόσκου. 

ΜΑΡΙΑ ΜΠΟΣΚΟΥ: Κύριε Πρόεδρε, ήδη χάθηκαν είκοσι δευτερόλεπτα. 

ΠΡΟΕΔΡΕΥΩΝ (Λουκάς Αποστολίδης): Κυρία Μπόσκου, αφού θέλετε τα είκοσι δευτερόλεπτα θα σας τα δώσω και θα σας δώσω και προίκα ακόμη μερικά! 

ΜΑΡΙΑ ΜΠΟΣΚΟΥ: Ευχαριστώ πάρα πολύ. 

ΓΙΑΝΝΗΣ ΚΑΨΗΣ: 'Εχει καταργηθεί η προίκα, κύριε Πρόεδρε! 

ΠΡΟΕΔΡΕΥΩΝ (Λουκάς Αποστολίδης): Καλοδεχούμενη η προίκα, κύριε Καψή, ακόμη και αν έχει καταργηθεί! 

Ορίστε, κυρία Μπόσκου. 

ΜΑΡΙΑ ΜΠΟΣΚΟΥ: Κυρίες και κύριοι Βουλευτές, πριν προχωρήσουμε στην ανάλυση του τι επιχειρεί η Κυβέρνηση να κάνει με το νομοσχέδιο, πρέπει να δούμε με τι αντικείμενο έχουμε να κάνουμε. 

Μιλάμε για τα δύο μεγάλα λιμάνια της χώρας αυτά του Πειραιά και της Θεσσαλονίκης. 

Ειδικά για το λιμάνι του Πειραιά μιλάμε για μια χερσαία έκταση τεσσεράμισι χιλιάδων στρεμμάτων, που εκτείνεται από το αριστερό άκρο του λιμένα του Πειραιά, το Παλατάκι, μέχρι το Πέραμα και περιλαμβάνει και μία περιοχή της Σαλαμίνας. Μιλάμε για έναν τεράστιο όγκο εκατοντάδων δισεκατομμυρίων θαλάσσιων και χερσαίων εγκαταστάσεων και εξοπλισμού, με εφαρμογή της τελευταίας τεχνολογίας. Μιλάμε για πρωτοποριακή εφαρμογή μηχανογραφικού συστήματος από το 1965 που κοστολογεί λεπτομερώς κάθε εκτελούμενη εργασία. Μιλάμε για ένα εργατοϋπαλληλικό προσωπικό με συσσωρευμένη πείρα δεκαετιών στη φορτοεκφόρτωση, αποθήκευση κλπ. Απόδειξη αυτού είναι για παράδειγμα το γεγονός ότι οι διαχειριστές αποθηκών του ΟΛΠ είναι περιζήτητοι σε ιδιωτικές αποθήκες, όταν συνταξιοδοτηθούν. Το ίδιο συμβαίνει και με τους λιμενεργάτες. 

Μιλάμε για το πρώτο διεθνές εμπορικό λιμάνι της ανατολικής Μεσογείου και το δεύτερο ή τρίτο της Μεσογείου. Μιλάμε για ένα λιμάνι βιώσιμο, παραγωγικό και κερδοφόρο. Ο ίδιος ο πρόεδρος της Ομοσπονδίας των Υπαλλήλων Λιμένων Ελλάδας μας είπε -και κανείς δεν το διέψευσε- ότι το τελευταίο διάστημα το λιμάνι αύξησε την παραγωγικότητά του κατά 51%. Το 1998 εμφανίζει έσοδα αυξημένα κατά 20%. 

Με το ισχύον νομικό καθεστώς έχει γνωρίσει αλματώδη ανάπτυξη της διαμετακομιστικής του δραστηριότητας, ανταγωνιζόμενο τα υπόλοιπα λιμάνια της Μεσογείου. Από άποψη τιμολογίων το λιμάνι του Πειραιά, είναι εξαιρετικά ανταγωνιστικό σε σχέση με άλλα λιμάνια της Ευρώπης και Βόρειας Αμερικής. Παραδείγματος χάρη τα λιμανιάτικα, οι λιμενικές εξυπηρετήσεις στον ΟΛΠ είναι τριάντα μονάδες, ενώ στα ξένα είναι χίλιες μονάδες. 

'Ολα αυτά τα επιτεύγματα έγιναν χωρίς την οποιασδήποτε μορφής κρατική επιχορήγηση-χρηματοδότηση. Μιλάμε για ένα λιμάνι πολλαπλών χρήσεων -και αυτό έχει σημασία για το θέμα που συζητάμε- και λειτουργιών. Πλήρης εξυπηρέτηση πλοίων, ελλιμενισμός, προσόρμηση, εφοδιασμός κλπ. Εξυπηρέτηση επιβατών, εξυπηρέτηση φορτίων τόσο γενικά, κιβώτια, κοντέινερς, όσο και χύδην φορτίων σιλό, κάρβουνο με εγκαταστάσεις εκφόρτωσης, αποθήκευσης κλπ. Κάλυψη και άλλων λειτουργιών, όπως αυτής της ζώνης του Περάματος. Μιλάμε για οργανισμούς με τεράστια σημασία για την κοινωνικοοικονομική πολιτική ζωή της χώρας, που ασκούν δημόσια εξουσία. 

Είναι οι πύλες εισόδου της χώρας. Εδώ ελέγχονται τα προϊόντα που εισέρχονται και καταβάλλονται οι δασμοί για προϊόντα τρίτων χωρών με τεράστια σημασία για την οικονομία της χώρας μας. Αποτελούν, ιδιαίτερα το λιμάνι του Πειραιά, μοχλούς ανάπτυξης και στήριξης της ενδοχώρας για τον Πειραιά και την Αθήνα με τον εφοδιασμό τους σε προϊόντα, εφοδιασμό των βιομηχανικών και άλλων δραστηριοτήτων. Αποτελούν στήριξη στην ανάπτυξη του νησιωτικού συμπλέγματος εξασφαλίζοντας επικοινωνία και εφοδιασμό. Σε περιόδους κρίσεως μπορούν να λειτουργήσουν ως μοχλοί άμυνας της χώρας, παραδείγματος χάρη εφοδιασμός του πληθυσμού. Αποτελούν εργαλείο άσκησης διακρατικών σχέσεων εξωτερικής πολιτικής. 

Να αναφέρουμε εδώ για παράδειγμα το ενδιαφέρον κινεζικής αντιπροσωπείας υπό τον Υπουργό Εξωτερικών Εμπορίου, που εκδηλώθηκε το 1996 για χρησιμοποίηση του ΟΛΠ για το διαμετακομιστικό εμπόριο της Κίνας ή το ενδιαφέρον της Γιουγκοσλαβίας και της FYROM για αξιοποίηση του λιμένος Θεσσαλονίκης προς εξυπηρέτηση του εξωτερικού τους εμπορίου. 

Ο ΟΛΠ εξυπηρετεί επιπλέον και τις 'Ενοπλες Δυνάμεις, στρατό και ναυτικό, που έχουν στρατιωτικές εγκαταστάσεις σε χώρο που έχει παραχωρήσει ο ΟΛΠ. 'Ολοι οι παραπάνω λόγοι συνηγορούν στο να παραμείνουν αυτά τα δύο λιμάνια της χώρας υπό το υπάρχον νομικό καθεστώς, ως νομικά πρόσωπα δημοσίου δικαίου και να μην ιδιωτικοποιηθούν. Και δεν το λέμε μόνο εμείς αυτό, το λένε οι ίδιοι οι εργαζόμενοι στα λιμάνια. Με μία μικρή βόλτα στο λιμάνι του Πειραιά μαζεύτηκαν περίπου διακόσιες υπογραφές που καταγγέλλουν το σχέδιο ιδιωτικοποίησης των λιμανιών που επιχειρεί η Κυβέρνηση και τις καταθέτουμε στα Πρακτικά. 

(Στο σημείο αυτό η Βουλευτής του Κομμουνιστικού Κόμματος Ελλάδος κ. Μαρία Μπόσκου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Αυτή τους την αντίθεση μας εξέφρασε και ο πρόεδρος των Υπαλλήλων Λιμένων Ελλάδος και ο πρόεδρος της Ομοσπονδίας Φορτοεκφορτωτών Ελλάδας. Την ίδια αντίθεση εκφράζουν και πρώην κορυφαία στελέχη που εσείς είχατε διορίσει επικεφαλής ή σε κρίσιμες θέσεις του ΟΛΠ και ΟΛΘ. Εξ άλλου η διεθνής εμπειρία δείχνει ότι τα μεγαλύτερα λιμάνια και κυρίως τα λιμάνια πολλαπλών χρήσεων και εθνικής σημασίας είναι δημόσια. 

Εντυπωσιακό είναι το παράδειγμα του λιμανιού της Νέας Υόρκης, που αν και βρίσκεται στην καρδιά του καπιταλισμού και της ιδιωτικής πρωτοβουλίας, όχι μόνο παραμένει κρατικό, αλλά έχει τεράστια ανάπτυξη και οικονομική ευρωστία. 

Επιχειρήθηκε η ιδιωτικοποίηση μεγάλων λιμανιών στη Μεγάλη Βρετανία (επί Θάτσερ) που αποδείχθηκε πλήρως αναποτελεσματική και αντιπαραγωγική. Σχετική μελέτη που έγινε από το Πανεπιστήμιο του LEEDS έδειξε για παράδειγμα ότι είχαμε: 

Απορύθμιση της απασχόλησης (μόνο στο διάστημα 1989-1993 οι θέσεις εργασίας μειώθηκαν κατά 46%). 

Τα λιμάνια του δημόσιου τομέα υποσκέλισαν τα ιδιωτικά λιμάνια. 

Ο τζίρος την περίοδο 1983-1993 (στο διάστημα της ιδιωτικοποίησης) έπεσε κατά 13% όταν το διάστημα 1970-1982 (υπό δημόσιο έλεγχο των λιμανιών) παρουσίαζε αύξηση 3%. 

Πολλά θα ήταν τα στοιχεία που θα μπορούσα να αναφέρω, αλλά ο χρόνος δεν μου το επιτρέπει. 

Η Κυβέρνηση, λοιπόν, αποσιωπά όλα αυτά και με επιχειρήματα σαθρά του τύπου "το καθεστώς αυτό δεν πάει άλλο, οι όροι του ανταγωνισμού επιβάλλουν...", επιχειρεί την ιδιωτικοποίηση των δύο λιμανιών της χώρας. Πώς το κάνει αυτό; 

Πρώτον, με τη μετατροπή των ΟΛΠ και ΟΛΘ από Ν.Π.Δ.Δ. σε ανώνυμες εταιρίες που θα λειτουργήσουν με ιδιωτικοοικονομικά κριτήρια, δηλαδή το κέρδος. 

Και δεύτερον, με την πρόβλεψη για δημιουργία θυγατρικών εταιριών που ανοίγει το δρόμο για την παράδοση των λειτουργιών των λιμανιών στους ιδιώτες και τον κατατεμαχισμό των υπηρεσιών, προωθεί το αντιπαραγωγικό μοντέλο ανάπτυξης που στηρίζεται στην αντίληψη για μετατροπή των λιμανιών από μοχλούς ανάπτυξης της οικονομίας της χώρας σε κέντρο διαμετακόμισης και επιβατικά λιμάνια χωρίς καμποτάζ. 

Γι' αυτό κάνει λόγο για ανταγωνισμό μεταξύ των λιμανιών της Μεσογείου και κινδυνολογεί ότι αν δεν προχωρήσουμε στο νέο νομικό καθεστώς θα χάσουμε εμπορεύματα που θα πάνε στα λιμάνια της Τουρκίας και της Ιταλίας. Την ενδιαφέρει κύρια το διαμετακομιστικό εμπόριο. 

Η Κυβέρνηση προσπαθεί να συσκοτίσει την πραγματικότητα και να ρίξει στάχτη στα μάτια των εργαζομένων και του λαού που αντιδρά στην ιδιωτικοποίηση. Γι' αυτό διατείνεται ότι τάχα δεν ιδιωτικοποιεί τίποτα, αφού κρατάει το δημόσιο το 51% των μετοχών των ΟΛΠ και ΟΛΘ Α.Ε. και η πλειοψηφία των μελών του Δ.Σ. των εταιριών είναι διορισμένη από το δημόσιο. Γι' αυτό κάνει λόγο δήθεν για ανώνυμες εταιρίες κοινής ωφέλειας που θα λειτουργούν με κοινωνικά κριτήρια. Γι' αυτό κάνει λόγο για κοινωνικό έλεγχο και συναπόφαση των εργαζομένων μέσα από τη συμμετοχή τους και της ΟΚΕ στο Δ.Σ. των Α.Ε. 

Για να περιορίσει τις αντιδράσεις των εργαζομένων στο ξεπούλημα βάζει διατάξεις που δήθεν εξασφαλίζουν τη μονιμότητα του προσωπικού και τις αποδοχές τους. 

Η Κυβέρνηση αποκρύπτει το γεγονός ότι το 49% των μετοχών θα περάσει στους ιδιώτες και μάλιστα μέσα από το Χρηματιστήριο -ίσως να είναι και παγκόσμια πρωτοτυπία αυτό- και επιτρέπει στους ιδιώτες να έχουν και μάλιστα σοβαρό λόγο, για την πολιτική των εταιρειών προς όφελος της εξυπηρέτησης των συμφερόντων τους. 

Αποκρύπτει πόσο μικρή αξία έχει αυτό το 51%, όταν μέσα από τις θυγατρικές, θα έχει ξεπουλήσει τις λειτουργίες του λιμανιού στους ιδιώτες. Τι θα κατέχει το δημόσιο, όταν τις διάφορες λειτουργίες θα εκμεταλλεύονται οι ιδιώτες; Απλά θα εισπράττει το τίμημα της παραχώρησης των δραστηριοτήτων που θα αναπτύσσουν οι ιδιώτες για δικό τους όφελος και κέρδος και μάλιστα με μία έτοιμη υποδομή δεκάδων δισεκατομμυρίων που θα τους παρέχει το δημόσιο. 

Αποκρύπτει η Κυβέρνηση το γεγονός ότι με την επέκταση των δραστηριοτήτων των εταιρειών σε ξενοδοχεία, εκθεσιακά κέντρα κλπ., που θα παραδοθούν στους ιδιώτες θα γίνει προσπάθεια να καρπωθούν κάποιοι επιτήδειοι τα έργα εν όψει της Ολυμπιάδας του 2004 και όχι μόνο. 

Αποκρύπτει το γεγονός ότι η επέκταση σε αυτές τις δραστηριότητες και η αξιοποίηση των λιμανιών κύρια ως διαμετακομιστικών κέντρων θα σημάνει, -μιας και ο χώρος είναι συγκεκριμένος και ήδη καλυμμένος από τις υπάρχουσες δραστηριότητες των λιμανιών- συρρίκνωση βασικών λειτουργιών των λιμανιών με πρώτη της ναυπηγοεπισκευαστικής ζώνης. 

Αποκρύπτει η Κυβέρνηση ότι από τη στιγμή που παύει να υπάρχει η εξασφαλισμένη από το Σύνταγμα -από το άρθρο 103 του Συντάγματος- η μονιμότητα που προβλέπεται για τους δημοσίους υπαλλήλους και περνάμε σε σχέση ιδιωτικού δικαίου, οι όποιες διατάξεις για δήθεν μονιμότητα, μικρή κατοχύρωση παρέχουν και μπορούν να αλλάξουν ανά πάσα στιγμή με νέα νομοθετική ρύθμιση. 

'Αλλωστε η μονιμότητα δεν είναι εξασφαλισμένη και για έναν άλλο λόγο. Αυτή θα υπάρχει όσο θα υπάρχουν οι θέσεις.'Ομως, με αποφάσεις της διοίκησης των ανωνύμων εταιρειών που ιδρύονται, καταρτίζεται ο κανονισμός εσωτερικής οργάνωσης και λειτουργίας που μπορεί να περιορίσει αυτές τις θέσεις. Αλλά και η μεταφορά του προσωπικού σε θυγατρικές για τις οποίες καμία πρόβλεψη μονιμότητας δεν υπάρχει, μπορεί να καταστρατηγήσει τη διάταξη για μονιμότητα. Η όποια εξασφάλιση άλλωστε υπάρχει μόνο για το υπηρετούν προσωπικό. Οι νεοπροσλαμβανόμενοι στις ΟΛΠ και ΟΛΘ Α.Ε. δεν καλύπτονται και θα είναι εύκολη λεία και οι πρώτοι που θα κινδυνεύουν από απολύσεις. 

Αποκρύπτει ακόμα η Κυβέρνηση το γεγονός ότι το διοικητικό συμβούλιο καταρτίζει το γενικό κανονισμό προσωπικού μονομερώς με απλή γνώμη και όχι σύμφωνη γνώμη των εργαζομένων. 'Υστερα από διαπραγματεύσεις ανοίγει το δρόμο για χτύπημα των εργασιακών σχέσεων, οκτάωρο κλπ.'Εχουμε αντίστοιχη εμπειρία από γενικούς κανονισμούς προσωπικού που πέρασαν με νομοθετική ρύθμιση από εδώ παραδείγματος χάρη για τους εργαζόμενους του Ο.Σ.Ε., των ΕΛ.Τ.Α. και του Ο.Α.Σ.Α. 

Ποιους εξυπηρετεί αυτή η πολιτική της Κυβέρνησης για την ιδιωτικοποίηση των λιμανιών της χώρας; Μα, φυσικά, τα ευρωπαϊκά μονοπώλια και πολυεθνικές που θέλουν με το χαμηλότερο κόστος να επιτύχουν τη μεταφορά των προϊόντων και την οικονομική τους διείσδυση στις βαλκανικές χώρες, τις χώρες της Μέσης Ανατολής και του Ευξείνου Πόντου, τις χώρες της πρώην Σοβιετικής 'Ενωσης. Θέλει να εξυπηρετήσει τους εφοπλιστές που απαιτούν την παράδοση της εκμετάλλευσης των λειτουργιών του λιμανιού στους ιδιώτες με χρήση της υποδομής που θα παρέχει το δημόσιο και με μείωση των θέσεων εργασίας. Είναι χαρακτηριστική η τοποθέτηση στην επιτροπή του κ. Σαρλή, μέλους της Διοικούσας Επιτροπής του Ναυτικού Επιμελητηρίου Ελλάδας. Θέλουν το λεγόμενο ιταλικό μοντέλο. 

Τι προβλέπει αυτό το μοντέλο; Διαβάζω από τα πρακτικά της δεύτερης συνεδρίασης σελίδες 24, 25 και 28. 

Λέει ο κ. Σαρλής: "Σε αυτά τα λιμάνια μπορεί να υπάρχει ιδιωτικής ιδιοκτησίας χώρος, υπάρχει δημόσιος χώρος, ο οποίος έχει εκχωρηθεί έναντι φυσικά κάποιου τιμήματος σε ιδιώτες και με υποχρέωση να δημιουργήσει την υποδομή και την υπερδομή έχοντας δημιουργήσει συνθήκες τέτοιες, ώστε να απορροφηθούν κάποιοι από τους προηγούμενους εργαζόμενους στη δημόσια επιχείρηση από αυτούς τους ιδιώτες και τέλος, έχουν διατηρήσει κάποιους χώρους δημόσιου χαρακτήρα όπου είναι υποχρεωμένη η Αρχή Λιμένος να επιτρέπει σε χρήστες εταιρείες ναυτιλιακών γραμμών να λειτουργούν υπό το καθεστώς της επιχειρησιακής αυτονομίας". 

Και παρακάτω λέει: "Με εργαζόμενους που προσλαμβάνει η ίδια ναυτιλιακή εταιρεία να ξεφορτώσουν και να φορτώσουν το λιμάνι". Μεταφορά δηλαδή της μαύρης εργασίας από τα πλοία στο λιμάνι. 

Και πιο κάτω λέει: "Το ιταλικό μοντέλο εξασφάλισε τις θέσεις των εργαζομένων υποχρεώνοντας όσους πήραν άδειες λειτουργίας δικών τους σταθμών να προσλάβουν προσωπικό ενώ το ιταλικό δημόσιο εγγυήθηκε για το εισόδημά του". Με ξένα κόλυβα δηλαδή μνημόσυνο! 

Αυτή η προοπτική όπως την περιγράφει ο κ. Σαρλής είναι ανοικτή και δεν αποκλείεται από το νομοσχέδιο. 

Αυτόν το ρόλο μπορεί να παίξουν οι θυγατρικές που μπορεί να περάσουν στους ιδιώτες και θα αναλάβουν την εκμετάλλευση λειτουργιών του λιμανιού. 

Αυτό που ανησυχεί τον εκπρόσωπο των εφοπλιστών είναι μήπως η Κυβέρνηση μείνει μόνο στην ΑΕ και δεν προχωρήσει στην παραχώρηση της εκμετάλλευσης των λειτουργιών στους ιδιώτες. 

Πρέπει ακόμα να πούμε καθαρά κάτι που αποκρύφθηκε τουλάχιστον κατά τη συζήτηση στην επιτροπή και από τα κόμματα του Συνασπισμού και του ΔΗ.Κ.ΚΙ που κατηγορούν την Κυβέρνηση ότι ασκεί απλώς νεοφιλελεύθερη πολιτική με την ιδιωτικοποίηση των λιμανιών. 

Η πολιτική αυτή της ιδιωτικοποίησης είναι μία πολιτική που προωθείται από την Ευρωπαϊκή 'Ενωση. 

Η Ευρωπαϊκή 'Ενωση επιθυμεί τη λειτουργία των λιμανιών και της πατρίδας κύρια ως διαμετακομιστικών κέντρων. Αυτό, δηλαδή, το αντιπαραγωγικό μοντέλο, για να διευκολυνθούν τα ευρωπαϊκά μονοπώλια, στα πλαίσια του ανταγωνισμού τους με αμερικάνικα και ιαπωνικά, να διεισδύσουν οικονομικά στις παραευξείνιες περιοχές και χώρες της πρώην Σοβιετικής 'Ενωσης. Φαίνεται καθαρά από το κείμενο της λεγόμενης "Πράσινης Βίβλου" για τα λιμάνια. 

Επειδή τα ιδιοκτησιακά καθεστώτα στα λιμάνια της Ευρώπης είναι διάφορα και ποικίλουν επιχειρεί να περάσει την πολιτική της η Ευρωπαϊκή 'Ενωση με δύο μέσα. 

Πρώτα την τιμολογιακή πολιτική, εναρμόνιση που να εξασφαλίζει το χαμηλότερο κόστος για το διαμετακομιστικό εμπόριο χωρίς να λαμβάνονται υπόψη για τα τιμολόγια άλλα κριτήρια, όπως κοινωνικά, αναπτυξιακά του κάθε λιμανιού. Γι'αυτό και οι εκπρόσωποι των επιμελητηρίων μιλούν για τιμολόγια που να ανταποκρίνονται στις συνθήκες της αγοράς και όχι στις ανάγκες του λιμανιού. 

Το δεύτερο μέσο είναι μέσω της χρηματοδότησης. Η Ευρωπαϊκή 'Ενωση θεωρεί ότι αντίκειται προς το Κοινοτικό Δίκαιο και έτσι αντιμετωπίζεται η χρηματοδότηση άμεση ή έμμεση προς τα λιμάνια, υποδομές, υπερδομές που ανήκουν στο δημόσιο. 

Η Ευρωπαϊκή 'Ενωση δεν έχει ολοκληρώσει το πλαίσιο της δράσης της όσον αφορά την εκμετάλλευση των κοινοτικών λιμανιών. Στόχος της όμως είναι η απελευθέρωση της αγοράς λιμενικών υπηρεσιών στους μεγαλύτερους λιμένες διεθνούς κυκλοφορίας, προκειμένου να εξασφαλιστεί ένα πεδίο δράσης επί ίσης όροις μεταξύ των κοινοτικών λιμένων αλλά και στο εσωτερικό τους. 

'Ετσι, λοιπόν, αποδεικνύεται ότι η Κυβέρνηση όχι μόνο υπακούει πιστά στις εντολές και οδηγίες της Ευρωπαϊκής 'Ενωσης, αλλά συμμετέχει ενεργά στη διαμόρφωση του θεσμικού πλαισίου που είναι αναγκαίο για την εφαρμογή αυτής της αντιλαϊκής πολιτικής προς όφελος των πολυεθνικών. 

Τι συνέπειες θα έχει όμως η ιδιωτικοποίηση των λιμανιών. Θα έχουμε παραπέρα απελευθέρωση της ασυδοσίας του εμπορευματικού κεφαλαίου με την απουσία κάθε ελέγχου, τη δημιουργία κλειστού κυκλώματος και μονοπωλιακών καταστάσεων μέσα στο λιμάνι. 

Ακούστε τι λέει ο κ. Πρασιανάκης, ο επί δεκαετία Γενικός Διευθυντής και Πρόεδρος του λιμανιού του Πειραιά: " 'Οποιος αποκτήσει τον οικονομικό έλεγχο θα επιβάλει και τον λειτουργικό προς όφελός του, ιδίως εάν είναι επιχειρηματίας αυτού του αντικειμένου. Επιβάλλοντας μονοπωλιακή λειτουργία υπέρ του με την κατάργηση του κανόνα της χρονικής προτεραιότητας στην εξυπηρέτηση του πλοίου, θα απομακρύνει τους λοιπούς χρήστες, οι οποίοι θα βρουν διέξοδο στα λιμάνια των γειτόνων μας". Δεν τα λέει το ΚΚΕ αυτά. 

Η μαύρη τρύπα του γενικού κρατικού προϋπολογισμού θα μεγαλώσει ακόμα περισσότερο δεδομένου ότι η απουσία τελωνειακού ελέγχου θα επεκταθεί και σε εμπορεύματα τρίτων χωρών και θα εκτινάξει το λαθρεμπόριο και τη δασμοφοροδιαφυγή σε ακόμα μεγαλύτερα ύψη. 

Είναι χαρακτηριστικό ότι οι εφοπλιστές ανάμεσα στα άλλα που ζητούν είναι να φύγουν από τη μέση τα τελωνεία. 

Θα έχουμε παραπέρα προώθηση ενός αντιπαραγωγικού μοντέλου ανάπτυξης και για τα λιμάνια με υδροκεφαλισμό της διαμετακόμισης σε βάρος των υπόλοιπων παραγωγικών δραστηριοτήτων και λειτουργιών του λιμανιού, εμπορικό λιμάνι, γενικού χύδην φορτίου, ναυπηγοεπισκευαστικής κλπ. 

'Οταν η Κυβέρνηση αναφέρεται σε ανταγωνισμό εννοεί μόνο τη διαμετακόμιση, που είναι μια εντελώς αντιπαραγωγική δραστηριότητα χωρίς καμία οργανική σύνδεση με την παραγωγή και την οικονομία της χώρας. 

Επίσης υδροκεφαλισμό του επιβατικού λιμανιού με ταυτόχρονη άρση του καμποτάζ. Με την ιδιωτικοποίηση θα έχουν τη δυνατότητα να επεκτείνουν την μαύρη εργασία μέσα από τα καράβια και στα λιμάνια. 

Μία ιδιωτικοποίηση θα σημάνει εκτίναξη στα ύψη των τιμολογίων των λιμενικών υπηρεσιών με αρνητικότατες συνέπειες στους μικρομεσαίους συναλλασσόμενους, αλλά και στη σύνδεση του λιμανιού με το νησιωτικό σύμπλεγμα. 

Αναφέρω χαρακτηριστικά μια σύγκριση των τιμολογίων αυτών με τα αντίστοιχα των λιμανιών της Ευρώπης και της Βόρειας Αμερικής. 

Στον Ο.Λ.Π. πληρώνουν 30 μονάδες και στα ξένα 1000. 

Δύο πράγματα ξεχωριστά ή ταυτόχρονα μπορεί να συμβούν και τα τιμολόγια να πολλαπλασιαστούν όπως μιλάει για "εξορθολογισμό" η κυβέρνηση και αποσυμφόρηση του λιμανιού εν όψει της άρσης του καμποτάζ με ταυτόχρονη μετακύληση του κόστους στα εισιτήρια των επιβατών και την κατανάλωση αλλά και την επιδότηση του τιμολογίου των εφοπλιστών από τον κρατικό προϋπολογισμό. 

Θα σημαίνει ανατροπή των εργασιακών σχέσεων με άρση της μονιμότητας για τους υπαλλήλους με σχέση εργασίας δημοσίου δικαίου, απελευθέρωση των απολύσεων. 

'Αλλες κοινωνικές δυνάμεις που θίγονται από την ιδιωτικοποίηση είναι οι ναυτεργάτες, μεταλλεργάτες, επαγγελματοβιοτέχνες της ναυπηγοεπισκευαστικής ζώνης δεδομένου ότι το μέλλον της θα γίνει ακόμα περισσότερο αβέβαιο και η κατάσταση εντελώς ανεξέλεγκτη από τους ιδιώτες. 

Θα ήθελα τελειώνοντας να πω ότι από τα παραπάνω γίνεται φανερό ότι από αυτό που πρέπει να αλλάξει δεν είναι το νομικό καθεστώς των λιμανιών αλλά η κυβερνητική πολιτική που πρέπει να ανατραπεί, δεδομένου ότι τα λιμάνια αποτελούν τομείς στρατηγικής σημασίας για την οικονομία και τη χώρα, αποτελούν απαραίτητα εργαλεία για μία παραγωγική ανάπτυξη αντιμονοπωλιακή, φιλολαϊκή για στήριξη της απασχόλησης και της παραγωγής. 

Μπορούν να συμβάλουν αποφασιστικά με αξιοποίηση και επανεργοποίηση του τελωνειακού μηχανισμού στον περιορισμό της ασυδοσίας των μονοπωλίων στην αύξηση των δημοσίων εσόδων, στο χτύπημα της δασμοφοροδιαφυγής και φοροκλοπής και στην αντιμετώπιση της "μαύρης τρύπας" του προϋπολογισμού. Είναι εργαλεία άσκησης διακρατικών σχέσεων ακόμη και εξωτερικής πολιτικής όπως από το λιμάνι της Θεσσαλονίκης ζητούν εξυπηρέτηση η Νέα Γιουγκοσλαβία και η FYROM . 

Χρειάζεται μία άλλη πολιτική με σύνδεση των λιμανιών με την παραγωγή και την οικονομία της χώρας που θα υπηρετεί την ανάπτυξη , θα στηρίζει την απασχόληση και δεν θα αποτελεί έναν ακόμα θύλακα που θα γεννάει ανεργία. Μια άλλη πολιτική που θα εξυπηρετεί και θα στηρίζει το νησιώτικο σύμπλεγμα, την οικονομία του και θα φέρνει πιο κοντά τη θέση των ναυτεργατών για δημιουργία εθνικού φορέα ακτοπλοϊας με καμποτάζ κλπ. 

Για όλους αυτούς τους λόγους ζητάμε από την Κυβέρνηση να αποσύρει το νομοσχέδιο και αν δεν το κάνει αυτό, το ΚΚΕ θα το καταψηφίσει. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριοι συνάδελφοι, πολλές φορές μας δημιουργούνται ερωτηματικά για τις συνοπτικές διαδικασίες που εφαρμόζει η Κυβέρνηση για να συζητήσει θέματα σοβαρά, που έχουν σχέση με την εθνική οικονομία, την εξυπηρέτηση του ευρύτερου δημόσιου και κοινωνικού συμφέροντος. 'Ισως για να προλάβει τις αντιδράσεις των εργαζομένων, ίσως για να μην ενημερωθούν ουσιαστικά και γρήγορα οι πολίτες. 

Μέσα σε μια νύχτα διέσπασε τη Διεθνή 'Εκθεση Θεσσαλονίκης με σκοπό να τη φέρει στο κέντρο και αργότερανα τη δώσει σε αυτούς που άμεσα ενδιαφέρονται. Σήμερα σε αυτήν την Αίθουσα και με συνοπτικές διαδικασίες επίσης ολοκληρώνονται οι περιπέτειες των Οργανισμών Λιμένων Πειραιώς και Θεσσαλονίκης που ξεκίνησαν το 1996. 

Για μια ακόμη αφορά ο Πρωθυπουργός της χώρας ελέγχεται για την φερεγγυότητα των πολιτικών του δεσμεύσεων. Προεκλογικά δήλωνε ότι τα λιμάνια είναι στρατηγικής σημασίας χώροι για την Ελλαδα και θα παραμείνουν κρατικά. Και είναι σημαντικό να πούμε ότι στις χώρες μέλη της Ευρωπαϊκής 'Ενωσης το ιδιοκτησιακό καθεστώς των λιμανιών ποικίλει. 

Η Κυβέρνηση υπερβαίνει το δημόσιο χαρακτήρα των λιμανιών και το γεγονός ότι οι υποδομές τους είναι δημόσια αγαθά από τα οποία κανένας χρήστης δεν μπορεί να αποκλειστεί, τη στιγμή που μετέχει στο κόστος παραγωγής του, το οποίο δεν επηρεάζεται από την αυξομείωση της κατανάλωσης, τα λιμάνια είναι υποχρεωμένα να παρέχουν δημόσιες υπηρεσίες προς όφελος του γενικού οικονομικού συμφέροντος της εθνικής ασφάλειας και της προστασίας του περιβάλλοντος. Το δημόσιο όφελος ακυρώνεται με την μετοχοποίηση και τη εισαγωγή των λιμανιών ΟΛΠ και ΟΛΘ στο Χρηματιστήριο. Τον πρώτο λόγο έχει η μετοχή και η κερδοφορία των ιδιοκτητών, είτε το θέλουμε είτε δεν το θέλουμε είτε λέμε άλλα στην εισηγητική έκθεση είτε καταγράφονται συγκεκριμένα πράγματα στα άρθρα. 

Ερωτηματικά προκαλεί αυτή η πολιτική συμπεριφορά της Κυβέρνησης, γιατί όλοι γνωρίζουμε ότι ο Ο.Λ.Π. από το 1930 και μετά, ουδέποτε χρηματοδοτήθηκε. Οι Οργανισμοί Λιμένων Πειραιά και Θεσσαλονίκης είναι αυτόνομοι, αυτοδιοικούμενοι και κερδοφόροι. 

Το θεσμικό καθεστώς λειτουργίας τους είναι νομικό πρόσωπο δημοσίου δικαίου, τους επιτρέπει να αναπτύσσουν πολιτικές μεγάλων πελατών, όπως και το κάνουν. 

Ας δούμε τώρα την οικονομική κατάσταση του Οργανισμού Λιμένος Πειραιά, που το γνωρίζω περισσότερο, τον τελευταίο χρόνο. Κέρδη δύο δισεκατομμύρια περίπου για τη χρήση 1998. Κίνηση εμπορευματοκιβωτίων οκτακόσιες ογδόντα εννέα χιλιάδες TΚU μέχρι 31.12.1998. Εμπορευματική κίνηση για το 1997, που έχουμε στοιχεία, είναι δέκα εκατομμύρια τριακόσιες χιλιάδες τόνους. Κίνηση επιβατών για το 1997, οκτώ εκατομμύρια πενήντα χιλιάδες επιβάτες. Κατάπλοι πλοίων για το 1997, είκοσι επτά χιλιάδες εκατό. 

Είναι, με λίγα λόγια, το τρίτο λιμάνι της Μεσογείου. 

Την ίδια στιγμή έχουμε μείωση του εν ενεργεία προσωπικού του Οργανισμού Λιμένος Πειραιά. Η ανταγωνιστικότητα και η κερδοφορία του Ο.Λ.Π. είναι εμφανής. Η γεωγραφική θέση των λιμανιών Πειραιά και Θεσσαλονίκης και οι επενδύσεις που έχουν γίνει τα τελευταία χρόνια εξασφαλίζουν τον υγιή ανταγωνισμό, τη βιωσιμότητα και τη μελλοντική τους ανάπτυξη. 

Το ερώτημα, λοιπόν, που προκύπτει είναι γιατί ο Ο.Λ.Π. και ο Ο.Λ.Θ. οδηγούνται σήμερα στην ιδιωτικοποίηση και μετοχοποίηση. Η απάντηση του Υπουργού είναι για να αντέξουν το μελλοντικό ανταγωνισμό. Δεν είναι όμως ειλικρινής ούτε με τον εαυτό του ούτε με τον ελληνικό λαό. 

Διστάζετε, κύριε Υπουργέ, να ομολογήσετε την αλήθεια. Η αλήθεια είναι ότι έχετε επιλέξει σαν Κυβέρνηση να εξυπηρετήσετε την ανεξέλεγκτη πολιτική των ιδιωτικοποιήσεων που στηρίζεται σε συγκεκριμένη ιδεολογική βάση, προκειμένου μέσα από φιλελεύθερες πολιτικές να εξυπηρετήσετε συγκεκριμένα ιδιωτικά συμφέροντα. 

Καταθέτω εδώ δύο ενδιαφέροντα δημοσιεύματα του ημερήσιου Τύπου που αποδεικνύουν ότι πριν ολοκληρωθεί η ψήφιση του νομοσχεδίου υπάρχουν επίδοξοι συγκεκριμένοι μνηστήρες που εκδηλώνουν το ενδιαφέρον τους για το ΣΕΜΠΟ, για τη Ζώνη Περάματος και για το Εκθεσιακό Κέντρο. 

(Στο σημείο αυτό η Βουλευτής κ. Σ. Αλφιέρη καταθέτει για τα Πρακτικά τα προαναφερθέντα δημοσιεύματα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Kυρίες και κύριοι συνάδελφοι, πρέπει να επισημάνουμε ότι οι Οργανισμοί Πειραιά και Θεσσαλονίκης δεν είναι κρατικά μονοπώλια ως προς το σύνολό τους. Λειτουργούν μονοπωλιακά μόνο, όσον αφορά τη διακίνηση των εγχώριων φορτίων. Ενώ λειτουργούν σε ανταγωνιστική βάση για το μεταφορτώμενο φορτίο. 

Στην αρμόδια Διαρκή Επιτροπή σας είχα προειδοποιήσει ότι οι στόχοι της ιδιωτικοποίησης των λιμανιών είναι δύο. Οι εργαζόμενοι να γίνουν απασχολήσιμοι και τα "φιλέτα" να δοθούν στους δικούς σας ανθρώπους. Και αυτό φαίνεται: ΣΕΜΠΟ, υδροδότηση, επισκευαστική βάση Περάματος. 

Και για τον ανταγωνισμό που ο Υπουργός επικαλείται μονότονα, νομίζω ότι είναι ένα παραμύθι που δεν έχει σήμερα κανένα αντίκρυσμα. 

Ο Συνασπισμός επιμένει ότι η ιδιωτικοποίηση των λιμανιών εκεί που εφαρμόστηκε έχει περιορίσει τον ανταγωνισμό και δημιούργησε σοβαρά και οικονομικά προβλήματα με τοπική και εθνική διάσταση. Η ιδιωτική λειτουργία των λιμανιών της Μεγάλης Βρετανίας νέκρωσε ολόκληρες πόλεις και ανέβασε την ανεργία στα ύψη. Και δεν είναι τυχαίο ότι σήμερα εξετάζεται η αναθεώρηση αυτής της πολιτικής, αφού η ζημιά που προκλήθηκε στους φορολογούμενους και στην εθνική οικονομία είναι τεράστια. 

Η Κυβέρνηση Σημίτη ετεροχρονισμένα ακολουθεί πολιτικές που έχουν δοκιμαστεί, έχουν αποτύχει και καταδικαστεί από τους πολίτες. 

Με το παρόν σχέδιο νόμου, παρ'όλο που κατά κόρον έχει υπερασπιστεί ο κύριος Υπουργός ότι διασφαλίζεται η βιωσιμότητα, η ανταγωνιστικότητα κλπ., θα ήθελα να πω ότι δε διασφαλίζεται ούτε η βιωσιμότητα ούτε η ανάπτυξη των λιμανιών, δεν αναβαθμίζεται η ανταγωνιστικότητα, δεν προχωρεί στην οικονομική και λειτουργική τους εξυγίανση, δεν σχεδιάζει πολιτικές φιλικές προς το περιβάλλον, δεν δημιουργεί ναυτιλιακές υποδομές, δεν αναπτύσσει λιμενικές πολιτικές, ούτε βέβαια δεν βιώνει το επίπεδο παροχής υπηρεσιών. 

Ποιος ιδιώτης θα επενδύσει σε νέες υποδομές και κεφαλαιακό εξοπλισμό, όταν ο στόχος του είναι η αύξηση κέρδους και όταν ξέρουμε ότι οι υποδομές στοιχίζουν πάρα πολύ ακριβά; 

Για το παρόν σχέδιο νόμου δεν έγινε ο στοιχειώδης ειλικρινής διάλογος με τους εργαζόμενους, με τους εμπλεκόμενους κοινωνικούς και επαγγελματικούς φορείς και τους χρήστες υπηρεσιών που θίγονται από την αλλαγή του θεσμικού πλαισίου του Ο.Λ.Π. και του Ο.Λ.Θ. 

Ανοίγουν οι ασκοί του Αιόλου για την ιδιωτικοποίηση και τη μετοχοποίηση των λιμανιών, που συνεπάγεται την ελαστικοποίηση των εργασιακών σχέσεων, την αμφισβήτηση των κεκτημένων εργασιακών δικαιωμάτων. Και, κύριοι συνάδελφοι, πολλές φορές σ' αυτήν την Αίθουσα μιλάμε για εργασιακά δικαιώματα λέγοντας ότι είναι κεκτημένο δικαίωμά μας να τα αφαιρέσουμε. Θεωρώ για την ανθρώπινη αξιοπρέπεια ότι δεν είναι δικό μας κεκτημένο δικαίωμα να αφαιρέσουμε τα εργασιακά δικαιώματα. Επίσης ανοίγουν οι ασκοί του Αιόλου για τη μείωση των θέσεων εργασίας και τη συρρίκνωση του κοινωνικού ρόλου των λιμανιών. Πουθενά δεν εξασφαλίζεται η αποκλειστική χρήση των λιμανιών του Πειραιά και της Θεσσαλονίκης από τον ΟΛΠ και τον ΟΛΘ. Αντίθετα κατακερματίζονται οι δραστηριότητές τους μέσα από το θεσμό των θυγατρικών εταιρειών, χωρίς ταυτόχρονα να ορίζεται το ποσοστό συμμετοχής του δημοσίου. 

Το σημαντικότερο είναι ότι οι πλέον προσοδοφόρες δραστηριότητες και κυρίως τα εμπορευματοκυβώτια εκχωρούνται σε ιδιώτες. Πουθενά επίσης δεν αναφέρεται ότι το μάνατζμεντ της εταιρείας θα παραμείνει στο δημόσιο. Δεν καταγράφεται με ποιο τρόπο θα είναι δυνατή η βιωσιμότητα και η ανάπτυξη του ΟΛΠ και της ΟΛΘ ΑΕ, δεδομένου και του γεγονότος ότι από την πρόσοδο της μετοχοποίησης και μέχρι ποσοστού 70% θα γίνει η κάλυψη της ασφαλιστικής δαπάνης από την υπαγωγή των εργαζομένων σε νέους φορείς ασφάλισης και συνταξιοδότησης. Eπομένως, τα λιμάνια γίνονται ιδιωτικά με την επιχορήγηση του δημοσίου. 

'Οσον αφορά τα εργασιακά δικαιώματα, τα άρθρα 12 και 13 του σχεδίου νόμου είναι ασαφή και δεν υπάρχει θεσμική κατοχύρωση. Οι εργαζόμενοι πρέπει να γνωρίζουν ότι είναι στον αέρα. 

Καταργείται η προστασία του άρθρου 103 του Συντάγματος περί μονιμότητας και πηγαίνουμε σε ένα καθεστώς εύθραυστης μονιμότητας, που με μια άλλη νομοθετική ρύθμιση μπορεί να αρθεί. 

Δεν καθορίζονται επίσης με σαφήνεια οι συνολικές αποδοχές, όπως και η μελλοντική τους εξέλιξη, αν δηλαδή θα διαμορφώνεται από τις συλλογικές συμβάσεις εργασίας ή βάσει του μισθολογίου του δημοσίου. Μέσα από τις διατάξεις του σχεδίου νόμου διαμορφώνονται εργασιακές σχέσεις πολλαπλών ταχυτήτων με στόχο να πλήξουν την υπηρεσιακή κατάσταση και τη μισθολογική και ιεραρχική εξέλιξη των εργαζομένων. 

Οι κανονισμοί εσωτερικής οργάνωσης και λειτουργίας, οι γενικοί κανονισμοί προσωπικού και οι κανονισμοί εργασίας παραλαβής και παράδοσης εμπορευμάτων συντάσσονται μονομερώς. Δεν απαιτείται η σύμφωνη γνώμη των οικείων σωματείων των εργαζομένων, αλλά παραπέμπονται στη διαιτησία. Αυτή η τροποποίηση που ήλθε την τελευταία στιγμή δεν διαμορφώνει κλίμα συνεργασίας και διαλόγου μεταξύ διοικούντων και εργαζομένων, παλιές αντιλήψεις που θέλουν τους εργαζόμενους στη γωνία. 

Η ιδιωτικοποίηση του λιμανιού δεν δημιουργεί μόνο προβλήματα στους εργαζόμενους, αλλά και στους χρήστες, στους εκτελωνιστές που απειλούνται με εξαφάνιση, στους ναυτιλιακούς πράκτορες, στις μικρομεσαίες επιχειρήσεις, στους ακτοπλόους και ακόμα σε μικρούς ή μεγάλους εφοπλιστές, στα επιμελητήρια, στους δήμους και τις νομαρχίες και τελικά σε όλους τους πολίτες. 

Αλήθεια, το κοινωνικό κόστος δεν το υπολογίζετε, κύριε Υπουργέ; Και γνωρίζετε πολύ καλά ότι στον Πειραιά και στην ευρύτερη περιοχή, όχι μόνο στην Α' Πειραιά, σήμερα η ανεργία ξεπερνά το 20% και φθάνει σε ποσοστά ρεκόρ 75% στη ζώνη Περάματος. 

Το λιμάνι του Πειραιά, φαντάζομαι ομοίως και της Θεσσαλονίκης, δίνει ζωή και αντικείμενο εργασίας σε χιλιάδες εργαζόμενους και μικρομεσαίους επαγγελματίες που σήμερα απειλούνται από την ανεργία και τη φτώχεια εξ αιτίας της δικής σας πολιτικής που ιδιωτικοποεί ίσως το σημαντικότερο πόλο ζωής και ανάπτυξης για την πόλη, για την τοπική κοινωνία, με απρόβλεπτες συνέπειες στο βιοτικό επίπεδό τους. 

Σας καταθέτω τις υπογραφές φορέων, εργαζομένων και πολιτών που εκφράζουν την αντίθεσή τους στην ιδιωτικοποίηση του λιμανιού και την αγωνία για το μέλλον τους. Σας διαβάζω δε και τη διαμαρτυρία των υπαλλήλων του ΟΛΠ: 

"Η Κυβέρνηση με την κατάθεση του νομοσχεδίου στη Βουλή προχωρά στην ιδιωτικοποίηση-μετοχοποίηση των Ο.Λ.Π.-Ο.Λ.Θ., με αποτέλεσμα την κατάργηση κατοχυρωμένων δικαιωμάτων των εργαζομένων και παράλληλα την ουσιαστική κατάργηση του δημόσιου χαρακτήρα των λιμανιών Πειραιά-Θεσσαλονίκης, με ό,τι αυτό συνεπάγεται για την κρατική ασφάλεια και την εθνική οικονομία. 

Εμείς οι εργαζόμενοι που υπογράφουμε παρακάτω, από τη στιγμή που άρχισε να συντελείται το ανοσιούργημα αυτό, αλλά και τώρα που συζητείται στη Βουλή, έχουμε εκφράσει την κατηγορηματική αντίθεσή μας σε αυτό. 

Διαψεύδουμε τον Υπουργό Εμπορικής Ναυτιλίας, που σε κάθε ευκαιρία δηλώνει ότι έχει τη συναίνεση των εργαζομένων. Αυτό αποδείχθηκε με τη συμμετοχή μας στις απεργίες. (Ποσοστό 97%). 

Ζητούμε να μην προωθηθεί το νομοσχέδιο στην Ολομέλεια της Βουλής και ζητούμε επίσης από τις συνδικαλιστικές μας οργανώσεις να ξεκινήσουν αγωνιστικές κινητοποιήσεις". Σας καταθέτω περίπου πεντακόσιες υπογραφές. 

(Στο σημείο αυτό η Βουλευτής κ. Σ. Αλφιέρη καταθέτει για τα Πρακτικά την προαναφερθείσα κατάσταση με τις υπογραφές των διαμαρτυρομένων υπαλλήλων του ΟΛΠ, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Οσον αφορά την άσκηση της διοίκησης, πηγαίνουμε σε ένα συγκεντρωτικό μοντέλο, όπου ο διευθύνων σύμβουλος και το Δ.Σ. της εταιρείας, έχουν ανεξέλεγκτες εξουσίες. 

Ο διορισμός του προέδρου και του διευθύνοντα συμβούλου γίνεται με κοινή απόφαση των Υπουργών Εθνικής Οικονομίας και Εμπορικής Ναυτιλίας. Με τον τρόπο αυτό κρατάτε για τον εαυτό σας το δικαίωμα να επιλέγετε με κομματικά κριτήρια τα ανώτατα στελέχη της διοίκησης περιφρονώντας τον ν.2414/96 που ομιλεί για προκήρυξη θέσεων και υποβολή αιτήσεων ενδιαφερομένων, καθώς και την επιτροπή του άρθρου 49 του Κανονισμού της Βουλής. 

Τέλος δεν προβλέπεται η εκπροσώπηση της Νομαρχιακής Αυτοδιοίκησης και των χρηστών. Πουθενά δεν προβλέπεται η δυνατότητα αγοράς μετοχών από τους τοπικούς, κοινωνικούς και επαγγελματικούς φορείς του Πειραιά και της Θεσσαλονίκης. Θα μπορούσε κάλλιστα να προβλεφθεί η Τοπική Αυτοδιοίκηση, η Νομαρχιακή Αυτοδιοίκηση, Εργατικό Κέντρο, παραγωγικές οργανώσεις, επιμελητήρια, Επαγγελματικό, Βιοτεχνικό, Βιομηχανικό. 

Και έρχομαι σε ένα άλλο θέμα. Το ύψος του μετοχικού κεφαλαίου δεν προκύπτει από την αποτίμηση της κινητής και ακίνητης περιουσίας των οργανισμών. Δεν αντιμετωπίζεται ο κίνδυνος εκποίησης των περιουσιακών στοιχείων της παραπάνω περιουσίας μέχρι να ολοκληρωθεί η αποτίμησή του. Στο άρθρο 12 μπορεί να εκχωρήσει και ο διευθύνων σύμβουλος μέρος της περιουσίας. Ο Συνασπισμός καταθέτει τις δικές του εναλλακτικές προτάσεις για την ανάπτυξη των λιμανιών και καλεί την Κυβέρνηση να τις λάβει υπόψη. Προτείνουμε: 

Τον εκσυγχρονισμό του υπάρχοντος θεσμικού πλαισίου λειτουργίας των Οργανισμών Λιμένων Πειραιά και Θεσσαλονίκης με διατήρηση του καθεστώτος του νομικού προσώπου δημοσίου δικαίου που διασφαλίζει το δημόσιο και κοινωνικό χαρακτήρα των λιμανιών. 

Τη δημιουργία σύγχρονων κανονισμών λειτουργίας. 

Τη συμμετοχή των εργαζομένων, των χρηστών της Τοπικής Νομαρχιακής Αυτοδιοίκησης στη διοίκηση των λιμανιών. 

Την προσαρμογή της οργανωτικής δομής των υπηρεσιών στις σημερινές απαιτήσεις. 

Το συντονισμό των υπηρεσιών που εμπλέκονται στη λειτουργία του λιμανιού, Λιμεναρχείο, Τελωνείο, Πλοηγική Υπηρεσία. 

Την αξιοποίηση και αναβάθμιση του ανθρώπινου δυναμικού που απασχολείται στους Οργανισμούς Λιμένων Πειραιά και Θεσσαλονίκης. 

Η ρύθμιση των εργασιακών σχέσεων με εσωτερικούς κανονισμούς υπηρεσίας που θα καταρτίζονται μετά από συλλογικές διαπραγματεύσεις των εργαζομένων και των διοικήσεων των οργανισμών. 

Σε περίπτωση αποτυχίας θα δίδεται το δικαίωμα προσφυγής στη διαιτησία σύμφωνα με το άρθρο 16 του ν. 1876/90. 

Τη συνεχή επιμόρφωση των εργαζομένων στα σύγχρονα συστήματα λόγω των ταχέων εξελίξεων στον τομέα των μεταφορών. 

Τον εκσυγχρονισμό του οργανισμού υπηρεσίας και το καθηκοντολόγιο. 

Τη διατήρηση των θέσεων εργασίας. 

Την κατοχύρωση της συμμετοχής των εκπροσώπων των εργαζομένων, των κοινωνικών φορέων και των χρηστών των υπηρεσιών σε όλα τα κέντρα λήψης των αποφάσεων των Οργανισμών Λιμένων. 

Η εποπτεία του καθ' ύλην αρμοδίου Υπουργού δεν θα ασκείται στην καθημερινή λειτουργία των λιμανιών αλλά θα περιορίζεται στην παρακολούθηση υλοποίησης του επιχειρησιακού σχεδίου όπως θα εγκριθεί τελικά από τη Βουλή. 

Το συμβόλαιο διαχείρισης θα υπογράφεται για πέντε χρόνια μεταξύ του Υπουργείου Εμπορικής Ναυτιλίας και της διοίκησης των Οργανισμών Λιμένων και θα αποτελεί την ουσιαστική δέσμευση μεταξύ των δύο μερών, καθορίζοντας με ακρίβεια τα ποσοτικά και ποιοτικά μεγέθη και τους στόχους δράσης. 

Την αξιοποίηση των νέων αγορών που ανοίγονται στις χώρες της Βαλκανικής, του Ευξείνου Πόντου, της Ασίας και της Αφρικής. 

Την αναμόρφωση της δομής των τιμολογίων και τον καθορισμό τιμολογιακής πολιτικής με βάση το κόστος κάθε υπηρεσίας και όχι εμπειρικά και κατά προσέγγιση όπως γίνεται σήμερα. 

Οι συμβάσεις ανάθεσης έργων και προμηθειών να γίνονται με βάση σύγχρονους εσωτερικούς κανονισμούς και να υπόκεινται σε διαρκή έλεγχο από τη Διαρκή Κοινοβουλευτική Επιτροπή και σε προληπτικό έλεγχο από ανεξάρτητη διοικητική αρχή. 

Την πολιτική προστασία του περιβάλλοντος βάσει των διεθνών κανόνων και της Σύμβασης MARPOL που επιβάλλει κατάλληλες εγκαταστάσεις παραλαβής αποβλήτων στα λιμάνια της Ευρωπαϊκής 'Ενωσης που θα μπορούν να χρησιμοποιούνται από τα πλοία. 

Την αποτελεσματικότερη διαχείριση των τοξικών αποβλήτων που επί χρόνια είναι θαμένα στα λιμάνια μας. 

Την ένταση του ελέγχου του θαλασσίου περιβάλλοντος και των ρυπογόνων εργασιών που γίνονται στα λιμάνια, όπως αμμοβολές σε ανοιχτούς χώρους. 

Τις υποχρεωτικές περιβαλλοντικές μελέτες για τα υπό κατασκευή μεγάλα έργα που πρέπει να έχουν τη σύμφωνη γνώμη των τοπικών αρχών, της Τοπικής και Νομαρχιακής Αυτοδιοίκησης. 

Ο Συνασπισμός ζήτησε την απόσυρση του νομοσχεδίου για την ιδιωτικοποίηση και μετοχοποίηση των Οργανισμών Λιμένων Πειραιά και Θεσσαλονίκης γιατί πιστεύει ότι δεν προστατεύετε την τοπική και εθνική οικονομία και εκχωρεί δικαιώματα δημόσιας γης και περιουσίας σε ολίγους πλην εκλεκτούς ιδιώτες. 

Η ιδιωτικοποίηση των λιμανιών του Πειραιά και της Θεσσαλονίκης θα επιφέρει δημόσια απώλεια στην εθνική και τοπική οικονομία. Και καλώ τον Υπουργό Εμπορικής Ναυτιλίας και τους συναδέλφους της Πλειοψηφίας να λάβουν σοβαρά υπόψη τους τα αποτελέσματα αυτών των πολιτικών. Εκεί που εφαρμόστηκαν είχαμε τραγικά αποτελέσματα. 

Ο Συνασπισμός επιμένει στην απόσυρση του νομοσχεδίου. Ευχαριστώ. 

(Θόρυβος στο βάθος της Αίθουσας) 

ΠΡΟΕΔΡΕΥΩΝ (Λουκάς Αποστολίδης): Κύριε Καψή, πήγατε εκεί και ταράξατε τα ύδατα βλέπω! 

ΓΙΑΝΝΗΣ ΚΑΨΗΣ: Εγώ πάντοτε ταράζω τα ύδατα, κύριε Πρόεδρε! 

ΠΡΟΕΔΡΕΥΩΝ (Λουκάς Αποστολίδης): Επειδή συζητούμε για τα λιμάνια, γι' αυτό μίλησα για ύδατα. 

Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, ζούμε πράγματι μια περίοδο γενικότερων πολιτικών και κοινωνικών ανακατατάξεων, αυτές που θέλουν να καταργήσουν ιδεολογίες και οράματα, αυτές που θέλουν όλα να τα ισοπεδώσουν στην προοπτική της διαχείρισης και στη λογική της διαχείρισης. 

'Ομως, πρέπει κάποια στιγμή να καταλάβουμε πως δεν είναι πανάκεια ούτε η ιδιωτικοποίηση, όπως δεν ήταν ασφαλώς ούτε η γενική κρατικοποιημένη δράση μέχρι σήμερα σαν οικονομικό σύστημα. Και αυτά αποδείχθηκαν και κρίθηκαν στην ιστορία. Και έτσι κατέρρευσε το καθεστώς στη Σοβιετική 'Ενωση. 'Ετσι όμως, κάποιοι σήμερα θέλουν και σε αυτήν την Αίθουσα να μας περάσουν τη μοναδική σκέψη, τη μοναδική τους πολιτική φιλοσοφία, τη λογική της νεοφιλελεύθερης άποψης, πως όλα πια επαφίονται στην οικονομία της αγοράς. 

Ανακαλύψαμε στη χώρα μας, ανακάλυψε η Κυβέρνηση, με καθυστέρηση φαίνεται, την έννοια της ιδιωτικοποίησης και του ρόλου της. Βρήκε, δηλαδή, τον παπά για να θάψει τα πάντα! 

Μιάμιση ώρα πριν, όσον αφορά τη Θεσσαλονίκη, με τη δική της λογική, προχώρησε στην ιδιωτικοποίηση της Διεθνούς 'Εκθεσης Θεσσαλονίκης, παραβλέποντας τον ιδιαίτερο στρατηγικό της ρόλο, παραβλέποντας την κοινωνική προσφορά, αλλά και την προσφορά στην ανάπτυξη της οικονομίας και της περιοχής, αλλά και της Ελλάδας γενικότερα. 

Αυτήν τη στιγμή, στο όνομα της ανάπτυξης, προχωράει στην ιδιωτικοποίηση των σημαντικότερων λιμανιών της χώρας μας. 

Το προηγούμενο νομοσχέδιο, λίγες ώρες πριν, έλεγε ότι προχωράει σ' αυτήν τη μορφή, γιατί έτσι θα υπάρξει καλύτερη διαχείριση. Δεν μπόρεσε βέβαια να πει αυτό που λέει στο συζητούμενο νομοσχέδιο, ότι προχωράει στη μετατροπή των λιμανιών σε ανώνυμες εταιρείες, γιατί είναι πλέον ευέλικτες. 

Ανώνυμη εταιρεία όμως, με ιδιαίτερο διαχειριστικό ρόλο και σχέδιο ήταν και η Διεθνής 'Εκθεση Θεσσαλονίκης. 

Είναι όλα δικαιολογίες, είναι όλα προσχήματα σε μια απόφαση που έχει πάρει, χωρίς να είναι η ίδια αποφασισμένη, γιατί δεν μπορεί να πείσει ούτε τον εαυτόν της, πως κάποια πράγματα πρέπει να αλλάξουν. Πρέπει να υπάρξουν κάποιες προσαρμογές. Εάν όμως, κύριοι, αφεθούμε έτσι άκριτα, χωρίς σκέψη, χωρίς ανάλυση και λογική, πού θα οδηγηθούμε; 

Σήμερα, ο ειδικός μας εισηγητής για τη Διεθνή 'Εκθεση Θεσσαλονίκης είπε πως γίνατε "νεκροθάφτες" της Θεσσαλονίκης. 

Με το δεύτερο, στην ίδια ημέρα, νομοσχέδιο εγώ εκτιμώ πως έχετε πάρει τέτοια φόρα που με αγωνία περιμένω, μήπως τελικά περάσει σε αυτήν τη βιασύνη και η σκέψη πως θα χρειαστεί και ο Λευκός Πύργος να ιδιωτικοποιηθεί, να γίνει ίσως καμιά ψαροταβέρνα με το όνομα -ξέρω εγώ;-"'Ικαρος", ίσως και το Σέιχ-Σου. Αλλά αυτό ίσως δεν σας συμφέρει, γιατί κάηκε με τη δική σας απουσία από τη στήριξή του... 

ΚΥΡΙΑΚΟΣ ΣΠΥΡΙΟΥΝΗΣ: 'Ελεος! 

ΓΕΩΡΓΙΟΣ ΡΟΚΟΣ: 'Ελεος, κύριε Σπυριούνη. Αυτό λέμε και εμείς τόσα χρόνια τώρα εδώ, για να καταλάβετε πως κάποια πράγματα αναλύονται πράγματι. 

ΚΥΡΙΑΚΟΣ ΣΠΥΡΙΟΥΝΗΣ: Μηδέν άγαν! 

ΓΕΩΡΓΙΟΣ ΡΟΚΟΣ: Υπάρχει ανάγκη να υπάρχει και ο ιδιωτικός τομέας, όπως και ο δημόσιος, αρκεί αυτά να μην τα διαχωρίζεις. 

ΠΡΟΕΔΡΕΥΩΝ (Λουκάς Αποστολίδης): 'Ακουσον μεν, πάταξον δε. Πρώτα θα ακούσετε. 

ΓΕΩΡΓΙΟΣ ΡΟΚΟΣ: Και εμείς στο ΔΗ.Κ.ΚΙ. λέμε πως είναι κρίσιμος και αναγκαίος ο δημόσιος τομέας, υπάρχει ανάγκη συνύπαρξης με τον ιδιωτικό τομέα, που πρέπει να υπάρχουν και να συναγωνίζονται, να ανταγωνίζονται προς όφελος της οικονομίας και της ανάπτυξης της χώρας. Αυτό που κάνετε εσείς είναι ένα μόρφωμα, το πάντρεμα δύο διαφορετικών αντιλήψεων, δηλαδή του ιδιωτικού τομέα και του δημόσιου τομέα στην ίδια επιχειρηματική δράση. Δεν καταλαβαίνετε τελικά, παρ' ότι έχετε παραδείγματα από τις μέχρι τώρα ιδιωτικοποιήσεις, ότι δεν μπορούν να υπάρχουν δύο διαφορετικές λογικές; Δεν μπορεί να συνυπάρχει ο ένας, που έχει στόχο το κέρδος και μόνο το κέρδος -και είναι ο ιδιωτικός τομέας, που έτσι πράγματι είναι- με τον άλλο, το δημόσιο τομέα, που έχει τη λογική της εθνικής στρατηγικής και πορείας αυτής της χώρας. Το δοκιμάσατε στον ΟΤΕ και ζείτε τους κραδασμούς σήμερα αυτού του αποτυχημένου συστήματος. Πριν λίγες μέρες ο κ. Χρυσολούρης αναγκάστηκε σε παραίτηση, διότι ενώ είχε συμπεφωνημένα πριν μπει στο χρηματιστήριο της Νέας Υόρκης, υπαγορεύτηκε από ιδιωτικές λογικές, για να αλλάξει πολιτική ώστε σήμερα να κρεμόμαστε στα διεθνή δικαστήρια, μετά από προσφυγές της κεφαλαιαγοράς και να πληρώνουμε δισεκατομμύρια συνέπειες απ' αυτές τις ατολμίες που σας χαρακτηρίζουν. Υπάρχει η δυνατότητα κάποιες επιχειρήσεις να δουλέψουν με ιδιωτικοοικονομικά κριτήρια και τη λογική του κέρδους. Σε μία οικονομία ελεύθερης αγοράς μπορεί και πρέπει έτσι να είναι. Αυτές του δημόσιου χαρακτήρα, που έχουν εθνικό και στρατηγικό ρόλο πρέπει να υπάρχουν, για να χαράζουν μία εθνική στρατηγική στην πορεία της ανάπτυξης. Μπορούν να λειτουργούν με ιδιωτικοοικονομικά κριτήρια, αφού έτσι το θέλετε. 

ΚΥΡΙΑΚΟΣ ΣΠΥΡΙΟΥΝΗΣ: Αυτό γίνεται. 

ΓΕΩΡΓΙΟΣ ΡΟΚΟΣ: Δεν γίνεται αυτό. Υπάρχουν συγκρούσεις, γιατί υπάρχουν διαφορετικές αντιλήψεις. Συμμετέχουν διαφορετικές αντιλήψεις και διαφορετικοί στόχοι. Ο ένας πρέπει να έχει τον εθνικό στόχο και ο άλλος έχει εκ των πραγμάτων τον προσωπικό στόχο, το κέρδος. Αυτά τα πράγματα δεν μπορούν να συνυπάρχουν. 

Εξάλλου κάθε φορά σ' αυτές τις προσπάθειές σας διαπιστώνετε ότι δεν έχετε συμμάχους ούτε από τη μία πλευρά ούτε από την άλλη. Και εννοώ τους φορείς. Στο συγκεκριμένο νομοσχέδιο ενώ περίμενα -διότι θεωρείται από τα καλά παιδιά ο κύριος Υπουργός στην προτίμηση των εφοπλιστών- να έχει μία συναίνεση τουλάχιστον από εκεί ούτε εκεί την έχει. Περίμενα να έχει αντίθετους μόνο τους εργαζόμενους ως φυσιολογική αντίδραση, αλλά είχε και τους ίδιους τους φορείς, τα επιμελητήρια. Και υπαγορεύει η πραγματικότητα αυτό που λέει το ΔΗ.Κ.ΚΙ., συνύπαρξη των δύο φορέων, των δύο στρατηγικών και του δημόσιου τομέα και του ιδιωτικού. 'Ηδη αυτό γίνεται στην Ευρωπαϊκή 'Ενωση στα λιμάνια. Γιατί δεν θέλετε να το δείτε; Στη Γένοβα έχει επιλεγεί αυτή η στρατηγική και λειτουργεί περίφημα. Υπάρχει ένα κομμάτι του λιμανιού, το οποίο λειτουργεί κάτω από τον έλεγχο του δημόσιου τομέα, διότι εξυπηρετεί δημόσιο συμφέρον σε συγκεκριμένους τομείς και άλλες ζώνες του λιμανιού, που έχουν εκχωρηθεί σε καθαρόαιμα ιδιωτικοοικονομικού κριτηρίου συγκροτήματα, τα οποία αποδίδουν και αυτά με τη σειρά τους και έχουν δώσει λύσεις εκεί που θέλουν αυτοί που διεκδικούν την αλλαγή του συστήματος και του φορέ τους. Το ίδιο συμβαίνει στο λιμάνι της Βαρκελώνης. Υπάρχει παράλληλη δράση και του δημόσιου χαρακτήρα και του ιδιωτικού σε έναν ανταγωνισμό, ο οποίος φέρνει αποτελέσματα, ο οποίος προχωράει στη νέα λογική, αυτή που εσείς ονομάζετε εκσυγχρονισμό. Μα, εν τοιαύτη περιπτώσει, αν δεν είσθε πολιτικοί του οράματος -τα έχετε καταργήσει πράγματι, τα έχετε αποφύγει- είσθε διαχειριστές. Αλλά είσθε ανίκανοι διαχειριστές. Στο ίδιο πλαίσιο της λογικής, που κινείται σήμερα η νεοφιλελεύθερη ευρωπαϊκή κοινωνία ούτε εκεί μπορείτε να προσαρμοστείτε. Και γιατί; Εδώ είναι το μεγάλο θέμα. Γιατί επιμένετε να διατηρείτε πελατειακές σχέσεις με συγκεκριμένα και συγκροτημένα οικονομικά συμφέροντα. Είναι δικοί σας σημερινοί πελάτες. Είναι αυτοί, που ήδη έχουν αναγραφεί στις εφημερίδες ότι διεκδικούν κομμάτι της ιδιωτικοποίησης. Είναι αυτοί που αν δεν εκσυγχρονίσουμε το κομμάτι του δημόσιου χαρακτήρα και του δημόσιου τομέα, στην πορεία θα το απορροφήσουν, αλλά προς όφελός τους. 

Πρέπει να καταλάβετε, κύριοι συνάδελφοι, ότι μιλάμε για μία δραστηριότητα που έχει ιδιαίτερο στρατηγικό χαρακτήρα για τη χώρα μας, όπου η νέα τάξη πραγμάτων διατηρεί ακόμα ανοιχτά προβλήματα. Μετά τη διάλυση της Γιουγκοσλαβίας, μετά τους κραδασμούς της οικονομίας της Βουλγαρίας, μετά τα όσα έχουν συμβεί στην Αλβανία και τα όσα συμβαίνουν στο Κόσοβο, καταλαβαίνει κανείς τον ιδιαίτερο στρατηγικό ρόλο που έχουν και πρέπει να παίξουν τα λιμάνια μας. Είχα ρωτήσει και στην επιτροπή, μήπως ήταν τυχαία η εξαγορά του λιμανιού της Αυλώνας από την Τουρκία; 'Εγινε για επιχειρηματικούς λόγους ή για επιχειρησιακούς λόγους; Φυσικά συνέβη το δεύτερο, κύριοι συνάδελφοι. 

Με αυτά που περνάτε σήμερα δίνετε τη δυνατότητα στην Τουρκία, αλλά και σε άλλες χώρες που θέλουν να εκμεταλλευθούν τη στρατηγική μας θέση να γίνουν μέτοχοι. Και μη μου πείτε ότι μπορείτε να το ελέγξετε αυτό. Πώς θα διασφαλίσετε ότι δεν θα αγοραστούν μετοχές από συγκεκριμένα συμφέροντα που υπαγορεύουν στρατηγικές και επιλογές της γειτονικής χώρας; Αυτοί καταλαβαίνουν ότι σήμερα υπάρχει περιθώριο άσκησης πολιτικής μέσα από τα λιμάνια. 

Ξεχνάτε την πρόσφατη ιστορία με το εμπάργκο και το στρατηγικό ρόλο του λιμανιού της Θεσσαλονίκης; 'Ηταν μια πολιτική απόφαση μιας κυβέρνησης για άλλους θετική και για άλλους αρνητική. Για μας ήταν θετική. Για τον κ. Σπυριούνη απ' ό,τι βλέπω ήταν αρνητική. 'Ομως ασκήθηκε εξωτερική πολιτική και σε κάθε περίπτωση από τα λιμάνια ασκείται εθνική στρατηγική και εξωτερική πολιτική. 

Είπε ο κύριος Υπουργός ότι χρησιμοποιεί το λιμάνι της Θεσσαλονίκης και το λιμάνι του Πειραιά σε ένα πιλοτικό πρόγραμμα για να δει τι θα κάνει με το σύνολο των λιμανιών της χώρας μας. Σοβαρά το λέτε αυτό; Θα ξεκινήσετε πιλοτικό πρόγραμμα από τα μεγαλύτερα λιμάνια, από αυτά που έχουν το μεγάλο βάρος, τη μεγάλη ευθύνη άσκησης πολιτικής, οικονομικής, εθνικής κλπ.; 

'Ομως, προανήγγειλε στην επιτροπή ότι από τώρα άλλα πέντε λιμάνια θα προχωρήσουν. Κατά συνέπεια η απόφαση δεν είναι πιλοτική. Είναι μια γενικότερη στρατηγική της Κυβέρνησης, στην υπηρεσία συγκεκριμένων συμφερόντων, για πλήρη απελευθέρωση της αγοράς σε αυτούς που μόνιμα πια από δω και πέρα θα επιδιώκουν κυριαρχία και κέρδος. Μπαίνουμε σε μεγάλες περιπέτειες. Δεν έχουν κλείσει τα προβλήματα που μας περιβάλλουν. Η ανησυχία μας μεγαλώνει. Το λιμάνι της Θεσσαλονίκης έχει έναν ιδιαίτερο στρατηγικό ρόλο και για την ανάπτυξη, γιατί και η ανάπτυξη είναι πολιτική επιλογή. 'Εχει σημασία και για τη χάραξη μιας εθνικής στρατηγικής γιατί δεν έχει κλείσει το θέμα της νέας τάξης πραγμάτων που επιδιώκει τα δικά της συμφέροντα με δικές της στρατηγικές. 

'Ερχομαι στους εργαζόμενους. Διαπιστώνει κανείς ότι βρισκόμαστε σε μια εποχή που υπάρχει ανεργία, γενικότερη δυσπραγία, με κορυφωμένη αγωνία. Εγώ θεωρώ ότι είναι ιεροσυλία αυτήν την ανασφάλειά τους κάθε φορά να την παρηγορείτε με ψευδολογίες. Γνωρίζουμε όλοι -έχει αποφανθεί εξάλλου το Συμβούλιο Επικρατείας- ότι στις ανώνυμες εταιρείες δεν υπάρχει μονιμότητα. Κάθε στιγμή θα είναι πια θέμα πολιτικής επιλογής στην οποία θα προχωρήσουν τα συγκεκριμένα συμφέροντα, ο τρόπος με τον οποίο θα προχωρήσουν στις δικές τους εργασιακές πολιτικές. 

Τους βρίσκετε σήμερα σε αδυναμία και με τη φόρα που έχετε πάρει και τα βήματα που έχετε κάνει σε ανασφάλεια και τους βάζετε σε διαπραγμάτευση, η οποία οδηγεί σε συμβιβασμό. 'Ομως, προχθές προειδοποιηθήκατε στην επιτροπή από τους φορείς των εργαζομένων ότι αυτά τα πράγματα θα οδηγήσουν στο μέλλον σε εκρηκτικές καταστάσεις αν δείξετε ασυνέπεια. Και θα δείξετε ασυνέπεια εκ των πραγμάτων γιατί δεν θα μπορείτε να κάνετε διαφορετικά. 

'Ελεγα προηγουμένως ότι θα έπρεπε να έχετε τουλάχιστον τη στοιχειώδη στήριξη των επιμελητηρίων και ακούσατε στην επιτροπή ότι σας αμφισβητούν. Αυτοί θέλουν μία πλήρη ιδιωτικοποίηση γιατί αυτό είναι σήμερα το σύγχρονο μοντέλο του φιλελευθερισμού και αυτοί μέσα από αυτήν τη λογική θέλουν να πορεύονται. Βλέπουν ότι αυτό το σύστημα που εσείς επιλέγετε, το άτολμο, το βήμα του πελαργού δεν μπορεί να τους ικανοποιήσει. Ενώ περιμένουν επιχειρηματικές πρωτοβουλίες που θα δίνουν λύση στα καθημερινά τους προβλήματα δεν το διαβλέπουν. 

Μιλάτε βέβαια και για το πρόσωπο του εκσυγχρονισμού. 'Ομως, εκατοντάδες δισεκατομμύρια τα τελευταία δέκα χρόνια έχουν δοθεί για τον εκσυγχρονισμό αυτών των λιμανιών και δεν είναι τυχαία τα οικονομικά τους αποτελέσματα, με πέντε έως δέκα δισεκατομμύρια (5.000.000.000 έως 10.000.000.000) κάθε χρόνο. Συνεπώς ούτε αυτός είναι ο στόχος σας. Ποιος είναι; Μένει μόνο ένας, αυτός που προείπα. Η ικανοποίηση κάποιων που επιδιώκουν μέσα από την αδυναμία του σημερινού πολιτικού συστήματος να περάσουν τα συγκεκριμένα συμφέροντά τους, να τα ιδιοποιηθούν, να τα κάνουν δικά τους με τις μετοχές που θα αγοράσουν γιατί είναι οι μοναδικοί, οι λίγοι οι οποίοι θα έρθουν σε αυτήν τη φάση να εκμεταλλευθούν την ευκαιρία που τους δίνεται. 

'Ομως, έτσι, κύριε Υπουργέ, παίρνετε μεγάλες ευθύνες επάνω σας για το μέλλον της χώρας. 'Ετσι καταλαβαίνετε ότι κάνοντας βήματα που είναι απλές αντιγραφές χωρίς επιχειρησιακά σχέδια και χωρίς μελέτες. Μα, αλήθεια λέτε τώρα ότι θα κάνετε πρώτα την ανώνυμη εταιρεία και μετά θα κάνετε τις εκτιμήσεις των περιουσιακών της στοιχείων και μετά θα καλέσετε από το εξωτερικό ένα σύμβουλο για να μας βάλει γυαλιά, αφού πρώτα έχετε διασφαλίσει από αυτήν τη Βουλή τη νομιμότητα των κινήσεών σας; Μετά ό,τι βρέξει η αγορά. 

Δεν είναι ο μοναδικός τομέας ούτε ο μοναδικός Υπουργός, είναι μια γενικότερη φιλοσοφία της Κυβέρνησης που έχει βάλει στο περιθώριο τον παραγωγικό ιστό της χώρας και τον έχει υπονομεύσει και στον πρωτογενή τομέα και στο δευτερογενή. 

Από εδώ και πέρα μένει εν όψει των κραδασμών που υπάρχουν στην κοινωνία να αντιληφθείτε ότι αυτό το σύστημα δεν περπατάει. Πρέπει με τόλμη να προχωρήσετε πολιτικά, πρέπει με ρεαλισμό στη σύγχρονη εποχή να αναλύσετε τα γεγονότα. Δεν μπορείτε να έρχεσθε εδώ με θολά νομοσχέδια και δικαιολογίες οι οποίες ανατρέπονται στο επόμενο νομοσχέδιο και να προσπαθείτε να πείσετε το Κοινοβούλιο για να πάρετε εξουσιοδότηση όπως πήρατε και στο προηγούμενο νομοσχέδιο και όπως θα επιδιώξετε και για το σημερινό. 

'Ελεγα προχθές πως θα αποδειχθεί ότι αυτοί που χλεύαζαν τον Υπουργό χθες και το νομοσχέδιο, θα έρθουν στο τέλος σαν στρατιώτες να ταυτισθούν και να υπερψηφίσουν το προηγούμενο νομοσχέδιο. Δεν διαψεύσθηκα. 'Ομως, στο τέλος χάριν της ενότητας του κόμματος που καταρρέει και καταρρέει στη λαϊκή βάση επιδιώκετε με τέτοιους συμβιβασμούς που δεν δίνουν πολιτική ταυτότητα και όραμα ούτε ελπίδα στο λαό να μείνετε όσο μπορείτε στην εξουσία. 

'Ερχονται μέσα από αυτό το κενό οι άλλες δυνάμεις για την επόμενη δεκαετία να σχεδιάσουν μέσα από τη δημιουργία άλλων δογμάτων, άλλων διαπλεκομένων συμφερόντων, άλλης μοιρασιάς της πίτας, για να δώσουν αδιέξοδο στα μικρά καθημερινά προβλήματα. 'Ετσι οι ίδιοι πάτε όπου σας πάει ο άνεμος, αδύναμοι να αντιμετωπίσετε πράγματι μία δύσκολη παγκόσμια πραγματικότητα, αυτή που επιβάλλει η παγκοσμιοποίηση και η διεθνοποίηση της οικονομίας και της αγοράς, αυτή που επιβάλλουν οι ίδιες οι εξελίξεις στην Ευρωπαϊκή 'Ενωση, αυτή που επιβάλλει η νέα τάξη πραγμάτων. 

Για τους πολιτικούς χρειάζεται πολιτική σκέψη, χρειάζεται όραμα, που θα γεννήσει την ελπίδα στους πολίτες, για να μπορέσουν να ξαναέλθουν μαζί μας. Και τότε ο καθένας με τις δικές του προτάσεις ας μοιραστεί την πίτα της πολιτικής άποψης και όχι της καθημερινής διαχείρισης, η οποία τελικά καταντά φθηνό εμπόρευμα σε αυτούς που έχουν σήμερα τη μεγάλη ισχύ. 

Φυσικά είναι αυτονόητο ότι το καταψηφίζουμε! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα ήθελα να προτείνω στο Σώμα, να μιλήσουν δύο-τρεις συνάδελφοι ακόμα και να διακόψουμε για απόψε, έτσι ώστε αύριο το πρωϊ να μιλήσουν και οι υπόλοιποι συνάδελφοι, χωρίς βέβαια να έχουν δικαίωμα δευτερολογίας ο Υπουργός και οι Κοινοβουλευτικοί Εκπρόσωποι, με την υπόσχεση βεβαίως από τα κόμματα της Βουλής ότι θα τελειώσει το νομοσχέδιο μέχρι τις 16.00'. Γιατί σήμερα ήδη θα πάει δώδεκα η ώρα με τους συναδέλφους που θα μιλήσουν και δεν έχει νόημα να συνεχίζεται η συζήτηση σε μία άδεια Αίθουσα. 

ΠΡΟΕΔΡΕΥΩΝ (Λουκάς Αποστολίδης): Αν γίνεται δεκτή η πρότασζ από όλες τις πτέρυγες, από εμένα δεν υπάρχει καμία αντίρρηση! 

ΚΥΡΙΑΚΟΣ ΣΠΥΡΙΟΥΝΗΣ: Ας μιλήσουμε όσοι είμαστε! 

ΠΡΟΕΔΡΕΥΩΝ (Λουκάς Αποστολίδης): 'Οχι όσοι είσαστε! 

ΙΩΑΝΝΗΣ ΤΖΩΑΝΝΟΣ: Θα μιλήσει απόψε ένας από κάθε κόμμα; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μιλήσουν απόψε άλλοι τρεις-τέσσερις συνάδελφοι! 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα μιλήσει ένας από κάθε κόμμα, δηλαδή τρεις συνάδελφοι και δεν θα έχετε δικαίωμα δευτερολογίας οι υπόλοιποι συνάδελφοι, όπως έκανε την πρόταση ο κ. Γεωργακόπουλος. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είναι γραμμένοι οκτώ. Δεν ξέρω αν είναι γραμμένοι από το Συνασπισμό ή από το Κ.Κ.Ε. Νομίζω ότι από το Κ.Κ.Ε. δεν είναι γραμμένοι. 'Αρα να μιλήσουν απόψε οι τέσσερις πρώτοι και οι υπόλοιποι τέσσερις αύριο. 

ΠΡΟΕΔΡΕΥΩΝ (Λουκάς Αποστολίδης): Μάλιστα! Δηλαδή, θα μιλήσουν απόψε ο κ. Καλός, ο κ. Μελάς, ο κ. Καψής και ο κ. Σπυριούνης. Αύριο θα έχουν δικαίωμα και πρωτολογίας και μικρής δευτερολογίας οι Κοινοβουλευτικοί Εκπρόσωποι και ο κύριος Υπουργός και δεσμεύεται το Σώμα ότι θα τελειώσει το νομοσχέδιο αύριο. Νομίζω ότι αυτή είναι ομόφωνη απόφαση! Συμφωνούμε, λοιπόν, σε αυτήν τη διαδικασία. 

Ο κ. Καλός έχει το λόγο. 

ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, μεγάλοι οικονομολόγοι, όπως ο Μάρσαλ, ο Πιγκό και άλλοι, αναφέρουν στα κείμενά τους σήμερα ότι η κοινωνικοοικονομική ανάπτυξη του 20ου αιώνα δεν οφείλεται τόσο στη βιομηχανική επανάσταση όσο στην ανάπτυξη των μεταφορών. 

'Ενα από τα βασικότερα στοιχεία της διεθνούς μεταφορικής αλυσίδας είναι και τα λιμάνια είτε αυτά είναι θαλάσσια είτε είναι ποτάμια. Περίπου το 90% των εμπορευμάτων των κοινοτικών χωρών από και προς τις τρίτες χώρες και το 30% του διακοινοτικού εμπορίου διακινείται από τα λιμάνια της Ευρωπαϊκής 'Ενωσης. 

Παράλληλα με την παραγωγή και την προσφορά υπηρεσιών σε εμπορεύματα και σε μεταφορικά μέσα, μεγάλη είναι η προσφορά των λιμένων και στη διακίνηση των επιβατών. Το λέμε συχνά ότι δεκάδες εκατομμύρια άνθρωποι διακινούνται ετησίως μέσω των κοινοτικών λιμένων. 

Η 'Ενωση αναγνωρίζοντας τη μεγάλη προσφορά ακριβώς αυτών των κομβικών σημείων και της οικονομικής της ανάπτυξης, αλλά και της μεταφορικής της πολιτικής, τα ενέταξε στα διευρωπαϊκά δίκτυα, αλλά και στα πανευρωπαϊκά δίκτυα και μαζί στους τέσσερις πανευρωπαϊκούς χώρους του Ελσίνκι. 

'Εχουμε έτσι μια συνέχεια πολιτικής στην Ευρωπαϊκή 'Ενωση στον τομέα. Θα ήταν, λοιπόν, αντιεπιστημονικό και αντίθετο νομίζω στην οικονομία των μεταφορών, η μη συμπερίληψη από την ένωση των λιμένων στον ολοκληρωμένο στρατηγικό σχεδιασμό της για την ανάπτυξη και τον εκσυγχρονισμό των μεταφορικών συστημάτων της Ευρώπης. 

Είναι γνωστό, κυρίες και κύριοι συνάδελφοι, ότι και η χώρα μας έχει εντάξει μεταξύ των άλλων στα διευρωπαϊκά δίκτυα τον ΠΑΦΕ και την Εγνατία, ενώ στην Ελλάδα καταλήγουν τρία από τα δέκα πανευρωπαϊκά αυτά δίκτυα, καθώς βρισκόμαστε μπροστά στους τέσσερις πανευρωπαϊκούς χώρους αντίστοιχων μεταφορικών συνδυασμένων συστημάτων που είναι η Μαύρη Θάλασσα, η Μεσόγειος και η Αδριατική, το Ιόνιο. 

Είναι επίσης γνωστό ότι η Ευρωπαϊκή Επιτροπή μέσω της Πράσινης Βίβλου για τα λιμάνια και τις θαλάσσιες μεταφορές κοντινών αποστάσεων, αυτό που λέμε σήμερα Short Sea Shipping, προωθεί εκτός των άλλων την ενιαία πολιτική για τα κοινοτικά λιμάνια, τη δημιούργησε στα σπάργανα και κάνει ό,τι μπορεί για να την εφαρμόσει, να τη συντονίσει θα έλεγα καλύτερα. Μιλά σήμερα για εσωτερίκευση του εξωτερικού κόστους και για το Private Public Partnership το PPS που λέμε, δηλαδή σχήματα μικτά μεταξύ ιδιωτικού και δημόσιου τομέα για την αποτελεσματικότερη χρηματοδότηση, άρα και την ανάπτυξη λιμενικών και γενικά μεταφορικών συνδυασμένων υποδομών. 

Και εδώ τι γίνεται, στην Ελλάδα, στη χώρα μας; Θα περιμέναμε η Κυβέρνηση και ιδιαίτερα το Υπουργείο Εμπορικής Ναυτιλίας και τα συναρμόδια με αυτό Υπουργεία, να φέρουν κάποτε στη Βουλή -το έχουμε πει και σε άλλες συναντήσεις κοινοβουλευτικού ελέγχου- προς συζήτηση ένα ολοκληρωμένο στρατηγικό σχεδιασμό για την ανάπτυξη, τον εκσυγχρονισμό των μεταφορικών συστημάτων της χώρας μας. Περισσότερο θα έλεγα για την εναρμόνιση των ελληνικών μεταφορικών συστημάτων με εκείνα των άλλων χωρών της 'Ενωσης και ιδιαίτερα επιτέλους για τη θεσμοθέτηση μιας ολοκληρωμένης λιμενικής πολιτικής που την έχει ανάγκη η χώρα και η οποία θα μπορούσε να λειτουργήσει πιλοτικά στα πλαίσια της Ευρωπαϊκής 'Ενωσης, αφού και χώρα νησιωτική είμαστε και χώρα ναυτιλιακή είμαστε και χώρα απ' ό,τι αποδεικνύεται ανάγκης συνδυασμένων μεταφορών είμαστε. 

Κανείς δεν πρέπει σήμερα να αμφιβάλλει, λοιπόν, ότι υπάρχει μια σοβαρή ασυμμετρία και το λέω με καθαρή συνείδηση, κύριε Υπουργέ, μεταξύ των μεταφορικών συστημάτων στην Ελλάδα, σε σχέση με εκείνα των άλλων χωρών και των κομβικών σημείων των μεταφορικών συστημάτων, δηλαδή των λιμανιών. 

Υπάρχει χάος το οποίο έχει δημιουργηθεί χρόνια τώρα μεταξύ των μεταφορικών συστημάτων, αλλά και μεταξύ εκείνων των πολιτικών που θα συνέδεαν μεταξύ τους τον άξονα μιας λιμενικής πολιτικής, που σήμερα θα μπορούσαμε να την ακολουθήσουμε και θα ήταν ευχής έργο για τη χώρα. 

Η απόσταση διευρύνεται αντί να μικραίνει σε σχέση με τις αρνητικές συνέπειες που προκαλεί στην οικονομία και αυτό γιατί η σημερινή Κυβέρνηση δεν διαθέτει σύγχρονη σκέψη, θα έλεγα, για να αντιμετωπίσει αυτήν τη νέα τάξη πραγμάτων στις πανευρωπαϊκές μεταφορές και διεθνώς. 

Τα παραπάνω γίνονται κατανοητά με μια ματιά γύρω μας. Απλά παραδειγματικά θα πω: Στο λιμάνι του Πειραιά είχαμε το 1998 -και ας με διαψεύσετε αν κάνω λάθος- μια κίνηση περίπου επτακοσίων χιλιάδων TEU σε φόρτωση και εκφόρτωση, ενώ την ίδια χρονική περίοδο τα λιμάνια της κεντρικής και της ανατολικής Μεσογείου εμφάνιζαν μιαν αύξηση κίνησης σε ίδιες μονάδες μ' αυτές που προείπα, πολλαπλάσια εκείνης που είχαν εξασφαλίσει ο ΟΛΠ και ο ΟΛΘ. 

Συγκεκριμένα παραδείγματα θα πω. Το λιμάνι της Τσογια Τάουρο, διακίνησε το 1998 ένα εκατομμύριο πεντακόσιες χιλιάδες TEU, το λιμάνι της Γένοβας ένα εκατομμύριο διακόσιες χιλιάδες TEU στην Ιταλία, ενώ στη Μάλτα το Μάρσαξλοκ, περίπου εξακόσιες χιλιάδες TEU και προβλέπει ότι για τον επόμενο χρόνο θα τα διπλασιάσει. 

Να μιλήσω και για τα λιμάνια της Τουρκίας, για τη Σμύρνη, για το Χαιδάρ Πασά, για το Κούμπορτ και για τη Μερσίνα; Να πάω στη Κύπρο με το λιμάνι της Λεμεσού; Να πάμε στη Χάιφα που και αυτή στην περιοχή μας την ευρύτερη είναι από πλευράς Ισραήλ; 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

'Η να αναφερθώ στα λιμάνια της δυτικής Μεσογείου, όπως είναι αυτό της Αλγκεφύρας, της Βαρκελώνης, της Βαλέντσια κλπ., στα οποία η διακίνηση τον τελευταίο καιρό έχει αυξηθεί αναλογικά πολύ δυναμικότερα, απ' ό,τι εμείς μπορέσαμε να την αυξήσουμε και στο ένα κεντρικό λιμάνι, που είναι το μητρικό λιμάνι της χώρας, αλλά και στη Θεσσαλονίκη; 

Να θυμίσω ότι στο λιμάνι του Τάραντα δημιουργούνται -για να δούμε και το θέμα των υποδομών- υποδομές με συμμετοχή και ιδιωτών για τη υποδοχή φέτος ενός εκατομμυρίου πεντακοσίων χιλιάδων TU, με τη βοήθεια μιας παράλληλης κατασκευής -προσέξτε το αυτό- ενός διεθνούς εμπορευματικού συμπληρωματικού κέντρου στην περιοχή της Πούλιας, για να εξυπηρετηθούν τρία-τέσσερα αδελφικά λιμάνια, δημιουργώντας ένα αξονικό σύστημα. 

Συμφωνούμε, λοιπόν, και σημειώνουμε όλα αυτά, για να δούμε καθαρά μία αλήθεια, κύριε Υπουργέ, ότι τα ελληνικά λιμάνια δυστυχώς -και πρέπει να το προσέξουμε αυτό, εφ' όσον κάνουμε ήδη την αρχή- έχουν μία παθολογία αυτήν τη στιγμή. Ποια; Γίνονται λιμάνια φίντερινγκ, χάνοντας μοιραία την ευκαιρία να γίνουν mοther-ports, όπως τα γειτονικά ανταγωνιστικά τους, με δικαίωμα να λένε ότι μπορούν τουλάχιστον να κάνουν υπηρεσίες σύγχρονες CLC. Μιλώ για τη φόρτωση των κοντέϊνερς, τουλάχιστον για το άμεσο μέλλον. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Αυτό το λέει και ο κύριος Υπουργός, κύριε συνάδελφε. 

ΓΕΩΡΙΟΣ ΚΑΛΟΣ: Εντάξει, εσείς που είσθε και γιατρός και βλέπετε αυτό το φίντερινγκ, που είπα ή τα κοντέϊνερς με περισσότερη, κύριε συνάδελφε, συμπάθεια, θα έχετε και το χρόνο, γιατί είσθε και εισηγητής. Λοιπόν, μη με διακόπτετε. Να τα πείτε αυτά. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε συνάδελφε... 

ΓΕΩΡΙΟΣ ΚΑΛΟΣ: Αν τα ακούσει ο Πρόεδρος, θα με προικοδοτήσει σαν την κυρία συνάδελφο του ΚΚΕ. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν θα πρέπει να λέμε ότι οι γιατροί δεν μπορούν να έχουν άποψη... 

ΓΕΩΡΓΙΟΣ ΚΑΛΟΣ: 'Οχι. 'Ισα-ίσα είπα ότι θα το γιατρέψει. 

ΠΡΟΕΔΡΕΥΩΝ (Παναγιώτης Σγουρίδης): "Με συμπάθεια" σημαίνει ότι έχει γνώσεις και μια και είναι και εισηγητής. 

ΓΕΩΡΓΙΟΣ ΚΑΛΟΣ: 'Ισα-ίσα, μου είναι πολύ αγαπητός ο συνάδελφος κι εγώ δεν θα μπορούσα να αρνηθώ... 

ΠΡΟΕΔΡΕΥΩΝ (Παναγιώτης Σγουρίδης): Διότι γιατρός είναι κι ο Υπουργός Εμπορικής Ναυτιλίας. 

ΓΕΩΡΓΙΟΣ ΚΑΛΟΣ: Ακριβώς. 

ΠΡΟΕΔΡΕΥΩΝ (Παναγιώτης Σγουρίδης): Και παράλληλα μέσα σ' αυτήν την Αίθουσα, όσοι βρισκόμαστε, μπορεί να έχουμε διαφορετικά επαγγέλματα, μπορεί να έχουμε διαφορετική επιστημονική κατάρτιση, αλλά αυτό δεν σημαίνει ότι δεν μπορούμε να πραγματευόμαστε σε βάθος κάποια νομοσχέδια. 

ΓΕΩΡΙΟΣ ΚΑΛΟΣ: Κύριε Πρόεδρε, νομίζω ότι προσπαθείτε να μου εκμαιεύσετε -προσέξτε το ρήμα που χρησιμοποιώ- καλά σχόλια για τον κύριο Υπουργό, για τον κύριο συνάδελφο. 

ΠΡΟΕΔΡΕΥΩΝ (Παναγιώτης Σγουρίδης): Πάντως δεν είμαι γιατρός, είμαι μηχανικός. 'Αρα, δεν εκμαιεύω. 

ΓΕΩΡΓΙΟΣ ΚΑΛΟΣ: Αυτά, λοιπόν, είναι αυτονόητα. 

Ας περάσουμε στην ουσία. Σημειώνω όλα αυτά, κύριε Πρόεδρε, για να δούμε καθαρά μία αλήθεια, αυτή που είπα. Κρούομε τον κώδωνα του κινδύνου. Τα αίτια είναι πολλά. Τα κυριότερα είναι η έλλειψη πληροφορικής και τηλεματικής, παρ'όλο που εμείς είχαμε παραδώσει το 1993 μια ολοκληρωμένη μελέτη για την έλλειψη σύγχρονου ηλεκτρομηχανολογικού εξοπλισμού. 

Να μας πείτε, κύριε Υπουργέ, αύριο που θα κλείσετε αυτήν τη συζήτηση, ώστε να έχουμε μία πληροφόρηση -με καλή καρδιά το λέω- γιατί με τόση μανία και ο ΟΛΠ και ο ΟΛΘ παραμένουν πιστά στα ΟΣΜΕ, ενώ είναι πολύ καλύτερα τα τρανστρεϊνερ; Και να μας πείτε και η έλλειψη του αξιόπιστου τιμολογίου, καθώς δεν υπάρχει σταθερό κοστολόγιο, θα μεταφερθεί ως παθολογική κατάσταση και στο νέο θεσμικό πλαίσιο; Τι θα γίνει; 

Επίσης, ας ομολογήσει η Κυβέρνηση το γεγονός ότι αποτελούμε φαινόμενο χώρας, καθώς ο σταθμός εμπορευματοκιβωτίων στο Νέο Ικόνιο είναι από τα μοναδικά τέρμιναλς -ελπίζω να μην έχει νόημα αυτό- που δεν διαθέτουν ίχνος σταθερών σιδηροδρομικών υποδομών, ενώ είναι ανύπαρκτο ένα σύγχρονο θεσμικό πλαίσιο για τα θαλάσσια και χερσαία συνδυασμένα και πολύτροπα συστήματα, που θα θεράπευαν τουλάχιστον από πλευράς λιμενικής πολιτικής αυτές τις ανάγκες. 

Θα ήθελα, λοιπόν, να πω ότι τελικώς, χωρίς καταστροφολογίες και χωρίς να λέμε πάντοτε αυτά που είναι αυτονόητα -στο κάτω-κάτω ο εισηγητής της Πλειοψηφίας σας τα ανέλυσε από πλευράς ελαττωμάτων θεσμικού πλαισίου πάρα πολύ αποτελεσματικά και πολύ αναλυτικά, κατά τη γνώμη μου- πρέπει να καταλήξουμε κάπου και να πούμε ποιες είναι οι διαφορές, που θέλει να καλύψει αυτό το θεσμικό πλαίσιο και ποιες θα έπρεπε να καλύψει. 

Πρώτον, είναι φανερό, κύριε Υπουργέ, ότι το νομοσχέδιο που φέρατε προς ψήφιση, δεν αποδίδει ουσιαστικά πολλά θετικά, εφόσον δεν βοηθάει προς καμία κατεύθυνση -το λέω γενικά, αλλά είναι καταστάλαγμα αυτό- στην ανάπτυξη των δύο μεγάλων λιμανιών της χώρας και ιδιαίτερα του Πειραιά. Δεν βελτιώνει ή δεν δείχνει να κινείται προς την κατεύθυνση της βελτίωσης. Θα μου πείτε, θα περάσουμε σε ευκολότερες προσεγγίσεις του θέματος, θα κάνουμε χίλια-δυο άλλα. Αυτά όμως είναι στο επίπεδο των επιθυμητών ενεργειών. Δεν φαίνεται πρακτικά να πηγαίνουμε προς αυτήν την κατεύθυνση. 

Δεύτερον, μιλάμε για αποτίμηση της περιουσίας του ΟΛΠ. Γνωρίζετε ότι εδώ θα συναντήσετε μεγάλα προβλήματα και για τις υποδομές και για τις υπερδομές. Και δεν θέλω να επεκταθώ, θα τα πούμε ίσως στην ανάλυση των άρθρων. 

Τρίτον, αόριστα λέτε ότι θα μπορεί ο νέος οργανισμός να δημιουργεί θυγατρικές εταιρείες -το είπε και ο κ. Τζωάννος- και εγώ ερωτώ για ποιες υπηρεσίες συγκεκριμένα; Μήπως θέλετε να δημιουργήσετε θυγατρική εταιρεία και για την εκμετάλλευση του σταθμού, για τη διακίνηση εμπορευματοκιβωτίων κλπ.; Τι προθέσεις υπάρχουν; Τουλάχιστον στο σχεδιασμό να τις μάθουμε, τώρα που θα το ψηφίσουμε. 

'Ηδη απ' ό,τι μαθαίνω, έχουν παρουσιαστεί -το είπε και η συνάδελφος από το Συνασπισμό- πάρα πολλοί μνηστήρες για να εξαγοράσουν ακριβώς τέτοιες συμμετοχές. Και έχω τη γνώμη ότι θα έχετε πολλά προβλήματα, κυρίως με τους χρήστες του ΣΕΜΠΟ, που δεν έχετε προβλέψει τη συμμετοχή τους, όπως δεν προβλέψατε και τη συμμετοχή της δευτεροβάθμιας τοπικής αυτοδιοίκησης τουλάχιστον και για λόγους ουσίας, στα διοικητικά συμβούλια όλων αυτών των φορέων. 

Τέλος, πέρα από τις διαφορές που έχουμε όσον αφορά το θεσμικό πλαίσιο, πέρα από τις ιδεολογικές διαφορές που έχουμε για το αν αυτό που κάνετε είναι άτολμο ή είναι, όπως λέτε εσείς, πρακτικό, θα ήθελα να πω: Προσέξτε τους εργαζομένους. Και δεν το λέω για να χαϊδέψω τα αυτιά κανενός. Και δεν το λέω γιατί θα ήθελα να είμαι αρεστός στην περιφέρειά μου. Το γνωρίζετε. 

'Εχουν τη διαβεβαίωσή σας από καιρό -και δεν είναι ανάγκη να καταθέσω στα Πρακτικά εφημερίδες τοπικές και άλλες- ότι δεν θα υποβιβασθεί το επίπεδο εργασίας, αμοιβών, αλλά και ασφάλισής τους. Τηρήστε τουλάχιστον απέναντι σ' αυτούς όλα όσα μας είχατε πει στην τελευταία μας επερώτηση, για τους υπαλλήλους, αλλά και για τους εργάτες και για τους χειριστές κυρίως και για τους επί συμβάσει, οι οποίοι όλοι μαζί δεν πρέπει να δουν το μέλλον τους να φαλκιδεύεται αν -ας ευχηθούμε- και ο ΟΛΠ δεν δει το μέλλον του να ξεπουλιέται. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μελάς έχει το λόγο. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, ήλθε τελικά προς ψήφιση στη Βουλή το νομοσχέδιο που αλλάζει το θεσμικό πλαίσιο του Οργανισμού Λιμένος Πειραιώς και του Οργανισμού Λιμένος Θεσσαλονίκης από νομικό πρόσωπο δημοσίου δικαίου σε ανώνυμη εταιρεία. 

Και λέω "ήλθε τελικά", διότι επί ενάμιση και πλέον χρόνο διοχετεύονται στο λιμάνι του Πειραιά και πιστεύω και της Θεσσαλονίκης φήμες για αλλαγή με αντιφατικό περιοδικά περιεχόμενο. 

Στο διάστημα αυτό οι εργαζόμενοι ευρίσκοντο σε αναστάτωση, σε αγανάκτηση ανησυχώντας για τα εργασιακά και ασφαλιστικά τους δικαιώματα και προέβησαν επανειλημμένως σε απεργιακές κινητοποιήσεις με επιπτώσεις οικονομικές τόσο στους ίδιους τους εργαζόμενους όσο και στους συναλλασσόμενους με τους οργανισμούς. 

Στην εισηγητική έκθεση του νομοσχεδίου αναφέρεται το εξής: "Με τη μετατροπή τους σε ανώνυμες εταιρείες οι Οργανισμοί γίνονται περισσότερο ευέλικτοι, ανεξάρτητοι και ανταγωνιστικοί με δυνατότητα βελτίωσης των προσφερομένων υπηρεσιών χωρίς" -και το τονίζω- "να θίγονται τα δικαιώματα των εργαζομένων, αντίθετα εκτιμάται ότι θα βελτιωθεί η θέση τους". 

Επίσης ο εισηγητής της Πλειοψηφίας τόνισε ότι επιλύονται όλα τα θέματα που σχετίζονται με τους εργαζόμενους και αντιμετωπίζονται με τρόπο ακριβοδίκαιο και θετικό. Και είπε επί λέξει ότι και οι δύσπιστοι θα πρέπει να πεισθούν και να αισθάνονται όλοι απόλυτα ικανοποιημένοι. 

Πώς δεν μας είπατε, αγαπητέ φίλε εισηγητή της Πλειοψηφίας, ότι οι εργαζόμενοι στον ΟΛΠ θα πρέπει να είναι ευτυχισμένοι και ενθουσιασμένοι; 

Εγώ ειλικρινά διερωτώμαι, αυτά τα οποία είπατε και που γράφονται στην εισηγητική έκθεση, τα πιστεύετε ή απλώς προσπαθείτε να ωραιοποιήσετε μια κατάσταση; Διότι, αν τα πιστεύετε, έτσι επιεικώς, θα σας πω ότι δεν έχετε επαφή με την πραγματικότητα. 

Προς διάψευση όλων αυτών που ισχυρίζεστε για τους εργαζόμενους, θα σας καταθέσω μια απόφαση της Γενικής Συνέλευσης της Ενώσεως Λιμενεργατών ΟΛΠ στις 28.1.99, σύμφωνα με την οποία οι λιμενεργάτες θα προβούν από αύριο Πέμπτη, κύριε Υπουργέ, σε σαρανταοκτάωρες επαναλαμβανόμενες απεργιακές κινητοποιήσεις, μέχρι την απόσυρση του νομοσχεδίου. 

Επίσης -και θα σας καταθέσω και τα δύο αυτά χαρτιά- ανακοίνωση της ΟΜ.Υ.Λ.Ε. δηλαδή της Ομοσπονδίας Υπαλλήλων Λιμανιών Ελλάδος στην οποία και αυτοί προαναγγέλλουν απεργιακές κινητοποιήσεις, αν δεν γίνουν αποδεκτά θέματα που τους αφορούν. 

(Στο σημείο αυτό ο Βουλευτής κ. Μελάς καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών). 

Αν, λοιπόν, συνέβαιναν όλα αυτά που αναφέρονται και στην εισηγητική έκθεση και που είπε ο αγαπητός κατά τα άλλα εισηγητής της Πλειοψηφίας ο κ. Βλασσόπουλος, για ποιο λόγο οι εργαζόμενοι να προαναγγέλλουν αυτές τις κινητοποιήσεις; Μη μου πείτε ότι είναι πολιτικά παρασυρόμενοι. Μη μου πείτε, δηλαδή, ότι εμείς η Νέα Δημοκρατία ή κάποιο άλλο κόμμα τους παρασύρει σε τέτοιες κινητοποιήσεις. Διότι, για να λέμε και την αλήθεια εδώ στη Βουλή, έχετε φροντίσει τα τελευταία χρόνια να γεμίσετε και τα λιμάνια με δικούς σας ανθρώπους, με αποτέλεσμα οι συνδικαλιστές να πρόσκεινται πολιτικά σε σας. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Από το 1989 έχουν να γίνουν προσλήψεις στα λιμάνια. 

ΠΑΝΑΓΙΩΤΗΣ ΜΕΛΑΣ: Από το 1981 και μετά έχετε γεμίσει και τα λιμάνια και το δημόσιο τομέα. 

ΠΡΟΕΔΡΕΥΩΝ (Παναγιώτης Σγουρίδης): Αφήστε τον ενδοπειραϊκό πόλεμο! 

ΠΑΝΑΓΙΩΤΗΣ ΜΕΛΑΣ: Ακούστε να σας πω κάτι. Το δημόσιο τομέα, συμπεριλαμβανομένων και των λιμανιών, τον έχετε γεμίσει με ρουσφετολογικές εξυπηρετήσεις από το 1981 και μετά. Μη θέλετε να σας το λέμε συνέχεια. Νομίζω ότι το έχετε συνειδητοποιήσει, το γνωρίζετε και το γνωρίζει και ο ελληνικός λαός. 

(Θόρυβος στην Αίθουσα) 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. 

ΠΑΝΑΓΙΩΤΗΣ ΜΕΛΑΣ: Μπορεί να σας πονάει κύριοι του ΠΑ.ΣΟ.Κ., μπορεί να μη θέλετε να δεχθείτε την πραγματικότητα, αλλά αυτή είναι η πραγματικότητα και έχετε όλα τα συνδικαλιστικά σωματεία με το μέρος σας και αυτό το ξέρουμε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Μου επιτρέπετε μια διακοπή; 

ΠΑΝΑΓΙΩΤΗΣ ΜΕΛΑΣ: Θα με αφήσετε να μιλήσω; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βλασσόπουλε. 

ΠΑΝΑΓΙΩΤΗΣ ΜΕΛΑΣ: Πρώτη παρατήρηση. Κάνετε ό,τι κάνετε, μην προσπαθείτε τουλάχιστον να εξιδανικεύσετε την κατάσταση για τους εργαζόμενους. 

Δεύτερη παρατήρηση. Προσπαθείτε να προβείτε σε κάποιες αλλαγές με στόχο το δρόμο των αποκρατικοποιήσεων, της ελεύθερης οικονομίας, της ιδιωτικής οικονομίας που εσείς βαφτίζετε μετοχοποίηση. Είναι ένας δρόμος τον οποίο στη διαχρονική σας πορεία ως ΠΑ.ΣΟ.Κ. πολεμήσατε και μάλιστα πολλές φορές λυσσαλέα. 

Τα τελευταία χρόνια, πολύ όμως καθυστερημένα συνειδητοποιήσατε ότι είναι ο μόνος δρόμος για την ένταξή μας στην ΟΝΕ. 'Ομως αυτόν το δρόμο τον πορεύεσθε με λάθος τακτική αγκυλωμένοι στις παλιές σας αντιλήψεις. Μπορεί να μας αντιγράφετε σε πολλά, αλλά μας κακοαντιγράφετε. Και μάλιστα σήμερα ο εισηγητής της Πλειοψηφίας χρησιμοποίησε και έναν όρο δικό μας, την ειρηνική επανάσταση. Δεν μπορείτε να την κάνετε εσείς, κύριοι, την ειρηνική επανάσταση. 

ΓΙΑΝΝΗΣ ΚΑΨΗΣ: Κύριε συνάδελφε... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καψή. 

ΠΑΝΑΓΙΩΤΗΣ ΜΕΛΑΣ: Το νομοσχέδιο αυτό είναι μακρά από τη δική μας φιλοσοφία και πολιτική πρακτική που έχουμε για τα λιμάνια της χώρας. Είναι ένα παραπλανητικό στρεβλό νομοσχέδιο με το οποίο προσπαθείτε να προβείτε σε μια ψευδεπίγραφη αποκρατικοποίηση των λιμανιών. Τα μετατρέπετε σε ανώνυμες εταιρείες και μάλιστα λέτε κοινής ωφελείας. Δεν ξέρω μήπως παραλείψατε να λέτε κοινής ωφελείας για το ΠΑ.ΣΟ.Κ. Διότι στην πορεία θέλετε να ιδρύσετε θυγατρικές εταιρείες, έτσι συζητείται τουλάχιστον στον Πειραιά, και να αναθέσετε το φιλέτο των δραστηριοτήτων των λιμανιών εξυπηρετώντας κάποιες σκοπιμότητες. Με τη μετοχοποίηση δεν θα επιδιώξετε την κάλυψη ελλειμμάτων του δημοσίου. 

Mιλάτε για αποκρατικοποίηση του ΟΛΠ και του ΟΛΘ, ενώ διατηρείται ο ουσιαστικός κυβερνητικός και κομματικός έλεγχος των ανωνύμων εταιρειών, ο πρόεδρος, ο διευθύνων σύμβουλος και τα περισσότερα μέλη του διοικητικού συμβουλίου ελέγχονται κυβερνητικά. 

Θα ήθελα εδώ στη σύσταση του διοικητικού συμβουλίου να σας επισημάνω ότι σωστά μετέχει ο εκπρόσωπος του δήμου που είναι η έδρα της ανώνυμης εταιρείας. 'Ομως σχετικά με το λιμάνι του Πειραιά, θέλω να τονίσω ότι, αφού δεν συμμετέχουν εκπρόσωποι των άλλων δήμων -και είναι αρκετοί οι άλλοι δήμοι- καθίσταται, κύριε Υπουργέ, επιτακτική ανάγκη η συμμετοχή εκπροσώπου της Νομαρχιακής Αυτοδιοίκησης που θα καλύπτει και τους άλλους δήμους της ευρύτερης περιοχής του Πειραιά και τους άλλους κοινωνικούς και επαγγελματικούς φορείς. 

Δεν πρέπει να φανείτε σε αυτό το σημείο μικρόψυχοι, επειδή η αιρετή σήμερα Νομαρχιακή Αυτοδιοίκηση στηρίχθηκε για την εκλογή της από εμάς. Πρέπει να συμμετέχει στο διοικητικό συμβούλιο της ΑΕ και εκπρόσωπος του δεύτερου βαθμού Τοπικής Αυτοδιοίκησης. 

Με το νομοσχέδιο αυτό εκχωρείτε όχι τη χρήση, αλλά και τα ιδιοκτησιακά δικαιώματα των λιμένων. Η θέση η δική μας είναι ότι οι υποδομές πρέπει να εκχωρηθούν, αλλά το κράτος πρέπει να έχει την κυριότητα των υποδομών, διότι άλλως μπορεί να δημιουργηθούν πολλά προβλήματα με ίσως και εθνικές επιπτώσεις. 

Για τον Πειραιά επιγραμματικά θα σας αναφέρω τι θα γίνει αν συμβεί αυτό με τη ναυπηγοεπισκευαστική ζώνη Περάματος. Μήπως θα αποτελέσει αυτό στο μέλλον αιτία να δημιουργηθούν σοβαρά προβλήματα με ακόμη μεγαλύτερη υπολειτουργία της ναυπηγοεπισκευαστικής ζώνης προς δόξαν, κύριε Καψή, της ανεργίας στην ευρύτερη περιοχή του Πειραιά, που είναι πολύ μεγάλη και φοβάμαι ότι θα αυξηθεί περισσότερο. 

Τελειώνοντας θέλω να τονίσω ότι μπορεί να μιλάτε για αναβάθμιση των λιμανιών, για οικονομική και λειτουργική εξυγίανση, για αύξηση της ανταγωνιστικότητας -όλοι το επιθυμούμε, εάν πράγματι πρόκειται να συμβεί- στην πραγματικότητα όμως τίποτα εξ αυτών στην πορεία δεν θα γίνει και το μόνο που θα επιτευχθεί είναι η εξυπηρέτηση κάποιων αφανών, ίσως, σκοπιμοτήτων. 

Η δική μας πολιτική, όπως σας είπα, κύριε Υπουργέ, για τα λιμάνια είναι τελείως διαφορετική από αυτό το νομοσχέδιο και γι' αυτό και σαν Νέα Δημοκρατία και προσωπικά το καταψηφίζω. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πολλά είπατε, αλλά δεν ακούσαμε ποια είναι η πολιτική σας. 

ΠΑΝΑΓΙΩΤΗΣ ΜΕΛΑΣ: Δεν την καταλαβαίνετε. 

ΠΡΟΕΔΡΕΥΩΝ (Παναγιώτης Σγουρίδης): Αρχίζω να πιστεύω ότι είναι ενδοϊατρικός ο πόλεμος αντί να είναι ενδοπειραϊκός. 

Ο κ. Καψής έχει το λόγο. 

ΓΙΑΝΝΗΣ ΚΑΨΗΣ: Κύριοι συνάδελφοι, θα είμαι λιτός και δωρικός αν και είμαι 'Ιωνας Μικρασιάτης. Θα είμαι λιτός γιατί ξέρω το θέμα, ξέρω τι θέλω και δεν θα μιμηθώ τους συναδέλφους της Νέας Δημοκρατίας, οι οποίοι εσπευσμένως την τελευταία στιγμή πήραν δικές μου παρατηρήσεις, τις ανακάτεψαν με ολίγον φιλελευθερισμόν και τις πασάρισαν εδώ σε μία νέα ιδεολογία σοσιαλιστικοφιλελευθεροπαραπλανητική. 

Κύριοι συνάδελφοι, ιδεολογικά και λογικά είμαι εναντίον των ιδιωτικοποιήσεων. Και λέω και λογικά, διότι πιστεύω ότι αυτή η ακατάσχετη μανία ιδιωτικοποίησης των πάντων, αποτελεί επιστημονικό και ιδεολογικό τσαρλατανισμό του είδους πονάει κεφάλι, κόψει κεφάλι. 

Υπ' αυτή την έννοια, εξ υπαρχής ήμουν εχθρικός, αντίθετος προς πάσα ιδέα και ο κύριος Υπουργός το γνώριζε και ο προκάτοχός του το γνώριζε, για ιδιωτικοποίηση του ΟΛΠ. Και είχα και μία βασική αντίθεση. Πολύ φοβάμαι ότι εκχωρήσεις ορισμένων δραστηριοτήτων δεν είναι απολύτως συμβατές με το Σύνταγμά μας. Το είπα στην επιτροπή και το ανέπτυξα, προς έκπληξη τότε του κ. Τζωάννου, ο οποίος σήμερα κάπου το ξεφούρνισε σαν δικό του. 

Επειδή όμως ο κύριος Υπουργός και η ηγεσία του Υπουργείου γενικότερα επέδειξαν πνεύμα συνεργασίας που θα μπορούσε να καλύψει ορισμένες ανησυχίες και επειδή τα σωματεία των εργαζομένων μπήκαν σε μία διαδικασία διαλόγου, δεν ήθελα να παίζω το ρόλο του Δον Κιχώτη και να είμαι μόνος μου. 

'Οπως θυμάστε, κύριε Υπουργέ, στην επιτροπή σαν καλός μαθητής και όχι κακός αντιγραφεύς, σας υπέβαλα και σημείωμα με όλες μου τις θέσεις και είχα πει με σεμνότητα και χωρίς καμία διάθεση απειλής "για να μπορέσω να ψηφίσω το νομοσχέδιο". Και εσείς είχατε αποδεχθεί -αν δεν κάνω λάθος- όλες μου τις παρατηρήσεις. 

Σήμερα εδώ βλέπω ότι μερικές από τις βασικές παρατηρήσεις μου έχουν τροποποιηθεί. Συνεπώς θα μου επιτρέψετε πάλι να επανέλθω στην αρχική μου θέση. 

Βέβαια αυτήν τη στιγμή πήρα ορισμένες αναδιατυπώσεις που είναι πάρα πολύ καλές, οφείλω να πω, ιδίως για τη διαιτησία και για τις συνολικές αποδοχές. Εν τούτοις έχω μερικές παρατηρήσεις που αν και επιμέρους, αναφέρονται στο σύνολο, στη σκέψη και στη δομή του νομοσχεδίου. 

Επειδή είμαι τελευταίος πρέπει να πω ότι είναι απαράδεκτο να μιλάμε περί Νομαρχιακής Αυτοδιοικήσεως, επειδή αυτήν τη στιγμή συνέβη η Νέα Δημοκρατία να έχει κερδίσει τη Νομαρχία Πειραιά. 

Ο ΟΛΠ διαπερνά τέσσερις δήμους. Αυτοί οι παράκτιοι δήμοι, όπως τους απεκάλεσα στην επιτροπή, πρέπει να μετέχουν του διοικητικού συμβουλίου. 

ΠΑΝΑΓΙΩΤΗΣ ΜΕΛΑΣ: Ο ένας είναι δικός σας. Ονομάζεται και Μελάς. 

ΓΙΑΝΝΗΣ ΚΑΨΗΣ: Σας τον χαρίζουμε, κύριε Μελά τον κ. Μελά. Ξέρετε είναι δικός σας; είναι του κ. Τσοβόλα; κανείς δεν ξέρει. Είναι και Μελάς και είναι και δικός σας και του κ. Τσοβόλα, αλλά τον υποστήριξαν και άλλοι, κάτι σαν τους αποστάτες σας στα Γιαννιτσά που πανηγύριζαν "ελιά, ελιά και Κώτσο βασιλιά". Ας μην τα βάλουμε όμως τώρα αυτά κάτω. 

Ορθώς, λοιπόν, λέτε κύριε Υπουργέ ότι η θέση του προέδρου του Δ.Σ. προκηρύσσεται και επιλέγει ο Υπουργός. Επιλέγει ο Υπουργός μεταξύ τίνων; Μεταξύ των τριών πρώτων ή μεταξύ όλων; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Ο,τι λέγει ο νόμος. Και εσείς είστε πρόεδρος επιτροπής. 

ΓΙΑΝΝΗΣ ΚΑΨΗΣ: 'Ο,τι λέγει ο νόμος, συμφωνούμε. 

'Εχω όμως, κύριε Υπουργέ, δύο βασικές αντιρρήσεις. Σας το είχα εισηγηθεί. 

'Οσον αφορά τις θυγατρικές εταιρείες που θα αναλάβουν σημερινές λειτουργίες του λιμένος και δη ανταποκρινόμενες προς τη βασική αποστολή του, εμπορευματοκιβώτια, μεταφορά αποσκευών κλπ., σε αυτές θα πρέπει ο ΟΛΠ να έχει την πλειοψηφία των μετοχών συν το δικαίωμα και την ευχέρεια των εργατικών ενώσεων να αποκτήσουν μετοχές, ως ιδιωτικοί πλέον επιχειρηματίες. Τι το καλύτερο; 

Θα μου πείτε "κάνεις συνδικαλισμό, Καψή;" Ναι, κάνω συνδικαλισμό, αλλά όχι μόνο συνδικαλισμό. Διότι η διατήρηση των ανθρώπων αυτών στα σημερινά τους πόστα διασφαλίζει ότι το λιμάνι δεν θα γίνει ανοικτή πύλη για παντός είδους εισαγωγές είτε όπλων είτε άλλων φορτίων ή το λιγότερο και αποφυγή του Φόρου Προστιθέμενης Αξίας. Και βέβαια σας είχα αναφέρει και ονόματα. Κόπτεται η Νέα Δημοκρατία ότι υπάρχουν πολλοί που θέλουν να πάρουν το "φιλέτο". Να μην το επαναλαμβάνουν όμως πολύ γιατί φοβάμαι πως όταν βγουν έξω θα επιπληχθούν. Δικοί σας είναι οι "φιλετοφάγοι". Τους θυμάστε τους "φιλετοφάγους"; 

Κύριε Υπουργέ, αναφορικά με το θέμα της συμμετοχής των εργαζομένων, της συμμετοχής των παρακτίων δήμων και της διατήρησης της πλειοψηφίας των μετοχών στον ΟΛΠ, παρακαλώ να το προσέξετε ιδιαιτέρως. Είναι κρίσιμα στοιχεία αυτά για τη δική μου κρίση και την τοποθέτησή μου πάνω σε αυτό το νομοσχέδιο. 

Δεν θα μακρηγορήσω, διότι ευτυχώς από μια πρόχειρη ματιά που έριξα -διότι τώρα το πήρα- είδα ότι πολλές από τις παρατηρήσεις και επιφυλαξεις που είχα καλύπτονται. Και θέλω να είμαι απόλυτα τίμιος και ειλικρινής μαζί σας. Πράγματι επαναλαμβάνω ότι και η προσφυγή στη διαδικασία και το σύνολο των αποδοχών είναι θετικές αλλαγές, οι οποίες ελπίζω να ικανοποιήσουν και τους εργαζομένους, αλλά και να επιτρέψουν την εποικοδομητική συνεργασία. 

Θα ήθελα, όμως, πριν κατέβω να πω, κύριοι συνάδελφοι, να τονίσω ότι μιλάμε για ένα λιμάνι το οποίο -παρ'ότι όσα ελέχθησαν και δεν εννοώ από την ηγεσία του Υπουργείου Εμπορικής Ναυτιλίας- είναι κερδοφόρο, ένα λιμάνι το οποίο είναι ανταγωνιστικό. 

Ας ελπίσουμε ότι το νέο νομοσχέδιο συμπληρούμενο θα το κάνει περισσότερο ανταγωνιστικό. Αλλά δεν μπορεί να γίνει αυτό χωρίς τη συμμετοχή -και δεν εννοώ την υλική, αλλά και την ψυχική συμμετοχή- των εργαζομένων. Και εάν έφθασε σε αυτό το σημείο, είναι διότι -κι αυτό δεν είναι σύνηθες- η συνδικαλιστική ηγεσία όλων των κατηγοριών κάτω στο λιμάνι έχει επιδείξει υψηλό αίσθημα ευθύνης -νομίζω ότι το αναγνωρίζει αυτό ο κύριος Υπουργός- και πνεύμα συνεργασίας. Αυτό το πνεύμα δεν πρέπει να το διαταράξουμε. Ελπίζω, κύριε Υπουργέ, ότι θα μου δώσετε τη δυνατότητα να ψηφίσω και να χειροκροτήσω το νομοσχέδιό σας . 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καψής ήταν δωρικός, αν και 'Ιωνας, αλλά ήταν και λακωνικός. 

Ο κ. Σπυριούνης έχει το λόγο. 

ΠΑΝΑΓΙΩΤΗΣ ΜΕΛΑΣ: Να δούμε τι θα κάνει τώρα ο Μανιάτης, από τη Θεσσαλονίκη. 

ΠΡΟΕΔΡΕΥΩΝ (Παναγιώτης Σγουρίδης): Ορισμένοι, μέσα σ' αυτήν την Αίθουσα, έχουν το δικαίωμα να έχουν πολλές πατρίδες ή να ερίζουν πολλές πατρίδες γι'αυτούς. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, συζητούμε αναμφισβητήτως ένα σοβαρότατο νομοσχέδιο που συνδέεται με τα δύο βασικά λιμάνια της πατρίδας μας, που συνδέεται με τη θάλασσα, που συνδέεται με τη ναυτιλιακή μας ιστορία, που συνδέεται με την εθνική μας ιστορία. 

Θα πω μόνο δύο-τρεις κουβέντες από την ιστορία περιοριζόμενος -με ανάλογα ιστορικά στοιχεία μπορώ να μιλήσω και για το λιμάνι του Πειραιά- στο λιμάνι της Θεσσαλονίκης. 

Είπα και χθες ότι ο πανσλαβισμός στόχο είχε την υπέρβαση των Δαρδανελίων και του Βοσπόρου -εξόδου των τσαρικών στις θερμές θάλασσες- και το λιμάνι της Θεσσαλονίκης. Ο στρατηγικός αυτός χώρος αποτελούσε το κεντρικό σημείο στρατηγικής, αξιολόγησης του ευρύτερου χώρου Μακεδονία-Θράκη. Η απόβαση της ΑΝΤΑΝΤ των συμμάχων το 1915 αντιλαμβάνεστε ότι έγινε -και η περιχαράκωση του γνωστού μακεδονικού μετώπου- με κέντρο αξιολόγησης το λιμάνι της Θεσσαλονίκης. 

Αν υποθέσουμε -ποτέ να μην έλθει τέτοια στιγμή, είμαστε ειρηνικός λαός- ότι η πατρίδα μας πιεζομένη αναγκάζεται να ακολουθήσει την είσοδο σε ένα τρελοκομείο μιας βιαίας εξέλιξης στις σχέσεις της με γείτονα. Βασικός χώρος συγκέντρωσης και ανάπτυξης δυνάμεων, ενίσχυσης, ανταπόδοσης και κίνησης εφεδρειών και αλλαγής του μετώπου, αποτελεί το λιμάνι της Θεσσαλονίκης με το συνολικό κόμβο και σιδηροδρομικό και οδικό. 

Αυτή η κατάσταση μαζί με τις συγκυρίες της εποχής όπως διαμοφώνονται μέσα στο ευρύτερο παγκοσμιοποιημένο περιβάλλον, αλλά περιορίζομαι στο πλαίσιο της Ευρωπαϊκής 'Ενωσης, με την κορύφωση του ανταγωνισμού και όλα τα αρνητικά σημεία της ελεύθερης αγοράς και της ασύνορης οικονομίας, επιβάλλει να λειτουργήσουμε επιτέλους και στην πατρίδα μας με ένα άλλο μοντέλο του δημόσιου τομέα γενικότερα. 

Το πόσο το μέτρο του δημόσιου ή του ιδιωτικού τομέα δεν είναι το αναζητούμενο. Το αναζητούμενο είναι το αποτέλεσμα, που θα αρμονίσεις τους δύο αυτούς τομείς, αναγκαίους και στην οικονομία και ευρύτερα στην κοινωνική ζωή. Είναι θέμα πλέον σοφίας επιλογής. Και έρχεται, πιστεύω, το νομοσχέδιο να αρμονίσει, τα θετικά σημεία της κάθε κατηγορίας. Και το λέγω έρχεται να τα αρμονίσει γιατί; Χωρίς να αποκολλάται από το δημόσιο τομέα, εξευγενίζει τα στοιχεία εκείνα που θα εξασφαλίσουν λειτουργία με ιδιωτικοοικονομικά κριτήρια, χωρίς να απόλλυται η κρατική εποπτεία. Και με τη μετατροπή του κράτους ή καλύτερα τον περιορισμό του κράτους σε μια επιτελική εποπτεία, διευρύνει την ευελιξία, ώστε η λειτουργία να εξασφαλίσει τους καλύτερους συνδυασμούς και για βελτιωμένο επίπεδο ποιότητας υπηρεσιών και για ικανότητα ανταγωνιστική μέσα στο σύστημα των διευρωπαϊκών δικτύων, μέσα στο οποίο η πατρίδα μας θα πρέπει να παίξει τον πρωταρχικό ρόλο. 

Εξάλλου το νομοσχέδιο είναι προϊόν του ν. 2414/96, όπου με τα προεδρικά διατάγματα 50 και 51 καθορίζεται το πλαίσιο μέσα στο οποίο το Υπουργείο Ναυτιλίας είναι υποχρεωμένο να κινηθεί. Προβλέπει τη μετατροπή τους σε ανώνυμες εταιρείες με ό,τι αυτό συνεπάγεται -και πιστεύω με πολύ ευαισθησία τουλάχιστον σε ό,τι αφορά την παρουσία του δημοσίου, σε ό,τι αφορά το κοινωνικό μέρος, σε ό,τι αφορά τους εργαζόμενους κλπ- πιστεύω ότι εξασφάλισε τους καλύτερους συνδυασμούς η προτεινόμενη και περιεχόμενη στο νομοσχέδιο λύση. 

Ποια ήταν η κατάσταση, η εικόνα των Οργανισμών Λιμένων Πειραιώς και Θεσσαλονίκης; Για να τους επισκεφθείς, κύριε Υπουργέ, πρέπει να πας νωρίτερα από τις επτά η ώρα και έχω πάει επανειλημμένως, πολλές φορές, πάρα πολλές φορές στο λιμάνι της Θεσσαλονίκης. 

Γενικό συμπέρασμα: Η κακοδαιμονία, όπου υπήρξε, οφειλόταν στο ίδιο το κράτος. Και μάλιστα από την εμπειρία μου από το στρατό και από την στοιχειώδη γνώση της ψυχολογίας του 'Ελληνα που όλοι έχουμε, ο εύπλαστος 'Ελληνας θέλει το παράδειγμα. Αν το παράδειγμα είναι θετικό, η συνολική του δράση είναι θετική. Ο δημόσιος τομέας εκατηγορήθη και εξετέθη εξαιτίας του κρατικού χειρισμού. Και με αντιλαμβάνεσθε τι θέλετε να πω. 'Εχει πρόνοια το νομοσχέδιο και γι' αυτό το πράγμα. 'Εχει πρόνοια το νομοσχέδιο και κάνει ένα μεγάλο άλμα, αφού εξάλλου θα ισχύει ο 2414, ένα μεγάλο άλμα στις επιλογές διοικητικών συμβουλίων, διοικήσεων, προέδρων κλπ. Και είναι το άλμα μεγάλο, γιατί, αν δεν καταλήξουμεστις αξιοκρατικές επιλογές, κύριε Υπουργέ, αν μας κυβερνούν σε όλα τα επίπεδα, μη ικανά πρόσωπα, χωρίς ήθος, προσόντα, εργατικότητα τότε τα αποτελέσματα είναι ανάλογα. Η ιεραρχία, η διοίκηση του κράτους ξεκινά από την κορυφή και φθάνει μέχρι τη βάση. Περνά από το Σώμα, καταλήγει στη μεραρχία για το στρατό, από την κυβέρνηση καταλήγει στους νομάρχες. Είναι ο δάσκαλος, είναι ο παπάς είναι ο λοχαγός στο λόχο. 

'Οσες φορές σε αυτά τα επίπεδα της διοικήσεως δίναμε παράδειγμα αρετής και εργατικότητας, ο λαός ακολουθούσε. Ας αναζητήσουμε, λοιπόν, εκείνο που ο Περικλής καθόρισε στον Επιτάφιο "τας οικείας αμαρτίας" φοβούμενοι. 

Το νομοσχέδιο έρχεται ακριβώς να προλάβει και να θεραπεύσει όλες αυτές τις αναμφισβήτητες αδυναμίες, για να σταματήσει επιτέλους ο λαϊκισμός. Και έφυγε ο φίλος μου του ΔΗ.Κ.ΚΙ., για να του πω πως όταν κουβεντιάζουμε στο κυλικείο, άλλα πράγματα λέμε. Γιατί εδώ μέσα τα αλλάζουμε; Γιατί δεν έχουμε το θάρρος να μιλήσουμε ελεύθερα στο λαό μας και να πούμε τα συν και τα μείον; Και εμείς κάνουμε λάθη. Και η Κυβέρνηση κάνει λάθη. Αλίμονο αν δεν έκανε. Τότε, δεν θα χρειαζόμαστε. Θα βάζαμε εκεί τριάντα ανθρώπους και θα τελείωνε η ιστορία. Γιατί να μας πληρώνουν; 'Ενα εκατομμύριο τριακόσιες είκοσι τρεις χιλιάδες (1.323.000) δραχμές θα πάρω αυτό το μήνα καθαρά, κύριε Υπουργέ. Ξεκάθαρα πράγματα, ε! 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Παίρνετε πιο πολλά από τους Υπουργούς, φαίνεται! 

ΚΥΡΙΑΚΟΣ ΣΠΥΡΙΟΥΝΗΣ: Α, μπράβο! 

Γιατί, λοιπόν, να είμαστε όλοι εδώ; Θα βάζαμε τριάντα ανθρώπους και θα τελειώναμε. 

Και έχουμε και την ευαισθησία να συνειδητοποιούμε τα λάθη μας και να δεχόμαστε τις βελτιώσεις και την άρση των λαθών μας. Είμαστε Κυβέρνηση με όλους τους κανόνες της δημοκρατίας -και ας με συγχωρέσει το σεβαστό Κ.Κ.Ε.- και με τους κανόνες και τις αρχές ενός δημοκρατικού σοσιαλισμού, που έχει και όραμα, που έχει και στόχους, που έχει και κανόνες, που έχει και διαδικασίες, που καταξιώνει και το κοινοβουλευτικό πολίτευμα, κύριοι συνάδελφοι της Νέας Δημοκρατίας -και δεν αμφισβητώ τη μεγάλη σας προσφορά- που καταξιώνει κυρίως τον άνθρωπο. 

Το νομοσχέδιο, λοιπόν, επιδιώκει βασικούς στόχους. Το κόστος, την κακοδαιμονία στη λειτουργία, τη νοοτροπία τη διαμορφωμένη επί γενεές έρχεται να τα άρει, να τα εξαλείψει. Και πάει να βελτιώσει τις ανταγωνιστικές προϋποθέσεις. Πάει να εξασφαλίσει τα αναγκαία κεφάλαια. Πάει να εξασφαλίσει την επιβαλλομένη ευαισθησία, ώστε ανταγωνιζόμενο το κάθε λιμάνι, να επιβιώσει και να παίξει το ρόλο του σε ευρύτερο χώρο. Θα έλεγα ευρασιατικό χώρο, που προσδιορίζεται με τη μετακίνηση των μετώπων, μετά το διπολισμό. Μετακίνηση πλέον στο τρίγωνο του διαβόλου. Κύριε Καψή, θα πρέπει να το αλλάξουμε και σε συνδυασμό με τον ισλαμισμό, να πούμε, όχι "Ανατολική Μεσόγειος", "Κεντρική Μεσόγειος". Οπότε, ακουμπάει απ'ευθείας πλέον η κορυφή του τριγώνου στην περιφέρεια της πατρίδας μας και στο Αιγαίο: Ανατολική Κεντρική Λεκάνη Μεσογείου, Περσικός Κόλπος και Κασπία Θάλασσα. Εδώ, λοιπόν, σήμερα σε αυτόν τον ευρασιατικό χώρο, τον ευαίσθητο διαμορφώνονται όλες οι αστάθειες και αναδύονται όλοι οι κίνδυνοι μιας ευρύτερης εμπλοκής. Και τα δύο λιμάνια καλούνται από τα πράγματα να παίξουν εποχιακό ρόλο αυξημένης ευθύνης. 

Στα τέσσερα κεφάλαια και στα είκοσι άρθρα διαρθρώνεται η συνολική επιδίωξη, με την επισήμανση, πρώτον ότι το δημόσιο μέρος δεν παρελείφθη, το κοινωνικό μέρος εξετιμήθη αναλόγως. 

ΠΡΟΕΔΡΕΥΩΝ (Παναγιώτης Σγουρίδης): Περάσαμε από την ιστορία στη φιλοσοφία και στη στρατηγική και καταλήξαμε... 

ΚΥΡΙΑΚΟΣ ΣΠΥΡΙΟΥΝΗΣ: Και όσον αφορά τους εργαζόμενους, λύνονται όλα τα θέματα των εργαζόμενων. 

Και πιστεύω, κύριε Υπουργέ, με τις λιτές νομικές μου δυνατότητες, σαν φτωχός πτυχιούχος νομικής από το 1964 -να μην τα αναφέρουμε όμως αυτά, γιατί αποκαλύπτουμε και την ηλικία μας, κύριε Βλασσόπουλε- και μπορώ ίσως να ερμηνεύσω ... 

ΠΡΟΕΔΡΕΥΩΝ (Παναγιώτης Σγουρίδης): Βάζετε τον κ. Βλασσόπουλο στην ίδια ηλικία μαζί σας; 

ΚΥΡΙΑΚΟΣ ΣΠΥΡΙΟΥΝΗΣ: Και θέλω να μου απαντήσετε αύριο: Είναι πράγματι η εικόνα που αποκομίζω ότι προσέχθηκαν με ιδιαίτερη ευαισθησία όλα τα θέματα του προσωπικού. 

Με αυτήν την εντύπωση, δηλώνω συν τοις άλλοις ότι ψηφίζω επί της αρχής το νομοσχέδιο. 

Ευχαριστώ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σας διαβεβαιώνω από απόψε, κύριε συνάδελφε. 

ΠΡΟΕΔΡΕΥΩΝ (Παναγιώτης Σγουρίδης): 'Εχουμε συμφωνήσει να σταματήσουμε τη συνεδρίασή μας σ' αυτό το σημείο ως προς τη συζήτηση αυτού του νομοσχεδίου. Αύριο θα ομιλήσουν οι υπόλοιποι συνάδελφοι Βουλευτές που είναι εγγεγραμμένοι: ο κ. Παπαδόγγονας, ο κ. Λάλος, ο κ. Νεράντζης, ο κ. Βεζδρεβάνης και ο κ. Σαλαγκούδης για ένα πεντάλεπτο. Θα ομιλήσετε εσείς ως Υπουργός, θα ομιλήσουν οι Κοινοβουλευτικοί Εκπρόσωποι που δεν μίλησαν σήμερα και θα δευτερολογήσετε εσείς και οι Κοινοβουλευτικοί Εκπρόσωποι και θα το ψηφίσουμε επί της αρχής. Αλλά το νομοσχέδιο θα τελειώσει μαζί με τις τροπολογίες στις 16.00' το αργότερο. Σε αυτό έχουμε συμφωνήσει ομοφώνως. 

Στο σημείο αυτό διακόπτουμε για να προσέλθει ο κύριος Υπουργός Μακεδονίας-Θράκης. 

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 

Ο κύριος Υπουργός Μακεδονίας-Θράκης έχει το λόγο επί του νομοσχεδίου. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είναι γραμμένα και θα τα καταθέσω αυτά που θα πω, για την οικονομία του χρόνου. Απλώς θα αναφέρω πως στους σκοπούς της πρώτης εταιρείας περιγράφουμε αφού τους επικυροποιήσουμε, τους σκοπούς του ν. 735/77. 

Το δεύτερο αφορά μια διευκρίνιση όσον αφορά το διοικητικό συμβούλιο της πρώτης εταιρείας. 'Οπως αναφέρεται και στο νόμο, κατά παρέκκλιση του ν. 2414, θα είναι διευρυμένο για να εκπροσωπηθούν όσο γίνεται περισσότεροι φορείς της πόλης, παίρνοντας ως βάση αυτούς που περιγράφει και ο ν. 735. 

Θα ήθελα, επίσης, να πω -θα καταθέσω και τη σχετική διατάξη- πως στο σημείο που ομιλούμε για την προγραμματική σύμβαση ανάμεσα στην πρώτη και δεύτερη εταιρεία... 

ΑΝΑΣΤΑΣΙΟΣ ΙΝΤΖΕΣ: Στο άρθρο 3 παράγραφο 1 τελευταία περίοδο. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ναι, στο άρθρο 3, παράγραφος μία. Εκεί θα βάλουμε μία διατύπωση όπου στην προγραμματική τους σύμβαση οι δύο εταιρείες θα συνεργάζονται για τη διαμόρφωση της εκθεσιακής πολιτικής. 

Τέλος, στο θέμα των επιδομάτων στο τέλος των παραγράφων 1 και 2, στο άρθρο 4 προστίθεται εδάφιο ως εξής: "Στην έννοια των τακτικών αποδοχών για την εφαρμογή του προηγούμενου εδαφίου περιλαμβάνεται και το καταβαλλόμενο επίδομα εξομάλυνσης και το κίνητρο απόδοσης". 

ΠΡΟΕΔΡΕΥΩΝ (Παναγιώτης Σγουρίδης): Θα κατατεθούν αυτά στα Πρακτικά όπως διατυπώθηκαν. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ακριβώς. 

'Εχω και μία αναδιατύπωση. Στο άρθρο 4 μετά την τέταρτη παράγραφο προστίθεται νέα παράγραφος 5 και οι επόμενες αριθμούνται σε 6 και 7 ως εξής: "Η μεταφορά του προσωπικού κατά τα οριζόμενα στις προηγούμενες παραγράφους γίνεται χωρίς δικαίωμα αποζημίωσης για την αιτία αυτή". Η φράση αυτή έχει το εξής νόημα. Μπορεί κάποιος να εκλάβει τη μετάταξη ως λόγο παύσης της εργασιακής σχέσης και έτσι πιθανόν να κάνει χρήση αυτού του λόγου για να πάρει την αποζημίωση που περιέχει ο ν. 735. Κάνουμε αυτή τη διευκρίνιση γιατί υπάρχει ο κίνδυνος κάποιος και να μεταταχθεί και να πάρει και την αποζημίωση ως απολυόμενος. 

ΠΡΟΕΔΡΕΥΩΝ (Παναγιώτης Σγουρίδης): Καλώς την κάνετε διότι έχει ξανασυμβεί στο παρελθόν. 

Ο κ. Κούβελας έχει το λόγο. 

ΣΩΤΗΡΙΟΣ ΚΟΥΒΕΛΑΣ: Προφανώς δεν μπορεί να ψηφιστεί απόψε, διότι ο κύριος Υπουργός δεν έχει διατυπώσει τις διατάξεις. 

Δεύτερον επί της ουσίας, εμείς θα συμφωνούσαμε εάν δεχόταν το βασικό όρο που έχουμε προτείνει. Ο κύριος Υπουργός επιφυλάχθηκε αν το δεχθεί. 'Αρα και εγώ επιφυλάσσομαι να δηλώσω τι θα κάνει η παράταξή μας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Δεν μπορούν να ψηφιστούν με τις γενικόλογες διατυπώσεις που έκανε ο Υπουργός. Δεν έχουν διατυπωθεί σαφώς. Συμφωνούμε με αυτά που λέει, αλλά δεν έχουν διατυπωθεί. Αύριο θα διανεμηθεί το νομοσχέδιο και θα ψηφίσουμε επί του συνόλου, αυτό δεν μπορεί να γίνει. 'Οταν ψηφίζονται τα άρθρα, πρέπει να είναι διατυπωμένα. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είναι διατυπωμένα σαφώς, γραπτώς. 

ΑΝΑΣΤΑΣΙΟΣ ΙΝΤΖΕΣ: Διαβάστε τα τότε για τα Πρακτικά. Αλλιώς δεν μπορεί να ψηφιστεί. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: 'Ετσι που μιλάει ο κύριος Υπουργός δεν μπορούμε να ψηφίσουμε. Πρέπει να καταγραφούν τα άρθρα για να είναι συγκεκριμένες οι αποφάσεις μας. Εδώ θεσμοθετούμε. Δεν κάνουμε ευχολόγια. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Οι όποιες προσθήκες, αναδιατυπώσεις ή τροποποιήσεις είναι προς την κατεύθυνση των επί μέρους βελτιώσεων και όχι προς την κατεύθυνση της αντιμετώπισης του προβλήματος. 'Ολα αυτά δεν μας βρίσκουν σύμφωνους και γι' αυτό παραμένουμε στην άποψή μας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Πρόεδρος της Βουλής σας έχει δώσει ένα χρονικό περιθώριο μέσα στο οποίο θα έπρεπε μέχρι το τέλος αυτής της συνεδρίασης να βρείτε λύση κοινής αποδοχής για να γίνει δεκτό το νομοσχέδιο από όλες τις πλευρές. Φαίνεται ότι δεν είναι δυνατόν να γίνει κάτι τέτοιο. 

ΑΔΑΜ ΡΕΓΚΟΥΖΑΣ: Αύριο, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ σαφώς σε κάθε παράγραφο και σε κάθε άρθρο ποιες τροποποιήσεις έχετε να κάνετε, αναγνώστε τις, καταθέσατέ τις στα Πρακτικά και θα ψηφίσουμε τα άρθρα. 

ΑΔΑΜ ΡΕΓΚΟΥΖΑΣ: Αύριο, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ούτε αύριο ούτε μεθαύριο. Τώρα. Γνωρίζουμε πάρα πολύ καλά τι συμβαίνει σε αυτήν εδώ την Αίθουσα. Υπάρχουν τακτικές με προθυμία για να αποδεχθούμε κάποια πράγματα, μετά παρελκύουμε και στο τέλος δεν ψηφίζουμε. Ούτως ή άλλως κατά πλειοψηφία ψηφίζονται τα νομοσχέδια. 

Ορίστε, κύριε Υπουργέ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, να διακόψουμε για δέκα λεπτά για να διαμορφώσουμε το κείμενο. 

ΠΡΟΕΔΡΕΥΩΝ (Παναγιώτης Σγουρίδης): Διακόπτουμε για δέκα λεπτά. 

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Παναγιώτης Σγουρίδης): Βεβαίως. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κανονικά θα έπρεπε η διακοπείσα συνεδρίαση να μην επαναληφθεί σήμερα, να συνεχίζει αύριο και η διατύπωση να γίνει πιο ορθά, για να μην έχουμε τροποποιήσεις σε δύο μήνες. Γιατί με τον τρόπο με τον οποίο γίνεται η τροποποίηση, προβλέπω ότι λίαν συντόμως το νομοσχέδιο αυτό θα έρθει πάλι για τροποποίηση στη Βουλή. 

Αυτά και μόνο, για να δείτε ότι πολλές φορές που βιάζετε τα πράγματα, οδηγείτε σε επανάληψη! 'Ετσι, δεν κερδίζουμε χρόνο, αλλά χάνουμε χρόνο! 

ΠΡΟΕΔΡΕΥΩΝ (Παναγιώτης Σγουρίδης): Είναι μια άποψη την οποία διατυπώνετε, την λαμβάνουμε υπόψη μας, αλλά καλό θα είναι και η Κυβέρνηση και οι συνάδελφοι Βουλευτές στις επιτροπές, όταν ψηφίζουν τα νομοσχέδια να μπορούν να κάνουν την καλύτερη νομοτεχνική επεξεργασία. Δεν είναι θέμα Προεδρείου! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν έριξα ευθύνη σε σας, όπως καταλάβατε. Απλώς είπα ότι εσείς είχατε την ευθύνη να διακόψετε τη συζήτηση, να διατυπωθεί το νομοσχέδιο και να έρθει προς ψήφιση. Γιατί αυτήν τη στιγμή και να μας τα διαβάσει ο κύριος Υπουργός, δεν θα ξέρουμε τι ψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή το καταψηφίζει η Πλειοψηφία; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:'Οχι, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Αν το καταψηφίζει η Πλειοψηφία να μας το πείτε. Εγώ είμαι έτοιμος να δεχθώ την καταψήφισή του από την Πλειοψηφία. 

ΣΩΤΗΡΙΟΣ ΚΟΥΒΕΛΑΣ: Δεν μπορεί να καταλάβει τι ψηφίζει. 

ΠΡΟΕΔΡΕΥΩΝ (Παναγιώτης Σγουρίδης): Αν είναι έτσι, εδώ ξέρουμε. 

Ορίστε, κύριε Υπουργέ, έχετε το λόγο. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Αρθρο 1, παράγραφος 3. 

α) Μετά την περίπτωση ζ' (την προστεθείσα) και πριν από την τελευταία περίπτωση η' προστίθενται οι εξής περιπτώσεις: η) η προβολή της ελληνικής εν γένει παραγωγής θ) η υποβοήθηση των Ελλήνων παραγωγών, βιοτεχνών και βιομηχάνων στην προσπάθειά τους για τη βελτίωση της παραγωγής, προβολής και διακίνησης των προϊόντων τους και την αύξηση των πωλήσεων και των εξαγωγών, ια) η προβολή του ελληνικού τουρισμού. 

β) Η επόμενη περίπτωση (τελευταία) αναγράφεται με το σημείο ιβ'. Είναι μια αναρίθμηση. 

'Αρθρο 2 παράγραφος 3. 

Η περίπτωση γ' που προστέθηκε σήμερα διαγράφεται. 

Είναι, γιατί είναι η μεταφορά του σκοπού από τη δεύτερη εταιρεία στην πρώτη. 

'Αρθρο 2 παράγραφος 3. 

Η περίπτωση β' (προστεθείσα) διαγράφεται. 

'Αρθρο 3 παράγραφος 1, εφάδιο δ'. 

Στη φράση που προστέθηκε στο παραπάνω εδάφιο σήμερα διαγράφονται οι λέξεις "από τον ορισμό του" και αντικαθίστανται ως εξής: "Από τη σχετική πρόσκλησή του από τους Υπουργούς Εθνικής Οικονομίας και Μακεδονίας-Θράκης". 

Κάνω μία διευκρίνιση. Υπήρχε η προθεσμία δύο μηνών για το διοικητικό συμβούλιο μετά τον ορισμό του να καταθέσει την πρότασή του. Εδώ κάνουμε μία νέα διατύπωση και λέμε δύο μήνες μετά την πρόσκληση που θα έχουν από τους δύο Υπουργούς. Δηλαδή υπάρχει και ένα σχετικά μεγαλύτερο περιθώριο μετά την πρόσκληση που θα τους απευθύνουν οι Υπουργοί, να δώσουν τη γνώμη τους ως διοικητικό συμβούλιο και την παρέλευση δύο μηνών. 

Στο άρθρο 3 παράγραφος 1, προστίθεται εδάφιο τελευταίο: "Με την ως άνω απόφαση ..." -εννοούμε πάντοτε την κοινή υπουργική και την προγραμματική σύμβαση των δύο εταιρειών- "... καθορίζεται επίσης και η σχέση συνεργασίας των δύο εταιρειών". 

Αυτές, κύριε Πρόεδρε, είναι οι αναδιατυπώσεις. 

ΠΡΟΕΔΡΕΥΩΝ (Παναγιώτης Σγουρίδης): Να κατατεθούν στα Πρακτικά, όπως ακριβώς τις έχετε αναγνώσει. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Μάλιστα, κύριε Πρόεδρε, τις καταθέτω στα Πρακτικά. 

(Στο σημείο αυτό ο Υπουργός Μακεδονίας-Θράκης κ. Ιωάννης Μαγκριώτης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 

"Αρθρο 1 παρ. 3

α) Μετά την περίπτωση ζ (προστεθείσα) και πριν από την τελευταία περίπτωση (η) προστίθενται οι εξής περιπτώσεις: η) η προβολή της ελληνικής εν γένει παραγωγήςθ) η υποβοήθηση των ελλήνων παραγωγών, βιοτεχνών και βιομηχάνων στην προσπάθειά τους για τη βελτίωση της παραγωγής, προβολής και διακίνησης των προϊόντων τους και την αύξηση των πωλήσεων και των εξαγωγών ια) η προβολή του Ελληνικού Τουρισμού 

β) Η επόμενη περίπτωση (τελευταία) αναγράφεται με το σημείο ιβ 

'Αρθρο 2 παρ. 3

Η περίπτωση γ που προστέθηκε σήμερα, διαγράφεται. 

'Αρθρο 2 παρ. 3

Η περίπτωση β (προστεθείσα) διαγράφεται. 

'Αρθρο 3 παρ. 1 εδάφιο δ

Στη φράση που προστέθηκε στο παραπάνω εδάφιο σήμερα, διαγράφονται οι λέξεις "από τον ορισμό του" και αντικαθιστώνται ως εξής: "από την σχετική πρόσκλησή του από τους Υπουργούς Εθνικής Οικονομίας και Μακεδονίας-Θράκης" 

Στο άρθρο 3 παρ. 1 προστίθεται εδάφιο τελευταίο: 

"Με την ως άνω απόφαση καθορίζεται επίσης και η σχέση συνεργασίας των δύο εταιρειών"). 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κούβελα. 

ΣΩΤΗΡΙΟΣ ΚΟΥΒΕΛΑΣ: Δεν έχετε τίποτα άλλο, κύριε Υπουργέ, για θέματα εργαζομένων; 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είπα προηγουμένως για τα επιδόματα και τα διάβασα. 

ΣΩΤΗΡΙΟΣ ΚΟΥΒΕΛΑΣ: Πότε; 

ΠΡΟΕΔΡΕΥΩΝ (Παναγιώτης Σγουρίδης): Διαβάστηκαν πριν από τη διακοπή της συνεδριάσεως. Καλό θα είναι όμως να τα ξαναδιαβάσουμε. 

Ορίστε, κύριε Υπουργέ, έχετε το λόγο για να τα επαναλάβετε. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Στο άρθρο 4, στο τέλος των παραγράφων 1 και 3, προστίθεται εδάφιο ως εξής: "Στην έννοια των τακτικών αποδοχών για την εφαρμογή του προηγούμενου εδαφίου περιλαμβάνονται και το καταβαλλόμενο επίδομα εξομάλυνσης και το κίνητρο απόδοσης". 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κούβελα. 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, κάναμε μία τελευταία προσπάθεια με όλη την καλή διάθεση να βελτιώσουμε το νομοσχέδιο. Το νομοσχέδιο δεν θα γίνει ποτέ εκείνο που θέλουμε όσο παραμένουν τα τελευταία άρθρα που με υπουργικές αποφάσεις ρυθμίζουν τα πάντα κατά τρόπο άγνωστο. Αλλά είπαμε τουλάχιστον να βελτιωθούν τα πρώτα άρθρα και αυτά που αφορούν τους εργαζομένους. 

Εγώ θα κάνω μερικές παρατηρήσεις στα πρώτα άρθρα. 

Κατ'επανάληψη διατυπώσαμε την άποψη εδώ ότι την πολιτική, τις γενικές κατευθύνσεις, τα προγράμματα, τις αποφάσεις για την εκθεσιακή πολιτική και για τις επιμέρους εκθέσεις πρέπει να τις παίρνει ο δημόσιος φορέας. Την εκτέλεση, να την κάνει ο ιδιώτης. 

Εδώ κατάφερε ο κύριος Υπουργός, παρά την προσπάθεια προς βελτίωση, να επιδεινώσει την κατάσταση. Θα σας εξηγήσω γιατί. 'Εδωσε στην πρώτη εταιρεία σκοπούς κατάλληλους για να μπορεί να προγραμματίζει κατά τον επιθυμητό τρόπο, όμως δεν της επιτρέπει να προγραμματίσει. Και τον προγραμματισμό και την εκτέλεση αναλαμβάνει η δεύτερη εταιρεία. Η πρώτη εταιρεία θα έχει τους σκοπούς και η δεύτερη εταιρεία θα έχει τα προγράμματα και την εφαρμογή τους. Δηλαδή η πρώτη ξέρει τι θέλουμε εμείς να πράξει, αλλά δε μπορεί. Η δεύτερη θα κάνει ό,τι θέλει, χωρίς φραγμούς! 

Θα υπογράψουμε σύμβαση παραχώρησης, θα προσφέρουμε στη δεύτερη εταιρεία τις εγκαταστάσεις, θα της προσφέρουμε τους τίτλους, θα της προσφέρουμε τα προνόμια και την κρατική υποστήριξη και εκείνη θα μας υπαγορεύσει όποια εκθεσιακή πολιτική θέλει, προκειμένου να είναι κερδοφόρα. Και φυσικά, θα οδηγήσει τις εκθέσεις εκτός Θεσσαλονίκης, γιατί το κέρδος είναι στην Αθήνα. 

Ακόμη επισημαίνω ότι προσπαθούμε στην πρώτη εταιρεία να μετακυλίσουμε ενδεχομένως την ευθύνη για την έκθεση του Σεπτεμβρίου. Η πρώτη εταιρεία θα έχει τελικά προσωπικό; Θα έχει προσωπικό αρκετό για να κάνει την έκθεση του Σεπτεμβρίου; Αν θα έχει προσωπικό και δυνατότητα να κάνει την έκθεση του Σεπτεμβρίου που είναι γιγάντια, γιατί δεν μπορεί να κάνει τις άλλες; Να γιατί ο Κοινοβουλευτικός Εκπρόσωπος του ΠΑΣΟΚ διέκρινε σύγχυση! 

ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Κούβελα. 

Αυτήν τη στιγμή βλέπω στα Πρακτικά ότι ο Πρόεδρος της Βουλής, κ. Απόστολος Κακλαμάνης κήρυξε περαιωμένη τη συζήτηση επί των άρθρων και έμεινε -και τα Πρακτικά υπάρχουν εδώ- στο να γίνουν οι νομοτεχνικές διορθώσεις, οι προσθήκες κατόπιν συζητήσεως των Βουλευτών κλπ. Από τη στιγμή που αυτό το πράγμα έγινε και από τη στιγμή που δεν συμφωνείτε, παρακαλώ να τελειώσετε, γιατί αν θα ανοίξουμε συζήτηση, θα πρέπει να δώσω το λόγο και σε όλους τους Κοινοβουλευτικούς Εκπροσώπους και να ξανανοίξουμε τη συζήτηση επί των άρθρων. 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, τελείωσα με τη δήλωση ότι ο κύριος Υπουργός είχε πει ότι δήθεν αποδέχεται τη δική μας πρόταση, όπως είναι διατυπωμένη στη σημερινή επιστολή μου. Την καταθέτω στα Πρακτικά. 

(Στο σημείο αυτό ο Βουλευτής κ. Σωτήριος Κούβελας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Oμως, τώρα που μας ανέγνωσε τι αποδέχεται και τι δεν αποδέχεται, διαπιστώνουμε ότι δεν δέχεται η πρώτη εταιρεία να καταρτίζει τα προγράμματα και η δεύτερη τα εκτελεί. 'Αρα απορρίπτει τον πυρήνα της πρότασής μας. 'Οσα αποσπασματικά δέχεται δημιουργούν σύγχυση. 'Ετσι το νομοσχέδιο το κάνει και χειρότερο απ'ό,τι ήταν πριν. 

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς άλλος εκ των κυρίων συναδέλφων που θέλει το λόγο; Κανείς. 

Κύριοι συνάδελφοι, εισερχόμαστε στη ψήφιση των άρθρων. 

Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, όπως τροποποιήθηκε απο τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Εισερχόμαστε στη ψήφιση του ακροτελεύτιου άρθρου. 

Ερωτάται το Σώμα: Γίνεται δεκτό το ακροτελεύτιο άρθρο, όπως διατυπώθηκε στη Διαρκή Κοινοβουλευτική Επιτροπή; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Και αυτό κατά πλειοψηφία; 

Συνεπώς, το ακροτελεύτιο άρθρο έγινε δεκτό, όπως διατυπώθηκε στη Διαρκή Επιτροπή, κατά πλειοψηφία. 

Αυτά προς γνώση και συμμόρφωση, κύριε Υπουργέ! 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είχα την διάθεση για την μέγιστη συναίνεση αλλά δυστυχώς η Αντιπολίτευση δεν ανταποκρίθηκε. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Εθνικής Οικονομίας: "Αναμόρφωση και εκσυγχρονισμός της Διεθνούς 'Εκθεσης Θεσσαλονίκης" έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, έχουν διανεμηθεί τα Πρακτικά της Δευτέρας 25 Ιανουαρίου 1999 και της Τρίτης 26 Ιανουαρίου 1999 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Δευτέρας 25 Ιανουαρίου 1999 και της Τρίτης 26 Ιανουαρίου 1999 επικυρώθηκαν. 

Επίσης, έχω την τιμή να ανακοινώσω στο Σώμα ότι από την εισαγγελική αρχή διαβιβάσθηκε η αίτηση για την άρση ασυλίας του Βουλευτή κ. Νικόλαου Αναστασόπουλου. 

Παραπέμπεται στην αρμόδια Διαρκή Επιτροπή 

Δέχεστε, κύριοι συνάδελφοι, να λύσουμε στο σημείο αυτό τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 00.50' λύεται η συνεδρίαση για σήμερα ημέρα Πέμπτη 4 Φεβρουαρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

 

Ο ΠΡΟΕΔΡΟΣ                                                                       ΟΙ ΓΡΑΜΜΑΤΕΙΣ































 























