(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄  
ΣΥΝΕΔΡΙΑΣΗ ΡΝΖ΄
Πέμπτη 5 Ιουνίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Α. Διαμαντοπούλου, Η. Τσαβλαρίδη και Μ. Μπόλαρη, σελ.
3. Ανακοινώνεται ότι τη συνεδρίαση παρακολουθούν μαθητές από τα «Εκπαιδευτήρια Δούκα», το Δημοτικό Σχολείο Παλαιοχώρας, Ελύρου και Καντάνου Χανίων, το Δημοτικό Σχολείο Λιβαδίων Χίου και το 2ο Δημοτικό Σχολείο Γυθείου, σελ.
4. Ειδική Ημερήσια Διάταξη.
Συζήτηση επί της «Ετήσιας Εκθέσεως 2007» του Συμβουλίου Αποδήμου Ελληνισμού, σελ.
5. Ανακοινώνεται ότι παρευρίσκονται στη συνεδρίαση από το Συμβούλιο Απόδημου Ελληνισμού οι κ. Σ. Ταμβάκης, Χ. Κουβέλης, Κ. Μενεγάκης, Θ. Σπυρόπουλος, Ν. Νικολαϊδης, Γ. Αμαραντίδης, Γ. Αγγελόπουλος, Ο. Σαραντοπούλου, Κ. Δημητρίου, Δ. Βαφειάδης και άλλα δέκα μέλη, σελ.
6. Επί Διαδικαστικού θέματος, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 6 Ιουνίου 2008, σελ.
4. Συζήτηση επικαίρων ερωτήσεων.
α) Προς την Υπουργό Απασχόλησης και Κοινωνικής Προστασίας, i) σχετικά με τις αυξήσεις των μισθών στους εργαζόμενους στην Εθνική Τράπεζα, την κλαδική σύμβαση στον τραπεζικό τομέα κ.λπ., σελ.
ii) σχετικά με την αντιμετώπιση των προβλημάτων των οικιστών του «Ηλιακού Χωριού» της Πεύκης, την αναβάθμιση της περιοχής κ.λπ.
β) Προς τον Υπουργό Ανάπτυξης, σχετικά με τις κινητοποιήσεις των κατοίκων στον Ατμοηλεκτρικό Σταθμό της Δ.Ε.Η. Αγίου Δημητρίου Κοζάνης κ.λπ., σελ.
γ) Προς τον Υπουργό Μεταφορών και Επικοινωνιών, σχετικά με την προστασία των πεζών κ.λπ., σελ.
δ) Προς τον Υπουργό Εθνικής Άμυνας, σχετικά με την επέκταση της διάταξης για κατ’ εξαίρεση μετάθεση πυρόπληκτων στρατεύσιμων του Νομού Ηλείας για όλες τις ΕΣΣΟ που θα καταταγούν το 2008, σελ.
ε) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη βελτίωση του προβλήτα Φανερωμένης Σαλαμίνας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών.
α) Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Μεταφορών και Επικοινωνιών: «Κύρωση του Μνημονίου κατανόησης μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Πληροφορικής και Επικοινωνιών της Δημοκρατίας της Κορέας για συνεργασία στους τομείς τηλεπικοινωνιών και τεχνολογιών πληροφορικής και επικοινωνιών»., σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας», σελ.
2. Κατάθεση Σχεδίου Νόμου.
Οι Υπουργοί Εμπορικής Ναυτιλίας και Νησιωτικής Πολιτικής, Εξωτερικών και Δικαιοσύνης κατέθεσαν σχέδιο νόμου: «Κύρωση του πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976», σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΚΑΤΖΗΣ Ν., σελ.
ΔΡΑΓΩΝΑ Θ., σελ.
ΚΑΚΛΑΜΑΝΗΣ Α., σελ.
ΚΑΡΑΟΓΛΟΥ Θ., σελ.
ΚΑΡΠΟΥΖΑΣ Α., σελ.
ΚΑΣΣΙΜΗΣ Θ., σελ.
ΚΟΥΡΑΚΗΣ Α., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΜΠΕΓΛΙΤΗΣ Π., σελ.
ΜΠΟΛΑΡΗΣ Μ., σελ.
ΝΙΚΗΤΙΑΔΗΣ Γ., σελ.
ΝΙΩΤΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΝΤΟΥΛΑΣ Μ., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΣΟΛΔΑΤΟΣ Θ., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΟΓΙΑΣ Β., σελ.
ΦΙΛΙΝΗ Α., σελ.
ΦΟΥΝΤΟΥΚΙΔΟΥ Π., σελ.
ΦΩΤΙΑΔΗΣ Η., σελ.

Β. Επί Διαδικαστικού θέματος:
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.

Γ. Επί των επικαίρων ερωτήσεων:
ΑΡΑΠΟΓΛΟΥ Δ., σελ.
ΓΚΑΤΖΗΣ Ν., σελ.
ΚΑΛΑΦΑΤΗΣ Σ., σελ.
ΚΑΜΜΕΝΟΣ Π., σελ.
ΚΑΤΡΙΝΗΣ Μ., σελ.
ΚΟΡΟΒΕΣΗΣ Π., σελ.
ΚΟΥΒΕΛΗΣ Φ., σελ.
ΠΕΤΡΑΛΙΑ-ΠΑΛΛΗ Φ., σελ.
ΤΑΣΟΥΛΑΣ Κ., σελ.
ΧΡΙΣΤΟΦΙΛΟΠΟΥΛΟΥ Π. σελ.
ΧΑΤΖΗΔΑΚΗΣ Κ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΖ΄
      Πέμπτη 5 Ιουνίου 2008
      
      Αθήνα, σήμερα στις 5 Ιουνίου 2008, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
    ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4 Ιουνίου 2008 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΝΣΤ΄ συνεδριάσεώς του, της 4ης Ιουνίου 2008 σε ό,τι αφορά στην ψήφιση στο σύνολο του σχεδίου νόμου: «Κύρωση της κωδικοποίησης της νομοθεσίας κατασκευής δημοσίων έργων» )
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Παρασκευή Χριστοφιλοπούλου, Βουλευτή Νομού Αττικής, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο Συνήγορος του Πολίτη ζητεί την τροποποίηση του κανονιστικού πλαισίου που ρυθμίζει τη χορήγηση υποτροφιών από το Ι.Κ.Υ. σε αλλοδαπούς φοιτητές.
      2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Δημοτικό Συμβούλιο Ξάνθης ζητεί να διατηρηθεί και να μη μεταστεγαστεί το «412 Στρατιωτικό Νοσοκομείο Ξάνθης».
      3) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Βουπρασίας Ηλείας ζητεί την ανάγκη αύξησης του ποσοστού επιδότησης για τις επιχειρήσεις του Νομού Ηλείας.
      4) Οι Βουλευτές, Β΄ Πειραιώς κ. ΓΡΗΓΟΡΗΣ ΝΙΩΤΗΣ και κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Περιβαλλοντικός Σύνδεσμος Δήμων Αθήνας-Πειραιά ζητεί την αξιοποίηση του νερού της Ψυτάλλειας για την αναδάσωση του όρους Αιγάλεω.
      5) Ο Βουλευτής Α’ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Πανελλήνια Ένωση Ανέργων ζητεί να επιμηκυνθεί το επίδομα ανεργίας για τριάντα έξι μήνες, στους απογραφόμενους ανέργους ηλικίας άνω των εξήντα πέντε ετών.
      6) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί χρηματοδότηση προκειμένου να αγοραστεί Λεωφορείο, για τις ανάγκες της Ενιαίας Σχολικής Μονάδας Ειδικής Αγωγής Σάμου.
      7) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί χρηματοδότηση για τη λειτουργία Πάρκου Κυκλοφοριακής Αγωγής στη Σάμο.
      8) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Αγίου Κηρύκου Νομού Σάμου ζητεί την αντικατάσταση των πλοίων που εξυπηρετούν τους κατοίκους του κ.λ.π..
      9) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Κρυονερίδας Νομού Χανίων ζητεί την αναβάθμιση του Πυροσβεστικού Κλιμακίου Βρυσών, σε Πυροσβεστικό Σταθμό.
      10) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη διασφάλιση σταθερής χρηματοδότησης για τη συνέχιση της λειτουργίας των κοινωνικών δομών και υπηρεσιών που λειτουργούν στους δήμους.
      11) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία ο κ. Μιχαλόπουλος Γεώργιος,υπάλληλος του Ε.Μ.Π. ζητεί την μετάταξή του στη Δ.Ο.Υ. Ιστιαίας.
      12) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία το Περιφερειακό Τμήμα Πελοποννήσου του Οικονομικού Επιμελητηρίου της Ελλάδας ζητεί την παράταση της ισχύος των υπουργικών αποφάσεων για την ενίσχυση της επενδυτικής δραστηριότητας στους πυρόπληκτους νομούς.
      13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων στην 7η Υγειονομική Περιφέρεια Κρήτης ζητεί την απάλειψη της νομοθετικής διάταξης που καταργεί τη χορήγηση του επιδόματος ειδικής απασχόλησης στους εργαζόμενους των υγειονομικών περιφερειών.
      14) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Βόρειας Κυνουρίας ζητεί τη χορήγηση άδειας διατήρησης ομπρελών σκίασης εντός αιγιαλού στο Τοπικό Διαμέρισμα Παραλίου Άστρους Κυνουρίας.
      15) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Β’ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία το Σωματείο Λιμενεργατών-Καβοδετών Λιμένος Αλιβερίου Εύβοιας ζητεί την εφαρμογή της νομαρχιακής απόφασης που αφορά στη διενέργεια φορτοεκφορτώσεων από την «ΑΓΕΤ ΗΡΑΚΛΗΣ», στην περιοχή του κόλπου Μηλάκι Αλιβερίου Νομού Εύβοιας. 
      16) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Προσωρινή Επιτροπή Κατοίκων Εργατικών Κατοικιών στον Αμπελώνα Λάρισας ζητεί την επιμήκυνση του χρόνου αποπληρωμής των στεγαστικών τους δανείων.
      17) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Μικρών Πτηνοτρόφων Χοιροτρόφων Εύβοιας διαμαρτύρεται για τον τρόπο ρύθμισης των οφειλών των μελών του από την Α.Τ.Ε..
      18) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία ο Σύλλογος Γονέων και Κηδεμόνων του 1ου ΕΠΑ.Λ. Τρικάλων ζητεί την άμεση συντήρηση του κτηρίου που στεγάζεται το εν λόγω σχολείο κ.λ.π..
      19) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία ο Σύλλογος Επαγγελματιών Κτηνοτρόφων ζητεί την απλοποίηση των διαδικασιών που απαιτούνται για την έκδοση των αδειών ίδρυσης και λειτουργίας κτηνοτροφικών μονάδων.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  το Σωματείο Αυτοκινητιστών και Οδηγών Αυτοκινήτων Δ.Χ. Κεντρικής και Ορεινής Νάξου ζητεί την ελεύθερη διακίνηση των ΤΑΞΙ στις τουριστικές περιοχές της Νάξου, κατά την καλοκαιρινή περίοδο.
      21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Υδρούσας Νομού Κυκλάδων ζητεί την άμεση κάλυψη της κενής θέσης στο Αγροτικό Ιατρείο Μπατσίου.
      22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτανού Λασιθίου ζητεί την άμεση απομάκρυνση λαθρομεταφορικού πλοίου  από την παραλία της Ζάκρου.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις συνεχείς διακοπές ηλεκτρικού ρεύματος που παρατηρούνται στο Νομό Λασιθίου.
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων 3ης και 4ης Δ.Υ.ΠΕ. ζητεί την επαναχορήγηση επιδόματος στα μέλη του.
      25) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας Δέρματος - Ιματισμού και Κλωστοϋφαντουργίας Νομού Καστοριάς ζητεί την ένταξη των ανέργων του Νομού Καστοριάς άνω των πενήντα ετών με τεσσερισήμισι χιλιάδες ένσημα στο Ταμείο Κοινωνικής Αλληλεγγύης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 2963/3-12-07 ερώτηση των Βουλευτών κυρίων Αθανασίου Μωραΐτη και Χρίστου Βερελή δόθηκε με το υπ’ αριθμ. 480/9-1-08 έγγραφο από τον Υπουργό Αγροτικής  Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κ.κ. Θ. Μωραΐτης, Χ. Βερελής, σας πληροφορούμε τα εξής:
      Τα έργα, «Αναμόρφωση αρδευτικού δικτύου Τ.Ο.Ε.Β. Παραβόλας Τριχωνίδας Νομού Αιτωλοακαρνανίας» και «Αναμόρφωση αρδευτικού δικτύου Τ.Ο.Ε.Β. Παμφίας Τριχωνίδας Νομού Αιτωλοακαρνανίας» είναι ενταγμένα στο Επιχειρησιακό Πρόγραμμα «Αγροτική Ανάπτυξη - Ανασυγκρότηση της Υπαίθρου 2000 - 2006» στο Μέτρο 6.2, με προϋπολογισμό 14.319.567,31 ευρώ και 8.459.457,28 ευρώ αντίστοιχα. Μέχρι στιγμής έχουν δαπανηθεί 11.854.033,85 ευρω και 6.979.416,10 ευρώ αντίστοιχα για το κάθε έργο.
      Στο έργο «Αναμόρφωση αρδευτικού δικτύου Τ.Ο.Ε.Β. Παραβόλας Τριχωνίδας Νομού Αιτωλοακαρνανίας», το φυσικό αντικείμενο της πράξης συνίσταται στην κατασκευή αρδευτικού υπογείου σωληνωτού υπό πίεση δικτύου μήκους 65 χλμ. Η υπό άρδευση έκταση αντιστοιχεί σε 11.600 στρ. Τα δίκτυα θα λειτουργούν με τη βοήθεια 4 αντλιοστασίων που θα τροφοδοτούνται από τη λίμνη. Θα κατασκευαστούν 8 δεξαμενές ρύθμισης και ταυτοχρόνως βελτίωση της βατότητας των αγροτικών οδών σε μήκος 60 χλμ. Εκ των ανωτέρω αναφερομένων κατασκευαστικών στοιχείων έχουν περαιωθεί 23 χλμ αγροτικής οδοποιίας, 55,6 χλμ αρδευτικού δικτύου και 2 δεξαμενές ρύθμισης. Ταυτοχρόνως εκτελούνται έργα αρχαιολογίας για σωστικές ανασκαφικές έρευνες στο χώρο του έργου λόγω της παρουσίας αρχαιοτήτων στην περιοχή του έργου.
      Στο έργο «Αναμόρφωση αρδευτικού δικτύου Τ.Ο.Ε.Β. Παμφίας Τριχωνίδας Νομού Αιτωλοακαρνανίας», το φυσικό αντικείμενο της πράξης συνίσταται στην κατασκευή αρδευτικού υπογείου σωληνωτού υπό πίεση δικτύου μήκους 56 χλμ. Η υπό άρδευση έκταση αντιστοιχεί σε 11.100 στρ. Τα δίκτυα θα λειτουργούν με την βοήθεια 2 αντλιοστασίων που θα τροφοδοτούνται από τη λίμνη. Θα κατασκευαστούν 3 δεξαμενές ρύθμισης και ταυτοχρόνως βελτίωση της βατότητας των αγροτικών οδών σε μήκος 40 χλμ. Εκ των ανωτέρω αναφερομένων κατασκευαστικών στοιχείων έχουν περαιωθεί 14,20 χλμ. αγροτικής οδοποιίας, 39,20 χλμ. αρδευτικού δικτύου, 2 αντλιοστάσια και 2 δεξαμενές ρύθμισης. Ταυτοχρόνως εκτελούνται έργα αρχαιολογίας για σωστικές ανασκαφικές έρευνες στο χώρο του έργου λόγω της παρουσίας αρχαιοτήτων στην περιοχή του έργου.
      Οι Συμβάσεις Συμπληρωματικών Εργασιών (Σ.Σ.Ε.) αποτελούν ξεχωριστή διαδικασία βάσει του Ν. 1418/84 «περί Δημοσίων έργων», όπως αυτός έχει τροποποιηθεί και ισχύει σήμερα, και επομένως σχετικά αιτήματα αρμοδίων φορέων, απαιτούν χρόνο αποσαφήνισης και διεξοδικής αποτύπωσης της κατάστασης, για την περαιτέρω έγκριση των Σ.Σ.Ε. προς το συμφέρον του Δημοσίου.
      Σε ότι αφορά την πράξη «Αναμόρφωση αρδευτικού δικτύου Τ.Ο.Ε.Β. Παμφίας Τριχωνίδας Ν. Αιτ/νίας» δεν έχει μέχρι στιγμής υποβληθεί στην αρμόδια Υπηρεσία του Υπουργείου Αγροτικής Ανάπτυξης και Τροφίμων, σχετικό αίτημα για Σύμβαση Συμπληρωματικών Εργασιών (Σ.Σ.Ε.).
      Στην περίπτωση της πράξης «Αναμόρφωση αρδευτικού δικτύου Τ.Ο.Ε.Β. Παραβόλας Τριχωνίδας Ν. Αιτ/νίας» η προτεινόμενη δαπάνη για την 1η Σ.Σ.Ε. του ανωτέρω έργου ανέρχεται στο ποσό των 3.238.152,49€ δηλαδή στο 24,4% του αρχικού προϋπολογισμού.
      Οι όποιες διαφοροποιήσεις έχουν προέλθει, όπως αναφέρθηκαν από την Δ/νση Τεχνικών Μελετών & Κατασκευών του Υπουργείου, που ενεργεί με την ιδιότητα της "Προϊσταμένης Αρχής" του έργου, προέρχονται από απρόβλεπτες περιστάσεις όπως είναι η διαφορετικής ακρίβειας μέθοδος αποτύπωσης που ακολούθησε στη σύνταξη των τοπογραφικών στοιχείων της Οριστικής Μελέτης, λόγω της χρησιμοποίησης από το Μελετητή χαρτών της Γεωγραφικής Υπηρεσίας Στρατού (Γ.Υ.Σ.) σε κλίμακα 1 :5.000 καθώς και διαφόρων φωτογραμμετρικών στοιχείων, ως βάση για την εκπόνησή της, σε σχέση με εκείνα της Μελέτης Εφαρμογής, που είναι εργασία ακριβούς οριζοντιογραφικής και υψομετρικής αποτύπωσης εδάφους επί τόπου του έργου από τοπογραφικά συνεργεία, κάτι που είχε ως αποτέλεσμα να προκύψουν σημαντικές διαφορές επί μέρους στοιχείων. Επίσης υπήρξε ανάγκη τροποποίησης της Τεχνικής Μελέτης στη διώρυγα προσαγωγής ύστερα από εδαφοτεχνική έρευνα.
      Μετά τη συζήτηση του θέματος στο Γνωμοδοτικό Συμβούλιο Δημοσίων Έργων του Υπουργείου Αγροτικής Ανάπτυξης και Τροφίμων και τη θετική γνώμη του για την αναγκαιότητα της υποβληθείσας Σύμβασης Συμπληρωματικών Εργασιών και του περιεχομένου της, προχωρούν οι διαδικασίες που αφορούν την προώθηση για χρηματοδότηση της υποβληθείσας Σ.Σ.Ε στις προτεραιότητες του υφισταμένου Π.Δ.Ε.
Ο Υπουργός
Α. ΚΟΝΤΟΣ»
	2. Στην με αριθμό 3775/3-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ15/Γ/ΟΙΚ/106/28-1-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. Μ. Στρατάκης, σας πληροφορούμε τα εξής:
      Α. Αδειοδότηση Εγκατάστασης Κεραιών Κινητής Τηλεφωνίας
      Σύμφωνα με το Ν. 2867/2001, η «Εθνική Επιτροπή Τηλεπικοινωνιών και Ταχυδρομείων (ΕΕΠ) είναι αρμόδια για τη χορήγηση των αδειών κατασκευής κεραιών.
      Η άδεια κατασκευής και τοποθέτησης εκδίδεται μετά από χορήγηση γνωμάτευσης της Ελληνικής Επιτροπής Ατομικής Ενέργειας και εν συνεχεία έγκρισης της οικείας Πολεοδομίας για την τοποθέτηση της κεραίας.
      Β. Αρμόδια αρχή για ελέγχους των Εσωτερικών Ηλεκτρικών Εγκαταστάσεων (ΕΗΕ).
      1. Στο άρθρο 4 του Ν.Δ. 2596 της 19/21 Σεπτ 1953 προβλέπεται ότι τιμωρούνται με φυλάκιση μέχρι έξι μήνες ή με χρηματική ποινή ή με αμφότερες τις ποινές, όσοι αναλαμβάνουν παρά τις κείμενες διατάξεις οιαδήποτε εργασία εκτέλεσης εν γένει ηλεκτρικής εγκατάστασης, είτε οι ίδιοι είτε αναθέτοντες σε τρίτους. Αρμόδια αρχή στην περίπτωση αυτή για την επιβολή της ποινής είναι η Δικαιοσύνη.
      2. Στο άρθρο 5 του ιδίου Ν.Δ.. 2596 προβλέπονται περαιτέρω ποινές με πράξεις της αρμόδιας Υπηρεσίας Ανάπτυξης της οικείας Ν.Α. προς τους ηλεκτρολόγους εγκαταστάτες, όπως αφαίρεση ή ανάκληση της άδειας για κάποιο χρονικό διάστημα εφόσον χορήγησαν πιστοποιητικό αναληθούς περιεχομένου.
      3. Στο άρθρο 7 του Ν. 4483/1965 (Α' 118) προβλέπεται ότι οι ιδιοκτήτες των Εσωτερικών Ηλεκτρικών Εγκαταστάσεων υποχρεούνται να τις ελέγχουν κατά τα καθορισμένα χρονικά διαστήματα, χρησιμοποιούντες τους έχοντες κατά νόμο δικαίωμα εκτέλεσης ηλεκτρικής εγκατάστασης.
      4. Στα σημεία ΙΙΙ 115239/25702/3627 της 21 Δεκ 1965/11 Ιαν 1966 απόφασης του Υπουργού Βιομηχανίας, προβλέπεται ότι οι εγκαταστάτες ηλεκτρολόγοι υποβάλλουν Υπεύθυνη Δήλωση προς τη Δ.Ε.Η. ανά έτος ή οποτεδήποτε γίνει προσθήκη ή τροποποίηση σε αυτήν.
      5. Στο σημείο V της ίδιας απόφασης προβλέπεται ότι η ΔΕΗ δύναται να αρνηθεί την ηλεκτροδότηση, εφόσον διαπιστωθεί υπό των οργάνων της ότι η εγκατάσταση έχει σοβαρές ελλείψεις ή να διακόψει την ηλεκτροδότηση του συγκεκριμένου καταναλωτή, μέχρι να της υποβληθεί δήλωση εγκαταστάτη ότι η βλάβη αποκαταστάθηκε.
      6. Στην 41392/13189/3281 της 20/22 Ιουλ 1976 (Β' 965) απόφαση του Υπουργού Βιομηχανίας προβλέπεται ότι η ΔΕΗ, μέσω του αρχείου των πελατών της, παρακολουθεί τους προβλεπόμενους να εκτελεσθούν ελέγχους και, εφόσον διαπιστώσει ότι παρήλθε άπρακτη προθεσμία έξι μηνών χωρίς να υποβληθεί σε αυτήν από τον ιδιοκτήτη η υπεύθυνη δήλωση του αρμόδιου ηλεκτρολόγου εγκαταστάτη, διακόπτει την ηλεκτρική ενέργεια στην ελεγχόμενη παροχή.
      7. Συνεπώς σε ό,τι αφορά τους ελέγχους των περίπου 7.000.000 πελατών της ΔΕΗ, για το κατά πόσον είναι κατασκευασμένες σύμφωνα με τον ισχύοντα Κανονισμό Εσωτερικών Ηλεκτρικών εγκαταστάσεων, την ευθύνη φέρουν σύμφωνα με όσα προαναφέρθηκαν ο εγκαταστάτης ηλεκτρολόγος, ο ιδιοκτήτης της εγκατάστασης που όφειλε να υποβάλει στη ΔΕΗ την Υπεύθυνη Δήλωση του εγκαταστάτη, και η ΔΕΗ.
      8. Το Υπουργείο Ανάπτυξης με τους υπαλλήλους του ή τους υπαλλήλους της ΔΕΗ προβαίνει σε ελέγχους προκειμένου να διαπιστώσει την τήρηση των διατάξεων, που έχουν σχέση με την ασφαλή, από ηλεκτρολογικής πλευράς, λειτουργίας της εγκατάστασης. Το Υπουργείο μας δεν έχει αρμοδιότητα σε θέματα αυθαίρετης ηλεκτροδότησης ή ηλεκτροδότησης αυθαιρέτων οικοδομών, θέματα που δεν επιλαμβάνεται το ισχύον Πρότυπο ΕΛΟΤ ΗD 384, που εμπίπτουν όμως ως αρμοδιότητα σε άλλους φορείς, όπως για παράδειγμα: της οικείας Διεύθυνσης Πολεοδομίας, της Δ.Ε.Η. ή του οικείου Δήμου κλπ., όπως επίσης και των αρμοδίων αρχών για θέματα επίλυσης αστικών διαφορών (Δικαιοσύνη, Αστυνομία κ.λπ.).
      Τέλος, σσς διαβιβάζουμε το με αριθ. πρωτ. Π/426/026/Ι4-Ι-Ο8 έγγραφο της Ελληνικής Επιτροπής Ατομικής Ενέργειας (ΕΕΑΕ), με το οποίο δίδονται τα ζητούμενα στην ερώτηση στοιχεία.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 10694/17-4-2008 ερώτηση των Βουλευτών κυρίων Δήμητρας Αράπογλου και Κυριάκου Βελόπουλου δόθηκε με το υπ’ αριθμ. 18220/23-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε, σε ό,τι μας αφορά τα εξής:
      Σύμφωνα με τα στοιχεία που τηρούνται στο Ολοκληρωμένο Πληροφοριακό Σύστημα του Υπουργείου Οικονομίας και Οικονομικών, εταιρεία με την επωνυμία «ΕΜΜ. Ν. ΚΑΖΗΣ Α.Β.Ε.Ε» είχε υπαχθεί, από την Περιφέρεια Απικής, στο καθεστώς κινήτρων του νόμου 1892/1990 για την υλοποίηση επένδυσης στον τομέα της μεταποίησης που αφορούσε την κατασκευή σωμάτων και λεβήτων κεντρικής θέρμανσης.
      Η επένδυση ολοκληρώθηκε στις 23/02/1998 ενώ στην εταιρεία καταβλήθηκε ποσό ενίσχυσης, ύψους 176,786.52 ευρώ.
      Στο άρθρο 18 του νόμου 1892/1990, ορίζεται ότι κάθε επιχείρηση που εντάσσεται στο νόμο αυτό, υπέχει, για δέκα (10) χρόνια από την ημερομηνία δημοσίευσης της απόφασης ολοκλήρωσης της επένδυσης, τις υποχρεώσεις που ορίζονται στις διατάξεις του και περιλαμβάνονται και στην εγκριτική πράξη της Διοίκησης. Στο πλαίσιο αυτό εξετάζεται από την αρμόδια Υπηρεσία υπαγωγής της επένδυσης (Περιφέρεια Αττικής) η τήρηση των υποχρεώσεων αυτών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      4.  Στην με αριθμό 12073/13-5-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ90022/12998/1084/22-5-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή των Ελλήνων από τον Βουλευτή κ. Μ. Σοφ. Στρατάκη, και σχετικά με το αίτημα για αναγνώριση ως συντάξιμου, χρόνου απασχόλησης σχολικών φυλάκων, στο πλαίσιο υλοποίησης προγραμμάτων απόκτησης εργασιακής εμπειρίας του Οργανισμού Απασχόλησης Εργατικού Δυναμικού (Ο.Α.Ε.Δ.) οι οποίοι, στη συνέχεια, κατατάχθηκαν σε θέσεις εργασίας ιδιωτικού δικαίου αορίστου χρόνου, βάσει των ρυθμίσεων του π.δ. 164/2004 (ΦΕΚ Α΄ 134), σας γνωρίζουμε τα ακόλουθα:
      1. Σύμφωνα με τις διατάξεις του άρθρου 20, παρ. 15, του ν. 2639/1998 (ΦΕΚ Α΄ 205/2-9-1998) και την - κατ' εξουσιοδότηση αυτών εκδοθείσα - υπ' αριθμ. 34100/24-11-99 (ΦΕΚ Β΄ 2131/8-9-1999) Υπουργική Απόφαση, καταρτίζεται από τον ΟΑΕΔ πρόγραμμα απόκτησης εργασιακής εμπειρίας ανέργων, αποφοίτων Λυκείου, στη φύλαξη σχολικών κτιρίων, σε συνεργασία με φορείς του δημοσίου, επιχειρήσεις του ευρύτερου δημόσιου τομέα, νομικά πρόσωπα ιδιωτικού δικαίου, κέντρα επαγγελματικής κατάρτισης, ΑΕΙ ή ΤΕΙ, καθώς και ιδιωτικές επιχειρήσεις της ημεδαπής ή της αλλοδαπής.
      2. Σε ό,τι αφορά στο ζήτημα της ασφάλισης των συμμετεχόντων στα ανωτέρω προγράμματα, έχουν εφαρμογή οι διατάξεις του άρθρου 18, του ν. 2458/1997 (ΦΕΚ Α΄ 15), οι οποίες ορίζουν ότι οι εν λόγω συμμετέχοντες, εφόσον δεν είναι ασφαλισμένοι σε οποιοδήποτε άλλο δημόσιο ασφαλιστικό οργανισμό, υπάγονται στην ασφάλιση του ΙΚΑ-ΕΤΑΜ για τον κλάδο παροχών ασθένειας σε είδος. Με τις διατάξεις, δε, του άρθρου 18, του ν. 2874/2000 (ΦΕΚ Α΄ 286), η ασφάλιση των εν λόγω προσώπων στο Ίδρυμα, επεκτάθηκε από 1/1/12001 και κατά του κινδύνου του ατυχήματος.
      Η μη πλήρης ασφάλιση στο ΙΚΑ-ΕΤΑΜ των προσώπων της κατηγορίες αυτής και η κάλυψή τους μόνο για τους προαναφερόμενους κλάδους (παροχών ασθένειας σε είδος και κινδύνου ατυχήματος), δικαιολογείται από το γεγονός ότι δεν προσφέρουν εργασία υπό την έννοια που απαντάται στο εργατικό δίκαιο (π.χ. προσφορά υπηρεσιών προς όφελος συγκεκριμένου εργοδότη και με αποκλειστικό σκοπό τη λήψη του συμφωνημένου μισθού), αλλά εξασκούνται σε συγκεκριμένο γνωστικό αντικείμενο, με σκοπό την απόκτηση της απαιτούμενης εμπειρίας για την είσοδό τους στην αγορά εργασίας.
      3. Με το π.δ. 164/2004, προσαρμόστηκε η ελληνική. νομοθεσία για το προσωπικό με σύμβαση ορισμένου χρόνου του δημοσίου τομέα, στις διατάξεις της Οδηγίας 1999/70/ΕΚ του Συμβουλίου, της 28ης Ιουνίου 1999. Με τις διατάξεις του προεδρικού διατάγματος, καθορίστηκαν οι προϋποθέσεις και η διαδικασία αναγνώρισης των διαδοχικών συμβάσεων των απασχολούμενων, μεταξύ άλλων, στους οργανισμούς τοπικής αυτοδιοίκησης (ΟΤΑ) α΄ και β΄ βαθμού, στα νομικά πρόσωπα δημοσίου δικαίου και τους συνδέσμους των ΟΤΑ, καθώς και στις νομαρχιακές, δημοτικές και κοινοτικές επιχειρήσεις, ως συμβάσεων εργασίας ιδιωτικού δικαίου αορίστου χρόνου.
      Στο πλαίσιο αυτό, προσωπικό που είχε απασχοληθεί στη φύλαξη σχολικών κτιρίων, στο πλαίσιο υλοποίησης προγραμμάτων απόκτησης εργασιακής εμπειρίας του ΟΑΕΔ, κατατάχθηκε σε θέσεις ιδιωτικού δικαίου αορίστου χρόνου (ι.δ.α.χ) των οικείων ΟΤΑ (Δήμοι).
      4. Με τις διατάξεις του άρθρου 1, παρ. 4, του ν.3 320/2005 (ΦΕΚ Α΄ 48), καθώς και την Εγκύκλιο του Υπουργείου Εσωτερικών, Δημόσιας Διοίκησης και Αποκέντρωσης (ΥΠ.ΕΣ.Δ.Δ.Α.) με αριθμ. πρωτ. οικ- 34600/6-7-2005, προβλέπεται ότι ο χρόνος των συμβάσεων μίσθωσης έργου των κατατασσομένων - σύμφωνα με τις ρυθμίσεις του π.δ. 164/2004 - στις θέσεις ι.δ.α.χ. των οικείων ΟΤΑ, λογίζεται για όλες τις συνέπειες ότι έχει διανυθεί με σχέση εργασίας ιδιωτικού δικαίου και, κατ' επέκταση, ότι αναγνωρίζεται ως χρόνος πραγματικής υπηρεσίας για όλες τις συνέπειες.
      Κατόπιν, ωστόσο, έγγραφης επικοινωνίας μας με την αρμόδια Υπηρεσία του, το ΥΠ.ΕΣ.Δ.Δ.Α. διευκρίνισε (υπ' αριθμ. πρωτ. 34063/06/25-5-2007 απαντητικό τους έγγραφο) ότι ο εν λόγω χρόνος αναγνωρίζεται ως χρόνος πραγματικής υπηρεσίας για μισθολογική εξέλιξη, χορήγηση αδειών κ.λπ. και σε καμία περίπτωση για την κατοχύρωση ασφαλιστικών ή συνταξιοδοτικών δικαιωμάτων. Το ενδεχόμενο, άλλωστε, αυτό, θα προϋπόθετε την τροποποίηση της κείμενης σχετικά νομοθεσίας (όπως αυτή προεκτέθηκε ανωτέρω), η οποία δεν θα μπορούσε να υλοποιηθεί παρά, μόνον, κατόπιν πρωτοβουλίας του Υπουργείου μας σε συνεργασία με το ΥΠ.ΕΣ.Δ.Δ.Α..
      5.  Σε κάθε περίπτωση, σημειώνουμε ότι η αναγνώριση ως συντάξιμου, του χρόνου προϋπηρεσίας των σχολικών φυλάκων, ο οποίος έχει πραγματοποιηθεί στο πλαίσιο υλοποίησης των προγραμμάτων απόκτησης εργασιακής εμπειρίας του ΟΑΕΔ, απαιτεί τη θέσπιση σχετικής νομοθετικής ρύθμισης, η προώθηση της οποίας, επί του παρόντος, μελετάται από το Υπουργείο μας.
      Για όλα τα λοιπά θέματα που θίγονται αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης, το οποίο είναι και συναποδέκτης της ερώτησης.
      Η Υπουργός
      ΦΑΝΗ ΠΕΤΡΑΛΙΑ –ΠΑΛΛΗ»
     5. Στην με αριθμό  10121/10.4.08 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. 26282/29.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι για την καταπολέμηση κάθε είδους διακρίσεων και την προαγωγή της ισότητας των πολιτών, με ιδιαίτερη αναφορά σε ευπαθείς κοινωνικά ομάδες του πληθυσμού, η ελληνική πολιτεία υιοθέτησε και υλοποιεί από το 2002 Ολοκληρωμένο Πρόγραμμα Δράσης (Ο.Π.Δ.) για την κοινωνική ένταξη των Ελλήνων Τσιγγάνων.
      Το Ο.Π.Δ. εντάσσεται στο Εθνικό Σχέδιο Δράσης για την κοινωνική ένταξη των ευπαθών ομάδων του πληθυσμού και παράλληλα με τη μεταφορά στην ελληνική νομοθεσία των οδηγιών περί της «αρχής της ίσης μεταχείρισης, ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», επιχειρεί την καταπολέμηση του κοινωνικού αποκλεισμού και των διακρίσεων, μέσω της υλοποίησης θετικών δράσεων κοινωνικής ένταξης. Την ευθύνη του ο.ηΔ. έχει Διυπουργική επιτροπή που συντονίζεται από τον Υπουργό Εσωτερικών.
      Το ΥΠΕΣ συμμετέχοντας στη συνολική προσπάθεια που γίνεται από την Κεντρική Διοίκηση για τη λήψη ουσιαστικών μέτρων που αφορούν στην κοινωνική ένταξη ευπαθών κοινωνικών ομάδων, στο πλαίσιο του ο.Π.Δ., δίνει προτεραιότητα σε όλες τις δράσεις και τα έργα που αφορούν στη βελτίωση των συνθηκών διαβίωσης των Ελλήνων τσιγγάνων και απαντούν σε άμεσα και οξυμένα προβλήματα. Χρηματοδοτεί την υλοποίηση παρεμβάσεων σε ΟΤΑ της Χώρας, από εθνικούς πόρους για την κατασκευή έργων υποδομής και την αγορά οικοπεδικών εκτάσεων για την οργανωμένη οικιστική δόμηση. Προϋπόθεση για τη χρηματοδότηση των έργων και δράσεων είναι η ύπαρξη ολοκληρωμένων και ώριμων προτάσεων από την Τοπική Αυτοδιοίκηση.
      Επίσης, χορηγούνται στεγαστικά δάνεια, μέχρι ύψους 60.000 € το κάθε ένα σε Έλληνες τσιγγάνους, που δεν πληρούν τις στεγαστικές τους ανάγκες, με ευνοϊκούς όρους αποπληρωμής και με την εγγύηση του Ελληνικού Δημοσίου.
      Όσον αφορά στις συνθήκες διαβίωσης των τσιγγάνων στο Βοτανικό και σύμφωνα με το υπ' αριθμ. 1776/ΦΕΠΕΡ/08/12-3-2008 έγγραφο της Περιφέρειας Αττικής, σας ενημερώνουμε ότι η Δ/νση ΠΕΧΩ έχει επιληφθεί του θέματος αποστέλλοντας οδηγίες προς τους αρμόδιους φορείς.
      Παράλληλα, με την υπ' αριθμ. 17785/16-5-2007 απόφαση του Γενικού Γραμματέα της Περιφέρειας Αττικής, συγκροτήθηκε η Επιτροπή του άρθρου 2 επίσης αρ. Γ.Π./23641 τροποποίηση επίσης Α5/696/25.4.83 Υγειονομικής Διάταξης, για την οργανωμένη εγκατάσταση πλανοδίων (ΦΕΚ 973/Β/15-7-2003) η οποία κατά τη συνεδρίασή επίσης επίσης 5-3-2008 διατύπωσε την άποψη ότι απαιτείται, λόγω επίσης σοβαρότητας του θέματος, σύνταξη μελέτης. Η μελέτη αφού λάβει υπ’ όψη επίσης επίσης προδιαγραφές επίσης σχετικής υπουργικής απόφασης καθώς και επίσης λοιπές υγειονομικές παραμέτρους θα υποδείξει κατάλληλους χώρους για τη μετεγκατάσταση των τσιγγάνων.
      Επιπρόσθετα, για την αντιμετώπιση των προβλημάτων που δημιουργούνται από την εγκατάσταση των τσιγγάνων οι αρμόδιες αστυνομικές αρχές προβαίνουν σε επίσης επίσης απαιτούμενες ενέργειες, οι οποίες συνίστανται στη συνεχή αστυνόμευση πέριξ του καταυλισμού, αλλά και εντός αυτού όταν απαιτείται. Επίσης η Πυροσβεστική υπηρεσία, σπεύδει για την κατάσβεση μικροεστιών πυρκαγιάς εντός του καταυλισμού, εφόσον κληθεί.
      Ο Υφυπουργός
      ΘΑΝΑΣΗΣ ΝΑΚΟΣ»
      6. Στην με αριθμό 9903/8.4.2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1957Β/2.5.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στο ανωτέρω σχετικό, και σύμφωνα με έγγραφο της καθ' ύλην αρμόδιας Γενικής Δ/νσης Αναπτυξιακής Πολιτικής της ΝΑ Ανατολικής Αττικής, σας γνωρίζουμε τα εξής:
      .	Με την 9738/04 Κ.Υ.Α (ΦΕΚ270Δ'/15.3.04), εγκρίθηκε το Γ.Π.Σ. Πικερμίου, σύμφωνα με το οποίο οι εγκαταστάσεις ELBISCO ευρίσκονται σε περιοχή μη οχλούσας Βιομηχανίας.
      Οι όροι δόμησης σύμφωνα με τους οποίους εξεδόθη η υπ'αριθμ. 273/03 οικοδομική άδεια (επέκταση & εκσυγχρονισμός Βιομηχανικού κτιρίου) είναι αυτοί που προβλέπονται στο Π.Δ. 31.3.87 - ΦΕΚ 303 Δ/ 8.4.87.
      Η μονάδα έχει εφοδιασθεί με την ΠΕ.ΧΩ./104/Φ.ΠΕΡ. 9/06/7.2.06 έγκριση Μ.Π.Ε από την Περιφέρεια Αττικής.
      Όσον αφορά τις απαραίτητες εγκρίσεις κατά την έκδοση της οικοδομικής άδειας υπάρχουν 	εγκρίσεις Δασαρχείου, Αρχαιολογίας, Δινσης Βιομηχανίας και Ε.Π.Λ.Ε.
      Στην εν λόγω οικοδομή έχει διαταχθεί διακοπή οικοδομικών εργασιών, λόγω υπερβάσεων σε σχέση με την οικοδομική άδεια, προκειμένου αυτή να αναθεωρηθεί.
      Τέλος η αρμόδια Δινση Περιβάλλοντος της ΝΑ Αττικής επειδή η εγκεκριμένη άδεια διάθεσης αποβλήτων δεν καλύπτει την τελική διάθεση όπως αυτή γίνεται, έχει ζητήσει από την Εταιρεία να προβεί σε ανανέωση-τροποποίηση αυτής.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      7. Στην με αριθμό 8796/18.3.2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 807/30.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Το ΥΠΕΧΩΔΕ, έχει επωμιστεί το μείζον έργο της άμεσης παρέμβασης για την αποκατάσταση των ζημιών από σεισμούς σε όλη την Ελληνική επικράτεια και συνακόλουθα της σεισμικής θωράκισης της χώρας μέσω της αναβάθμισης των προδιαγραφών για την κατασκευή και ενίσχυση του δομικού μας πλούτου.
      2. Σκοπός της πολιτικής του ΥΠΕΧΩΔΕ μέσω των εποπτευόμενων από αυτό φορέων του ΟΑΣΠ και ΙΤΣΑΚ, είναι η αντιμετώπιση των συνεπειών από τους σεισμούς που επιτυγχάνεται με την υποστήριξη ερευνητικών εργασιών που έχουν ως στόχο την ανάπτυξη και εφαρμογή νέων τεχνολογιών τόσο σε νέα όσο και σε υφιστάμενα κτίρια με απώτερο στόχο τη μείωση του σεισμικού κινδύνου. Οι ερευνητικές αυτές εργασίες δεν περιορίζονται μόνο στα μεμονωμένα κτίρια αλλά επεκτείνονται και στη συνολική αξιολόγηση της σεισμικής επικινδυνότητας και του σεισμικού κινδύνου σε πολεοδομικά συγκροτήματα. Τα αποτελέσματα αυτών των ερευνών αφ' ενός διαδίδονται προς την επιστημονική κοινότητα της χώρας αφ' ετέρου δε αξιολογούνται από ειδικές επιτροπές και όπου κριθεί σκόπιμο αξιοποιούνται για τη βελτίωση ειδικών διατάξεων τόσο του αντισεισμικού κανονισμού όσο και άλλων κανονισμών και οδηγιών για το σχεδιασμό νέων έργων και ανασχεδιασμό υφισταμένων.
      3. Ο Ο.Α.Σ.Π. αναθέτει, σε ειδικές επιστημονικές επιτροπές, τη θέσπιση κανονισμών δόμησης εναρμονισμένων με τα σύγχρονα δεδομένα στον τομέα των κατασκευών, καθώς και την επεξεργασία ειδικών θεμάτων αντισεισμικής τεχνολογίας (Ελληνικός Αντισεισμικός Κανονισμός, Κανονισμός Οπλισμένου Σκυροδέματος, Προσεισμικός Έλεγχος Κτιρίων Δημόσιας και Κοινωφελούς Χρήσης, Κανονισμός Επεμβάσεων σε Κτίρια από Οπλισμένο Σκυρόδεμα (ΚΑΝ.ΕΠΕ.) που αποτελεί διεθνή πρωτοπορία για τη σύνταξη κανονιστικού πλαισίου της αντισεισμικής προστασίας μνημείων).
      4. Το Πρόγραμμα Αντισεισμικής Ενίσχυσης Υφισταμένων Κατασκευών (ΕΠΑΝΤΥΚ), το οποίο εκπονείται από το ΤΕΕ και συμμετέχει και ο ΟΑΣΠ, καθώς και ο Κανονισμός Επεμβάσεων (ΚΑΝΕΠΕ) που ολοκληρώνεται το Α΄ τετράμηνο του 2008, θα αποτελέσουν τα κανονιστικά κείμενα, βάσει των οποίων θα αντιμετωπιστούν τα παλαιότερα κτίσματα.
      5. Το ΥΠΕΧΩΔΕ από τον Μάιο 2001, έθεσε σε εφαρμογή τον Πρωτοβάθμιο Προσεισμικό Έλεγχο των κτιρίων δημόσιας και κοινωφελούς χρήσης. Ο έλεγχος αυτός διενεργείται σε επίπεδο Νομού από τους αρμόδιους φορείς που έχουν την ευθύνη της λειτουργίας και ασφάλειας των κτιρίων Δημόσιας ή Κοινωφελούς χρήσης.
      Μέχρι σήμερα έχουν σταλεί από όλη την Ελλάδα στον ΟΑΣΠ 6.348 Δελτία Πρωτοβάθμιου Προσεισμικού Ελέγχου τα οποία αφορούν δημόσια κτίρια που στο μεγαλύτερο ποσοστό τους έχουν εισαχθεί στην ηλεκτρονική βάση του Οργανισμού.
      Για την βαθμονόμηση των αποτελεσμάτων του Πρωτοβάθμιου Προσεισμικού Ελέγχου και τη σύνταξη προδιαγραφών για τον Δευτεροβάθμιο Προσεισμικό Έλεγχο έχει συσταθεί ειδική Ομάδα Μελέτης. Οι εργασίες της Ομάδας βρίσκονται στο τελικό στάδιο και τα αποτελέσματα της βαθμονόμησης, θα κοινοποιηθούν στους αντίστοιχους φορείς.
      6. Για την αντιμετώπιση του σεισμικού κινδύνου, ο Ο.Α.Σ.Π. αξιοποιεί τις γνώσεις και συντονίζει το επιστημονικό δυναμικό για το σχεδιασμό και την εφαρμογή αποτελεσματικής αντισεισμικής πολιτικής.
      Στην κατεύθυνση αυτή επιλέγονται δράσεις που εμπίπτουν στους ακόλουθους τομείς:
      · Γνώση του Σεισμικού Κινδύνου
      · Ενίσχυση της Σεισμικής Ικανότητας των Κατασκευών (κανονισμοί)
      · Σχεδιασμός Μέτρων Ετοιμότητας
      · Ενημέρωση - Εκπαίδευση του Πληθυσμού
      · Ενίσχυση της Εφαρμοσμένης Έρευνας
      · Αντιμετώπιση Σεισμικών Συμβάντων.
      7. Για την ενημέρωσή σας σχετικά με την ασφάλεια των αστυνομικών τμημάτων και πυροσβεστικών μεγάρων στην περιοχή της Κορώνης και στην Α' Περιφέρεια Αθηνών, επισυνάπτονται τα με αρ.Πρ. 1856/18.4.08, το από 18.4.08 και 24176/18.4.08 έγγραφα της Ν.Α. Λακωνίας και της Ν.Α. Αθηνών – Πειραιώς.
      Ο Υφυπουργός
      Θ. ΞΑΝΘΟΠΟΥΛΟΣ»
    8. Στην με αριθμό 9742/4-4-08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1566/6-5-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Αποστολάτος για τα θέματα της αρμοδιότητάς μας, σας πληροφορούμε ότι μετά την ισχύ των διατάξεων του Ν. 2503/97 (ΦΕΚ 107 Α') για τη «Διοίκηση, οργάνωση και στελέχωση της Περιφέρειας», η ευθύνη προστασίας και διαχείρισης των δασικού χαρακτήρα εκτάσεων, ανάγεται στις αρμοδιότητες των κατά τόπους Δασικών Υπηρεσιών που υπάγονται στην οικεία Περιφέρεια.
     Κατά συνέπεια διαβιβάζεται το με αριθμ. πρωτ. Γ.Γ.:1689/14-04-08 έγγραφο του Γενικού Γραμματέα της Περιφέρειας Αττικής με συνημμένο το με αριθμ. πρωτ. 1475/10-04-08 έγγραφο της Δ/νσης Αναδασώσεων της εν λόγω Περιφέρειας.
     Ο Υφυπουργός
     Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στην με αριθμό 9053/26-3-08 ερώτηση των Βουλευτών κυρίων Γεωργίου Μαρίνου, Δήμου Κουμπούρη και Νικολάου Μωραΐτη δόθηκε με το υπ’ αριθμ. 1458/2-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση  που κατέθεσαν οι Βουλευτές κύριοι Γ. Mαρίνoς, Δ. Κουμπούρης, Ν. Mωραΐτης, σας πληροφορούμε τα εξής:
     Ο Οργανισμός Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) από την 01/12/2007 μέχρι σήμερα έχει πληρώσει περίπου 1,8 δις ευρώ για το καθεστώς της ενιαίας ενίσχυσης από το σύνολο 2,37 δις ευρώ της ενιαίας ενίσχυσης και των ειδικών καθεστώτων. Γίνονται ενέργειες και έχουν δρομολογηθεί οι απαραίτητες διαδικασίες ούτως ώστε οι αγρότες όλης της επικράτειας που δεν έχουν ακόμη πληρωθεί, να εισπράξουν το συντομότερο δυνατό τα δικαιούμενα ποσά της ενιαίας ενίσχυσης και των ειδικών καθεστώτων. Η προθεσμία πληρωμής πάντως για την καταβολή της ενιαίας ενίσχυσης και των ειδικών καθεστώτων είναι η 30106/2008.
     Πληρωμή δεν έχει πραγματοποιηθεί σε παραγωγούς, οι οποίοι είτε είναι απορριπτέοι λόγω ποινών από ελέγχους (διοικητικούς και επιτόπιους) είτε έχουν λάθη καταχώρησης στις αιτήσεις τους από τις Ε.Α.Σ.. Τα ονόματα αυτών έχουν κοινοποιηθεί στις Ε.Α.Σ., προκειμένου να διορθωθούν και να μας διαβιβαστούν τα ορθά στοιχεία, να γίνουν οι προβλεπόμενες Διοικητικές Πράξεις, ώστε οι' παραγωγοί αυτοί να συμπεριληφθούν στην επόμενη πληρωμή.
     Ο Υπουργός
     Α. ΚΟΝΤΟΣ»
    10. Στην με αριθμό 10322/14-4-08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1649/23-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην. παραπάνω ερώτηση που κατέθεσε ο Βουλευτής κ. Δ. Κουσελάς για τα θέματα της αρμοδιότητάς μας, σας πληροφορούμε ότι:
     Μετά την ισχύ των διατάξεων του Ν. 2503/97 (ΦΕΚ Ι07/Α') για τη «Διοίκηση, οργάνωση και στελέχωση της Περιφέρειας», η ευθύνη προστασίας και διαχείρισης του δασικού χαρακτήρα εκτάσεων ανάγεται στις αρμοδιότητες των κατά τόπους Δασικών Υπηρεσιών που υπάγονται στην οικεία Περιφέρεια.
     Όσον αφορά, το πρόγραμμα δασοπροστασίας, προωθείται προς υπογραφή σχέδιο εγκυκλίου για την εποπτεία και τον έλεγχο των δασικών οικοσυστημάτων κατά τη διάρκεια της αντιπυρικής περιόδου.
     Για την υλοποίηση του προγράμματος αυτού το Υπουργείο Αγροτικής Ανάπτυξης και Τροφίμων χρηματοδοτεί τις Περιφερειακές Δασικές Υπηρεσίες, στα πλαίσια των πιστώσεων που έχουν εγγραφεί στον Τακτικό Προϋπολογισμό, προκειμένου να εξασφαλιστεί η λειτουργία τους κατά τις απογευματινές ώρες και τις εξαιρέσιμες ημέρες. Παράλληλα θα συγκροτηθούν στις υπηρεσίες αυτές συνεργεία από εποχιακούς υπαλλήλους τρίμηνης απασχόλησης, που θα απασχοληθούν σε εργασίες αποτροπής του κινδύνου εκδηλώσεως πυρκαγιάς σε περιοχές υψηλού κινδύνου.
     Για τη συντήρηση του δασικού οδικού δικτύου της χώρας διατίθεται στις Περιφέρειες από το Πρόγραμμα Δημοσίων Επενδύσεων ποσό ύψους 4.560.000,00 ευρώ.
     Συμπληρωματικά των ανωτέρω και για την πληρέστερη ενημέρωσή σας, διαβιβάζεται το με αριθμ. πρωτ. 18962/4134/18-04-08 έγγραφο του Γενικού Γραμματέα της Περιφέρειας Πελοποννήσου με συνημμένο το από Δ.Υ./17-04-08 έγγραφο της Διεύθυνσης Δασών της εν λόγω Περιφέρειας.
     Ο Υφυπουργός
     Κ. ΚΙΛΤΙΔΗΣ»
    11. Στην με αριθμό 10252/11-4-08 ερώτηση της Βουλευτού κ. Σοφίας Σακοράφα δόθηκε με το υπ’ αριθμ. 1634/23-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε η Βουλευτής κ. Σ. Σακοράφα για τα θέματα της αρμοδιότητάς μας, σας πληροφορούμε ότι:
    Μετά την ισχύ των διατάξεων του Ν. 2503/97 (ΦΕΚ Ι07/Α΄) για τη «Διοίκηση, οργάνωση και στελέχωση της Περιφέρειας», η ευθύνη προστασίας και διαχείρισης του δασικού χαρακτήρα εκτάσεων ανάγεται στις αρμοδιότητες των κατά τόπους Δασικών Υπηρεσιών που υπάγονται στην οικεία Περιφέρεια.
    Όσον αφορά το πρόγραμμα δασοπροστασίας, προωθείται προς υπογραφή σχέδιο εγκυκλίου για την εποπτεία και τον έλεγχο των δασικών οικοσυστημάτων κατά τη διάρκεια της αντιπυρικής περιόδου.
    Για την υλοποίηση του προγράμματος αυτού το Υπουργείο Αγροτικής Ανάπτυξης και Τροφίμων χρηματοδοτεί τις Περιφερειακές Δασικές Υπηρεσίες, στα πλαίσια των πιστώσεων που έχουν εγγραφεί στον Τακτικό Προϋπολογισμό, προκειμένου να εξασφαλιστεί η λειτουργία τους κατά τις απογευματινές ώρες και τις εξαιρέσιμες ημέρες. Παράλληλα θα συγκροτηθούν στις υπηρεσίες αυτές συνεργεία από εποχιακούς υπαλλήλους τρίμηνης απασχόλησης, που θα απασχοληθούν σε εργασίες αποτροπής του κινδύνου εκδηλώσεως πυρκαγιάς σε περιοχές υψηλού κινδύνου.
    Για τη συντήρηση του δασικού οδικού δικτύου της χώρας διατίθεται στις Περιφέρειες από το Πρόγραμμα Δημοσίων Επενδύσεων ποσό ύψους 4.560.000,00 ευρώ.
    Η καθυστέρηση υπογραφής της προγραμματικής συμβάσεως με τον Σ.Π.Α.Π., που αφορά τον καθορισμό των αστικών και περιαστικών δασών Β.Α. Αττικής οφείλετε στον ελλιπή φάκελο της εν λόγω συμβάσεως όπως έφτασε στη Γενική Διεύθυνση Ανάπτυξης και Προστασίας Δασών και Φυσικού Περιβάλλοντος του Υπουργείου Αγροτικής Ανάπτυξης και Τροφίμων. Ήδη ενημερώθηκε με το 88581/689/02-04-2008 έγγραφο της ανωτέρω Διεύθυνσης, ο ενδιαφερόμενος Σ.Π.Α.Π. για τη συμπλήρωσή του.
    Συμπληρωματικά των ανωτέρω και για την πληρέστερη ενημέρωσή σας, διαβιβάζεται το με αριθμ. πρωτ. Γ.Γ. 1709/22-04-08 έγγραφο του Γενικού Γραμματέα της Περιφέρειας Αττικής με συνημμένο το υπ' αριθμ. 2569/22-04-08 έγγραφο του Δασαρχείου Πεντέλης που υπάγεται διοικητικά στην εν λόγω Περιφέρεια.
     Ο Υφυπουργός
     Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    12. Στην με αριθμό 9084/26-3-08 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. 1462/2-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Μ. Παπαγιαννάκης, σας πληροφορούμε τα εξής:
    Η δημιουργία ζωνών προστασίας της αλιείας (ΖΠΑ) στη Μεσόγειο προβλέπεται από τις διατάξεις του Καν. (ΕΚ) 1967/2006 του Συμβουλίου «σχετικά με τα μέτρα διαχείρισης για τη βιώσιμη εκμετάλλευση των αλιευτικών πόρων στη Μεσόγειο Θάλασσα».
    Οι εν λόγω διατάξεις και ειδικότερα το Κεφάλαιο ΠΙ το οποίο αναφέρεται στις προστατευόμενες περιοχές αλιείας, περιγράφουν τη διαδικασία καθορισμού και θέσπισης τέτοιων ζωνών σε ύδατα που εμπίπτουν στην δικαιοδοσία των Κρατών-Μελών αλλά και εκτός αυτής.
    Η ακολουθούμενη διαδικασία για τη δημιουργία ζωνών, πέραν των όσων προβλέπονται στον προαναφερθέντα Κανονισμό, υπόκειται στις ρυθμίσεις του διεθνούς δικαίου.
    Σε κάθε περίπτωση οποιαδήποτε πρόταση για δημιουργία προστατευόμενων περιοχών αλιείας, πρέπει να βασίζεται σε σχετικές πληροφορίες και επιστημονικά στοιχεία ώστε να προκύπτει η αναγκαιότητα και να υπάρχει σχετική τεκμηρίωση.
    Στην Ελλάδα έχουν καθοριστεί ζώνες προστασίας της αλιείας σε συγκεκριμένες θαλάσσιες περιοχές στα χωρικά ύδατα. Επιπλέον έχουν κατατεθεί προτάσεις στην Υπηρεσία Θαλάσσιας Αλιείας του Υπουργείου Αγροτικής Ανάπτυξης και Τροφίμων για νέες ανάλογες ζώνες, εκκρεμούν όμως μελέτες για τη συγκέντρωση των απαιτούμενων επιστημονικών στοιχείων.
    Όσον αφορά στη δημιουργία ΖΠΑ στα διεθνή ύδατα, η ανάληψη οποιασδήποτε πρωτοβουλίας δεν περιορίζεται στην αλιεία, αφού το θέμα έχει και πολιτική διάσταση, λόγος για τον οποίο η αντιμετώπιση θα πρέπει να είναι ενιαία και σε συνεργασία με το Υπ. Εξωτερικών, επιπλέον δε προϋποθέτει και επαρκή συλλογή επιστημονικών πληροφοριών προκειμένου να τεκμηριώνονται οι λόγοι και η ανάγκη λήψης ειδικών μέτρων ώστε να εξυπηρετείται ο στόχος της προστασίας των αποθεμάτων.
    Όσον αφορά στην προστασία των κητωδών, σε κοινοτικό επίπεδο έχουν θεσπιστεί μέτρα που στοχεύουν στη μείωση των παρεμπιπτόντων αλιευμάτων κητωδών από αλιευτικά σκάφη που δραστηριοποιούνται εκτός Μεσογείου και αφορούν στην υποχρεωτική χρήση ακουστικών αποτρεπτικών συσκευών, καθώς και στην εφαρμογή συστημάτων παρακολούθησης για παρεμπίπτοντα αλιεύματα με τη χρήση παρατηρητών, σε μορφές αλιείας οι οποίες δε χρησιμοποιούνται στην Ελλάδα.
     Ο Υπουργός
     Α. ΚΟΝΤΟΣ»)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συνάδελφο κ. Χριστοφιλοπούλου.
    Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 6 Ιουνίου 2008.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
    1. Η με αριθμό 1044/3.6.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζωϊδη προς την Υπουργό Απασχόλησης και Κοινωνικής Προστασίας, σχετικά με τη μεταστέγαση των υπηρεσιών του Ι.Κ.Α. Ρόδου κ.λπ..
    2. Η με αριθμό 1033/3.6.2008 επίκαιρη ερώτηση της Ε’ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας, Αιγίου και Νησιωτικής Πολιτικής, σχετικά με τις αυξήσεις των εισιτηρίων στην ακτοπλοΐα κ.λπ..
    3. Η με αριθμό 1042/3.6.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία βιομηχανικών επιχειρήσεων αυξημένης επικινδυνότητας στο Θριάσιο Πεδίο κ.λπ..
    4.- Η με αριθμό 1038/3.6.2008 Ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Πολιτισμού, σχετικά με την κατασκευή νέου γηπέδου για την ομάδα της Λάρισας κ.λπ..
    Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
    1. Η με αριθμό 1030/3.6.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Απασχόλησης και Κοινωνικής Προστασίας, σχετικά με την επαναλειτουργία της εταιρείας «Μακεδονικές Βιομηχανίες Μετάλλου Α.Ε.» κ.λπ..
    2. Η με αριθμό 1034/3.6.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Απασχόλησης και Κοινωνικής Προστασίας, σχετικά με την κατάργηση του ελάχιστου αριθμού ενσήμων που υποχρεούται να καταβάλει στο Ι.Κ.Α. ο εργολάβος ή ο ιδιοκτήτης μιας οικοδομής κ.λπ..
    3. Η με αριθμό 1037/3.6.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τα επεισόδια στη Γεωπονική Σχολή Αθηνών κ.λπ..
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η πρώτη με αριθμό 1015/2-6-2008 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με το οδικό δίκτυο του Νομού Ευβοίας κ.λπ., διαγράφεται.
     Δεύτερη είναι η με αριθμό 1028/2-6-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς την Υπουργό Απασχόλησης και Κοινωνικής Προστασίας, σχετικά με τις αυξήσεις των μισθών στους εργαζόμενους στην Εθνική Τράπεζα, την κλαδική σύμβαση στον τραπεζικό τομέα κ.λπ..
    Αναλυτικότερα το περιεχόμενο της επίκαιρης ερώτησης της κ. Χριστοφιλοπούλου είναι το ακόλουθο:
    «Μια εβδομάδα έχει παρέλθει από την αυθαίρετη και πρωτοφανή απόφαση του διοικητή της Εθνικής Τράπεζας να προχωρήσει σε αυξήσεις μισθών εκτός πλαισίου κλαδικής συλλογικής σύμβασης. Αυτή η απαράδεκτη κίνηση αποτελεί χτύπημα «κάτω από τη μέση» στο θεσμό των κλαδικών συλλογικών συμβάσεων, που έχει συμβάλει τα μέγιστα στην εργασιακή ειρήνη και στην παραγωγικότητα των εργαζομένων στον τραπεζικό χώρο. Με την ανοχή, την υποκίνηση από πλευράς Κυβέρνησης, είναι σαφές ότι εδώ και τέσσερα και πλέον χρόνια, με όλους τους τρόπους, συντίθεται ένα περιβάλλον αποδυνάμωσης των δικαιωμάτων των εργαζομένων στον τραπεζικό χώρο.
      Επειδή οι κλαδικές συμβάσεις προωθούν τον υγιή ανταγωνισμό, καθορίζοντας κοινά ελάχιστα στις αμοιβές ή στις συνθήκες και τους όρους εργασίας, ενώ η κατάργησή τους υποδαυλίζει τον ανταγωνισμό «προς τα κάτω» με τη δημιουργία συνθηκών συνεχούς συμπίεσης του εργατικού κόστους και της ποιότητας της εργασίας.
      Επειδή η όλη ποιότητα του ανταγωνισμού στον τραπεζικό τομέα είναι κρίσιμης σημασίας για την οικονομία και την ανάπτυξη και εξαρτάται σε μεγάλο βαθμό από τη συνολική ποιότητα του ανθρώπινου κεφαλαίου και των εργασιακών σχέσεων, 
      Ερωτάται η κυρία Υπουργός:
      Καταδικάζει απερίφραστα την ενέργεια του διοικητή της Εθνικής Τράπεζας ή εύχεται απλώς την επίτευξη συνεργασίας; Σε ποιες ενέργειες προτίθεται να προβεί για να προωθήσει την επίτευξη κλαδικής σύμβασης στον τραπεζικό τομέα;»
      Το λόγο έχει η κ. Πετραλιά για να απαντήσει.
      ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρία συνάδελφε, εγώ θέλω να σας ευχαριστήσω για την ερώτηση αυτή, γιατί μου δίνεται η δυνατότητα και η ευκαιρία για πολλοστή φορά να αποτυπώσω την ξεκάθαρη, κρυστάλλινη θέση και της Κυβέρνησης και εμού προσωπικά. 
      Δεν θέλω να πιστεύω ότι η Αντιπολίτευση δεν παρακολουθεί την επικαιρότητα και τα τεκταινόμενα, διότι θα σας απαντήσω ότι: «στις 21 Μαΐου έκανα συγκεκριμένη δήλωση μόλις προέκυψε το θέμα με την Εθνική Τράπεζα. Και θα σας διαβάσω τη δήλωσή μου. Είπα τότε ότι στις εργασιακές σχέσεις πρέπει πάντοτε να επικρατεί η συνεργασία, η συνέργια και η συνεννόηση». 
      Κάτω από αυτό το πρίσμα, λοιπόν, θεωρεί η Κυβέρνηση και θεωρώ κι εγώ προσωπικά ότι μονομερείς πράξεις και αποφάσεις δεν ωφελούν κανέναν. 
      Σε μία συνάντηση που είχα στις 30 του μηνός, με την Ο.Τ.Ο.Ε. και τη Γ.Σ.Ε.Ε., επανέλαβα ακριβώς τα ίδια πράγματα, λέγοντας ότι τιμούμε, ακολουθούμε, πιστεύουμε στις συλλογικές συμβάσεις και στις κλαδικές συμβάσεις, οι οποίες προβλέπονται και από το Σύνταγμα και από τους νόμους. Και στην προκειμένη περίπτωση από το ν. 1876.
      Εδώ θα ήθελα να πω ότι ο ν. 1876 είναι ένας νόμος ο οποίος ψηφίστηκε επί οικουμενικής κυβέρνησης με Υπουργό Εργασίας εκείνη την εποχή, τον καθηγητή κ. Κουκιάδη. Ο συγκεκριμένος νόμος χαιρετίστηκε –μου δόθηκε η ευκαιρία να διαβάσω και τα Πρακτικά- ως η μεγάλη κατάκτηση του εργατικού κινήματος και η μεγάλη κατάκτηση των εργαζομένων. Διότι ο συγκεκριμένος νόμος ρητά –αυτή η προσπάθεια έγινε από όλα τα μέρη και ιδιαίτερα από τους εργαζόμενους- απαγορεύει και δεν δίνει καμμία δυνατότητα στην κυβέρνηση και στον εκάστοτε Υπουργό να παρέμβει. Αυτό χαιρετίστηκε.
      Λέω, λοιπόν, ότι ο νόμος αυτός είναι νόμος οικουμενικής κυβέρνησης, ο οποίος χαιρετίστηκε ως μεγάλη κατάκτηση. Και βεβαίως ξέρουμε πολύ καλά ότι οι κλαδικές συμβάσεις είναι συμβάσεις οι οποίες γίνονται μεταξύ των δύο μερών, των εργοδοτών και των εργαζομένων.
      ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου έχει το λόγο.
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα απαντήσω στην κυρία Υπουργό αφού πρώτα πω ότι εδώ έχουμε ένα πραξικόπημα κατά των ελεύθερων συλλογικών διαπραγματεύσεων όπως αυτές κατοχυρώνονται από το Σύνταγμά μας στο άρθρο 22 και όπως ο νόμος τον οποίο ανέφερε η κυρία Υπουργός, ο ν. 1876/90, τις προσδιορίζει. 
	Κυρία Υπουργέ, επιτρέψτε μου να τονίσω ότι ο νόμος αυτός τον οποίον επικαλείσθε και ο οποίος πράγματι είναι ένας νόμος της οικουμενικής κυβέρνησης εμποδίζει και απαγορεύει στην εκάστοτε κυβέρνηση να παρέμβει όταν ξεκινήσουν οι συλλογικές διαπραγματεύσεις, όμως επιβάλλει στην εκάστοτε κυβέρνηση να παίρνει πολιτικές πρωτοβουλίες, κάθε δυνατή πρωτοβουλία για να ξεκινήσουν οι συλλογικές διαπραγματεύσεις.
	Κύριε Πρόεδρε, έχουμε εδώ, το Διοικητή της Εθνικής Τράπεζας κ. Αράπογλου, ο οποίος είναι διορισμένος από τον κ. Καραμανλή και τον κ. Αλογοσκούφη και του οποίου η επιχείρηση, η Εθνική Τράπεζα, έχει ως βασικότερο μέτοχο τα ασφαλιστικά ταμεία τα οποία εποπτεύει η κυρία Υπουργός, και ο οποίος αρνείται να στείλει εκπρόσωπο για διαπραγμάτευση ενώ ανακοινώνει μονομερώς τις αυξήσεις των μισθών!
	Κυρία Υπουργέ, τι σας εμποδίζει να πάρετε την πολιτική πρωτοβουλία να καλέσετε το διοικητή της Εθνικής Τράπεζας από κοινού με τον κ. Αλογοσκούφη για να δώσει εξηγήσεις γι’ αυτό το πραξικόπημα το οποίο δυναμιτίζει τη δυνατότητα –το τονίζω και πάλι- να ξεκινήσουν καν οι διαπραγματεύσεις για την κλαδική σύμβαση των τραπεζών την οποία θα ακολουθήσουν οι επιχειρησιακές συμβάσεις; 
      Γνωρίζετε πολύ καλά, κυρία Υπουργέ, ότι σε πάρα πολλές τράπεζες είτε δεν υπάρχουν σωματεία είτε ορισμένα από τα σωματεία, εκεί όπου υπάρχουν, είναι αποδυναμωμένα, άρα ο θεσμός των κλαδικών συλλογικών διαπραγματεύσεων και συμβάσεων είναι ένας θεσμός ο οποίος συμβάλλει τα μέγιστα τόσο στην εργασιακή ειρήνη όσο –κυρίως- στην παραγωγικότητα των εργαζομένων και στην ανταγωνιστικότητα των επιχειρήσεων και εν προκειμένω των ελληνικών τραπεζών. 
	Πρέπει να σας απαντήσω ότι παρακολουθώ και τις δηλώσεις, αλλά, ξέρετε, δεν φτάνουν. Την ίδια μέρα, κυρία Υπουργέ, που δηλώσατε ότι στηρίζετε τις συλλογικές διαπραγματεύσεις, ο κ. Αντώναρος, δήλωσε «δεν γνωρίζω, δεν απαντώ». Δεν σας κάλυψε. Ποια είναι η πολιτική πρωτοβουλία που ακολούθησε τη δική σας και μόνο δήλωση; Ο κ. Ζαγορίτης, ο γραμματέας του κόμματός σας, είδε επίσης το προεδρείο της ΟΤΟΕ και τους δήλωσε ότι είναι «αναφανδόν» υπέρ των συμβάσεων. Δηλαδή δεν γνωρίζει η δεξιά τη ποιεί η Κυβέρνησή της; Δεν μπορείτε να δώσετε κατευθύνσεις στο διορισμένο από σας διοικητή της Εθνικής Τράπεζας που κατέχει το μεγαλύτερο μέρος των μετοχών, μέσω των Ασφαλιστικών Ταμείων, που κατέχει η Κυβέρνηση ή δεν θέλετε; Ποιον κοροϊδεύετε όμως ως Κυβέρνηση; Σίγουρα δεν μπορείτε να κοροϊδέψετε τους εργαζόμενους. 
	Σας καλώ και πάλι, κυρία Υπουργέ, πέρα από τη δήλωσή σας και πέρα από όσα σήμερα άκουσα να τα δούμε στην πράξη, όχι εμείς αλλά οι εργαζόμενοι. Γνωρίζετε καλά ότι οι συλλογικές συμβάσεις δεν έχουν χρώμα, δεν είναι ούτε μπλε, ούτε πράσινες, ούτε κόκκινες. Αφορούν όλους τους εργαζόμενους απ’ όποιο χώρο και αν προέρχονται. Σας καλώ και πάλι, πέρα από τη δήλωσή σας, να πάρετε συγκεκριμένη πολιτική πρωτοβουλία για να κάνει πίσω ο κ. Αράπογλου και να ορίσει εκπρόσωπο για να ξεκινήσουν οι διαπραγματεύσεις.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
	Η κυρία Υπουργός έχει το λόγο.
	ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Κυρία συνάδελφε, θέλω να μου ξεκαθαρίσετε –γιατί θα κάνω κι εγώ μία ερώτηση και θα μου απαντήσετε- αν αυτή είναι η θέση της Αξιωματικής Αντιπολίτευσης. Προτείνετε δηλαδή να αλλάξει το θεσμικό πλαίσιο; Αυτό μου είπατε. Μιλήσατε για πραξικόπημα.
	ΠΡΟΕΔΡΕΥΩΝ (Γεώργιος Σούρλας): Είναι ρητορικό το ερώτημα.
	ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Σας παρακαλώ πάρα πολύ να με αφήσετε να ολοκληρώσω.
	Θα απαντήσετε ως Αντιπολίτευση μ’ ένα «ναι» ή μ’ ένα «όχι». Αυτήν τη στιγμή προτείνατε μέσα στη Βουλή των Ελλήνων σ’ έναν Υπουργό της Κυβέρνησης και δη την αρμόδια Υπουργό να αλλάξει το θεσμικό πλαίσιο. Είστε λοιπόν υπέρ του να επεμβαίνει η Κυβέρνηση στις διμερείς αυτές σχέσεις μεταξύ εργαζομένων και εργοδοτών; Απαντήστε μ’ ένα «ναι» ή μ’ ένα «όχι». Με καλείτε ή με εγκαλείτε να παρέμβω, να αλλάξει δηλαδή το θεσμικό πλαίσιο του νόμου που ψηφίστηκε επί της οικουμενικής κυβέρνησης; Αυτό προτείνατε εδώ. Δείτε το λοιπόν πολύ καλά, σκεφτείτε τι είπατε. Οι ασκοί του Αιόλου τότε ανοίγουν, όταν έρχεται η Αξιωματική Αντιπολίτευση και προτείνει να καταργηθεί το θεσμικό πλαίσιο.
     Θα ήθελα να σας πω, επειδή έχετε περάσει από το Υπουργείο Απασχόλησης και έχετε αφήσει έργο στο Υπουργείο -και αυτό εγώ σας το αναγνωρίζω- ότι ξέρετε πάρα πολύ καλά ποια μπορεί να είναι η παρέμβαση. Παρέχει ο νόμος  δυνατότητα. Εγώ δεν έχω αίτημα για συμφιλιωτική διαδικασία. Δεν έχει κατατεθεί. Η δυνατότητα υπάρχει και το λέει ο νόμος. 
     Άρα, λοιπόν, δεν έχει γίνει χρήση των όσων λέει ο συγκεκριμένος νόμος. Και έρχομαι να επαναλάβω και να ρωτήσω: Ζητάτε να αλλάξει το θεσμικό πλαίσιο και να έρχεται ο Υπουργός και να παρεμβαίνει; Απαντήστε με ένα ναι ή με ένα όχι. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. Μόνο που δεν μπορεί να απαντήσει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, έχω τη δυνατότητα να απαντήσω; 
     ΠΡΟΕΔΡΕΥΩΝ (Γεώργιος Σούρλας): Δεν μπορείτε να απαντήσετε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, αλλά όταν με ρωτάει η Υπουργός; 
     ΠΡΟΕΔΡΕΥΩΝ (Γεώργιος Σούρλας): Είναι ρητορικά ερωτήματα. Μπορείτε να τα απαντήσετε με μία γραπτή ανακοίνωση. Μην ζητάτε από το Προεδρείο να παραβιάσει τον Κανονισμό. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ρητορικά ερωτήματα; 
     ΠΡΟΕΔΡΕΥΩΝ (Γεώργιος Σούρλας): Είναι ρητορικά ερωτήματα. Υπάρχει, όμως, και άλλος τρόπος, για να εκφράσετε τις θέσεις σας, με ανακοινώσεις ή με συνέντευξη Τύπου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πάντως, κύριε Πρόεδρε, ζητάμε σήμερα να δημιουργηθεί κλίμα με πρωτοβουλίες για να ξεκινήσουν οι συλλογικές διαπραγματεύσεις, όχι να παρέμβει η κυρία Υπουργός στο διμερή διάλογο, εφόσον ξεκινήσει. 
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, διευκολύνατε τη συζήτηση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθητές και μαθήτριες και ένας συνοδός-δάσκαλος από τα «Εκπαιδευτήρια Δούκα».
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου στην Αίθουσα είναι συνήθως οι ερωτώντες Βουλευτές, οκτώ ή εννέα, οι ελέγχοντες την Κυβέρνηση και οι ερωτώμενοι Υπουργοί.	
      Εισερχόμαστε στη συζήτηση της τρίτης με αριθμό 1025/2-6-2008 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Περιβάλλοντος, Χωροταξίας και Δημοσίων Έργων, σχετικά με την αντιμετώπιση των προβλημάτων των οικιστών του «Ηλιακού Χωριού» της Πεύκης, την αναβάθμιση της περιοχής κλπ.. 
     Αναλυτικότερα η επίκαιρη ερώτηση του κ. Κουβέλη έχει ως εξής:
     «Το οικιστικό συγκρότημα «Ηλιακό Χωριό» στην περιοχή Πεύκη Αττικής το οποίο κατασκευάστηκε από τον Ο.Ε.Κ. το 1984, αποτελείται από τετρακόσιες τριάντα πέντε κατοικίες και προέβλεπε τη μετατροπή της ηλιακής ενέργειας σε θερμική για την κάλυψη των αναγκών των κατοικιών αυτών. Στο συγκρότημα στεγάζονται δικαιούχοι του Οργανισμού Εργατικής Κατοικίας (Ο.Ε.Κ.), οι οποίοι μεταξύ άλλων αναφέρουν ότι:
     α) Ο οικισμός βρίσκεται σε κακή κατάσταση, αφού δεν έχει γίνει η αναγκαία συντήρηση στις υπάρχουσες κτηριακές υποδομές, με αποτέλεσμα να ακυρώνεται στην πράξη ο αρχικός σκοπός της λειτουργίας του «Ηλιακού χωριού». 
     β) Με ευθύνη της πολιτείας δεν έχουν δοθεί τα παραχωρητήρια στους δικαιούχους των κατοικιών. 
     γ) Δεν έχουν αντιμετωπιστεί τα προβλήματα στη λειτουργία του αποχετευτικού συστήματος. 
     δ) Ο ηλιακός χαρακτήρας του χωριού απαξιώθηκε και θα πρέπει να βρεθεί ειδικό σύστημα ήπιας μορφής ενέργειας για τη θέρμανση του «Ηλιακού Χωριού». 
     Ο υπεύθυνος διαχειριστικός φορέας (Ο.Ε.Κ.) συγκρότησε τριμελή τεχνική επιτροπή, με σκοπό τη μελέτη, καταγραφή και επίλυση των τεχνικών και λειτουργικών προβλημάτων που αντιμετωπίζει ο οικισμός, πλην όμως τα πορίσματα και το έργο αυτής της επιτροπής δεν έχουν κοινοποιηθεί μέχρι σήμερα στους ενδιαφερόμενους. 
     Ερωτώνται οι κύριοι Υπουργοί:
     α) Έχει λειτουργήσει αυτή η επιτροπή και ποιο είναι το έργο της; 
     β) Ποια συγκεκριμένα μέτρα πρόκειται να λάβουν, προκειμένου να λυθούν τα χρόνια προβλήματα του «Ηλιακού Χωριού» και να δοθούν άμεσα στους δικαιούχους οι τίτλοι ιδιοκτησίας-παραχωρητήρια;».
     Στην επίκαιρη ερώτηση του κ. Κουβέλη θα απαντήσει η Υπουργός Απασχόλησης και Κοινωνικής Προστασίας κ. Πετραλιά. 
     Κυρία Υπουργέ, έχετε το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε συνάδελφε, ιδιαίτερα αυτή τη στιγμή είναι εξαιρετικά επίκαιρη η δική σας ερώτηση που αφορά το ηλιακό χωριό, γιατί αναφέρεται στις εναλλακτικές μορφές ενέργειας, που πλέον είναι και το ζητούμενο. 
     Όσον αφορά το ηλιακό χωριό, θα ήθελα να σας πω ότι είναι περίπου μία εικοσαετία που το ηλιακό χωριό έχει κτιστεί. Ήταν ένα πιλοτικό πρόγραμμα, πρωτοποριακό για την εποχή του. Είναι βέβαιο ότι ως τεχνολογία έχει ξεπεραστεί στην εικοσαετία απ’ αυτό που είναι και ως μορφή ενέργειας. 
     Παρ’ όλα αυτά, σύμφωνα με τα όσα έχω στις σημειώσεις μου με την υπογραφή του προέδρου και των μελών του Οργανισμού Εργατικής Κατοικίας, πρέπει να σας πω ότι η κτιριακή κατάσταση είναι καλή. Εγώ δεν θα πω ότι είναι πολύ καλή, θα πω όμως ότι είναι καλή. 
      Ξέρετε καλά ότι έγιναν μεγάλες επισκευές πριν από κάποια χρόνια και αυτό γιατί οι ίδιοι οι κάτοικοι δεν συντηρούσαν όπως έπρεπε τις κατοικίες και γενικότερα το χωριό.
      Ως προς το θέμα των παραχωρητηρίων, η καθυστέρηση που υπάρχει οφείλεται στο ότι άλλαξε πάρα πολλές φορές το νομοθετικό πλαίσιο διότι ήταν ένα δύσκολο εγχείρημα και κάθε φορά έπρεπε να υπάρξει και κάτι άλλο που έπρεπε να θεσμοθετηθεί ώστε να υπάρχουν λειτουργικότερες και οικονομικότερες για τους χρήστες των ενεργειακών αυτών συστημάτων, δυνατότητες, πριν από την παράδοση του οικισμού.
      Πρέπει επίσης να σας πω, ότι αυτή τη στιγμή γίνεται μεγάλη προσπάθεια βάσει της εργολαβίας, μιας εργολαβίας που αφορά τριακόσιους ενενήντα δύο θερμιδομετρητές, η οποία βρίσκεται σε εξέλιξη – σίγουρα θα το γνωρίζετε – ώστε να βελτιωθεί η κατάσταση.
      Αναφέρεστε με την ερώτησή σας και στα θέματα της αποχέτευσης. Θα ήθελα να πω, ότι ένα μικρό κομμάτι της αποχέτευσης έχει το πρόβλημα. Σε γενικές γραμμές, δεν υπάρχει πρόβλημα στο συγκεκριμένο δίκτυο. Ο Ο.Ε.Κ. βρίσκεται σε επαφή και όταν λέω επαφή, εννοώ φάση υλοποίησης, ώστε τώρα με τις ενέργειες που γίνονται σε θέματα υποδομών, η Ε.ΥΔ.ΑΠ. να μπορέσει να παραλάβει και να είναι εκείνη η οποία θα συντηρεί το δίκτυο. 
      Βεβαίως γνωρίζετε και θέλω να το πω αυτό, ότι υπάρχει γραφείο ειδικό του Οργανισμού Εργατικής Κατοικίας, μέσα στο ίδιο το ηλιακό χωριό, ακριβώς διότι ο στόχος του Υπουργείου είναι να γίνουν οι καλύτερα δυνατόν παρεμβάσεις αυτή τη στιγμή ώστε να εκσυγχρονιστεί το ηλιακό χωριό το οποίο υπήρξε πολύ σημαντικό και πρέπει να παραμείνει ως ηλιακό χωριό με την έννοια του πρωτοποριακού και πιλοτικού αυτού σχεδίου εδώ και πολλά χρόνια.
      ΠΡΟΕΔΡΕΥΩΝ (Γεώργιος Σούρλας):  Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Υπουργέ, δεν έχουν τα πράγματα όπως σας ενημέρωσαν και όπως εκθέσατε με βάση αυτή την ενημέρωση τα ζητήματα του ηλιακού χωριού, εδώ στην Ολομέλεια της Βουλής.
      Κυρία Υπουργέ, από το 1984 μέχρι σήμερα η Ε.ΥΔ.ΑΠ. δεν έχει παραλάβει το δίκτυο αποχέτευσης. Και ξέρετε γιατί δεν το έχει παραλάβει; Διότι, βρίσκεται σε κακά χάλια. Δεν έχει την αναγκαία κλίση, με αποτέλεσμα να έχουμε απαράδεκτες καταστάσεις, απειλητικές ακόμη και της υγείας των κατοίκων του συγκεκριμένου χωριού, οι οποίοι είναι χίλιοι οκτακόσιοι.
      Σας λέγω δε χαρακτηριστικά, ότι λίγες ημέρες πριν, στις 22 Μαΐου 2008 ο έλεγχος της Νομαρχίας Αθηνών διαπίστωσε την ύπαρξη λεγεωνέλλας σε δείγμα συγκεκριμένο από το ηλιακό χωριό. Αντιλαμβάνεσθε ποια είναι η κατάσταση στο ηλιακό χωριό. 
      Από ηλιακό χωριό, κύριε Πρόεδρε, έχει μετατραπεί σε πετρελαϊκό χωριό. Αυτός ο πρότυπος οικισμός εγκαταλελειμμένος διαχρονικά από τον Ο.Ε.Κ., από πρότυπος οικισμός, που επεδιώχθη να αξιοποιεί την ηλιακή ενέργεια και να την μετατρέπει σε θερμική, έχει μετατραπεί σε πετρελαϊκό χωριό. Και μιλάμε πότε; Σήμερα, την Ημέρα του Περιβάλλοντος.
      Περαιτέρω. Καμμία νομοθεσία δεν εμποδίζει να δώσετε σε αυτούς τους ανθρώπους παραχωρητήρια. Ποιά είναι η νομοθεσία που το εμποδίζει; Είναι μια εξαιρετικά απλή, νομική πράξη να δώσετε τα παραχωρητήρια σε αυτούς τους ανθρώπους, διότι αντιλαμβάνεσθε ότι από το 1984 μέχρι σήμερα έχουν επέλθει και μεταβολές στην προσωπική και κληρονομική κατάσταση πολλών ανθρώπων οι οποίοι τότε είχαν εγκατασταθεί στο ηλιακό χωριό.
      Δεν μπορώ να αντιληφθώ πού βρήκατε τη νομική δυσκολία για τη χορήγηση παραχωρητηρίων. Γνωρίζετε, κυρία Υπουργέ, ότι δεν υπάρχουν κανονισμοί λειτουργίας των πολυωρόφων κατοικιών, των πολυκατοικιών με άλλα λόγια;
      Είναι ένα χωριό, κύριε Πρόεδρε, εγκαταλελειμμένο, ένα χωριό απαξιωμένο αναφορικά με τη δυνατότητα που είχε να μετατρέπει την ηλιακή ενέργεια σε θερμική, οι άνθρωποι αντιμετωπίζουν προβλήματα υγείας, αντιμετωπίζουν προβλήματα που έχουν σχέση με τη νομική διευθέτηση αυτής της κατοικίας που έχουν πάρει.
      Και ολοκληρώνοντας: είχα κάνει και άλλη ερώτηση, κυρία Υπουργέ, όχι σε σας, σε προκάτοχό σας, ο οποίος εδώ και ένα χρόνο μου είχε απαντήσει ότι μην ανησυχείτε, έχουμε δρομολογήσει διαδικασίες για την αντιμετώπιση όλων αυτών των προβλημάτων.
      Κυρία Υπουργέ, πρέπει να επιληφθείτε άμεσα και για την αντιμετώπιση των ζητημάτων που συνιστούν το απαράδεκτο της λειτουργίας του συγκεκριμένου χωριού, ένα απαράδεκτο που βάλλει εναντίον των υγείας αυτών των ανθρώπων, και για τη διευθέτηση τη νομική αναφορικά με τα παραχωρητήρια. Και το σπουδαιότερο: αξιοποιήστε τη δυνατότητα που υπάρχει να εκμεταλλευτούν την ηλιακή ενέργεια και να την μετατρέπουν σε θερμική.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουβέλη.
      Κυρία Υπουργέ, έχετε το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε συνάδελφε, οφείλω να πω ότι με την ευκαιρία της ερώτησής σας ασχολήθηκα με το θέμα. Δεν το γνώριζα το θέμα μέχρι δύο μέρες πριν.
      ΦΩΤΗΣ ΚΟΥΒΕΛΗΣ: Εγώ σας καλώ να πάμε μαζί μια μέρα, να το δούμε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Αυτό – με προλάβατε – ήθελα να σας πω, ότι θα πάω, θα επισκεφτώ το χωριό. Θέλω να έχω και μια προσωπική εικόνα, για να έχω και θέση και άποψη. Και σημείωσα τα θέματα του ελέγχου της νομαρχίας, που αναφέρατε πριν από λίγο. Και νομίζω ότι πραγματικά είναι μια στιγμή που πρέπει συνολικά να δούμε όλο το θέμα του ηλιακού χωριού.
      Παρ’ όλα αυτά οφείλω να πω ότι οι υπηρεσίες προχωρούν, αισθανόμαστε ότι μέχρι το τέλος του χρόνου θα έχει τελειώσει το θέμα των παραχωρητηρίων, είναι αυτό το οποίο με διαβεβαιώνουν οι υπηρεσίες. Επίσης, γίνονται οι προσπάθειες για το φυσικό αέριο στο χωριό, που είναι και αυτό πολύ σημαντικό.
      Όσον αφορά το θέμα της επιτροπής που είχε γίνει το 2007, ώστε να προχωρήσει η ιστορία των παραχωρητηρίων και των κανονισμών, όπως είπατε πριν, γνωρίζετε κι εσείς πολύ καλά – γιατί βλέπω ότι είστε γνώστης του θέματος – ότι υπήρξαν και αντιδράσεις κατοίκων, οι επιτροπές δεν μπορούσαν να μπουν μέσα, δεν μπορούσε να γίνε καταγραφή.
      Ο ίδιος ο πρόεδρος του Οργανισμού Εργατικής Κατοικίας το πήρε πάνω του, πήγε εκεί. Έχουν συμφωνήσει σε αρκετά θέματα με τους κατοίκους και αυτή τη στιγμή υπάρχει δρομολογημένη προσπάθεια, αλλά προς μια κατεύθυνση του να τελειώσουμε και να δώσουμε λύσεις. Και αυτή είναι η προσπάθεια, κύριε Κουβέλη, πρέπει να σας πω ότι θα είναι και η δική μου προσπάθεια από δω και πέρα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κυρία Υπουργέ.
      Εισερχόμαστε στη συζήτηση της τρίτης με αριθμό 1014/2-6-2008 επίκαιρης ερώτησης του Βουλευτή του Κουμμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με τις κινητοποιήσεις των κατοίκων στον Ατμοηλεκτρικό Σταθμό της Δ.Ε.Η. Αγίου Δημητρίου Κοζάνης κ.λπ.
      Αναλυτικότερα ο κ. Γκατζής αναφέρει στην επίκαιρη ερώτησή του:
    «Οργή και αγανάκτηση διακατέχει τους κατοίκους της περιοχής Αγ. Δημητρίου, Ρυακίου Κοζάνης, που βρίσκονται σε αγωνιστικές κινητοποιήσεις με κατάληψη των ταινιοδρόμων του Α.Η.Σ. Αγ. Δημητρίου, από την εγκληματική αδιαφορία της διοίκησης της Δ.Ε.Η., των αρμοδίων και της Κυβέρνησης για τη «γενοκτονία» που συντελείται στους κατοίκους των παραπάνω Κοινοτήτων και όχι μόνο.
    Η μεγάλης κλίμακας εξόρυξη, η μεταφορά, η καύση του λιγνίτη και η απομάκρυνση της τέφρας με ταινιόδρομους, καταστρέφουν περιβαλλοντικά την περιοχή, την υγεία των κατοίκων (πνευμονοπάθειες, βρογχίτιδα, άσθμα και άλλες αρρώστιες πλήττουν κυρίως παιδιά), απαξιώνουν την αγροτική παραγωγή και την ανάπτυξη της περιοχής και αυξάνουν την ανεργία.
    Στις αντιδράσεις του συλλόγου και των κατοίκων που διεκδικούν τα αυτονόητα (υγιές περιβάλλον, δουλειά και συνθήκες ανάπτυξης), αντί η Κυβέρνηση και οι αρχές, όπως η Αστυνομία και η Εισαγγελία, να τιμωρήσουν τους υπεύθυνους της Δ.Ε.Η. και να επιβάλλουν την εγκατάσταση αντιρρυπαντικής τεχνολογίας για την προστασία του περιβάλλοντος, στρέφονται ενάντια στη διοίκηση του συλλόγου και στους κατοίκους.
    Ερωτώνται οι κύριοι Υπουργοί: 
    Τι μέτρα θα πάρουν για την προστασία του περιβάλλοντος, την ανεργία των κατοίκων, το σταμάτημα των διώξεων και την πλήρη αποκατάσταση του τοπίου;».
    Στην επίκαιρη ερώτηση του κ. Γκατζή θα απαντήσει ο Υφυπουργός Ανάπτυξης, κ. Καλαφάτης.
     Ορίστε, κύριε Υπουργέ, έχετε το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
    Κύριε Πρόεδρε, κύριοι συνάδελφοι, θα αντιπαρέλθω τους οξύτατους χαρακτηρισμούς που χρησιμοποίησε ο συνάδελφος στη διατύπωση της ερώτησής του, αντιλαμβανόμενος βέβαια την αντιπολιτευτική σας διάθεση και τακτική και θα έλθω στην ουσία του θέματος, απαντώντας σε όλα τα ζητήματα που θέσατε, όσον αφορά την απασχόληση, το περιβάλλον, τους ελεγκτικούς μηχανισμούς.
    Κύριε συνάδελφε, τα συναρμόδια Υπουργεία, με κύρια ευθύνη του Υ.ΠΕ.ΧΩ.Δ.Ε., μέσω του ισχύοντος σε ευρωπαϊκό και εθνικό επίπεδο συστήματος έγκρισης περιβαλλοντικών όρων, θέτουν, πρώτον, όρια εκπομπών, ως προς τους ρύπους που προκύπτουν από τη λειτουργία των διαφόρων παραγωγικών μονάδων και δεύτερον, όρια ποιότητας του περιβάλλοντος στην ευρύτερη περιοχή των εγκαταστάσεων.
    Όσον αφορά στις μονάδες ηλεκτροπαραγωγής, έναν από τους σοβαρούς τομείς παραγωγικής δραστηριότητας, τα όρια που τίθενται διαμορφώνονται συνεχώς επί το αυστηρότερο, σε συνδυασμό με την εισαγωγή και χρήση βέλτιστων διαθέσιμων τεχνικών, σύμφωνα και με την οδηγία για την ολοκληρωμένη πρόληψη και τον έλεγχο της ρύπανσης. 
    Ειδικότερα για τον ατμοηλεκτρικό σταθμό Αγ. Δημητρίου, η Κ.Υ.Α. έγκρισης περιβαλλοντικών όρων περιέχει, πρώτον, σημαντικές μειώσεις στις εκπομπές σωματιδίων και των άλλων βασικών ρύπων, δεύτερον, τοποθετήσεις συστημάτων συλλογής ιπτάμενης τέφρας και τρίτον, τοποθετήσεις νέων ηλεκτροστατικών φίλτρων για τα απαέρια των ηλεκτροπαραγωγικών μονάδων. Ήδη, στις τέσσερις μονάδες του σταθμού Αγ. Δημητρίου έχουν εγκατασταθεί τα νέα φίλτρα και στην πέμπτη μονάδα η τοποθέτησή τους ολοκληρώνεται σε πολύ λίγες εβδομάδες από σήμερα. Το συνολικό κόστος των ενεργειών της Δ.Ε.Η. για την περιβαλλοντική προστασία στους ατμοηλεκτρικούς σταθμούς της Κοζάνης έχει ανέλθει στα 260.000.000 ευρώ τα τελευταία έξι χρόνια. 
    Στα ορυχεία. Θα ήθελα να σας πω ότι οι εγκεκριμένοι περιβαλλοντικοί όροι περιέχουν πρόγραμμα αποκατάστασης και ανάπλασης των εδαφών, με διαμορφώσεις τελικών επιφανειών και δεντροφυτεύσεις. Οι όροι αυτοί, αλλά και τυχόν υπερβάσεις τους, παρακολουθούνται στενά, τόσο από την Ειδική Υπηρεσία Επιθεωρητών Περιβάλλοντος Υ.ΠΕ.ΧΩ.Δ.Ε., όσο και σε περιφερειακό και νομαρχιακό επίπεδο. Πρόσφατα δε, προς επίρρωση αυτών που λέω, επιβλήθηκε για παραβάσεις σχετικής περιβαλλοντικής νομοθεσίας, πρόστιμο 250.000 ευρώ.
    Για το θέμα των προσλήψεων, θα ήθελα να πω ότι η Δ.Ε.Η. έχει προκηρύξει δύο διαγωνισμούς για το 2007 και θα προκηρύξει άλλους δύο διαγωνισμούς μέσα στο 2008. Σε αυτές τις προσλήψεις οι εξακόσιες ενενήντα τέσσερις θέσεις, αν είμαι ακριβής στους αριθμούς, είναι για το Νομό Κοζάνης και ειδικότερα οι εκατόν έξι θέσεις είναι για το σταθμό του Αγ. Δημητρίου. Βάσει της υφιστάμενης νομοθεσίας, ενενήντα τέσσερις θέσεις αντιστοιχούν στους κατοίκους των Δημοτικών Διαμερισμάτων Ρυακίου και Αγ. Δημητρίου. Δεν επιθυμώ, όπως και κανένας άλλος δεν επιθυμεί, να είμαστε ακόμα πιο αναλυτικοί στο κομμάτι αυτό, για να  μην παρεξηγηθούμε. Επιπλέον, υπάρχει πρόβλεψη για την κάλυψη των αναγκών των ορυχείων στους νομούς Κοζάνης και Φλώρινας. 
    Περαιτέρω, η Δ.Ε.Η. αυτήν τη στιγμή έχει την ευθύνη, όχι απλώς για τη λειτουργία ενός σταθμού, αλλά για τη συνολική ευστάθεια του συστήματος και την ομαλή τροφοδοσία των καταναλωτών. Δεν πιστεύω ότι μπορεί να υποστηρίξει κανείς πως το οποιοδήποτε αίτημα διατυπώνεται από κάποια ομάδα συμπολιτών μας,  μπορεί να θέτει σε κίνδυνο την ομαλή τροφοδοσία των καταναλωτών σε ρεύμα.
    Όσον αφορά το έργο της δικαιοσύνης, η Κυβέρνηση δεν παρεμβαίνει με κανέναν τρόπο στο έργο της, δεν το έχει κάνει στο παρελθόν και ούτε πρόκειται να το κάνει. 
    Κύριε συνάδελφε, η Κυβέρνηση με υψηλό αίσθημα ευθύνης αντιμετωπίζει το θέμα και για την προστασία του περιβάλλοντος και για την εξασφάλιση της ηλεκτρικής επάρκειας και για τη διασφάλιση των κατοίκων.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αυτά που μας είπε ο κ. Υπουργός για το μεγάλο πραγματικά πρόβλημα ζωής για τους κατοίκους της περιοχής τα έχουν εξαγγείλει όλοι οι προηγούμενοι Υπουργοί του Υπουργείου Ανάπτυξης, όλοι, μηδενός εξαιρουμένου. Υποσχέσεις: «Θα προστατέψουμε το περιβάλλον, θα γίνουν προσλήψεις, θα βάλουμε τα φίλτρα, θα αποκαταστήσουμε το τοπίο». Τι έχει γίνει μέχρι σήμερα, κύριε Υπουργέ; πηγαίνετε να δείτε. Σε σεληνιακό τοπίο έχει μετατραπεί η περιοχή. Όλος ο κόσμος εκεί της περιοχής ζει σε ένα μεγάλο θάλαμο αερίων: Πνευμονοπάθειες, άσθμα, καρκινοπάθειες, θάνατοι στην ημερήσια διάταξη. Τι κάνει γι’ αυτά η Δ.Ε.Η. και τι κάνει η Κυβέρνηση; Και λέτε ότι δεν ανακατεύεται η Κυβέρνηση. Εδώ σας καταλογίζουμε εγκληματική αδιαφορία, διότι δεν παίρνετε μέτρα και σήμερα, κύριε Πρόεδρε, συνέπεσε στην ερώτηση αυτή που συζητάμε να είναι και η Ημέρα του Περιβάλλοντος και η Κυβέρνηση λέει ότι δεν ανακατεύεται, δεν παρεμβαίνει. Αυτό είναι που σας καταλογίζουμε εγκληματική αδιαφορία. 
      Και να σας πω κάτι, κύριε Υπουργέ; Αν δεν βάζαμε τα εισαγωγικά στην γενοκτονία που εσείς χαρακτηρίσατε «οξείς χαρακτηρισμούς» δεν θα ήμασταν έξω από την πραγματικότητα. Γίνεται γενοκτονία. Πηγαίνετε να δείτε εκεί τα παιδιά, τα πάνε στους γιατρούς στην Κοζάνη και τους λένε: «Αλλάξτε περιβάλλον. Φύγετε, αν θέλετε να ζήσουν τα παιδιά σας». Πού να πάνε; Μετεγκαταστάσεις δεν εγκρίνετε. Η περιοχή έχει υποβαθμιστεί τελείως. Η υπόλοιπη αγροτική περιοχή που έχει μείνει πέρα από τις απαλλοτριώσεις που υπάρχουν οι εξορύξεις, τα ορυχεία, έχει υποβαθμιστεί. Κανένας δεν μπορεί να φάει ούτε τα προϊόντα αυτά τα οποία έχουν προσβληθεί από την ατμόσφαιρα. Και τι ζητούν οι άνθρωποι, κύριε Πρόεδρε; Το αυτονόητο. Ζητούν καθαρό αέρα να αναπνέουν και ζητούν και δουλειά για να ζήσουν αυτοί και τα παιδιά τους. Και αντί αυτού, τι έχουμε; Πήραν στα χέρια τους την υπόθεση της προστασίας του περιβάλλοντος και σταμάτησαν τους ταινιόδρομους. Κύριε Υπουργέ, οι ταινιόδρομοι είναι υπαίθριοι, είναι ακάλυπτοι και διανύουν χιλιόμετρα μεταφέροντας τέφρα και κάρβουνο. Στην παραμικρή σκόνη γίνεται σύννεφο. Πήγατε να δείτε εκεί την περιοχή; Από εκεί έχω έρθει και το παρακολούθησα και συνέπεσε να έχει ένα πολύ μικρό αεράκι και να σηκώνεται η σκόνη, όχι από τις ταινίες που δεν δούλευαν με την κατάληψη, αλλά από τους σωρούς, κύριε Πρόεδρε, που έχουν ρίξει στην περιοχή. 
      Λοιπόν, τα προβλήματα είναι συγκεκριμένα, κύριε Υπουργέ. Το ποτήρι έχει ξεχειλίσει για τους εργαζόμενους. Σήμερα έκαναν μια συμβολική, απ’ ό,τι πληροφορήθηκα, κατάληψη της εισόδου του σταθμού. Δεν πρόκειται να σταματήσει το πρόβλημα, δεν πρόκειται οι άνθρωποι να ησυχάσουν, αν αυτά δεν γίνουν πραγματικότητα. Έλεος πια στην κοροϊδία, έλεος στον εμπαιγμό, έλεος στην αντιμετώπιση! Και ποιο είναι, κύριε Πρόεδρε; Αντί τελικά η Κυβέρνηση και η εισαγγελία να επιβάλει το νόμο, να προστατέψει το περιβάλλον, πηγαίνει και δικάζει, τρομοκρατεί με την αστυνομία και τα Μ.Α.Τ. η Κυβέρνηση, η εισαγγελία δικάζει τους ανθρώπους, αύριο γίνεται η δίκη και σε άλλους αργότερα, δικάζει τους ανθρώπους, γιατί; Γιατί πήγαν να προστατέψουν το περιβάλλον, αυτό  που δεν έκανε η Κυβέρνηση, αυτό που δεν κάνει η Δ.Ε.Η.. Κύριε Πρόεδρε, ποιος θα προστατέψει τους κατοίκους και το περιβάλλον από τις αυθαιρεσίες των εισαγγελέων που παρεμβαίνουν και χτυπούν; Ποιος θα προστατέψει τους κατοίκους που πήραν στα χέρια τους την υπόθεση της προστασίας από την αυθαιρεσία των Μ.Α.Τ.; 
      Δώστε λύσεις και οι λύσεις που ζητάνε είναι συγκεκριμένες. Ζητάνε κατ’ αρχάς προστασία του περιβάλλοντος, αποκατάσταση του τοπίου και παραχώρηση της γης για καλλιέργεια και κτηνοτροφία. Ζητάνε οι κάτοικοι να γίνουν προσλήψεις. Δώδεκα δουλεύουν στους επτακόσιους, κύριε Υπουργέ, και οι υποσχέσεις όλων των μέχρι σήμερα κυβερνήσεων και του προηγούμενου Υπουργού της ίδιας Κυβέρνησης του κ. Σιούφα, ήταν: «Το πρόβλημα λύνεται, φωτογραφική θα είναι η διάταξη που θα γίνουν οι προσλήψεις». Τι έγινε με τις προσλήψεις; Ακόμα περιμένουν οι άνθρωποι και αγωνιούν. 
      Εμείς, λοιπόν, λέμε να σταματήσει πια αυτή μεγάλη καταστροφή που γίνεται του περιβάλλοντος, να γίνουν οι προσλήψεις όπως σας είπα και παραπέρα, κύριε Υπουργέ, θα πρέπει να δείτε ότι οι εξαγγελίες και οι υποσχέσεις πρέπει να τηρούνται. Οι άνθρωποι ζητούν: καθαρό αέρα και δουλειά. Λύστε το. Και να σταματήσει η τρομοκρατία. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κατ’ αρχάς, να επισημάνω ότι εδώ πέρα δεν εξαγγείλαμε, διατυπώσαμε αυτά τα οποία έχουν γίνει. Οι επενδύσεις που έχουν γίνει από την πλευρά της Δ.Ε.Η. σε επίπεδο οικονομικών μεγεθών…
      ΝΙΚΟΛΑΟΣ ΓΚΑΤΖΗΣ: Είπα ότι έχουν εξαγγελθεί. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Γκατζή. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Σας άκουσα πολύ καλά, κύριε συνάδελφε, και δεν προβήκαμε σε εξαγγελίες, αλλά σε καταγραφή συγκεκριμένων ενεργειών και επενδύσεων στα θέματα προστασίας του περιβάλλοντος. 
      Δεύτερον, φυσικά η Κυβέρνηση δεν είπε -για να γίνει ακριβώς κατανοητό και να μην υπάρξει παρανόηση- ότι είναι μακριά από το πρόβλημα και ότι δεν αναμειγνύεται. Η θέση της Κυβέρνησης είναι ξεκάθαρη όσον αφορά το έργο της δικαιοσύνης. Παρ’ όλα αυτά σας επαναλαμβάνω ότι δεν μπορεί οποιοδήποτε αίτημα μίας ομάδας συμπολιτών μας να έρχεται σε αντίθεση με το κοινωνικό σύνολο. 
      Και να τα βάλουμε τα πράγματα ακριβώς όπως έχουν. Η Δ.Ε.Η. προχώρησε σε διάλογο εξ αρχής για τα αιτήματα και μετά από δεκαοκτώ ημέρες κατάληψης ασκήθηκαν αγωγές. Δεύτερον, η άσκηση ποινικής διώξεως ασκήθηκε από τον εισαγγελέα μετά από τα επεισόδια εις βάρος αστυνομικών και την πυρπόληση αστυνομικών οχημάτων. Την ίδια στιγμή τα αποθέματα ασφαλείας εξαντλήθηκαν, ενώ η χρήση των υδάτινων αποθεμάτων ήταν αναγκαίο να αποφευχθεί προκειμένου να αντιμετωπιστούν οι αυξημένες ανάγκες του καλοκαιριού. 
      Σε ό,τι αφορά τις προσλήψεις σας επαναλαμβάνω ότι το 89% των προσλήψεων του ατμοηλεκτρικού σταθμού Αγίου Γεωργίου θα προέρχεται κατά προτεραιότητα από τα δύο δημοτικά διαμερίσματα ή για να το θέσω και αλλιώς, το 13,5% των θέσεων του νομού θα κατατεθούν σε αυτές τις δύο περιοχές, σε αυτά τα δύο δημοτικά διαμερίσματα ως προς τα περιβαλλοντικά.
      Για την Κυβέρνηση της Νέας Δημοκρατίας το περιβάλλον και η ανάπτυξη δεν είναι αντιτιθέμενες έννοιες. Μπορούν και πρέπει να είναι συμπληρωματικές. Είμαστε υπέρ της ανάπτυξης με πλήρη προστασία του περιβάλλοντος. 
      Μου έχει δοθεί η ευκαιρία στο παρελθόν να αναφερθώ για το τι έχει γίνει από την πλευρά της Κυβέρνησης σε ό,τι αφορά  την προώθηση μέσων που βοηθούν την προστασία του περιβάλλοντος και με τις ανανεώσιμες πηγές ενέργειας αλλά και με άλλες πολιτικές. Δεν μου φθάνει ο χρόνος για να αναφερθώ και πάλι αναλυτικά. Πιστεύω πάντως ότι σε πνεύμα καλής συνεργασίας και συναίνεσης μπορεί αν δοθεί λύση στο πρόβλημα, λύση που και την περιοχή να εξυπηρετεί και τη Δ.Ε.Η. να μην εκθέτει σε ζημιογόνες καταστάσεις και βεβαίως να μην στρέφεται εναντίον του κοινωνικού συνόλου.
      Ευχαριστώ πολύ.
      ΝΙΚΟΛΑΟΣ ΓΚΑΤΖΗΣ: Θα διαθέσετε 50.000.000 ευρώ για αγορά δικαιωμάτων ρύπων, αντί να τα διαθέσετε για την προστασία του περιβάλλοντος. Και το κόστος το μεταφέρετε στους καταναλωτές!
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, τα υπόλοιπα θα τα πείτε στο Υπουργείο. Είστε και συντοπίτης! 
      Η πέμπτη επίκαιρη ερώτηση με αριθμό 1021/2-6-2008 του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Εθνικής Παιδείας και Θρησκευμάτων, σχετικά με την άγνοια των Ελλήνων μαθητών για τις εθνικές μας επετείους κ.λπ. δεν θα συζητηθεί και διαγράφεται.
      Επίκαιρες ερωτήσεις δεύτερου κύκλου:
      Θα συζητηθεί πρώτη η τρίτη επίκαιρη ερώτηση με αριθμό 1026/2-6-2008 του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τους Υπουργούς Μεταφορών και Επικοινωνιών και Περιβάλλοντος, Χωροταξίας και Δημοσίων Έργων, σχετικά με τη την προστασία των πεζών κ.λπ..
      Η επίκαιρη ερώτηση του κ. Κοροβέση σε περίληψη έχει ως εξής:
      «Με αφορμή τη διαδήλωση της 16ης Μαρτίου 2008 της κίνησης για την προστασία των δικαιωμάτων των πεζών «ΠΕΖΗ», σας γνωρίζουμε τα εξής:
      -Σύμφωνα με το άρθρο 39 του Κ.Ο.Κ. οι οδηγοί υποχρεούνται να παραχωρούν προτεραιότητα στους πεζούς, όπου υπάρχει διάβαση πεζών, κάτι που παραβιάζεται συστηματικά.
      -Οι πεζόδρομοι αποτελούν χώρο στάθμευσης και οδό διέλευσης δικύκλων. Το ίδιο συμβαίνει και στα πεζοδρόμια, στις πλατείες, τα πάρκα. Είναι πρόσφατο το θανατηφόρο δυστύχημα στον  πεζόδρομο της Οδού Τοσίτσα, όπου σκοτώθηκε η αρχαιολόγος Ιώ Ζερβουδάκη, που αναδεικνύει την επιθετικότητα των οδηγών σε χώρους που προορίζονται για τους πεζούς.
      -Τα  περισσότερα περίπτερα καταλαμβάνουν χώρο πολύ μεγαλύτερο από αυτόν που προβλέπει η νόμιμη άδειά τους, ενώ το ίδιο γίνεται και με επιχειρήσεις με τραπεζοκαθίσματα. Δεν υπάρχει σεβασμός στις ράμπες αναπήρων, που χρησιμοποιούνται τελικά για να ανεβαίνουν οι μοτοσικλέτες στα πεζοδρόμια. Σύμφωνα με συστάσεις του Ο.Ο.Σ.Α. το πλάτος των πεζοδρομίων πρέπει να κυμαίνεται στους μη εμπορικούς δρόμους μεταξύ 1,80-2 μέτρων και στους εμπορικούς να ξεπερνάει τα 3-3,50 μέτρα, η ελληνική νομοθεσία ορίζει ελεύθερο πλάτος διέλευσης το 1,50 μέτρο, δηλαδή πλάτος πεζοδρομίου πάνω από 2 μέτρα, που ακόμη και αυτό σε ελάχιστα σημεία της πόλης υπάρχει. Το Υ.ΠΕ.ΧΩ.Δ.Ε., ενώ υπάρχει πρόβλεψη στον Κ.Ο.Κ. (άρθρο 48), εδώ και σαράντα χρόνια «ξεχνάει» να εκδώσει σωστές προδιαγραφές για πρόσθετα πεζοδρόμια στις περιπτώσεις που το πεζοδρόμιο καταλαμβάνεται λόγω έργων.
      Ερωτώνται οι αρμόδιοι Υπουργοί:
      1. Γιατί δεν προωθείται η πράσινη μετακίνηση στην πόλη (μέσα μαζικής μεταφοράς, βάδισμα, ποδήλατο), δεν γίνονται ενημερωτικές εκστρατείες ευαισθητοποίησης της κοινής γνώμης και δεν εφαρμόζονται τα ισχύοντα διοικητικά μέτρα;
      2. Σε ποιες συγκεκριμένες ενέργειες θα προβούν, ώστε να διαμορφωθούν στις πόλεις και οικισμούς τουλάχιστον οι ελάχιστες διαστάσεις των πεζοδρομίων;» 
      Στην ερώτηση του κ. Κοροβέση θα απαντήσει ο Υπουργός Μεταφορών και Επικοινωνιών κ. Χατζηδάκης.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Κοροβέση, με ικανοποίηση σημειώνω την ευαισθησία σας για τα θέματα που θίγετε στην ερώτησή σας. Σας διαβεβαιώνω ότι η Κυβέρνηση κάνει ό,τι καλύτερο μπορεί για να κινηθεί ακριβώς προς την κατεύθυνση προς την οποία και εσείς θέλετε να κινηθεί. 
      Να σας πω πάρα πολύ συγκεκριμένα τι κάνουμε ενδεικτικά μέσα στο χρόνο που έχουμε. Πρώτα απ’ όλα, χθες η Νομαρχία Πειραιά γνωμοδότησε θετικά για την επέκταση του τραμ προς τον Πειραιά. Έτσι, μέχρι το 2010 το τραμ θα πάει προς το λιμάνι. Σε δεκαπέντε μέρες θα ξεκινήσει η διαδικασία για τις μελέτες, προκειμένου στη συνέχεια να προχωρήσει το δίκτυο του ηλεκτρικού από την Κηφισιά μέχρι την Εθνική Οδό, με στόχο να πάμε εκεί μέχρι το 2012. Σε κάποιους λίγους μήνες θα ξεκινήσουμε να παραλαμβάνουμε τριακόσια είκοσι καινούρια λεωφορεία καθαρά, ντίζελ, της τελευταίας τεχνολογίας και υποθέτω μέχρι το φθινόπωρο, τέλος του χρόνου θα ξεκινήσουμε να παραλαμβάνουμε και διακόσια καινούργια λεωφορεία φυσικού αερίου. 
      Να πω εδώ κάτι που δεν είναι γνωστό ευρύτερα. Έχουμε την πρωτιά σε ολόκληρη την Ευρώπη ως Ελλάδα στη χρήση φυσικού αερίου στα μέσα μαζικής μεταφοράς. Χθες επίσης ανακοινώσαμε ότι θα παραγγείλουμε πιλοτικά την αγορά εννέα, δέκα λεωφορείων ηλεκτρικών, δηλαδή τρόλεϊ χωρίς κεραίες, τα οποία θα τα δρομολογήσουμε την Αθήνα και θα κάνουμε και αντίστοιχες μικρότερες παραγγελίες για δύο άλλες πόλεις της Ελλάδας. Ανακοινώθηκε επίσης η παραγγελία πιλοτικά ενός λεωφορείου υδρογόνου και ενός λεωφορείου υβριδικού. 
      Όλα αυτά γιατί θέλουμε να ενισχύσουμε τις πράσινες μεταφορές. Έχει συσταθεί και μια επιτροπή στο Υπουργείο Μεταφορών, που ασχολείται με αυτά τα θέματα και έχει αρχίσει να παράγει συγκεκριμένα αποτελέσματα. Έτσι κινούμαστε και προς αυτή την κατεύθυνση θέλουμε να συνεχίσουμε.
      Επίσης, επειδή ακριβώς κινούμαστε προς αυτή την κατεύθυνση, για τα μέσα μαζικής μεταφοράς, για τους τακτικούς χρήστες πέραν του ενιαίου εισιτηρίου που ισχύει πλέον για όλα τα μέσα μαζικής μεταφοράς και μπορεί να χρησιμοποιηθεί για μιάμιση ώρα, έχουμε και μείωση στις τιμές των καρτών, έτσι ώστε οι τακτικοί χρήστες, ιδίως οι φτωχότεροι συμπολίτες μας, να μπορούν να κινούνται με τα μέσα μαζικής μεταφοράς φθηνότερα.
      Αυτά ενδεικτικά τα αναφέρω μέσα σε μια σειρά μέτρα που παίρνουμε για να ενισχύσουμε τα μέσα μαζικής μεταφοράς, τα οποία και εμείς τα θεωρούμε πράσινα μέσα και προς τα εκεί θέλουμε να στρέψουμε τον κόσμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Από κει και πέρα, επειδή πρέπει να αναφερθώ και στα θέματα…
      ΠΡΟΕΔΡΕΥΩΝ (Γεώργιος Σούρλας): Θα αναφερθείτε στη δευτερολογία σας, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ίσα-ίσα για την πληρότητα της απάντησης θα χρειαστώ μερικά δευτερόλεπτα. 
      Το Υ.ΠΕ.ΧΩ.Δ.Ε., λοιπόν, λέει τα εξής: «Όσον αφορά το θέμα των πεζοδρομίων, μέσω της Επιτροπής Προσβασιμότητας, έχει ήδη επεξεργαστεί σχέδιο νέας απόφασης, με στόχο τη βελτίωση των προδιαγραφών σχεδιασμού για τα πεζοδρόμια και τις ράμπες για τα άτομα με αναπηρία. Η επεξεργασία του παραπάνω σχεδίου από την Επιτροπή Προσβασιμότητας βρίσκεται σε τελικό στάδιο, προκειμένου να τεθεί υπ’ όψιν της πολιτικής ηγεσίας για να σταλεί στη συνέχεια για θεσμοθέτηση. 
      Στις προδιαγραφές αυτές προβλέπεται ζώνη διέλευσης πεζών με ελάχιστο πλάτος ενάμισι μέτρο, οπότε ανάλογα και με τις κυκλοφοριακές δυνατότητες, καθώς και με την εμπορικότητα της περιοχής, μπορεί να διαμορφωθεί ελεύθερη ζώνη μεγαλύτερου πλάτους.
      Παράλληλα σε σχέδιο απόφασης που επεξεργάστηκε η παραπάνω επιτροπή, περιλαμβάνονται και οι προδιαγραφές για την διαμόρφωση προσωρινών πρόσθετων πεζοδρομίων σε περίπτωση κατάληψης των υφισταμένων για την εκτέλεση έργων». 
      ΠΡΟΕΔΡΕΥΩΝ (Γεώργιος Σούρλας): Ο αγαπητός συνάδελφος κ. Κοροβέσης έχει το λόγο.
      ΠΕΡΙΚΛΗΣ ΚΟΡΟΒΕΣΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, κατ’ αρχάς σας ευχαριστώ για την ευγένειά σας. Βρίσκομαι στη δύσκολη θέση να μην ξέρω αν είμαι αντιπολίτευση ή συμπολίτευση από την άποψη ότι εγώ είμαι ένας πεζός και κάθε φορά που περπατάω, κινδυνεύει η ζωή μου.  
      Δηλαδή, είμαι μια κατώτερη φυλή που κάθε οδηγός μπορεί να με μουντζώσει, να με βρίσει. 
      Θα φέρω ένα παράδειγμα. Μια φορά με κτυπάει κάποιος με τον καθρέφτη και του λέω: «Δεν προσέχεις;» Μου λέει: «Εσύ να προσέξεις, γιατί εγώ έχω αυτοκίνητο». Αυτό βέβαια μοιάζει λαϊκισμός αλλά είναι ένα βιωμένο γεγονός. 
      Τι κάνουμε; Εγώ που μένω στη Κυψέλη για να πάω στο γραφείο μου που είναι εκεί κοντά πρέπει να περάσω πάνω από στρώματα, καρέκλες, καναπέδες. Δεν υπάρχει πεζοδρόμιο. Κατεβαίνω στο δρόμο και με βρίζουν. 
      Εμείς οι πεζοί είμαστε ένα απειλούμενο είδος. Κάποιος πρέπει να μας προστατεύσει. Υπάρχουν μέτρα τα οποία δεν τηρούνται. Και δεν είναι θέμα συμπολίτευσης ή αντιπολίτευσης. Είναι τι κάνουμε για ζωή των ανθρώπων που περπατάνε. 
      Νομίζω ότι το στοιχείο που θα σας πω είναι σωστό. Ο άνθρωπος είναι προγραμματισμένος να περπατάει δέκα χιλιόμετρα την μέρα όπως τα σκυλιά. Και βλέπουμε τώρα με την εμπειρία που έχω από τη Σουηδία ότι βγαίνουν άνθρωποι που περπατάνε δύο ώρες την ημέρα. Τι θα κάνουμε; Είναι και ένα πρόβλημα δημόσιας υγείας. 
      Επομένως, νομίζω ότι όλοι μαζί –και στο σημείο που με θέλετε βοηθό έρχομαι- να πάρουμε μέτρα εδώ και τώρα, να εφαρμοστεί ο νόμος. Προβλέπει ο νόμος αλλά κάτι πρέπει να γίνει ειδικά στην Αθήνα αλλά -από  ό,τι γνωρίζω- και  στην επαρχία, καθώς  το μοντέλο της Αθήνας το έχουμε μεταφέρει παντού.  
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κρατώ αυτό που είπατε, «όλοι μαζί».  Και ξέρετε, αν κάποτε σταματούσαμε να είχαμε αυτήν την αντίληψη ότι εμείς είμαστε οι καλοί και σεις οι κακοί και αντιστρόφως, θα μπορούσαμε σε αυτήν εδώ την Αίθουσα να κάνουμε πολύ πιο  παραγωγικές συζητήσεις κρατώντας ο καθένας τις διαφορές του.  Και πραγματικά πιστεύω ότι μερικά θέματα ξεπερνάνε τα κόμματα και μας αφορούν όλους ως πολίτες, αφορούν την νοοτροπία μας. 
      Πραγματικά πιστεύω,  κύριε Κοροβέση, ότι δεν θα αλλάξει η Ελλάδα, αν δεν αλλάξουμε όλοι εμείς και πρώτα από όλους εμείς οι πολιτικοί που έχουμε και μεγαλύτερες ευθύνες. 
      Δυστυχώς συμφωνώ μαζί σας για αυτά που έχετε πει για τους πεζούς και τα βιώνω και εγώ. Δεν είναι θέματα βεβαίως της δικής μου αρμοδιότητας με την έννοια του Υπουργείου Μεταφορών. Είναι όμως κάτι που αφορά την Κυβέρνηση και αφορά και εμένα ως μέλος. 
      Ακούσατε την απάντηση που δίνει το Υ.ΠΕ.ΧΩ.Δ.Ε. και πιστεύω ότι είναι μια ικανοποιητική απάντηση που κινείται προς θετική κατεύθυνση. Ωστόσο θα πρέπει όλοι μαζί να ευαισθητοποιηθούμε και να κάνουμε κάτι παραπάνω για το συγκεκριμένο θέμα -τα κόμματα, η Τοπική Αυτοδιοίκηση, η κοινωνία των πολιτών- και να μην μείνουμε στα λόγια. 
      Πρέπει να ξέρετε ότι από τη δική μας την πλευρά, εκτός από αυτά που σας είπα προηγουμένως, θα προωθήσουμε και ένα πρόγραμμα ποδηλατόδρομου και στην Αθήνα  και σε επαρχιακές πόλεις σε συνεργασία με την Τοπική Αυτοδιοίκηση και θα το χρηματοδοτήσουμε εμείς από το Υπουργείο Μεταφορών. Παράλληλα αυτήν την ώρα είναι σε εξέλιξη πρώτον,  μια καμπάνια του δικού μας Υπουργείου σε όλα τα Μέσα Ενημέρωσης που από τη μια αφορά τα μέσα μαζικής μεταφοράς τα οποία σημειώνουμε ότι είναι «πράσινα» και πρέπει να τα χρησιμοποιούν περισσότερο οι πολίτες και δεύτερον, μια ειδική καμπάνια για τους λεωφορειόδρομους για τους οποίους σημειώνουμε την ανάγκη να σεβόμαστε την προτεραιότητα των μέσων μαζικής μεταφοράς, γιατί πάρα πολλοί οδηγοί όπως  ξέρετε δυστυχώς δεν το κάνουν και γι’ αυτό το λόγο έχουμε τις λεωφορειολωρίδες χωρίς να έχουμε τα αντίστοιχα αποτελέσματα. 
      Δεσμεύομαι πάντως απέναντι σας και στη Βουλή να μπορούμε να δουλέψουμε μαζί έτσι ώστε να δούμε συγκεκριμένα ποια βήματα μπορούμε να προωθήσουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθητές και μαθήτριες και ένας συνοδός - δάσκαλος  από τα Εκπαιδευτήρια Δούκα. Είναι το δεύτερο γκρουπ. 
      Η Βουλή τους καλωσορίζει. 
    (Χειροκροτήματα από όλες τις πτέρυγες της Βουλής)
    Τους πληροφορούμε ότι παρακολουθούν συνεδρίαση κοινοβουλευτικού ελέγχου όπου παρίστανται οι ερωτώντες, οι ελέγχοντες την Κυβέρνηση Βουλευτές, που είναι οκτώ με δέκα περίπου, και οι ερωτώμενοι και ελεγχόμενοι Υπουργοί. Σε λίγο θα αρχίσει μια πολύ ενδιαφέρουσα συζήτηση για τον απόδημο ελληνισμό. 
    Θα συζητηθεί η πρώτη με αριθμό 1019/2-6-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Κατρίνη προς τον Υπουργό Εθνικής Άμυνας σχετικά με την επέκταση της διάταξης για κατ’ εξαίρεση μετάθεση πυρόπληκτων στρατεύσιμων του Νομού Ηλείας για όλες τις Ε.Σ.Σ.Ο. που θα καταταγούν το 2008. 
    Η επίκαιρη ερώτηση του κ. Κατρίνη έχει ως εξής:
    «Επανέρχομαι με νέα ερώτησή μου για την απόφαση που εξέδωσε το Υπουργείο σας με την οποία επιτρέπεται η κατ’ εξαίρεση μετάθεση πυρόπληκτων στρατεύσιμων σε μονάδες του Νομού Ηλείας χωρίς να χρειάζεται να υπηρετήσουν σε παραμεθόριες περιοχές.
      Με δεδομένο ότι δεν έχουν εκλείψει οι λόγοι που επέβαλλαν τις ευνοϊκές ρυθμίσεις και δεν έχουν μεταβληθεί οι οικονομικές όσο και κοινωνικές συνθήκες στο Νομό Ηλείας αλλά και το γεγονός ότι το στρατόπεδο της «ΣΕΤΗΛ» είναι χωρητικότητας επτακοσίων ατόμων και αυτήν τη στιγμή φιλοξενεί εξήντα στρατεύσιμους και διακόσιους στρατεύσιμους σε κάθε νέα σειρά, είναι δυνατή η άμεση και καθολική επέκταση του ως άνω μέτρου στους στρατευσίμους όχι μόνο της Γ΄ και Δ΄ Ε.Σ.Σ.Ο. –Αύγουστος, Νοέμβριος 2007- αλλά και σε όλες τις Ε.Σ.Σ.Ο. του 2008.
      Στο ίδιο πνεύμα θα πρέπει να ενημερωθούν όλα τα στρατολογικά γραφεία και να παρακαμφθούν οι όποιες γραφειοκρατικές καθυστερήσεις για την επέκταση του ως άνω μέτρου χωρίς να απαιτείται βεβαίως ΕΛ.Γ.Α. από τους στρατευσίμους.
      Ερωτάται ο κύριος Υπουργός:
      Εάν προτίθεται να απαλείψει τις γραφειοκρατικές διαδικασίες και τα εμπόδια που τίθενται για την άμεση επέκταση του μέτρου των μεταθέσεων και στους υπόλοιπους στρατευσίμους του Νομού Ηλείας».
      Το λόγο έχει ο Υφυπουργός Εθνικής Αμύνας κ. Τασούλας.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, θέλω να πω στον κύριο συνάδελφο εξ Ηλείας ότι ο στρατός από την πρώτη στιγμή στάθηκε στο πλευρό της χειμαζόμενης, της δοκιμαζόμενης Ηλείας και κατά τη διάρκεια της κατασβέσεως της πυρκαγιάς, αλλά και στη συνέχεια κατά τη διάρκεια των προσπαθειών για την αποκατάσταση και την αντιπλημμυρική προστασία. 
    Κατά τη διάρκεια των καταστροφικών γεγονότων ήταν σε στρατεύσιμο καθεστώς η τελευταία Ε.Σ.Σ.Ο. του 2006 και οι τρεις πρώτες Ε.Σ.Σ.Ο. του 2007. Αμέσως ίσχυσε το μέτρο της κατ’ εξαίρεσιν μεταθέσεως αυτών των Ε.Σ.Σ.Ο. στον τόπο συμφερόντων στην Ηλεία. Εζητήθησαν δικαιολογητικά γι’ αυτήν την κατ’ εξαίρεσιν τοποθέτηση στον τόπο συμφερόντων, πρώτον βεβαίωση από τον οικείο δήμο ή κοινότητα περί της μόνιμης κατοικίας και εν συνεχεία εναλλακτικώς ή βεβαίωση του ΕΛ.Γ.Α. για ζημιές στην αγροτική περιουσία ή από το Υ.ΠΕ.ΧΩ.Δ.Ε. για ζημιές στην κατοικία. 
    Εν συνεχεία αυτά τα μέτρα επεκτάθηκαν και στην τελευταία Ε.Σ.Σ.Ο. του 2007 και στις δύο πρώτες Ε.Σ.Σ.Ο. του 2008. Δηλαδή ισχύουν και γι’ αυτούς οι οποίοι κατετάγησαν στις αρχές Μαϊου, δηλαδή πριν από τρεις εβδομάδες.
    Επίσης, θέλω να πω ότι οι αιτήσεις που υποβάλλονται γίνονται από τους ίδιους τους κληρωτούς με υπεύθυνη δήλωση με την υποχρέωση που αναλαμβάνουν ένα μήνα μετά την πραγματοποίηση της τοποθετήσεώς τους στον τόπο συμφερόντων να προσκομίσουν και τα δικαιολογητικά που είπα προηγουμένως. Το 2007 η ανταπόκριση σ’ αυτές τις αιτήσεις έφθασε το 60%, ενώ το 2008 η ανταπόκριση είναι στο 90% εκ μέρους του Γ.Ε.Σ. κυρίως, γιατί οι μονάδες είναι του στρατού ξηράς και δευτερευόντως του Πολεμικού Ναυτικού. Αφού δεν υπάρχουν στην Ηλεία μονάδες του Πολεμικού Ναυτικού, τοποθετούνται όπου είναι δυνατόν εγγύτερα. Είναι και της Πολεμικής Αεροπορίας, αλλά κυρίως είναι του Στρατού Ξηράς, αρμοδιότητος Γ.Ε.Σ..
    Συνεπώς το μέτρο συνεχίζεται και με τη δεύτερη Ε.Σ.Σ.Ο. του 2008. Επειδή δεν έχουν εκλείψει οι επιπτώσεις από τις ζημιές στους κατοίκους των περιοχών, είναι σχεδόν βέβαιο ότι θα συνεχιστεί και στις επόμενες Ε.Σ.Σ.Ο. του 2008. 
    Ορισμένες καθυστερήσεις που παρουσιάστηκαν διεπιστώθη από έρευνα ότι δεν οφείλονται στην επιβράδυνση ή στη γραφειοκρατία την οποία επικαλείται ο κύριος συνάδελφος, αλλά οφείλονται στην καθυστέρηση της υποβολής των δικαιολογητικών. Τα δικαιολογητικά χρειάζονται για να υπάρξει μία ισότητα στην αντιμετώπιση των οπλιτών και όχι για να δυσχερανθούν. Άλλωστε αυτά τα δικαιολογητικά δυστυχώς τα έχουν, γιατί δυστυχώς έχουν υποστεί αυτές τις ζημιές. 
    Πάντως, ο στρατός, οι Ένοπλες Δυνάμεις ανταποκρίθηκαν σ’ αυτό το εύλογο αίτημα. Από την πρώτη στιγμή η  πολιτική ηγεσία και η φυσική ηγεσία των Ενόπλων Δυνάμεων το αγκάλιασε και γι’ αυτό ειδικά φέτος έχουμε αυτό το υψηλό ποσοστό ανταποκρίσεως, που φθάνει στο 91% των αιτήσεων. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Κατρίνης. 
    ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε. 
    Κατ’ αρχάς, κανένας δεν αμφισβητεί τη σημαντική συνεισφορά των Ενόπλων Δυνάμεων κατά τη δύσκολη περίοδο του περασμένου καλοκαιριού που ο Νομός Ηλείας επλήγη σε πρωτοφανές μέγεθος. 
    Κανείς δεν αμφισβητεί, κύριε Υπουργέ, τη χρησιμότητα του μέτρου που εσείς θεσπίσατε. Θα πρέπει όμως όλοι να ομολογήσουμε ότι ένα σωστό μέτρο, λόγω γραφειοκρατικών δυσκολιών, δυστυχώς δεν φέρνει τα αναμενόμενα αποτελέσματα στους οπλίτες οι οποίοι τυγχάνουν της κατ’ εξαίρεση μετάθεσης. Και αυτό γίνεται γιατί οι κληρωτοί είναι υποχρεωμένοι να υποβάλλουν τα συγκεκριμένα δικαιολογητικά, τόσο στο κέντρο κατάταξης όσο και στη μονάδα μετάθεσης, με αποτέλεσμα να χάνεται ήδη πολύτιμος χρόνος μέχρι να τύχουν του ευνοϊκού αυτού μέτρου. 
    Το συγκεκριμένο αυτό μέτρο, όπως και εσείς είπατε, έχει καθαρά κοινωνικό χαρακτήρα. Έρχεται να στηρίξει τόσο τους οπλίτες όσο και τις οικογένειές τους, οι οποίες έχουν υποστεί άμεσα ή και έμμεσα ζημιές από τις καταστροφές του περασμένου καλοκαιριού. 
    Κανένας από εμάς δεν θα διαφωνήσει ότι οι οικονομικές και κοινωνικές συνθήκες δεν έχουν διαφοροποιηθεί κατ’ ελάχιστο σε σχέση με τον περασμένο Αύγουστο. Άρα αυτό από μόνο του επιβάλλει την επέκταση του μέτρου σε όλες τις ΕΣΣΟ του 2008 και όχι για κάθε Ε.Σ.Σ.Ο., όπως και εσείς είπατε πριν από λίγο, να αποφασίζεται από το Υπουργείο για το αν θα ισχύσει το μέτρο ή όχι, με αποτέλεσμα να δημιουργείται σύγχυση και στα στρατολογικά γραφεία αλλά και στους ίδιους τους οπλίτες. 
    Ειδικότερα για τους οπλίτες που είναι στο Στρατό Ξηράς υπάρχει τεχνική δυνατότητα, καθ’ ότι στην πρωτεύουσα του Νομού Ηλείας υπάρχει μια μονάδα η οποία έχει δυνατότητα να φιλοξενήσει επτακόσιους και πλέον στρατεύσιμους. Αυτή τη στιγμή υπηρετούν λιγότερα από εξήντα άτομα συν όσους ανά σειρά -περίπου διακόσια άτομα- μένουν για μικρό χρονικό διάστημα. 
    Εδώ, λοιπόν, θα πρέπει το μέτρο σας να επεκταθεί και να περιλάβει όχι μόνο αυτούς που είναι άμεσα πυρόπληκτοι, γιατί εσείς ζητάτε τη βεβαίωση από τον Ε.Λ.Γ.Α…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Μισό λεπτό, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
    ΜΙΧΑΛΗΣ ΚΑΤΡΙΝΗΣ: …ώστε να τύχουν του ευνοϊκού αυτού μέτρου, αλλά θα πρέπει να ισχύσει για όλους τους στρατεύσιμους που προέρχονται από πυρόπληκτους δήμους, με μια βεβαίωση από την οικεία δημοτική αρχή, ανεξάρτητα από το αν είναι άμεσα πυρόπληκτοι ή όχι. 
    Αυτό είναι ένα κοινωνικό μέτρο, είναι ένα μέτρο που είναι τελείως ανέξοδο και νομίζω ότι η πολιτεία καλείται έστω και την ύστατη στιγμή να αποδείξει την επιβεβλημένη ευαισθησία της στο συγκεκριμένο πρόβλημα. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κατρίνη. 
    Κύριε Υπουργέ, έχετε το λόγο για δυο λεπτά. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, ήθελα να συνεχίσω και απαντώντας στον κύριο συνάδελφο να πω ότι η γραφειοκρατία έχει περιοριστεί στο ελάχιστο απαραίτητο δυνατό, διότι αρχικά η βεβαίωση της συνδρομής των λόγων που υπαγορεύουν την κατ’ εξαίρεση μετάθεση γίνεται με υπεύθυνη δήλωση και ένα μήνα μετά την πραγματοποίηση της μεταθέσεως, είναι υποχρεωμένοι να προσκομίσουν τα δικαιολογητικά. 
    Θυμάστε τη φάση κατά την οποία οι υπεύθυνες δηλώσεις χρησιμοποιήθηκαν και σε άλλες περιπτώσεις και, ενδεχομένως, μπορεί κανείς να βγάλει συμπεράσματα ότι, ναι, μεν επιταχύνουν τις διαδικασίες και καταργούν τη γραφειοκρατία οι υπεύθυνες δηλώσεις, αλλά καμμιά φορά λόγω της καταχρήσεως που γίνεται από κάποιους, αν μείνει κανείς στην υπεύθυνη δήλωση, υπονομεύουν την αξιοπιστία της διαδικασίας και δημιουργούν ανισότητες. 
    Γι’ αυτό και ετέθη το θέμα της επιβεβαιώσεως των λόγων που επικαλείται κανείς στην υπεύθυνη δήλωση, με την προσκόμιση εν συνεχεία των βεβαιώσεων του Ε.Λ.Γ.Α., που είναι ο μόνος οργανισμός που μπορεί να βεβαιώσει τη ζημιά στην αγροτική περιουσία ή του Υ.ΠΕ.ΧΩ.Δ.Ε., που μπορεί να βεβαιώσει τη ζημιά στην κατοικία.
    Να είστε βέβαιος ότι όπως ίσχυσαν τα μέτρα αυτά των κατ’ εξαίρεση τοποθετήσεων στις δύο πρώτες Ε.Σ.Σ.Ο. φέτος, έτσι θα ισχύσουν -εφόσον οι λόγοι συνεχίζονται- και στις επόμενες Ε.Σ.Σ.Ο. και αυτό εγκαίρως θα γίνει γνωστό και εγκαίρως θα είναι σε θέση να ετοιμάσουν τα δικαιολογητικά τους οι οπλίτες οι οποίοι προέρχονται από την Ηλεία. 
    Το μέγεθος του στρατοπέδου της Σ.Ε.Τ.ΤΗΛ. δεν έχει να κάνει με το μέτρο, γιατί έτσι και αλλιώς το μέτρο εφαρμόζεται σε όσους πληρούν τις προϋποθέσεις ασχέτως αν η Σ.Ε.Τ.ΤΗΛ. χωράει περισσότερους ή λιγότερους. Η Σ.Ε.Τ.ΤΗΛ. έχει κόσμο κυρίως σε περιόδους κατατάξεως, στις άλλες περιόδους δεν έχει κόσμο, αλλά να είστε βέβαιος ότι δεν υπαγορεύεται από το γεγονός ότι έχουμε διαθέσιμο στρατόπεδο, άρα κάνουμε αυτήν την κατ’ εξαίρεση μεταχείριση.
    Ο λόγος είναι ότι συντρέχουν οι λόγοι, οι οποίοι εφόσον εξακολουθούν να συντρέχουν θα μας υπαγορεύσουν την ίδια συμπεριφορά και για τις επόμενες Ε.Σ.Σ.Ο.. Να είστε βέβαιος.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η δεύτερη με αριθμό 1023/2-6-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τους Υπουργούς Εσωτερικών και Δικαιοσύνης, σχετικά με τις κινητοποιήσεις των κατοίκων της Λευκίμμης Κέρκυρας για τη δημιουργία Χ.Υ.Τ.Α. στην περιοχή, την επέμβαση της Αστυνομίας κ.λπ., δεν θα συζητηθεί και διαγράφεται. 
      Εισερχόμαστε στη συζήτηση της τέταρτης, με αριθμό 1022/2-6-2008 επίκαιρης ερώτησης της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τους Υπουργούς Περιβάλλοντος, Χωροταξίας και Δημοσίων Έργων και Εμπορικής Ναυτιλίας, Αιγαίου και Νησιωτικής Πολιτικής, σχετικά με τη βελτίωση του προβλήτα Φανερωμένης Σαλαμίνας κ.λπ..
      Αναλυτικότερα στην επίκαιρη ερώτησή της η κυρία συνάδελφος αναφέρει τα εξής:
      «Ο προβλήτας στη Φανερωμένη, ο οποίος ενώνει ακτοπλοϊκά τη Σαλαμίνα με τη Νέα Πέραμο, έχει μείνει χωρίς συντήρηση για πολλά χρόνια και παρουσιάζει σημάδια εγκατάλειψης.
      Η κατασκευή του προβλήτα υπολογίζεται προ του Β’ Παγκοσμίου Πολέμου και από τότε δεν έχουν γίνει έργα ανακατασκευής ή εκβάθυνσης, με αποτέλεσμα η χρήση του από επιβάτες και πλοία να εγκυμονεί σοβαρούς κινδύνους. 
      Σύμφωνα με τα παραπάνω, ερωτώνται οι κύριοι Υπουργοί:
      1. Για ποιο λόγο μέχρι σήμερα δεν έχει γίνει το παραμικρό έργο συντήρησης ή βελτίωσης του προβλήτα;
      2. Θα ανακατασκευαστεί ο προβλήτας στη Φανερωμένη;»
      Στην επίκαιρη ερώτηση της κ. Αράπογλου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος. 
      Ορίστε, κύριε Υπουργέ, έχετε το λόγο. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε.
      Κυρία συνάδελφε, πράγματι η περιοχή της Φανερωμένης και η σύνδεση της γραμμής Σαλαμίνας - Νέας Περάμου έχει ενισχυθεί με τη δημιουργία της Αττικής Οδού. Υπάρχει αίτηση απ’ όλους τους φορείς για την αναβάθμιση των συγκεκριμένων εγκαταστάσεων, προκειμένου να εξυπηρετούνται περισσότερα πλοία της γραμμής, περισσότερα φέρι μποτ. Υπάρχουν πολλά αιτήματα από τη μεριά των φέρι μποτ για να γίνουν δρομολογήσεις. Σε αυτό το πλαίσιο η εκτέλεση των εργασιών της αναβάθμισης και του εκσυγχρονισμού των λιμενικών εγκαταστάσεων, που είναι σε μια περιοχή που την ευθύνη τη φέρει το Λιμενικό Ταμείο της Σαλαμίνας, πρέπει να γίνει άμεσα και είναι απαραίτητη. Υπάρχει όμως μία προϋπόθεση. Πρέπει να γίνει η νομιμοποίηση των υφισταμένων εγκαταστάσεων βάσει του ν. 2971/2001 και γι’ αυτόν το λόγο το δημοτικό Λιμενικό Ταμείο της Σαλαμίνας έχει υποβάλει τη σχετική αίτηση στην Κτηματική Υπηρεσία της Νομαρχίας Πειραιά από τις 10-4-2008.
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Μόλις η αίτηση από την Κτηματική Υπηρεσία έρθει στο Υπουργείο Εμπορικής Ναυτιλίας εμείς δεσμευόμαστε ότι οι διαδικασίες θα είναι πάρα πολύ γρήγορες, ώστε αμέσως να προχωρήσουμε στη νομιμοποίηση των υφισταμένων εγκαταστάσεων. Και οφείλω να σας πω ότι και το Υπουργείο Εθνικής Άμυνας σε μια άριστη συνεργασία την οποία έχουμε –γιατί αντιμετωπίζουμε το πρόβλημα αυτό σε όλο το Αιγαίο- θα προχωρήσει στην έγκριση για τη νομιμοποίηση των υφισταμένων εγκαταστάσεων. 
      Παρ’ όλα αυτά έχει δοθεί προφορική εντολή δική μας προς τις Λιμενικές Αρχές της Σαλαμίνας πριν γίνει η επίσημη, αν θέλετε, νομιμοποίηση των εγκαταστάσεων να προχωρήσουν σε κάποιες επισκευές του προβλήτα και μικρή εκβάθυνση, η οποία είναι απαραίτητη για τη συνεχή και την απρόσκοπτη λειτουργία των ακτοπλοϊκών συνδέσεων της Σαλαμίνας με τη Νέα Πέραμο. Δεν θα μείνουμε στο γράμμα του νόμου, διότι πράγματι πολλά λιμάνια, πολλά αλιευτικά καταφύγια σε όλη την Ελλάδα έχουν προβλήματα και η δική μας πολιτική, η πολιτική του Υπουργείου Εμπορικής Ναυτιλίας, Αιγαίου και Νησιωτικής Πολιτικής, δεν είναι να εξαντλεί το γράμμα του νόμου και να βρίσκουμε δικαιολογίες της γραφειοκρατίας δημιουργώντας προβλήματα στους κατοίκους και των νησιών αλλά και των παράκτιων περιοχών, αλλά μέσα στα πλαίσια της νομιμότητας να προχωρούμε στην επισκευή αυτών των προβλητών, που στα περισσότερα νησιά και λόγω των καιρικών συνθηκών έχουν προβλήματα, να προχωρούμε στις εκβαθύνσεις, αλλά και παράλληλα να είμαστε έτοιμοι ώστε με τις νομιμοποιήσεις των υφισταμένων εγκαταστάσεων να μπορούμε να εντάξουμε και όλα αυτά τα λιμάνια, τα αλιευτικά καταφύγια, μέσα στο τέταρτο πακέτο, στο Ε.Σ.Π.Α., προκειμένου να μπορέσουμε να δώσουμε ζωή στις παράκτιες περιοχές αλλά ιδιαίτερα στο Αιγαίο. 
      ΠΡΟΕΔΡΟΣ (Δημήτριος Σιούφας): Η συνάδελφος κ. Αράπογλου έχει το λόγο. 
    ΔΗΜΗΤΡΑ ΑΡΑΠΟΓΛΟΥ: Ευχαριστώ, κύριε Πρόεδρε.
    Κύριε Υπουργέ, ωραία όλα αυτά που μας είπατε, αλλά δεν θέλω μόνο προφορικές δεσμεύσεις. Θέλω πραγματικά να μου το δώσετε γραπτώς, μία γραπτή δέσμευση όσον αφορά τον προβλήτα, για τον οποίον συζητάμε.
    Πρώτα απ’ όλα είναι πολύ σημαντικό για την ασφάλεια των επιβατών και των πλοίων. Σκεφθείτε ότι σ’ αυτές τις ακτοπλοϊκές συγκοινωνίες, σ’ αυτήν τη συχνότητα με την οποία τα πλοία φεύγουν και έρχονται, χρειάζεται στο σημείο αυτό του προβλήτα γρήγορη επισκευή. Δεν μπορεί αυτό το θέμα να περιμένει, να το αφήσουμε έτσι. 
    Κοιτάξτε το σχέδιο –θα το καταθέσω κιόλας- κοιτάξτε την κατάσταση, στην οποία βρίσκεται ο προβλήτας. Αυτό είναι ένα θέμα που δεν μπορεί να περιμένει. Κοιτάξτε και από εφημερίδες το συγκεκριμένο κομμάτι, στο οποίο αναφέρομαι. Πώς με ασφάλεια θα διακινηθούν τα πλοία και οι επιβάτες; Πώς θα γίνει αυτό; 
    Αναφέρατε στο Υπουργείο σας αυτήν την ειδική επιτροπή. Νομίζω ότι πρέπει και εκεί από την επιτροπή να γίνει καταγραφή του συγκεκριμένου προβλήματος και των λεπτομερειών και να εργαστεί πάνω σ’ αυτό το θέμα. Σας παρακαλώ πάρα πολύ να γίνει αυτό γραπτώς. Είναι σημαντικό! Να δώσετε εντολή γραπτή σε όλους και στη Σαλαμίνα και στους υπεύθυνους και στους φορείς και στο δήμο και σε όλους να προχωρήσουν γρήγορα τα έργα.
    Όταν θα λάβετε αυτή την οικονομική ενίσχυση που είπατε, να διαθέσετε τα χρήματα αυτά, ώστε να προχωρήσουν γρήγορα οι εργασίες. Νομίζω ότι αυτό είναι ένα θέμα που αφορά τον Πειραιά, έχει σχέση με τον Πειραιά και νομίζω ότι θα βοηθήσει στη γενικότερη αναβάθμιση της περιοχής. Είναι πολύ σημαντικό για την ασφάλεια των πολιτών. 
    Δεν θέλω αυτή η εικόνα που βλέπω εγώ και που θα δείτε και εσείς στα σχέδια να παραμείνει έτσι η ίδια. Σκεφτείτε δηλαδή από το Β΄ Παγκόσμιο Πόλεμο μέχρι σήμερα, είναι τόσα χρόνια! Πώς θα γίνει η διακίνηση των εμπορευμάτων, των πλοίων των επιβατών; Όλα αυτά τα χρόνια και δεν έχει γίνει κάτι! Πρέπει εκεί, σε αυτό το συγκεκριμένο σημείο της Σαλαμίνας να γίνει κάτι γρήγορα. 
    Ευχαριστώ πάρα, μα πάρα, πολύ!
    (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά τις προαναφερθείσες εικόνες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός κ. Καμμένος.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κυρία συνάδελφε, όταν έρθει στις υπηρεσίες μας από τη Νομαρχία Πειραιά το έργο που έχει καταθέσει το Λιμενικό Ταμείο της Σαλαμίνας, σας διαβεβαιώνω ότι οι διαδικασίες θα είναι άμεσες. 
    Επίσης, θέλω να σας διαβεβαιώσω ότι για τα προσωρινά έργα, τα οποία δεν μπορούν να γίνουν κανονικά μέσα στις επόμενες ημέρες, πριν δηλαδή νομιμοποιηθούν οι υφισταμένες εγκαταστάσεις, εγώ ο ίδιος θα είμαι στη Σαλαμίνα, σε συνεργασία με το Λιμενικό Ταμείο, μέσα στις επόμενες ημέρες, προκειμένου να προχωρήσουμε, με τη σύμφωνη γνώμη όλων των φορέων, στη διόρθωση –τουλάχιστον την προσωρινή- αυτού του προβλήτα, για να μπορέσουν να εξυπηρετηθούν μέσα στο καλοκαίρι τα φέριμποτ που κάνουν τη σύνδεση.
    Θα σας καλέσω μαζί να πάμε στη Σαλαμίνα μετά τη Δευτέρα, πολύ ευχαρίστως, αν δεν υπάρχει αντίρρηση από τους τοπικούς φορείς. Έτσι θα προχωρήσουμε και έτσι κάνουμε σε όλο το Αιγαίο. 
    Θέλω να σας πω ότι αντιμετωπίζουμε πολλά προβλήματα από τη γραφειοκρατία άλλων Υπουργείων εκτός του Υ.Ε.Ν.. Χθες είχαμε τη χαρά να συναντηθούμε με τον Υπουργό κ. Λιάπη, όπου αντιμετωπίσαμε το θέμα της Σχοινούσας. Εκεί λόγω της ευρέσεως μιας μαρμάρινης πλάκας, διακόσια μέτρα από το λιμάνι, η Εφορία Βυζαντινών Αρχαιοτήτων Κυκλάδων σταμάτησε το έργο με προσωπική παρέμβαση και του Υπουργού και σε συνεργασία με το Νομάρχη κ. Μπάιλα και του Δημάρχου της Σχοινούσας.
    Δώσαμε λύση. Βλέπω εδώ και τον κ. Νικητιάδη, το Βουλευτή της Δωδεκανήσου. Έχουμε αυτήν τη στιγμή αλιευτικό καταφύγιο στη Ρόδο, όπου χρειάζεται βάθος για να μπαίνουν και να βγαίνουν τα ψαράδικα και ζητάνε περιβαλλοντική μελέτη για να επιδιορθώσουμε ένα πρόβλημα, το οποίο δημιούργησε ο καιρός.
    Τέτοιου είδους θέματα η πολιτική του Υπουργείου είναι να τα λύνει άμεσα, χρησιμοποιώντας τη δύναμη της σύμφωνης γνώμης όλων των φορέων, των τοπικών παραγόντων, των Βουλευτών όλων των περιοχών και αυτό θα πράξουμε και στη Σαλαμίνα.
    Σας διαβεβαιώ ότι από την πλευρά του δικού μας Υπουργείου θα γίνουν όλες οι προσπάθειες και άμεσα να λυθεί το πρόβλημα, αλλά και μόλις εγκριθούν και νομιμοποιηθούν οι υφιστάμενες εγκαταστάσεις να προχωρήσουμε με χρήματα που υπάρχουν στο Λιμενικό Ταμείο της Σαλαμίνας στη μεγάλη αποκατάσταση του συγκεκριμένου προβλήτα.
    Ευχαριστώ πολύ.
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Πριν μπούμε στην ειδική ημερήσια διάταξη, θα ήθελα να κάνω ειδική αναφορά στη σημερινή Παγκόσμια Ημέρα για την Προστασία του Περιβάλλοντος, στην οποία συμμετέχει η Βουλή, συμμετέχουν οι τριακόσιοι Βουλευτές, συμμετέχουν όλα τα κόμματα. 
      Η Ειδική Μόνιμη Επιτροπή για το Περιβάλλον, σε μια εκδήλωση ειδικής αναφοράς, θα επισκεφθεί σήμερα το Ποικίλον Όρος στο Αιγάλεω, μαζί με φορείς της περιοχής και με την πολιτική ηγεσία του Υπουργείου Αγροτικής Ανάπτυξης, για να δώσει ένα ιδιαίτερο μήνυμα για τη σημερινή ημέρα. 
      Εκτιμώ, όμως, εκφράζοντάς σας όλους, ότι την Παγκόσμια Ημέρα για το Περιβάλλον δεν πρέπει να τη γιορτάζουμε μόνο μία φορά το χρόνο αλλά πρέπει να τη γιορτάζουμε τριακόσιες εξήντα πέντε ημέρες το χρόνο. 
      Πέρα από αυτό, πιστεύω ότι οι κυβερνήσεις, οι πολίτες, τα Κοινοβούλια σε ολόκληρο τον κόσμο, πρέπει να βρεθούν για τα εφεξής χρόνια σε ένα συναγερμό, αλλά κυρίως με τις καθημερινές συμπεριφορές μας πρέπει να δώσουμε αυτό το μήνυμα: ότι είναι στα χέρια μας να αλλάξουμε αυτή την πραγματικότητα την οποία βιώνουμε όλοι σήμερα. Μιλούν γι’ αυτήν οι παγκόσμιοι οργανισμοί, οι ειδικοί επιστήμονες και πιστεύω ότι πρέπει να ταχθούμε με την αισιόδοξη πλευρά, ότι μπορούμε να αλλάξουμε αυτή την κατάσταση και να σώσουμε τον πλανήτη, γιατί σώζοντας τον πλανήτη, σώζουμε την ίδια τη ζωή μας, σώζουμε τις ζωές των επομένων γενεών.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση επί της «Ετήσιας Εκθέσεως 2007» του Συμβουλίου Αποδήμου Ελληνισμού.
      Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής.
      Όσον αφορά στην οργάνωση της συζήτησης, προτείνω να τηρήσουμε τη διαδικασία που ακολουθείται στις ανάλογες συζητήσεις, δηλαδή κατ’ εφαρμογή της διάταξης της παράγραφος 5, του άρθρου 65 του Κανονισμού της Βουλής, να υπάρξει κατάλογος κατά προτεραιότητα ομιλητών που ορίζονται από τα κόμματα ως εξής: Τρεις Βουλευτές από τη Νέα Δημοκρατία, τρεις Βουλευτές από το Πανελλήνιο Σοσιαλιστικό Κίνημα και ένας συνάδελφος από τα τρία άλλα κόμματα της Αντιπολίτευσης, εκτός των Προέδρων των Κοινοβουλευτικών Ομάδων και των Κοινοβουλευτικών Εκπροσώπων τους. Όποιος άλλος συνάδελφος επιθυμεί να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
      Οι πέντε πρώτοι ομιλητές, ένας από κάθε κόμμα, προτείνω να μιλήσουν για δέκα λεπτά και οι άλλοι τέσσερις, δύο από τη Νέα Δημοκρατία και δύο από το ΠΑ.ΣΟ.Κ. για οκτώ λεπτά. Σύμφωνα με τον Κανονισμό, οι συνάδελφοι που θα εγγραφούν στον κατάλογο με το ηλεκτρονικό σύστημα, θα μιλήσουν για πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δέκα λεπτά, εκτός εάν προηγηθεί ομιλία Προέδρου Κοινοβουλευτικής Ομάδας, οπότε ο αναπληρωτής του θα συμμετάσχει στη συζήτηση, σύμφωνα με τους ορισμούς του άρθρου 167, παράγραφος 2 του Κανονισμού. 
      Οι Υπουργοί θα μιλήσουν για δεκαοκτώ λεπτά. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς το Σώμα συνεφώνησε ομόφωνα.
      Θέλω επίσης να κάνω γνωστό στο Σώμα  ότι ο Γραμματέας της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Δημήτρης Ρέππας ορίζει Κοινοβουλευτικό Εκπρόσωπο για τη συζήτηση που θα ακολουθήσει το συνάδελφο Βουλευτή και πρώην Υπουργό κ. Γρηγόρη Νιώτη.
      Κυρίες και κύριοι συνάδελφοι, έχουμε την τιμή να παρευρίσκονται στη σημερινή συνεδρίαση τα μέλη του Συμβουλίου του Απόδημου Ελληνισμού που βρίσκονται αριστερά μου. Είναι:
      (Χειροκροτήματα)
      Ο Πρόεδρος κ. Στέφανος Ταμβάκης.
      (Χειροκροτήματα)
      Ο Αναπληρωτής Πρόεδρος και Συντονιστής της Περιφέρειας Αφρικής και Εγγύς Ανατολής κ. Χάρης Κουβέλης.
      (Χειροκροτήματα)
      Ο Συντονιστής της Περιφέρειας Καναδά κ. Κώστας Μενεγάκης.
      (Χειροκροτήματα)
      Ο Συντονιστής της Περιφέρειας των Ηνωμένων Πολιτειών της Αμερικής κ. Θεόδωρος Σπυρόπουλος.
      (Χειροκροτήματα)
      Ο Συντονιστής της Περιφέρειας Κεντρικής και Νοτίου Αμερικής κ. Νικηφόρος Νικολαϊδης.
      (Χειροκροτήματα)
      Ο Συντονιστής της Περιφέρειας Ευρώπης κ. Γεώργιος Αμαραντίδης.
      (Χειροκροτήματα)
      Ο Συντονιστής της Περιφέρειας Ωκεανίας και Άπω Ανατολής κ. Γεώργιος Αγγελόπουλος.
      (Χειροκροτήματα)
      Η Γραμματέας του Συμβουλίου Αποδήμου Ελληνισμού κυρία Όλγα Σαραντοπούλου.
      (Χειροκροτήματα)
      Ο Ταμίας του Συμβουλίου Αποδήμου Ελληνισμού κ. Κώστας Δημητρίου.
      (Χειροκροτήματα)
      Ο Εκπρόσωπος της Νεολαίας κ. Δημήτρης Βαφειάδης.
      (Χειροκροτήματα)
      Επίσης, από τα άνω δυτικά θεωρεία παρευρίσκονται άλλα δέκα μέλη του Σ.Α.Ε., που βρίσκονται και αυτά στην Ελλάδα.
      Τους καλωσορίζουμε στη Βουλή!
      (Χειροκροτήματα)
      Τους συγχαίρουμε για το έργο που επιτελούν και τους ευχαριστούμε εκ μέρους και της Βουλής των Ελλήνων και του ελληνικού λαού, για τη σημαντική συνεισφορά τους μέσα από το Συμβούλιο του Απόδημου Ελληνισμού.
      Κυρίες και κύριοι συνάδελφοι, θα μου επιτρέψετε, με την ιδιαιτερότητά μου ως Προέδρου του Σώματος, να κάνω ορισμένες αναφορές στη σημερινή συνεδρίαση.
      Όπως γνωρίζετε, το 1995, για πρώτη φορά, οι Έλληνες ομογενείς, όπου γης, ένωσαν τις δυνάμεις τους σχηματοποιώντας την Ελλάδα του κόσμου, με το σχετικό προεδρικό διάταγμα της ελληνικής πολιτείας, με το οποίο ιδρύθηκε –ύστερα από σχετική νομοθεσία που ενέκρινε η Βουλή των Ελλήνων- το Συμβούλιο του Απόδημου Ελληνισμού, για να αποτελέσει το συμβουλευτικό και εισηγητικό όργανο προς την πατρίδα για θέματα ομογένειας. 
      Με τη συναίνεση όλου του πολιτικού κόσμου, ένα πάγιο αίτημα-όραμα των απανταχού Ελλήνων έπαιρνε σάρκα και οστά. 
      Η μεγαλύτερη πρόκληση, αλλά και ο βασικός στόχος του Συμβουλίου Αποδήμου Ελληνισμού, όπως προκύπτει και από τα κείμενά του, είναι η συνεργασία, η υποστήριξη, αλλά και η συναίνεση της ομογένειας σε παγκόσμιο επίπεδο, ώστε ο Ελληνισμός να αποκτήσει ακόμα μεγαλύτερη δύναμη. Βασικός ρόλος του Σ.Α.Ε. είναι η προσέγγιση των Ελλήνων της Διασποράς και η δημιουργία μίας παγκόσμιας δικτύωσης με στόχο το σχεδιασμό και την υλοποίηση προγραμμάτων προς το συμφέρον της ομογένειας και η μεταφορά τους ως γνωμοδοτικό και συμβουλευτικό όργανο προς την ελληνική πολιτεία.
      Συμπληρώνονται, δηλαδή, το 2008 περίπου δεκατέσσερα χρόνια λειτουργίας του Σ.Α.Ε. και συζητούμε σήμερα στην Ολομέλεια την έκθεσή του, αφού προηγήθηκαν δύο συνεδριάσεις στην Ειδική Μόνιμη Επιτροπή για τον Απόδημο Ελληνισμό, με συμμετοχή και Διαρκών Επιτροπών, εκπροσώπων της Κυβέρνησης, επί δύο ημέρες, όπου εξετάστηκαν λεπτομερώς και αναδείχθηκαν τα ζητήματα και τα προβλήματα, ώστε όλοι οι Βουλευτές με τον καλύτερο τρόπο να στηρίξουν τη δραστηριότητα του Συμβουλίου Απόδημου Ελληνισμού.
      Γνωρίζετε όλα αυτά τα χρόνια –αλλά και με το νέο Προεδρείο- ότι η συμμετοχή Βουλευτών σε όλες τις εκδηλώσεις της Ελληνικής Ομογένειας είναι συστηματική, πολυπληθής, για να δίνει η Βουλή των Ελλήνων το «παρών» της, να αφουγκράζεται την ομογένεια εκεί που ζει, εκεί που λειτουργεί, στις κοινότητες όλου του κόσμου, να μεταφέρει τον προβληματισμό και τη δύναμη που παίρνουν οι συνάδελφοι Βουλευτές από εκεί, στην ελληνική Βουλή και στη συνέχεια στην ελληνική πολιτεία, ώστε να αντιμετωπίζονται τα τυχόν υπάρχοντα ζητήματα.
      Κυρίες και κύριοι συνάδελφοι, εμείς οι Έλληνες έχουμε την πατρίδα ως σημείο αναφοράς των αξιών, της ιστορίας, αλλά και των παραδόσεών μας. Έχουμε ταυτόχρονα και τον κόσμο, την οικουμένη ως χώρο παρουσίας, δραστηριότητας, ανάπτυξης και συμβολής στον παγκόσμιο πολιτισμό. 
      Αυτή η παγκόσμια παρουσία είναι μία πραγματικότητα δύναμης και για την Ελλάδα και για τους Έλληνες. Το 1995 θεσμοθετήσαμε το Συμβούλιο του Απόδημου Ελληνισμού. Η επιτυχία της λειτουργίας του ξεπέρασε και τις πιο αισιόδοξες ελπίδες, παρά τα προβλήματα που αντιμετώπισε –και αντιμετωπίζει ακόμα- στη διαδρομή. Πολλαπλασίασε, όμως, τη δύναμη του Ελληνισμού και άλλαξε τις διαστάσεις επιρροής της Ελλάδας. 
      Παράλληλα, σε πολιτική διάσταση, η δημιουργία της Παγκόσμιας Διακοινοβουλευτικής Ένωσης των Βουλευτών που υπάρχουν σε πολιτειακά και εθνικά κοινοβούλια σε ολόκληρο τον κόσμο και που η δύναμή τους ξεπερνά τους εκατόν πενήντα Βουλευτές, δίνει σε εθνικό και τοπικό επίπεδο, δίνει στην Ελλάδα και τους Έλληνες μία νέα δύναμη επιρροής στα παγκόσμια πολιτικά πράγματα.
      Η μαχόμενη ομογένεια –και εννοώ τη φράση «μαχόμενη ομογένεια- η οποία ζει τον παλμό και των τοπικών κοινωνιών, αλλά ταυτόχρονα έχει και σημείο αναφοράς τις ρίζες, τις οποίες δεν λησμονούν, αναδεικνύεται ως τον καλύτερο πρεσβευτή, αλλά και τον ισχυρό βραχίονα της εξωτερικής πολιτικής της πατρίδας μας στο εξωτερικό. 
      Αν ήθελα να κωδικοποιήσω σε τέσσερις λέξεις αυτό που πρέπει να χαρακτηρίζει και εμάς εδώ στην Ελλάδα, αλλά και τον Ελληνισμό της Διασποράς, είναι, πρώτον, ενότητα δυνάμεων, δεύτερον, ομοψυχία, τρίτον, αποφασιστικότητα και, τέταρτον, αυτοπεποίθηση. 
      Σήμερα, στη Βουλή των Ελλήνων κάνουμε την πρώτη αποτίμηση του θεσμού του Σ.Α.Ε.. Όλοι οι Έλληνες, όπου κι αν βρίσκονται, είναι κοντά στην Ελλάδα. Είμαστε υπερήφανοι για τον Ελληνισμό της Διασποράς, κύριε Ταμβάκη, και αυτό το μήνυμα, εσείς και τα μέλη του Συμβουλίου σας που βρίσκονται εδώ, θα πρέπει να μεταφέρετε στον Ελληνισμό της Διασποράς. Όμως, θα πρέπει και εσείς να είστε υπερήφανοι για την Ελλάδα και τους Έλληνες που ζουν εδώ στην πατρίδα και σ’ αυτά τα άγια χώματα!
      Ακόμα, θέλω να καταθέσω και την εξής άποψη: Οφείλουμε να εργαζόμαστε για τους κοινούς σκοπούς, αλλά και να συνεργαζόμαστε για τους κοινούς σκοπούς. 
      Με τη δημιουργία του Σ.Α.Ε. η Ελλάδα, κυρίες και κύριοι συνάδελφοι, δυνάμωσε και ο κόσμος ήρθε πιο κοντά στην Ελλάδα. 
      Σας ευχαριστώ πολύ. 
    (Χειροκροτήματα από όλες τις πτέρυγες της Βουλής)
    Κυρίες και κύριοι συνάδελφοι, από τη Νέα Δημοκρατία έχουν οριστεί ως ομιλητές για τη σημερινή συζήτηση η κ. Παρθένα Φουντουκίδου, ο κ. Αντώνιος Καρπούζας και ο κ. Θεόδωρος Καράογλου. 
    Από το Πανελλήνιο Σοσιαλιστικό Κίνημα έχουν οριστεί ως ομιλητές ο κ. Παναγιώτης Μπεγλίτης, ο κ. Μάρκος Μπόλαρης και ο κ. Βασίλειος Τόγιας. 
    Από το Κομμουνιστικό Κόμμα Ελλάδας ως ομιλητής έχει οριστεί ο κ. Νικόλαος Γκατζής. 
    Από το Συνασπισμό Ριζοσπαστικής Αριστεράς ως ομιλητής έχει οριστεί ο κ. Αναστάσιος Κουράκης.
    Από το Λαϊκό Ορθόδοξο Συναγερμό ως ομιλητής έχει οριστεί ο κ. Άδωνις Γεωργιάδης. 
    Επίσης, προτείνω η συνεδρίαση να λήξει στις 16.00΄. 
    Συμφωνεί το Σώμα; 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΟΣ (Δημήτριος Σιούφας): Το Σώμα συμφώνησε. 
    Καλώ στο Βήμα την κ. Παρθένα Φουντουκίδου. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κυρίες και κύριοι Βουλευτές, θεωρώ υποχρέωσή μου να ευχαριστήσω θερμά τον Πρόεδρο της Βουλής κ. Σιούφα που μας έδωσε την ευκαιρία για μία διεξοδική συζήτηση με το Προεδρείο του Σ.Α.Ε. σε δύο συνεδριάσεις των επιτροπών και φυσικά μέσω αυτών με τον Ελληνισμό σε όλα τα μήκη και πλάτη της οικουμένης. Έτσι, όχι μόνο γίνεται πράξη η επιθυμία για στενότερη και αμφίδρομη επικοινωνία, αλλά αποκτά επιτέλους και ουσιαστικό περιεχόμενο. Πρώτη φορά από το 1995 που ιδρύθηκε το Σ.Α.Ε. το σύνολο των Βουλευτών έχει αυτήν την ευκαιρία. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Η σημερινή συζήτηση, κυρίες και κύριοι συνάδελφοι, επικυρώνει το ουσιαστικό ενδιαφέρον και συνάμα αποδίδει φόρο τιμής και ευγνωμοσύνης σ’ αυτούς που κράτησαν τη φλόγα της Ελλάδας ζωντανή σε δύσκολους καιρούς, χωρίς κανείς να τους το ζητήσει. Έτσι, γιατί είχαν στην ψυχή τους την Ελλάδα, γιατί αυτή η αρχέγονη δύναμη του Ελληνισμού τούς έσπρωχνε στη δημιουργία, την καταξίωση που πίστευαν. Και έτσι έγινε. Τους κράτησε μακριά από την αλλοτρίωση. Άντεξαν στη διασπορά, στις αποστάσεις και στο χρόνο με μία εμμονή που σπάνια συναντάται στην παγκόσμια ιστορία. Και γέννησαν και έθρεψαν Ελληνόπουλα τρίτης και τέταρτης γενιάς!
       Κάθε επαφή με τους απόδημους Έλληνες είναι για μένα πηγή αισιοδοξίας και εθνικής αναβάπτισης, ενίσχυσης της πίστης στις δυνάμεις του έθνους. Και τους  ευχαριστώ γι’ αυτό. Τους ευχαριστώ θερμά, γιατί γεμίζουν την ψυχή μου με περηφάνια και γιατί σαν πολιτικό, έδωσαν νόημα και περιεχόμενο σε έναν μεγάλο –ίσως το μεγαλύτερο- τομέα της πολιτικής μου δράσης.
Γιατί σε όλες τις σύγχρονες στιγμές-σταθμούς για τους απόδημους μπορώ να λέω: Ήμουν και εγώ εκεί.
      Με αυτό το ενδιαφέρον εισηγήθηκα το πρόγραμμα της Νέας Δημοκρατίας το 1993, ως Πρόεδρος της Ομάδας Κοινοβουλευτικού Ελέγχου. Με ζήλο στήσαμε μαζί το πρώτο Σ.Α.Ε. σε πνεύμα ομοψυχίας. Πρωταγωνίστησα στην ίδρυση διακομματικής επιτροπής της Βουλής και φυσικά, όχι μόνο εγώ, αλλά και άλλοι συνάδελφοι.
      Και ξέρετε ποιο είναι το σημαντικότερο; Ενωθήκαμε. Ενωθήκαμε όλα τα κόμματα. Κοντολογίς μας ένωσαν, κυρίες και κύριοι συνάδελφοι. Δικαιωθήκαμε έτσι όλοι όσοι πιστέψαμε στην οργάνωση και στο συντονισμό, στις στοχευμένες δράσεις, στην ενίσχυση της επικοινωνίας.
      Η έκθεση που κατατέθηκε αποδεικνύει ότι γίνεται δουλειά, δουλειά σοβαρή, υπεύθυνη και συντονισμένη, πλήρης περιγραφή των προβλημάτων, που διαφέρουν από ήπειρο σε ήπειρο, από κράτος σε κράτος, αλλά συνάμα και κατάθεση συγκεκριμένων προτάσεων που επιζητούν συγκεκριμένες λύσεις.
      Χρήσιμος και ο διάλογος που έγινε και η σημερινή συζήτηση, ώστε η Κυβέρνηση να αξιολογήσει τις προτεραιότητες που εγώ, κύριε Υπουργέ, παρακαλώ θερμά να προχωρήσουν γρηγορότερα.
      Υπάρχει μία εμφανής αγωνία για τη δυνατότητα διατήρησης της ελληνικής γλώσσας. Αγγίζει καμμιά φορά τα όρια του φόβου, μήπως αυτό είναι αδύνατον στις νεότερες γενιές. Και προτείνουν ευέλικτες και προσαρμοσμένες στα νέα δεδομένα για την κάθε χώρα λύσεις. Η τάση που κυριαρχεί και είναι η σωστή, είναι να γίνει προσπάθεια ενίσχυσης της διδασκαλίας των ελληνικών ως δεύτερης γλώσσας στα ξενόγλωσσα σχολεία, όπου υπάρχει Ελληνισμός.
      Κυρίες και κύριοι συνάδελφοι, τα Ελληνόπουλα της τέταρτης πλέον γενιάς είναι υποχρεωμένα να ζουν, να εργάζονται, να επικοινωνούν σε ένα περιβάλλον ανταγωνιστικό, όπου έχουν και υποχρέωση να διακριθούν. Σαφώς και δεν μπορούν να μείνουν περιθωριοποιημένα για να μην αφομοιωθούν. Η λύση της διδασκαλίας των ελληνικών τους επιτρέπει και στην κοινωνία που ζουν να είναι ενταγμένοι και την εθνική τους ταυτότητα και κληρονομιά να διαφυλάττουν. Φορέας αξιών και συνείδησης, η γλώσσα συμβάλλει σ' αυτό.
      Ωστόσο, προσωπικά, πιστεύω ότι ακόμη και χωρίς γλώσσα μπορούμε να το πετύχουμε. Και η απάντηση, κυρίες και κύριοι συνάδελφοι, είναι μία: Παιδεία, παιδεία, παιδεία! Αρχές, αξίες, ελληνικά ιδανικά που μέσα από την παιδεία θα περάσουν στις επόμενες γενιές. Αυτή είναι η μεγαλύτερη επένδυση στα Ελληνόπουλα των επερχόμενων γενιών. Και για να πετύχουμε σ’ αυτό, χρειάζονται πιστώσεις, βιβλία, καλά εκπαιδευμένοι δάσκαλοι, υποτροφίες, μεταπτυχιακά. Χρειάζεται ευελιξία.
      Αρχίζω από τα «μικρά» που αναφέρθηκαν στην επιτροπή για τη γυναίκα της Μαδαγασκάρης, της Ιορδανίας, που μπορούμε να τη βοηθήσουμε να διδάξει μαζί με τα δικά της παιδιά και τα άλλα λίγα Ελληνόπουλα που ζουν εκεί. Με λίγη στήριξη και μέχρι τις έδρες Ελληνικών Σπουδών Σκέψης και Φιλοσοφίας που πρέπει να ιδρύσουμε, στοχευμένα όμως, με κάποια σκοπιμότητα σε κάποια πανεπιστήμια, από τα καλά οργανωμένα νηπιαγωγεία μέχρι τα σχολεία πρότυπα, που η ποιότητά τους θα προσελκύει και παιδιά της χώρας υποδοχής.
      Από τις αναφορές των μελών του Σ.Α.Ε., αλλά και από προσωπική εμπειρία από την επαφή με τους αποδήμους, δυστυχώς, πολλές φορές κάνουμε εξαγωγή των εγγενών αδυναμιών και στρεβλώσεων του συστήματος εκπαίδευσης στην Ελλάδα και της Δημόσιας Διοίκησης φυσικά. Καθυστερήσεις σε βιβλία, ανεπάρκεια εκπαιδευτικών, ελλείψεις στοιχειώνουν αυτόν τον τομέα υψίστης προτεραιότητας. Μόνοι, χωρίς βοήθεια από την πολιτεία οργανώθηκαν και έφτασαν τις νέες γενιές ίσαμε εδώ. Τώρα, τις παραλάβαμε και εμείς και μαζί τους, έχουμε χρέος να τις παραδώσουμε στην ιστορία, καταγεγραμμένους ως Έλληνες.
      Τιμούμε τους εθνικοτοπικούς συλλόγους, την Εκκλησία, τις κοινότητες των Ελλήνων, που συνετέλεσαν στη διατήρηση της ταυτότητας και του πολιτισμού και των παραδόσεων. Πρέπει σήμερα σε νέους σύγχρονους ρόλους να τους στηρίξουμε.
      Κύριε Υπουργέ, διάβασα στον απολογισμό του Υπουργείου σας τα ποσά που δόθηκαν για παιδεία, δηλαδή, έδρες σπουδών, υποτροφίες, μισθοδοσίες επιτόπιων δασκάλων, ανέγερση σχολείων, στήριξη απόρων μαθητών και ανέρχονται σε 460.000 ευρώ. Αυτά που δόθηκαν για ενίσχυση πολιτιστικών εκδηλώσεων, προμήθειες πολιτιστικού υλικού ανέρχονται σε 920.000 ευρώ. Και αυθόρμητα...
    	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε;
    	ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ: Παρακαλώ.
    	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ. 
    	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το θέμα των δασκάλων να μην το μπλέκουμε, διότι εκατομμύρια ευρώ πληρώνει το Υπουργείο Παιδείας για την παιδεία. 
    	ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ: Ναι, μίλησα συνολικά, αθροιστικά. 
    	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό είναι επικουρική ενίσχυση.
    Ευχαριστώ. 
    	ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ: Το καταλαβαίνω, το ξέρω πολύ καλά, κύριε Κασσίμη, και τα αναφέρω αθροιστικά. Έτσι τα αναφέρετε και στην έκθεσή σας. Όμως, αυθόρμητα, χωρίς να το θέλω, συνέκρινα αυτά τα νούμερα με όσα διατίθενται στο εσωτερικό της Ελλάδας για ίδιες δράσεις. Και πραγματικά μελαγχόλησα. Πρέπει να παλέψετε –και είμαστε μαζί σας- για περισσότερες πιστώσεις, περισσότερες ευκαιρίες και περισσότερες δυνατότητες σε αυτούς τους καίριους τομείς σε μια άποψη, που –φαντάζομαι- συγκλίνουν και τα μέλη του Σ.Α.Ε..
    Τα προγράμματα φιλοξενίας και οι κατασκηνώσεις είναι θετικές πρωτοβουλίες που αποδίδουν και πρέπει να συνεχιστούν και να ενισχυθούν. Οι νέοι ομογενείς γνωρίζουν την Ελλάδα και αυτό που ήταν όνειρο γίνεται πραγματικότητα που τους αποδεικνύει πόσο άξιζε να τη φέρουν στην καρδιά τους και να πονάνε γι’ αυτήν. 
    Ένας άλλος τομέας που επανειλημμένα και πάλι διαπιστώσαμε καταγράφηκε ως σημαντικός, διότι χρειάζεται μεγαλύτερο ενδιαφέρον. Είναι η στενότερη επικοινωνία, αλληλοενημέρωση και συνεργασία επιστημόνων και επιχειρηματιών προς αμοιβαίο όφελος. 
    Η αξιοποίηση των νέων τεχνολογιών και οι δυνατότητες επικοινωνίας και συνεργασίας, που προσφέρονται και η αξιοποίηση του ανθρώπινου δυναμικού των αποδήμων, είναι ο τρίτος πυλώνας ενδιαφέροντος. 
    Κυρίες και κύριοι συνάδελφοι, οι εκπρόσωποι των αδερφών μας δεν ήρθαν μόνο να μας αναφέρουν προβλήματα. Ήρθαν για να μας προσφέρουν και τις υπηρεσίες τους, όπου και όπως τις χρειαζόμαστε. Άλλωστε το κάνουν πάντα. Θυμίζω ότι οι καταστροφές το περυσινό καλοκαίρι από τις πυρκαγιές τούς κινητοποίησαν σαν να ήταν τα σπίτια τους. Τα εθνικά μας θέματα τους βρίσκουν «μια γροθιά». Εθελοντές μάς προσφέρονται ανά πάσα στιγμή με ένα νεύμα. Η αξιοποίησή τους είναι πλέον δική μας ευθύνη και το όφελος σαφώς πολλαπλάσιο. Συντονισμό και ενότητα: αυτά χρειαζόμαστε, όπου και η Τοπική Αυτοδιοίκηση και η Εκκλησία έχουν το δικό τους ρόλο. 
    Νιώθω ένα βάρος και θα ήθελα να το καταθέσω στο Σώμα. Συμμετείχα σε ιεραποστολή στη Νότιο Αφρική με το Μακαριστό Πέτρο και τον Αρχιεπίσκοπο Ιωαννουπόλεως. Βαπτίσαμε ενενήντα παιδιά Νοτιοαφρικανών σε ένα χωριό έξω από την Πρετόρια. Η Εκκλησία έκανε καλή δουλειά. Σπουδάζει ιερείς στην Ελλάδα, τους μαθαίνει ελληνικά, τους στέλνει για μετεκπαίδευση στο εξωτερικό. Αξιόλογος ο ιερέας που ενέπνευσε τους ομοεθνείς του. 
    Ζητήσαμε από τον τότε Πρόεδρο της Βουλής, με το συνάδελφο του ΠΑ.ΣΟ.Κ. κ. Ματζαπετάκη, να αναλάβει η Βουλή ένα μικρό εξοπλισμό ιατρείου στο χωριό αυτό, να γίνει πιο αισθητή και χρήσιμη η παρουσία της Ελλάδος. Δυστυχώς, δεν τα καταφέραμε. Το αναφέρω, γιατί πιστεύω ότι τέτοιες δράσεις θα έπρεπε να στηρίζονται και από τη Βουλή και από το Υπουργείο, διότι αυτές οι πράξεις είναι οι καλύτερες πρεσβευτές της χώρας μας. Δυναμώνουν τον Ελληνισμό που ζει εκεί και τους δίνει κύρος και σεβασμό. 
    Όλοι γνωρίζετε –και ο ίδιος ο Πρωθυπουργός δεσμεύτηκε- ότι, επιτέλους, θα έρθει το νομοσχέδιο για την ψήφο των αποδήμων, μια άλλη δέσμευσή μας, και μάλιστα θα τεθεί εκ νέου προς συζήτηση, ώστε να ληφθούν υπ’ όψιν και οι προτάσεις των ομογενών. 
    Κυρίες και κύριοι συνάδελφοι, αναζητώντας τους πρωταγωνιστές, που συνετέλεσαν στο θαύμα της διατήρησης του Ελληνισμού, δεν μπορώ να μην αναφερθώ στην απόδημη Ελληνίδα, τη γυναίκα που οι συνθήκες της ζωής την έφεραν πρωταγωνίστρια στον αγώνα για τη διατήρηση του έθνους μας και τη διαφύλαξη από την αλλοτρίωσή του. Συντελεστής διατήρησης της ταυτότητας, των παραδόσεων και του πολιτισμού, της παιδείας και των ελληνικών αγώνων. Η φλόγα της Ελλάδας στο εξωτερικό μεγαλώνει χάρη στην ηρωίδα, που τα παιδιά της μιλούν ελληνικά, κάνουν το σταυρό τους και κατακτούν τον ξένο τόπο, μη ξεχνώντας την ελληνική τους ρίζα. Τιμή τους θα είναι η ενίσχυσή της και η αξιοποίησή της, η ανάδειξή της σε κέντρα λήψης αποφάσεων. 
    Σας ευχαριστώ που κρατάτε την εικόνα της Ελλάδος αξιοπρεπή. Σας χρειαζόμαστε. Μαζί μπορούμε καλύτερα. Είμαστε εδώ για να συμβάλουμε με όλες μας τις δυνάμεις σε ό,τι δυναμώνει αυτές τις σχέσεις και δυναμώνει την Ελλάδα και τον Ελληνισμό απανταχού της γης. 
    (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φουντουκίδου. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει Κοινοβουλευτικό Εκπρόσωπο για τη σημερινή συζήτηση τον κ. Σκυλλάκο. 
      Το λόγο έχει ο κ. Μπεγλίτης, Βουλευτής του ΠΑ.ΣΟ.Κ..
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Θα ήθελα κατ’ αρχάς, να χαιρετίσω εδώ στην Αίθουσα της Ολομέλειας του ελληνικού Κοινοβουλίου, την παρουσία των εκλεκτών στελεχών του Συμβουλίου Απόδημου Ελληνισμού, τον Πρόεδρό του κ. Ταμβάκη, όλους τους εκλεκτούς προσκεκλημένους Προέδρους των Περιφερειακών Οργανώσεων του Συμβουλίου Απόδημου Ελληνισμού. Χαιρετίζουμε την παρουσία σας. Χαιρετίζουμε το έργο και τη συμβολή στη διασφάλιση των δεσμών γλωσσικών, πολιτιστικών, εκπαιδευτικών, εθνικών του Απόδημου Ελληνισμού με τη μητέρα πατρίδα. 
      Κυρίες και κύριοι συνάδελφοι, σήμερα ολοκληρώνεται ένα τριήμερο διαδικασίας για τη συζήτηση εδώ στο ελληνικό Κοινοβούλιο όλων των θεμάτων που σχετίζονται με την καθημερινή ζωή, τα προβλήματα και τις αγωνίες των Ελλήνων της διασποράς. 
      Είναι υποχρέωση και ευθύνη μου να επισημάνω το σημαντικό και θετικό ρόλο του Προέδρου της Βουλής κ. Σιούφα που ανταποκρίθηκε θετικά στην πρωτοβουλία του ΠΑ.ΣΟ.Κ. όπως εκφράστηκε από το σημερινό μας Κοινοβουλευτικό Εκπρόσωπο κ. Νιώτη για να κάνουμε αυτήν τη συζήτηση.
      Θα έλεγα, κύριε Πρόεδρε, να μεταφέρετε στον κ. Σιούφα βεβαίως τις ευχαριστίες μας, αλλά κυρίως θα θέλαμε να μεταφέρετε το αίτημά μας για τη θεσμοθέτηση πλέον αυτού του τριημέρου και την αναβάθμιση της διαδικασίας συζήτησης στο ελληνικό Κοινοβούλιο μέσα από τη μεταρρύθμιση και του Κανονισμού της Βουλής, με τη συμμετοχή των Αρχηγών όλων των πολιτικών κομμάτων της χώρας σε ετήσια βάση, όπως προβλέπει ο εκτελεστικός ν. 3480/2006.
      Κυρίες και κύριοι συνάδελφοι, σε μια εποχή παγκοσμιοποιημένων σχέσεων ο ρόλος των κοινοτήτων, ο ρόλος της διασποράς αλλάζει. Και αλλάζει καταλυτικά σε σχέση με τις αντιλήψεις μας, σε σχέση με τις απόψεις που είχαμε για τις κοινότητες στο εξωτερικό. Αλλάζει, γιατί αλλάζει και η Ελλάδα. Η Ελλάδα, από χώρα-εξαγωγέας μετανάστευσης έχει γίνει πλέον χώρα-εισαγωγέας μεταναστευτικών ρευμάτων. Και αυτό θα πρέπει να μας κάνει ιδιαίτερα ευαίσθητους, όχι μόνο απέναντι στον απανταχού Ελληνισμό, αλλά ευαίσθητους και απέναντι στις μεταναστευτικές κοινότητες που εργάζονται και ευημερούν σήμερα στη χώρα μας. Αυτή η ποιοτική αλλαγή δεν πρέπει να ξεφύγει από κανέναν μας. 
      Αισθάνομαι ιδιαίτερα υπερήφανος γιατί είμαι Βουλευτής ενός Κόμματος που έκανε πράξη, που θεσμοθέτησε τις μεγάλες τομές που συνδέονται με τον Απόδημο Ελληνισμό. Όπως θύμισε σωστά ο Πρόεδρος της Βουλής κ. Σιούφας, με πρωτοβουλία της Κυβέρνησης του ΠΑ.ΣΟ.Κ. από το 1995 και με τον Ανδρέα Παπανδρέου, θεσμοθετήσαμε την οργάνωση του Απόδημου Ελληνισμού μέσα από το Συμβούλιο Απόδημου Ελληνισμού. Και στη συνέχεια προβλέψαμε στην Αναθεώρηση του Συντάγματος του 2000-2001 με το άρθρο 108 τον συνταγματικά κατοχυρωμένο ρόλο του Συμβουλίου Απόδημου Ελληνισμού. 
      Σήμερα, με συνταγματική αφετηρία το άρθρο 108, το Συμβούλιο Απόδημου Ελληνισμού γίνεται ο εκφραστής όλων των απανταχού Ελλήνων, των Ελλήνων της διασποράς. Παράλληλα, με το άρθρο 108 δώσαμε τη δυνατότητα με εκτελεστικό νόμο να οργανωθεί η λειτουργία και να προβλεφθούν όλες εκείνες οι απαιτούμενες αρμοδιότητες για το Συμβούλιο Απόδημου Ελληνισμού.
      Πιστεύω ότι σήμερα μέσα σε αυτό το κλίμα της ευρύτερης συναίνεσης θα πρέπει να παραδεχθούμε ότι αυτές οι θεσμικές τομές άνοιξαν το δρόμο για μια νέα έκφραση, για μια νέα σχέση, για μια νέα συνεργασία της Ελλάδας ως μητέρας πατρίδας, με όλους τους Έλληνες της διασποράς. 
      Θέλω να πω ότι με βάση το άρθρο 108 του Συντάγματος η Κυβέρνηση της Νέας Δημοκρατίας το 2006 έφερε τον εκτελεστικό ν. 3480. Θέλω να υπενθυμίσω ότι τότε είχαμε αρνητική θέση, όπως και τα άλλα κόμματα της Αντιπολίτευσης και καταψηφίσαμε αυτόν το νόμο, γιατί πιστεύαμε ότι δεν αναδείκνυε, στον βαθμό που χρειαζόταν, το ρόλο του Συμβουλίου Απόδημου Ελληνισμού στη σύγχρονη διεθνή πραγματικότητα. Γιατί εγκλώβιζε το Συμβούλιο Απόδημου Ελληνισμού σε μια λογική γραφειοκρατική, που περιόριζε τη σχέση με τον Απόδημο Ελληνισμό σε έναν απλό ρόλο και αρμοδιότητα ενός Υφυπουργού, του εκάστοτε Υφυπουργού Εξωτερικών. 
      Τα ζητήματα όμως των σχέσεων με τον Απόδημο Ελληνισμό, με τον Ελληνισμό της διασποράς, διαχέονται ευρύτερα στην κυβερνητική ευθύνη και έχουμε την υποχρέωση να δούμε με μια νέα προσέγγιση αυτήν τη θεσμική συγκρότηση των σχέσεων με το Συμβούλιο Απόδημου Ελληνισμού. Δεν είναι υπόθεση ενός απλού Υφυπουργού Εξωτερικών η σχέση μας με το Συμβούλιο Απόδημου Ελληνισμού. Θα πρέπει να δούμε και άλλες θεσμικές καινοτομίες. Τη δημιουργία μιας κυβερνητικής γραμματείας που θα συντονίζει το έργο ευρύτερων κυβερνητικών υπηρεσιών και Υπουργείων, γιατί τα θέματα είναι ευρύτερα, τα θέματα είναι διατομεακά, όπως η παιδεία, η νεολαία, ο πολιτισμός, η εξωτερική πολιτική, τα θέματα ασφάλισης, φορολογίας, στρατολογίας. Είναι θέματα που θα πρέπει να καλυφθούν και θεσμικά αλλά και ουσιαστικά από ένα ευρύτερο οργανωτικό σχήμα, που θα έχει το συντονισμό και την ευθύνη.
      Θα ήθελα, πριν μπω σε ορισμένες επί μέρους επισημάνσεις, να αναφερθώ στην ανάγκη επιτέλους να προχωρήσουμε στη χάραξη μιας ευρύτερης εθνικής στρατηγικής για τον Ελληνισμό της διασποράς, με ευρύτερες συναινέσεις και συνεννοήσεις. Ο Ελληνισμός της διασποράς είναι ένας χώρος που πρέπει να μας ενώσει. Δεν είναι ένας χώρος που πρέπει να δημιουργήσει συγκρούσεις και αντιπαλότητες.
      Με βάση αυτήν τη διαπίστωση θα ήθελα να επισημάνω ορισμένα χαρακτηριστικά που εμπεριέχονται στην έκθεση που μας έφερε το Συμβούλιο Απόδημου Ελληνισμού, έκθεση πεπραγμένων για το 2007, αλλά και έκθεση –μην το ξεχνάμε αυτό- αιτημάτων, προβλημάτων, εισηγήσεων προς την Κυβέρνηση. Γιατί ο ρόλος του Συμβουλίου Απόδημου Ελληνισμού, σύμφωνα με τον εκτελεστικό νόμο, δεν είναι απλά υποστηρικτικός, είναι εξίσου γνωμοδοτικός, αλλά είναι και εξίσου διεκδικητικός. Και αυτό πρέπει να το αντιληφθεί και να το συνειδητοποιήσει η Κυβέρνηση και ο παριστάμενος αρμόδιος Υφυπουργός Εξωτερικών, τον οποίο καλωσορίζουμε και ο οποίος θα πρέπει να πω με όλον το σεβασμό, ότι δεν μας τίμησε τις προηγούμενες ημέρες που συζητούσαμε τα θέματα, τα πολύ σημαντικά θέματα για τον Απόδημο Ελληνισμό.
      Θα ήθελα, κυρίες και κύριοι συνάδελφοι, να σταθώ συνοπτικά σε ορισμένα κρίσιμα ζητήματα που σχετίζονται με το ρόλο του Απόδημου Ελληνισμού, κρίσιμα ζητήματα που σχετίζονται με την εξωτερική πολιτική και με το ρόλο του Συμβουλίου Απόδημου Ελληνισμού στην υπεράσπιση των εθνικών συμφερόντων της χώρας.
      Ο ρόλος του Συμβουλίου Απόδημου Ελληνισμού είναι πολύ σημαντικός. Τον έχει επανειλημμένως επιβεβαιώσει μέχρι και πρόσφατα. Ο ρόλος αυτός, όμως, πρέπει να δυναμωθεί με συγκεκριμένες πολιτικές πρωτοβουλίες και από την πλευρά της Κυβέρνησης και των αρμόδιων Υπουργείων, ιδιαίτερα του Υπουργείου Εξωτερικών.
      Πέρα από τις προτάσεις που υπάρχουν στην έκθεση, όπως, θεσμοθέτηση επιτροπής για τα εθνικά θέματα σε κάθε γεωγραφική περιοχή, υπάρχουν κρίσιμες επισημάνσεις για το ρόλο των πρεσβειών, οι οποίες πρέπει να αναβαθμιστούν στις σχέσεις και στη συνεργασία τους με τις περιφερειακές οργανώσεις του Σ.Α.Ε., για το ρόλο των γενικών προξενείων σε καθημερινά πρακτικά προβλήματα των ομογενών μας. 
      Θα ήθελα να συγκρατήσετε, κύριε Υφυπουργέ, μία πρόταση για τη δημιουργία και κινητών προξενείων, που θα είναι αρμόδια για σημαντικές, παραδείγματος χάριν συμβολαιογραφικές πράξεις σε περιοχές απομακρυσμένες από τα προξενικά κέντρα του Απόδημου Ελληνισμού.
      Όπως θα ήθελα, επίσης, να επισημάνω ότι για επί μέρους γεωγραφικές περιοχές θα πρέπει το Υπουργείο Εξωτερικών και το Υπουργείο Εθνικής Οικονομίας ως αρμόδια Υπουργεία να αξιοποιήσουν κοινοτικές πολιτικές.
       Να επισημάνω τα κοινοτικά προγράμματα για τη νεολαία, για τον πολιτισμό, για τα Μ.Μ.Ε., για την αδελφοποίηση πόλεων. Είναι κοινοτικά προγράμματα και κοινοτικοί πόροι που πρέπει να αξιοποιηθούν, παραδείγματος χάριν, για την περιφερειακή οργάνωση της Ευρώπης, όπως τονίζει στην επί μέρους έκθεσή της.
       Όπως επίσης πρέπει να μην κλείσουν, όπως έχετε -και όπως πληροφορούμαι- την πρόθεση, τα προξενεία στη Βαρκελώνη και στο Ρότερνταμ, που παίζουν έναν πολύ σοβαρό ρόλο στην υπεράσπιση των συμφερόντων της ομογένειας στην Ισπανία και στην Ολλανδία.
       Όπως επίσης θα πρέπει το Υπουργείο Εξωτερικών να φροντίσει ιδιαίτερα σε συνεργασία με το Σ.Α.Ε. για την υπεράσπιση των ανθρώπινων δικαιωμάτων της ελληνικής ομογένειας στη νότια Αλβανία, στις χώρες της πρώην Σοβιετικής Ένωσης και κυρίως στην Τουρκία. Η ομογένεια στην Κωνσταντινούπολη, στην Ίμβρο και στην Τένεδο ταλαιπωρείται καθημερινά από μία βαθιά αυταρχική πολιτική παραβίασης στοιχειωδών και θεμελιωδών ανθρωπίνων και μειονοτικών δικαιωμάτων.
      Κυρίες και κύριοι συνάδελφοι, πιστεύω ότι ο Απόδημος Ελληνισμός, ο Ελληνισμός της διασποράς με τον καταλυτικό ρόλο που παίζει στις χώρες υποδοχής, μπορεί να αποτελέσει όχι απλά τον πρεσβευτή ανάδειξης του σύγχρονου ρόλου της Ελλάδας, αλλά μπορεί να αποτελέσει τη γέφυρα ανάπτυξης σχέσεων συνεργασίας και φιλίας με όλες τις χώρες όπου σήμερα εργάζεται, όπου σήμερα ευημερεί και προκόβει. 
      Αυτόν το ρόλο πρέπει να τον ενισχύσουμε θεσμικά. Και αυτός ο ρόλος θα ενισχυθεί θεσμικά, εάν επιτέλους η Κυβέρνηση δει με ένα νέο μάτι επίσης το δικαίωμα του εκλέγειν και εκλέγεσθαι με βάση τη συνταγματική ρύθμιση του άρθρου 51, παράγραφος 4. 
      Ευτυχώς μετά από πολύ καιρό ο κύριος Πρωθυπουργός κατάλαβε και συνειδητοποίησε το λάθος του σχεδίου νόμου που είχε φέρει ο κ. Παυλόπουλος τον περασμένο χειμώνα στη Βουλή. Ευτυχώς αντελήφθη τα συλλογικά αιτήματα των περιφερειακών οργανώσεων και του Σ.Α.Ε. για ένα νέο σχέδιο νόμου που θα κάνει πράξη κατ’ ουσία το άρθρο 51, παράγραφος 4. Περιμένουμε για να τοποθετηθούμε. Όμως θέλω να επισημάνω τελειώνοντας ότι η θέση του ΠΑ.ΣΟ.Κ. είναι ξεκάθαρη και σε αυτό το θέμα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, οι εκθέσεις των Περιφερειακών Συντονιστικών Συμβουλίων και του Προεδρείου του Σ.Α.Ε., όπως συνοψίζονται, αναφέρονται στα σύνθετα σύγχρονα προβλήματα που αντιμετωπίζουν οι απόδημοι στις χώρες που ζουν και δραστηριοποιούνται σε όλους τους τομείς της οικονομικής, κοινωνικής και πολιτιστικής τους ζωής, ελληνική γλώσσα, εκπαίδευση των Ελληνοπαίδων και ισοτιμίας των λυκείων,  πολιτισμό και παραδόσεις, απασχόληση, κοινωνικά και δημοκρατικά δικαιώματα, προβλήματα διακρατικών σχέσεων, προβλήματα με τη μητέρα πατρίδα. Προβλήματα που μαστίζουν τους συμπατριώτες μας και ιδιαίτερα τα Ελληνόπουλα της διασποράς ανά τον κόσμο.
Οι προτάσεις, αλλού λιγότερο και αλλού περισσότερο εξειδικευμένες, ζητούν τη λύση τους άμεσα, λύση όχι βέβαια στα πλαίσια του εφικτού, όπως ισχυρίζονται όλες οι μέχρι σήμερα κυβερνήσεις για να παραπέμπουν στο μέλλον τη λύση αυτών των καυτών προβλημάτων των αποδήμων, αλλά λύση στη βάση των πραγματικών και επειγόντων αναγκών των αποδήμων, ιδιαίτερα τις ανάγκες της εκπαίδευσης, της γλώσσας, του πολιτισμού και τα θέματα της καθημερινότητας. 
	Για μας η δικαιολογία απόρριψης της λύσης των λαϊκών κοινωνικών προβλημάτων έχει πολιτικό και ταξικό περιεχόμενο. Εφικτό για ποιον; Το εφικτό λοιπόν είναι θέμα στρατηγικής και πολιτικού προσανατολισμού. 
	Το άρθρο 108 παράγραφος 1 του Συντάγματος αναφέρει ότι το κράτος μεριμνά για τη ζωή του Απόδημου Ελληνισμού και τη διατήρηση των δεσμών του με τη μητέρα πατρίδα. Μεριμνά; Επίσης αναφέρει ότι μεριμνά για την παιδεία και την κοινωνική και επαγγελματική προαγωγή των Ελλήνων που εργάζονται έξω από την επικράτεια. Το κάνει; Είναι έτσι; 
	Η παράγραφος 2 λέει ότι ο νόμος ορίζει τα σχετικά με την οργάνωση, τη λειτουργία και τις αρμοδιότητες του Σ.Α.Ε. που έχει ως αποστολή του την έκφραση όλων των δυνάμεων του απανταχού Ελληνισμού. Τις εκφράζει;
	Κύριοι Βουλευτές, τα ερωτήματα είναι ρητορικά. Μία πρώτη παρατήρηση θα έλεγα πως είναι ότι η πορεία ύπαρξης και λειτουργίας του Σ.Α.Ε. αλλά και ο εκτελεστικός νόμος επιβεβαίωσαν πλήρως τις επιφυλάξεις, τις καταγγελίες και τη συνολική κριτική στάση του Κ.Κ.Ε. για το ρόλο που προόριζαν οι ως τώρα κυβερνήσεις να παίξει αυτό το όργανο στον Απόδημο Ελληνισμό. 
	Σήμερα και με την ψήφιση του εκτελεστικού νόμου είναι πλέον ολοφάνερο ότι η ιδέα και το πνεύμα του Σ.Α.Ε. όπως συζητήθηκαν το 1989 έχουν αλλοιωθεί πλήρως. Όλα τα προηγούμενα χρόνια οι οργανώσεις των μεταναστών, των αποδήμων δεν ερωτήθηκαν ούτε βοηθήθηκαν. Οι προτάσεις τους αγνοήθηκαν. Το Σ.Α.Ε. δεν ασχολήθηκε με τα πραγματικά και οξυμένα προβλήματα των μεταναστών αποδήμων. Συμβούλιο Απόδημου Ελληνισμού που να εξυπηρετεί τα συμφέροντα των Ελλήνων μεταναστών δεν υπήρχε. Αυτό που θεσμοθέτησε η Κυβέρνηση με τον εκτελεστικό νόμο δεν είναι αυτό που προσδοκούσαν –κατά τον ήπιο χαρακτηρισμό- οι απόδημοι και το οποίο παραμένει αδύναμο θεσμικά και λειτουργικά για να εκφράσει τους στόχους και τους πόθους των Ελλήνων αποδήμων. 
	Για μας το Σ.Α.Ε. είναι θέμα βαθιά πολιτικό και ταξικό στη λειτουργία του και στους στόχους του. Ή θα είναι εργαλείο χειραγώγησης των αποδήμων ή θα είναι τελικά όργανο έκφρασης, διεκδίκησης και –γιατί όχι- και πάλης για τη βελτίωση των συνθηκών ζωής των Ελλήνων, τόσο στις ξένες χώρες όσο και σ’ ό,τι αφορά τις σχέσεις τους με τη μητέρα πατρίδα.
	Αυτά είναι που καθορίζουν και το ποια θα είναι η δομή, η λειτουργία και ποιοι θα είναι οι στόχοι του Σ.Α.Ε., ένα όργανο αυτοδιοικούμενο, συλλογικής επεξεργασίας, ιεράρχησης, διεκδίκησης και λύσης των μικρών και μεγάλων προβλημάτων των Ελλήνων στις ξένες χώρες αλλά και για την πατρίδα.
	Θα σημειώσω εδώ ότι από τις επισκέψεις που πρόσφατα έκαναν μέλη του Κοινοβουλίου στις διάφορες χώρες με την ευκαιρία της επετείου της 25 ης Μαρτίου και από συζητήσεις που είχαν, αλλά και από τη σύσκεψη των ομοσπονδιών των ελληνικών κοινοτήτων Ευρώπης ακούστηκαν σοβαρά προβλήματα λειτουργικότητας των περιφερειακών συντονιστικών οργάνων, ιδιαίτερα δε στο ρόλο των προέδρων που είναι αποφασιστικός και χωρίς τη γνώμη των μελών.
	Κυρίες και κύριοι Βουλευτές, οι μετανάστες, οι απόδημοι, είχαν και έχουν τους δικούς τους δημοκρατικά εκλεγμένους εκπροσώπους, τα συμβούλια των κοινοτήτων και των ομοσπονδιών τους, που με κόπο εδώ και δεκαετίες ίδρυσαν, στήριξαν και στηρίζουν από το υστέρημά τους αντιμετωπίζοντας την αδιαφορία και πολλές φορές τον πόλεμο από πλευράς κυβερνήσεων και Εκκλησίας, όπως συμβαίνει στην Αυστραλία αλλά και αλλού.
	Όλα τα παραπάνω δεν τα αναφέρουμε επειδή τάχα δεν θέλουμε το Σ.Α.Ε.. Είναι γνωστό ότι πρωτοστατήσαμε στη δημιουργία του. Είμαστε όμως κατά ενός Σ.Α.Ε. όπως λειτουργούσε και όπως θεσμοθετήθηκε, που περιορίζει τη λειτουργία δράσης και θέλει τον έλεγχο και τη χειραγώγηση των οργανώσεων των αποδήμων σε οριοθετημένα πλαίσια πολιτικής επιλογής. 
      Θα καταθέσω ορισμένες σκέψεις, όχι βέβαια καινούργιες. Το Σ.Α.Ε. στη δομή του, στον τρόπο συγκρότησης, έκφρασης και λειτουργίας, στον προσανατολισμό του και στους στόχους του θα πρέπει να είναι ένα ανεξάρτητο όργανο, να αποτελείται από εκπροσώπους των ομοσπονδιών και των κοινοτήτων και στις κοινότητες, όπου δεν υπάρχει ομοσπονδία να γίνει θεσμική αναγνώριση των ομοσπονδιών και η εκλογή του προεδρείου να γίνεται με το σύστημα της απλής αναλογικής.
Το Σ.Α.Ε. να είναι ένα επιτελείο και όχι συντονιστικό, όπως ήταν και παραμένει με τον εκτελεστικό νόμο. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Οι σύλλογοι, αλλά και οι άλλες οργανώσεις, θα πρέπει να είναι ενταγμένοι μέσα στις κοινότητες και τις ομοσπονδίες. Να αναγνωριστεί ο ρόλος των περιφερειών. Οι κοινότητες και οι ομοσπονδίες αφού τύχουν θεσμικής αναγνώρισης, να ενισχύονται και οικονομικά. Η τακτική συνέλευση του Σ.Α.Ε. να είναι συνεδρίαση των μελών του και με δημοκρατικές διαδικασίες. Οι εισηγήσεις και τα θέματα να αφορούν κυρίως τα προβλήματα των μεταναστών και αποδήμων και οι εισηγητές να προέρχονται από αυτούς τους χώρους.
      Έχουμε κάνει συγκεκριμένες προτάσεις, που είναι καταστάλαγμα του μεταναστευτικού κινήματος, για τη δομή, τη λειτουργία και τους στόχους του Σ.Α.Ε..
      Κυρίες και κύριοι Βουλευτές, δεν θα σταθώ περισσότερο σε αυτό. Τα έχουμε πει κατ’ επανάληψη. Θα σημειώσω, όμως, το εξής: Στην ετήσια έκθεση που μας κατατέθηκε, στις εβδομήντα δύο σελίδες, από την εκατόν πενήντα τρία έως την εκατόν ογδόντα έξι, όπου αναφέρονται οι πέντε ενότητες προβλημάτων, η παιδεία κατέχει την πρώτη θέση και συντριπτικά αναφέρονται στις τριάντα μία από τις εβδομήντα δύο σελίδες. Είναι, λοιπόν, ένα από τα σοβαρότερα προβλήματα. Γι’ αυτό θα σταθώ για λίγο πάνω σε αυτό.
      Φυσικά έχουμε καταθέσει την πρότασή μας για το οξυμένο πρόβλημα της παιδείας, της γλώσσας, της εκπαίδευσης γενικότερα, που αντιμετωπίζουν τα Ελληνόπουλα. Οι λύσεις του προβλήματος της εκπαίδευσης για τα Ελληνόπουλα είναι οι εξής: 
      Πρώτον, να φοιτούν στα αντίστοιχα σχολεία της χώρας που διαμένουν, από το νηπιαγωγείο και τη βασική εκπαίδευση ως τις ανώτερες σχολές. Αυτό επιτάσσει το μέλλον τους και σε περίπτωση που μείνουν στην ξένη χώρα, αλλά και σε περίπτωση που γυρίσουν στην πατρίδα. Θα μπορούν να είναι ισάξιοι με τους συνομηλίκους τους, να βγουν από τις σχολές και να παλέψουν στη ζωή με τα ίδια προσόντα και με τα ίδια εφόδια. Να διδάσκεται η ελληνική γλώσσα ως κύριο μάθημα μέσα στο ξένο σχολείο. Το μάθημα αυτό θα λέγεται «Ελληνικά» και θα περιλαμβάνει γλώσσα, ιστορία, πολιτιστικά στοιχεία. Θα πρέπει να τα διδάσκει ένας άριστα καταρτισμένος Έλληνας εκπαιδευτικός, τέλειος κάτοχος της γλώσσας της χώρας στην οποία θα βρίσκεται και ενημερωμένος για τα ιδιαίτερα μεταναστευτικά προβλήματα. Ο εκπαιδευτικός αυτός θα ενταχθεί στο διδακτικό προσωπικό του ξένου σχολείου και το μάθημά του στο επίσημο πρόγραμμα με διακρατική συμφωνία.
      Εκτιμούμε πως με αυτόν τον τρόπο η σπουδή στα ξένα σχολεία θα είναι κέρδος για τα παιδιά είτε συνεχίσουν τη μόρφωσή τους οπουδήποτε είτε δουλέψουν στην ξένη χώρα είτε γυρίσουν στην πατρίδα. Ακόμη κι αν τα παιδιά διακόψουν το ξένο σχολείο και γυρίσουν στην  Ελλάδα, τότε, όπως έχει αποδειχθεί, αν έχουν ένα καλό επίπεδο γνώσεων, θα έχουν λιγότερες δυσκολίες στο να ενταχθούν εδώ, στο ελληνικό σχολείο.
      Αποδείχθηκε ότι το βασικό στοιχείο για την παρακολούθηση του σχολείου είναι το επίπεδο γνώσεών τους και ο βαθμός αφομοίωσης, η κριτική ικανότητα δηλαδή και όχι τόσο η γλώσσα.
      Να σημειώσουμε εδώ το εξής. Πολλοί εξισώνουν λαθεμένα τη γλώσσα με την όλη γενική μόρφωση και με την ελληνική ταυτότητα. Το επιχείρημα που χρησιμοποιήθηκε κυρίως για τη δημιουργία του χωριστού ελληνικού σχολείου ήταν να μην αφελληνιστούν τα Ελληνόπουλα, ο κίνδυνος δηλαδή να χάσουν δήθεν την εθνική τους ταυτότητα. Κουβέντα δεν ακούστηκε για το ποιος φταίει που τα Ελληνόπουλα αυτά εξαναγκάστηκαν να βρεθούν στις ξένες χώρες. Κουβέντα για τη δημιουργία πολυεθνικών σχολείων, το ξεπέρασμα των εθνικών προκαταλήψεων και τη δημιουργία ευρωπαϊκής συνείδησης. Η εθνική ταυτότητα δεν είναι αποκλειστικά και μόνο η γλώσσα, αλλά και όλες οι πολιτιστικές παραδόσεις και η αίσθηση της κοινής καταγωγής.
      Αντί, λοιπόν, για τις μεγάλες δαπάνες για χωριστά σχολεία, θα πρέπει να ενισχυθούν οι σύλλογοι, οι κοινότητες από την Κυβέρνηση μέσω των πρεσβειών, των προξενείων, της Γενικής Γραμματείας και γενικότερα του κράτους για τη διοργάνωση εκδηλώσεων, ταξιδιών, προσκλήσεων Ελλήνων καλλιτεχνών, διανοουμένων κλπ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Τα παιδιά σχολικής ηλικίας, που επιστρέφουν από το εξωτερικό, να εντάσσονται στο κανονικό σχολείο όλων των βαθμίδων και να τους δίνεται η δυνατότητα να παρακολουθούν ειδικά τμήματα πρόσθετης βοήθειας μέσα στα σχολεία ώστε να καλύψουν τις ελλείψεις τους και να ξεπεράσουν τις γλωσσικές δυσκολίες.
      Τα παραπάνω είναι ορισμένες διαπιστώσεις από την έως τώρα λειτουργία των Ελληνικών σχολείων στο εξωτερικό και προτάσεις που στηρίζονται στη γνώση ειδικών ανθρώπων της εκπαίδευσης.
      Βέβαια, το θέμα είναι κυρίως πολιτικό και βαθιά ταξικό και ιδιαίτερα στις μέρες μας που το δικαίωμα στη μόρφωση έγινε εμπόρευμα από προνόμιο.
      Είναι γεγονός ότι τα μέλη του νέου Διοικητικού Συμβουλίου των Αποδήμων φαίνεται πως έχουν μεράκι και όρεξη για δουλειά. Μπορεί, κύριοι Βουλευτές του Σ.Α.Ε., το Σ.Α.Ε. να γίνει πόλος συσπείρωσης, συλλογής, επεξεργασίας και διεκδίκησης μικρών και μεγάλων προβλημάτων των αποδήμων, μπορεί να παλέψει ενωμένο για τα δικά του προβλήματα και γενικότερα για τα προβλήματα του ελληνικού λαού. Απαραίτητη προϋπόθεση είναι πέρα από την οικονομική ενίσχυση για τη δράση του Σ.Α.Ε. και των Oμοσπονδιών του, η σύγκρουση με τα αντιπαλόμενα συμφέροντα, τα οποία στέκονται εμπόδιο για μια Ελλάδα της δημοκρατίας, της ειρήνης και της κοινωνικής προκοπής ενάντια στην ιμπεριαλιστική εξάρτηση και τα μονοπώλια, ενάντια στον πόλεμο και τα ξένα συμφέροντα, για μια πολιτική η οποία να εκφράζει τα προβλήματά της. 
      Αγαπητοί φίλοι του Σ.Α.Ε., σας καλωσορίζουμε και σας ευχόμαστε δύναμη και υγεία για να ανταποκριθείτε στο μεγάλο σας καθήκον να είστε πάντοτε στην πρώτη γραμμή για τη λύση των προβλημάτων του Απόδημου Ελληνισμού. 
      (Χειροκροτήματα)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
      Το λόγο έχει ο Βουλευτής του ΣΥ.ΡΙΖ.Α. κ. Αναστάσιος Κουράκης. 
      ΑΝΑΣΤΑΣΙΟΣ ΚΟΥΡΑΚΗΣ: Θα θέλαμε από τη μεριά του ΣΥ.ΡΙΖ.Α. να καλωσορίσουμε τον Πρόεδρο, τους συντονιστές και τα υπόλοιπα μέλη του Σ.Α.Ε. που μας κάνουν την τιμή να βρίσκονται μαζί μας. 
      Το αντικείμενο στο οποίο θα αναφερθώ, είναι η ψήφος των Ελλήνων της Διασποράς, εκτιμώντας όπως και οι φίλοι μας του Σ.Α.Ε. ότι έχει μια εξαιρετική σημασία. Γνωρίζουμε ότι σήμερα όλες σχεδόν οι χώρες της Ευρωπαϊκής Ένωσης παρέχουν στους απόδημους πολίτες τους έμπρακτα το δικαίωμα της συμμετοχής στις εθνικές βουλευτικές εκλογές. Οι απόδημοι ψηφίζουν είτε με τη μέθοδο της επιστολικής ψήφου, που αποτελεί και την ευρύτερα χρησιμοποιούμενη πρακτική, είτε σε εκλογικά τμήματα που οργανώνονται στις κατά τόπους πρεσβείες και προξενικές αρχές είτε με συνδυασμό αυτών των δυο μεθόδων. 
      Έλεγα, λοιπόν, ότι ενώ σε όλες τις χώρες-μέλη της Ευρωπαϊκής Ένωσης παρέχεται δικαίωμα ψήφου, αυτό δεν συμβαίνει στην Ελλάδα και στην Ιρλανδία. Σύμφωνα με την επιταγή του Συντάγματος, άρθρο 51, παράγραφος 4, είμαστε υποχρεωμένοι να προχωρήσουμε στην ψήφιση ενός εκτελεστικού νόμου για το ζήτημα αυτό. Ο ΣΥ.ΡΙΖ.Α. είναι γνωστό ότι είναι και θα είναι υπέρ στο να δοθεί το δικαίωμα ψήφου στους Έλληνες της Διασποράς που το επιθυμούν, αλλά με ορισμένες προϋποθέσεις, ώστε να εξασφαλιστούν τα εξής: 
      Πρώτον, το αδιάβλητο της ψήφου, δεύτερον η ισότιμη παρουσίαση όλων των κομμάτων που θα διεκδικήσουν την ψήφο του ελληνικού λαού στο εξωτερικό για να μην είναι προνομιακή η θέση των κομμάτων του δικομματισμού διαμέσου των διασυνδέσεων που έχουν με τις προξενικές και τις πρεσβευτικές αρχές, τρίτον η δυνατότητα της εξασφάλισης του δικαιώματος αυτού σε όλους, ασχέτως από τον τόπο διαμονής τους. Γνωρίζουμε λόγου χάριν ότι δεκάδες χιλιάδες Έλληνες ζουν σε χώρες που είναι σχεδόν απαγορευτική λόγω αποστάσεων η πρόσβασή τους σε προξενεία όπου στήνονται οι κάλπες συνήθως, οπότε εκ των πραγμάτων μπαίνει το θέμα της επιστολικής ψήφου. 
      Εμείς θεωρούμε ακόμη, κυρίες και κύριοι συνάδελφοι, ότι το δικαίωμα αυτό το έχουν και όλοι οι μετανάστες που ζουν στη χώρα μας. Βέβαια, νομίζω ότι θα μπορούσαμε να υποστηρίξουμε σοβαρά, εφόσον δεν υπάρχει συνταγματικό κώλυμα, ότι ο νόμος αυτός θα μπορούσε να ξεκινήσει πιλοτικά από τις χώρες της Ευρωπαϊκής Ένωσης και να δούμε πώς πάνε τα πράγματα, ώστε να κάνουμε τις αναγκαίες τροποποιήσεις. 
      Ένα ζήτημα που θα έπρεπε να ξεκαθαρίσουμε, είναι η έννοια του απόδημου Έλληνα ψηφοφόρου. Θεωρούμε ότι είναι απαραίτητη προϋπόθεση πριν την έναρξη οποιασδήποτε νομοθετικής διαδικασίας να οριστεί η έννοια του απόδημου Έλληνα ψηφοφόρου, ώστε να αποφευχθούν μελλοντικές παρεξηγήσεις ή διαστρεβλώσεις της εφαρμογής του νόμου.
      Κατά την άποψή μας απόδημος Έλληνας ψηφοφόρος μπορεί να θεωρηθεί κάθε Έλληνας πολίτης κάτοχος ελληνικού διαβατηρίου, ο οποίος έχει πλήρη πολιτικά δικαιώματα στην Ελλάδα και διαμένει μόνιμα και για μακρύ χρονικό διάστημα εκτός της ελληνικής επικράτειας.
      Δυο λόγια για το νομοσχέδιο που έφερε η Κυβέρνηση. Ο Συνασπισμός Ριζοσπαστικής Αριστεράς είναι αντίθετος στο προσχέδιο νόμου. Ευτυχώς, πρέπει να πω ότι η κυβερνώσα παράταξη αναγνωρίζει τις αδυναμίες που επισημαίνονται και από μας και από άλλους, αλλά και από το ίδιο το Σ.Α.Ε. και αρχίζει και συζητάει το ζήτημα να ειδωθεί από μηδενική βάση.
      Είμαστε, λοιπόν, εμείς αντίθετοι για τρεις λόγους, κυρίως. Πρώτον, ότι διαχέει την ψήφο των Ελλήνων της Διασποράς σε όλες τις εκλογικές περιφέρειες της Ελλάδας εξισώνοντας με τον τρόπο αυτό τον κάτοικο μιας οποιοσδήποτε εκλογικής περιφέρειας με το μόνιμο κάτοικο εξωτερικού. Με τον τρόπο αυτό βεβαίως η ψήφος του αποδήμου απομειώνεται και εξαφανίζεται, διαχέεται θα έλεγα μέσα στο γενικό σύνολο.
      Είναι προφανές ότι ο προτεινόμενος από την Κυβέρνηση νόμος δεν είναι αποδεκτός και από τους ίδιους τους απόδημους, γιατί δεν εξασφαλίζει μια καθαρή και ουσιαστική αντιπροσώπευση των αποδήμων στο ελληνικό Κοινοβούλιο.
      Δεύτερο, το σχέδιο νόμου αφαιρεί το δικαίωμα από τον Έλληνα απόδημο να έχει στη Βουλή το δικό του αντιπρόσωπο που θα προέρχεται από τις χώρες της αποδημίας.
      Και τρίτον, δεν υπάρχει καμμιά πρόβλεψη στο νομοσχέδιο αυτό για ειδικές συμφωνίες με τις χώρες υποδοχής, ώστε να εξασφαλιστεί η ομαλή και ισότιμη διακίνηση των ιδεών και των πολιτικών δικαιωμάτων όλων των ελληνικών κομμάτων που θα ζητήσουν την ψήφο των Ελλήνων της Διασποράς.
      Συνεχίζοντας και κλείνοντας με την πρότασή μας, αφού πούμε ότι δεν μπορούμε να σταθούμε αρνητικοί, βεβαίως και επιδιώκουμε το αναφαίρετο δικαίωμα του Ελληνισμού της Διασποράς να συμμετέχει στις εθνικές εκλογές της πατρίδας του και γι’ αυτό προτείνουμε τα εξής:
      Πρώτον, ξεχωριστή εκλογική περιφέρεια. Προτείνουμε, δηλαδή, ένα μοντέλο που θα διασφαλίζει αφενός μεν την ουσιαστική εκπροσώπηση των αποδήμων στην Ελληνική Βουλή και αφ’ ετέρου δε θα εκφράζει διάφανα την πολιτική τους βούληση.
      Έτσι, θα πρέπει να δημιουργηθεί, κατά την αντίληψή μας, ξεχωριστή εκλογική περιφέρεια αποκλειστικά για τους Απόδημους Έλληνες, όπου να μπορεί να εκλέγεται ένας αριθμός, τον οποίο μπορούμε να συμφωνήσουμε, έξι με δέκα λόγου χάριν, η λεγόμενη εκλογική περιφέρεια εξωτερικού. Αυτή θα μπορούσε να είναι σε τρεις εκλογικές ζώνες, στην Ευρώπη, στη Βόρειο και Νότιο Αμερική μαζί και στην Αφρική, Ασία και Ωκεανία μαζί. Οι απόδημοι Έλληνες θα ψηφίζουν αποκλειστικά σ’ αυτή και θα εκλέγουν με την ψήφο τους έναν συγκεκριμένο αριθμό αποδήμων Βουλευτών στην Ελληνική Βουλή.
      Για να μη σας κουράζω – υπάρχουν λεπτομέρειες για όλα αυτά – θα προχωρήσω και θα πω ότι οι Βουλευτές του Αποδήμου Ελληνισμού θα προέρχονται από τους αποδήμους, που θα γνωρίζουν τα προβλήματα και τις ανάγκες του Ελληνισμού της Διασποράς και θα είναι υποψήφιοι των κομμάτων που θα συμμετέχουν στις εθνικές εκλογές.
      Εκτιμούμε ότι υποψήφιοι στη λίστα κάθε εκλογικής ζώνης πρέπει να είναι κάτοικοι και εκλογείς αυτής της ζώνης. Αυτό, βεβαίως, θα αυξήσει το ενδιαφέρον των αποδήμων για την πατρίδα και την εκλογή των δικών τους Βουλευτών.
      Τώρα, όσον αφορά τη διαδικασία συμμετοχής, εκτιμούμε ότι ο καταλληλότερος τρόπος είναι αυτός της επιστολικής ψήφου, χωρίς όμως να αποκλείουμε και άλλες μορφές, γιατί δίνει τη δυνατότητα εύκολα σε όλους να ψηφίσουν, εφόσον είναι ελληνικής καταγωγής, είναι εγγεγραμμένοι στα ελληνικά δημοτολόγια και ελληνικούς εκλογικούς καταλόγους και έχουν γραφτεί με αίτησή τους σε ειδικούς εκλογικούς καταλόγους. Δεν αποκλείουμε και το σύνθετο, δηλαδή την επιστολική ψήφο και κάλπη σε προκαθορισμένους χώρους από τις Ελληνικές Πρεσβείες.
      Βεβαίως, νομίζουμε ότι θα μπορούσε να υπάρχει ένα ενιαίο ψηφοδέλτιο σε κάθε ζώνη, όπου θα υπάρχουν συνδυασμοί όλων των κομμάτων που θα διεκδικούν την ψήφο του ελληνικού λαού, ώστε να αποφευχθεί ο τεράστιος όγκος των ψηφοδελτίων.
      Οι ελληνικές προξενικές αρχές, στην περίπτωση της επιστολικής ψήφου, θα πρέπει είκοσι μέρες πριν από τις εθνικές εκλογές να αποστείλουν το ψηφοδέλτιο με τον ειδικό φάκελο στον κάθε Έλληνα απόδημο που έχει το δικαίωμα της ψήφου. Ο φάκελος αυτός σφραγισμένος επιστρέφει στα προξενεία, τα οποία με τη σειρά τους προωθούν τους φακέλους στο Υπουργείο Εσωτερικών, ώστε η καταμέτρησή τους να γίνει ταυτόχρονα με τα άλλα εκλογικά τμήματα στην Ελλάδα. Και βεβαίως, τα προξενεία θα έχουν την ευθύνη για τη μυστικότητα και το αδιάβλητο της επιστολικής ψήφου.
    Θεωρούμε, κυρίες και κύριοι συνάδελφοι, ότι οι Ελληνικές Πρεσβείες στο εξωτερικό θα πρέπει να προβούν σε συμφωνίες με τις χώρες υποδοχής, ώστε να εξασφαλιστεί η προεκλογική παρουσίαση των θέσεων όλων των πολιτικών ελληνικών κομμάτων, χωρίς καμμία εξαίρεση. 
    Από τις κυβερνήσεις αυτών των χωρών θα πρέπει απαραιτήτως να εξασφαλίζεται η εγγύηση ότι η ψήφος των Ελλήνων υπηκόων θα είναι ελεύθερη και μυστική και για τον ψηφοφόρο δεν θα προκύψει κανένα μειονέκτημα τόσο στην εργασία του όσο και στα δικαιώματά του.
    Οι Έλληνες, που διαμένουν σε χώρες με τις οποίες δεν είναι δυνατόν να συναφθούν τέτοιου είδους συμφωνίες, δεν θα έχουν τη δυνατότητα της ψήφου και μόνο στην Ελλάδα θα μπορούν –δυστυχώς- να έρθουν και να ψηφίσουν.
    Ακόμη, θα λέγαμε ότι είναι χρήσιμο στο δορυφορικό πρόγραμμα της Ε.Ρ.Τ., όπως και στα άλλα ιδιωτικά κανάλια που εκπέμπουν και δορυφορικά, να δοθεί χρόνος σε όλα τα πολιτικά κόμματα, για να αναπτύξουν τα προγράμματά τους, ειδικά στα ζητήματα που αφορούν τους Έλληνες της Διασποράς.
    Τέλος, θεωρούμε ότι κάθε Έλληνας κάτοικος του εξωτερικού μπορεί να έχει τη δυνατότητα να επιλέξει, την ψήφο του στο εξωτερικό ή την άσκηση του εκλογικού του δικαιώματος στην Ελλάδα. Πάντως, νομίζουμε πως ένα μήνα πριν τις εκλογές ο κάθε απόδημος θα πρέπει να δηλώσει πού επιθυμεί να ψηφίσει, στη χώρα διαμονής του ή στην Ελλάδα.
    Αυτά είναι λίγες σκέψεις και το περίγραμμα της αντίληψης που εκτιμούμε, κυρίες και κύριοι συνάδελφοι, ότι κερδίζει έδαφος και ανάμεσα στα υπόλοιπα κόμματα της Βουλής. Θεωρώ ότι όλα αυτά που είπα, συμπυκνώνονται σε δύο φράσεις που περιλαμβάνονται στην επιστολή του Προέδρου του Σ.Α.Ε., του κ. Ταμβάκη, ο οποίος αντιμετωπίζει αυτό το ζήτημα με εξαιρετικά προσεκτικό και ρεαλιστικό τρόπο. Ο Πρόεδρος, λοιπόν, του Συμβουλίου Απόδημου Ελληνισμού στην επιστολή προς τον Πρωθυπουργό αναφέρει δύο σημεία, τα οποία είναι η συμπύκνωση όλων αυτών που λέμε και εμείς. 
    Πρώτον, η δυνατότητα άσκησης του εκλογικού δικαιώματος στις βουλευτικές εκλογές με επιστολική ψήφο και κάλπη.
    Δεύτερον, η δημιουργία εκλογικών περιφερειών αποδήμων και η εκλογή από τους μόνιμους κατοίκους εξωτερικού των δικών τους εκπροσώπων, που να προέρχονται μάλιστα και από τις τάξεις τους.
    Επειδή, θεωρώ ότι τα πράγματα είναι αρκετά ώριμα, κύριε Πρόεδρε, νομίζω ότι μπορούμε να προχωρήσουμε πολύ σύντομα στην υλοποίηση της συνταγματικής επιταγής. 
    Σας ευχαριστώ.
(Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κουράκη.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι έξι μαθήτριες και μαθητές και τέσσερις συνοδοί δάσκαλοι από το Δημοτικό Σχολείο Παλαιοχώρας, Ελύρου και Καντάνου Χανίων. Μαζί τους βρίσκονται και τέσσερις γονείς.
    Η Βουλή τους καλωσορίζει και τους ενημερώνει ότι διεξάγεται τώρα συζήτηση επί της ετήσιας Εκθέσεως του 2007 του Συμβουλίου Αποδήμου Ελληνισμού.
    (Χειροκροτήματα απ’ όλες τις πτέρυγες της Βουλής)
    	Το λόγο έχει ο Βουλευτής του Λαϊκού Ορθόδοξου Συναγερμού κ. Γεωργιάδης.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, σας ευχαριστώ πολύ.
    Θα ήθελα κατ’ αρχάς να καλωσορίσω και εγώ από την πλευρά του κόμματός μου όλα τα μέλη του Συμβουλίου Αποδήμου Ελληνισμού και θα ήθελα να τους αναφέρω ονομαστικά. Τον Πρόεδρο κ. Ταμβάκη, το συντονιστή Αμερικής κ. Σπυρόπουλο, το συντονιστή Ευρώπης κ. Αμαραντίδη, το συντονιστή Νοτίου Αφρικής κ. Γκουβέλη, το συντονιστή Καναδά κ. Μενεγάκη, το συντονιστή Ωκεανίας κ. Αγγελόπουλο, τον κ. Νικολαΐδη από τη Λατινική Αμερική, τη γραμματέα κ. Σαραντοπούλου και τον ταμία κ. Δημητρίου. 
    Και τους αναφέρω ονομαστικά, διότι αυτό που πρέπει να καταλάβουμε όλοι εμείς οι υπόλοιποι είναι ότι μπορεί να ασκούμε την όποια κριτική, εμείς ή οι άλλοι, σ’ αυτούς τους ανθρώπους, αλλά είναι άνθρωποι που αφήνουν τις δουλειές τους, είναι άνθρωποι που έχουν υποχρεώσεις και χωρίς κανένα ατομικό ή ιδιοτελές συμφέρον ξοδεύουν πολύτιμο χρόνο από τη ζωή τους για έναν κοινό ιερό σκοπό. Και αυτό είναι κάτι που εμείς το τιμούμε ιδιαιτέρως και σας ευχαριστούμε από καρδιάς. 
    Επειδή δεν έχω πολύ χρόνο, κατά συνέπεια θα προσπαθήσω να είμαι όσο μπορώ πιο συγκεκριμένος σε θέματα, τα οποία πιστεύουμε ότι έχουν πολύ μεγάλη ουσία.
    Θα ξεκινήσω με το θέμα της παιδείας, που σωστά ο κ. Γκατζής ανέφερε ότι είναι το μεγαλύτερο θέμα και αυτό που καταλαμβάνει και τη μεγαλύτερη έκταση εις την έκθεση, η οποία για πρώτη φορά κατατίθεται στην Ολομέλεια της Βουλής. Επί τη ευκαιρία, μάλιστα, θα ήθελα να εκφράσουμε τις ευχαριστίες μας προς τον Πρόεδρο της Βουλής, τον κ. Δημήτριο Σιούφα, διότι αυτή η πρωτοβουλία, να γίνει δηλαδή μία τέτοια συζήτηση μέσα στην Ολομέλεια του Κοινοβουλίου, είναι μία επαινετή πρωτοβουλία.
    	Επίσης, θα ήθελα από το Βήμα αυτό, να εκφράσω την ευχαριστία μου στον Πρόεδρο της Επιτροπής Αποδήμου Ελληνισμού τον κ. Τσιαρτσιώνη, για το εξαιρετικό κλίμα συνεργασίας που υπάρχει μέσα στην επιτροπή μας.
     Θέλω να πω για το θέμα της παιδείας, κύριε Γκατζή, ότι για μας βεβαίως είναι μείζον θέμα, διότι το ζήτημα της παιδείας είναι άρρηκτα συνδεόμενο με αυτό που μας απασχολεί εμάς, με τη διατήρηση της εθνικής ταυτότητας. Και ερχόμαστε στο πρώτο κρίσιμο σημείο.
     Για μας κύριοι του Σ.Α.Ε. όλη αυτή η συζήτηση, η οποία γίνεται για τη χρησιμότητα της υπάρξεως του Σ.Α.Ε. και για την ανάγκη να ενισχυθεί το Σ.Α.Ε., δεν είναι μια συζήτηση που έχει την έννοια της πολυτέλειας του ελληνικού κράτους, ή της παραχωρήσεως εκ μέρους του ελληνικού κράτους κάποιων δικαιωμάτων, ή κάποιων πραγμάτων, προς αποδήμους Έλληνες. Αλλά έχει να κάνει με το μείζον συμφέρον του ελληνικού έθνους και το έθνος ξέρετε είναι ευρυτέρα έννοια του κράτους. 
    Εμείς εδώ μπορεί να είμαστε πολίτες του ελληνικού κράτους, όμως είστε Έλληνες, όσο και εμείς. Ακούω συχνά από κάποιους να λένε στις ομιλίες ότι οι απόδημοι είναι περισσότερο -δυο και τρεις και τέσσερις φορές- Έλληνες. Δεν ξέρω αν αυτό λέγεται και για λόγους, αν θέλετε ολίγον εντυπωσιασμού, αλλά το βέβαιο είναι ότι όσο Έλληνες είμαστε εμείς, τόσο Έλληνες είστε και σεις, τουλάχιστον το ίδιο. Και αυτό, το οποίο πρέπει να δει η ελληνική πολιτεία πως θα το εξασφαλίσει, γιατί έχει συμφέρον, είναι το πως θα διατηρήσει τους δεσμούς μεταξύ των Ελλήνων του ελληνικού κράτους και των Ελλήνων απανταχού της γης με τον όσο το δυνατόν καλύτερο τρόπο. 
    Στο θέμα της παιδείας δεν υπάρχουν μαγικές συνταγές. Και πρέπει να σας πω ότι από τα ταξίδια που έχω κάνει το τελευταίο διάστημα και πριν εκλεγώ Βουλευτής, είναι πολύ διαφορετικά τα προβλήματα, ανά διαφορετική περιφέρεια. Άλλα είναι τα προβλήματα της παιδείας στην Ευρώπη, άλλα είναι τα προβλήματα της παιδείας στις Η.Π.Α., άλλα είναι τα προβλήματα της παιδείας στο γειτονικό με τις Ηνωμένες Πολιτείες, Καναδά. Αυτό, λοιπόν, που πρέπει να δει η ελληνική πολιτεία, είναι να ακούσει τις προτάσεις του Συμβουλίου Αποδήμου Ελληνισμού και των κατά τόπους συντονιστών, οι οποίοι είναι οι καθ’ ύλην αρμόδιοι, για να υποδείξουν το πώς θα μπορέσει η ελληνική πολιτεία να επιτύχει, κατά τον καλύτερο τρόπο, την επίτευξη του κοινού στόχου, που είναι η διατήρηση της ελληνικής ταυτότητας στους αποδήμους Έλληνες, απανταχού της γης. Παραδείγματος χάριν, για να φέρω ένα συγκεκριμένο παράδειγμα, για να μη πελαγοδρομούμε. Πρόσφατα, στο ταξίδι μου στον Καναδά, μαζί με τον κ. Τσιαρτσιώνη, όπου είχαμε πάει στο Τορόντο για την εκλογή του Προεδρείου της Νεολαίας του Σ.Α.Ε. Καναδά, μιας διαδικασίας που πρέπει να ενημερώσω το Σώμα ότι έγινε με πολύ μεγάλη επιτυχία, μας ετέθη εκεί από την κοινότητα του Τορόντο, η εξής ωραία ιδέα. Να φτιάξουμε παιδικούς σταθμούς, όπου θα ενισχυθούν από το ελληνικό κράτος με εξειδικευμένο εκπαιδευτικό προσωπικό, ώστε να μαθαίνουν ελληνικά τα παιδιά σε πάρα πολύ μικρή ηλικία, εκεί όπου οι γονείς έχουν ανάγκη να πάνε τα παιδιά τους κάπου, διότι εργάζονται. Αυτή είναι μια εξαιρετική ιδέα και τη θέτω από το Βήμα αυτό, για να ακουστεί σ’ όλους τους συναδέλφους και στην Ολομέλεια, διότι θα μπορούσε να αποτελέσει έναν τρόπο, για να πετύχουμε αυτόν τον κοινό στόχο, με μια ουσιαστική αποτελεσματικότητα, χωρίς να λέμε και να αναμοχλεύουμε συνέχεια, τα ίδια και τα ίδια. Αυτό που μας ενδιαφέρει στον Λαϊκό Ορθόδοξο Συναγερμό είναι η αποτελεσματικότητα. Είναι οι στόχοι που θα θέτουμε κάθε φορά να υλοποιούνται και να βλέπουμε χρόνο με το χρόνο ότι τα πράγματα πηγαίνουν καλύτερα. Ήταν, λοιπόν, μια πάρα πολύ καλή ιδέα αυτή, και την υιοθετούμε. 
    Το δεύτερο σημείο στο οποίο θέλω να αναφερθώ –κρίσιμο ζήτημα και επίκαιρο- είναι το ζήτημα της ψήφου των αποδήμων. Για να μη χάνουμε χρόνο, πελαγοδρομώντας, ως συνήθως, θέλω να πω ότι εύχομαι να μην επιβεβαιωθούν οι δικές μου ανησυχίες, τουλάχιστον όπως τις είδα μέσα στην Επιτροπή Απόδημου Ελληνισμού. Φαίνεται ότι η χθεσινή δήλωση του κυρίου Πρωθυπουργού, ότι θα συζητήσει με τους εκπροσώπους των κομμάτων σε μηδενική βάση, κινείται προς τη σωστή κατεύθυνση, διότι το προσχέδιο νόμου, όπως είχε έρθει στη Βουλή, δεν είχε καμμιά ελπίδα να υπερψηφιστεί. Κι αυτό, διότι πρώτον, είναι ένα κακό προσχέδιο νόμου διότι δεν εξασφαλίζει την αντιπροσώπευση των αποδήμων που είναι ένας κρίσιμος στόχος. Ο στόχος δεν είναι απλώς να μπορείτε να ψηφίζετε εκεί που είστε, ο στόχος είναι να μπορείτε και να εκπροσωπείστε μέσα στο Ελληνικό Κοινοβούλιο. Διότι αν δεν εκπροσωπείσαι στο Ελληνικό Κοινοβούλιο, ούτε οι απόδημοι θα έχουν τον κίνητρο να πάνε να ψηφίσουν, ούτε τα προβλήματά σας θα μπορούν να ακούγονται εδώ μέσα, για να τίθενται πράγματι υπό διαπραγμάτευση, όπως όλα τα υπόλοιπα προβλήματα των Ελλήνων και να λύνονται.
    Άρα λοιπόν, εμείς ως ΛΑ.Ο.Σ. το δηλώνουμε, θα υπερψηφίσουμε κάθε προσπάθεια νόμου, η οποία θα έχει, ως στόχο, να δοθεί το δικαίωμα ψήφου στους αποδήμους, διότι θεωρούμε ότι είναι μείζον συμφέρον των Ελλήνων. Μείζον συμφέρον του ελληνικού έθνους, να ενώσουμε τους Έλληνες απανταχού της γης, όσο περισσότερο μπορούμε. 
    Η δική μας θέση όμως είναι ότι πρέπει να βρεθεί τρόπος, εφ’ όσον το συναποφασίσουμε όλα τα κόμματα, όχι απλώς να ψηφίζετε αλλά και να εκπροσωπείστε. Τώρα, αν αυτό θα γίνει με τις ξεχωριστές περιφέρειες, με τους αριθμούς των Βουλευτών στο ψηφοδέλτιο Επικρατείας, ή με άλλους τρόπους, αυτά είναι θέματα που θα τα συζητήσουμε και πιστεύω ότι μπορούμε να καταλήξουμε σε μια κοινή συμφωνία. Το ζητούμενο και το μείζον είναι να ψηφίζετε και να αντιπροσωπεύεστε. 
    Και πρέπει να πω εδώ ότι και η σημερινή συνεδρίαση, αλλά και η μεγάλη συζήτηση για το δικαίωμα της ψήφου δεν είναι πολυτέλεια, αλλά είναι κάτι για το οποίο η ελληνική πολιτεία έχει αργήσει πάρα πολύ. Και θέλω να επαναλάβω κάτι που είπε χθες, ο Πρόεδρός μου ο κ. Καρατζαφέρης στην αρμόδια επιτροπή που συνεδριάζαμε.
    Ξέρετε οι αρχαίοι Έλληνες έλεγαν: «Αρχή σοφίας η των ονομάτων επίσκεψις». Δηλαδή, εάν θέλεις να δεις την αληθινή φύση ενός πράγματος πρέπει να εξετάσεις τη λέξη, το όνομα. Ο χώρος που βρισκόμαστε σήμερα είναι η Βουλή των Ελλήνων. Δεν είναι η Βουλή του Ελληνικού Κράτους, είναι η Βουλή των Ελλήνων. Άρα, εσείς έχετε θέση εδώ μέσα. Πρέπει να είστε και πρέπει η φωνή σας να ακούγεται. Και εμείς θα δώσουμε όσον περισσότερο αγώνα μπορούμε για να γίνει αυτό πραγματικότητα, διότι θεωρούμε ότι είναι και δικαίωμά σας αλλά και συμφέρον του ελληνικού κράτους. 
    Όποια πολιτική παράταξη μπλοκάρει αυτή την προσπάθεια, όποια πολιτική παράταξη με το οποιοδήποτε πρόσχημα σταματήσει αυτήν την προσπάθεια, αυτή η πολιτική παράταξη θα αναλάβει τελικά και την ευθύνη γι’ αυτό το οποίο θα έχει συμβεί.
    Πρέπει να πω ότι μέσα στην επιτροπή μας υπάρχει ευτυχώς ένα κατάλληλο κλίμα. Θυμόμαστε όλοι ότι στη συζήτηση που  έγινε στην αρμόδια επιτροπή, ακόμη και ο εισηγητής της Πλειοψηφίας κ. Κελέτσης, είχε επισημάνει αυτά τα προβλήματα, πράγμα το οποίο σημαίνει ότι σε κάθε περίπτωση υπάρχει ο τρόπος να βρούμε αυτόν τον κοινό τόπο ώστε από τα λόγια –γιατί πιστεύω ότι οι απόδημοι έχουν «χορτάσει» από παχιά λόγια- να περάσουμε στα έργα. 
    Κλείνοντας –θα χρειαστώ ένα λεπτό ακόμη, κύριε Πρόεδρε- θέλω να δώσω και έναν μικρό τόνο κριτικής, διότι νομίζω ότι γόνιμος διάλογος δεν είναι μόνο να λέμε «μπράβο» και τι κάνουμε κ.λπ.. Καταλαβαίνουμε όλοι ότι για να είμαστε εδώ έχουμε αγαθούς σκοπούς, αλλά πρέπει να επισημαίνουμε και εκεί που υπάρχουν τα προβλήματα. 
    Διαπίστωσα, κυρίως από το ταξίδι μου στις Η.Π.Α., όχι τόσο στον Καναδά, ότι στη βάση της ομογένειας υπάρχει πολύ μεγάλη αμφισβήτηση για τον πραγματικό ρόλο του Σ.Α.Ε., για τις δυνατότητες επιτυχίας του Σ.Α.Ε.. Και αυτό με προβλημάτισε. Πιστεύω, λοιπόν, ότι ένα κρίσιμο σημείο στο οποίο το Σ.Α.Ε. πρέπει να δώσει μάχη, θα είναι να κερδίσει την εμπιστοσύνη των αποδήμων. Και αυτό θα γίνει όταν το Σ.Α.Ε. θα αποδείξει ότι δεν είναι απλώς ένας οργανισμός που υπάρχει ως φερέφωνο της εκάστοτε κυβερνήσεως, αλλά είναι ένας αυτόνομος και συντονιστικός οργανισμός που θέλει να εκπροσωπήσει τους αποδήμους στην Ελληνική Κυβέρνηση και όχι να μεταφέρει απλώς τις όποιες βουλές, της όποιας κυβερνήσεως, στους αποδήμους.
    Το λέγω αυτό, διότι λίγο πριν την κρίσιμη Σύνοδο στο Βουκουρέστι, έλαβε το Σ.Α.Ε. την πρωτοβουλία να δημοσιεύσει σε πολλές εφημερίδες του κόσμου μια διαφήμιση για το θέμα του ονόματος της FYROM. Εκεί, κατά τη γνώμη μας, το Σ.Α.Ε. έκανε το κρίσιμο λάθος. Σωστή η πρωτοβουλία για την ενημέρωση αλλά λανθασμένη η κίνηση να λάβει θέση το Σ.Α.Ε. υπό συγκεκριμένο όνομα -έγραφε η διαφήμιση συγκεκριμένα «Βόρεια Μακεδονία»- διότι πρώτον, φάνηκε ότι λειτουργεί κατ’ εντολή της Κυβερνήσεως –μπορεί και αυτό να μην είναι αλήθεια- δεύτερον και κυριότερο, ήλθε σε αντίθεση με το κοινό αίσθημα των αποδήμων που δεν θέλουν καθόλου τον όρο «Μακεδονία». Οι ίδιοι οι απόδημοι, λοιπόν, που διάβασαν αυτή τη διαφήμιση στο συλλογικό τους υποσυνείδητο είπαν: «Άρα, το Σ.Α.Ε. δεν μιλάει για μας, μιλάει για την κ. Μπακογιάννη». Λάθος! Αυτό δεν πρέπει να ξαναγίνει. Εσείς θα μιλάτε για τους αποδήμους και εμείς θα ακούμε. Δεν θα μιλάτε για τον οποιονδήποτε από μας. Διότι εάν δεν αλλάξετε την τακτική, δεν θα αποκτήσετε ποτέ αξιοπιστία στους ίδιους τους αποδήμους και αυτό είναι επί ζημία όλων μας. 
    Και κλείνοντας, ένα δεύτερο κρίσιμο θέμα…
    ΠΡΟΕΔΡΕΥΩΝ (Αναστάσιος Νεράντζης): Πρέπει να ολοκληρώσετε διότι έχετε υπερβεί κατά πολύ το χρόνο σας. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κλείνω αμέσως. 
    … είναι το θέμα των πόρων του Σ.Α.Ε.. 
Τα χρήματα που δίνει το ελληνικό κράτος είναι πολύ λίγα. Όμως, αν απλώς διεκδικήσετε περισσότερα χρήματα από την ελληνική πολιτεία, πάλι δεν θα επιτύχετε το σκοπό σας, διότι θα φαίνεστε ελεγχόμενοι. Αυτό που πρέπει να κάνετε είναι να βρείτε το δίκτυο των επιχειρηματιών, να απευθυνθείτε στους ισχυρούς Έλληνες παράγοντες του εξωτερικού, να τους πείσετε για τον κρίσιμο ρόλο σας και να αξιοποιήσετε τις δικές τους δυνατότητες.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Αναστάσιος Νεράντζης): Ο Βουλευτής της Νέας Δημοκρατίας στο Νομό Πιερίας κ. Καρπούζας έχει το λόγο. 
      Ορίστε, κύριε συνάδελφε.
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο κόσμος γύρω μας αλλάζει με μεγάλη ταχύτητα. Είναι ένας κόσμος νέων προκλήσεων και ευκαιριών, γεμάτος οράματα, που απαιτεί μεγαλύτερη συνεργασία μεταξύ των λαών για την ανάπτυξη και την ασφάλεια. Καθήκον μας είναι να αξιοποιήσουμε τις ευκαιρίες που μας δίνονται, να ελαχιστοποιήσουμε τις αρνητικές διαστάσεις, να εφαρμόσουμε εθνική εξωτερική πολιτική, αξιοποιώντας την ευρωπαϊκή μας συμμετοχή και τη θέση μας στους παγκόσμιους οργανισμούς.
      Η πολιτική με τη γενικότερή της έννοια δεν είναι κάτι το απόμακρο στην πραγματικότητα, είναι η συνισταμένη πολλών παραμέτρων και συνεχούς προσπάθειας σε όλους τους τομείς, όπως η οικονομία, η γεωργία, η ναυτιλία, ο τουρισμός, η προβολή του Ελληνικού Πολιτισμού και της παιδείας, αλλά και άλλων. Μέσα από μια σωστή και ξεκάθαρη εξωτερική πολιτική θα πρέπει να διασφαλίσουμε με αποφασιστικότητα και αποτελεσματικότητα τα εθνικά μας συμφέροντα, να μεγιστοποιήσουμε την αξιοπιστία και το κύρος της χώρας μας στην Ευρωπαϊκή Ένωση και στους παγκόσμιους οργανισμούς, να συνεχίσουμε να αποτελούμε ισχυρό παράγοντα ειρήνης και προόδου στην ευρύτερη περιοχή της Ευρώπης και όχι μόνο. Θα πρέπει να προσφέρουμε έμπρακτη συμπαράσταση  στους Έλληνες της Διασποράς, αξιοποιώντας παράλληλα και τη δική τους προσφορά, αλλά και την αγάπη προς την πατρίδα. Θα πρέπει να αξιοποιούμε συνεχώς κάθε δυνατότητα και να προβάλλουμε παγκοσμίως τον Ελληνικό Πολιτισμό και την Ελλάδα, να συμβάλλουμε στην προώθηση των αναξιοποίητων δυνατοτήτων της ελληνικής επιχειρηματικότητας, να διευρύνουμε συνεχώς τη συμμετοχή μας στην ευρύτερη ομάδα των προοδευμένων χωρών, στηρίζοντας συγχρόνως τις λιγότερο ισχυρές χώρες για την ανάπτυξη, πρόοδο και δημοκρατία τους. 
      Η εθνική συναίνεση και η ομοψυχία αποτελούν τη βάση για την επιτυχία αυτών των στόχων. Ο Οικουμενικός Ελληνισμός αποτελεί το εργαλείο προώθησης και υλοποίησής του. Η Επιτροπή Απόδημου Ελληνισμού με τη νέα ανανεωμένη της σύνθεση, συνεχίζοντας τις προσπάθειες που έγιναν μέχρι σήμερα, έχοντας τη στήριξη της Κυβέρνησης, τη στήριξη όλων των κομμάτων της Βουλής, αλλά και του Προέδρου της, κ. Δημήτρη Σιούφα, μέσα από ένα συντονισμό προσπαθειών σε συνεργασία με τον Πρόεδρο της Επιτροπής Απόδημου Ελληνισμού, τον κ. Τσιαρτσιώνη, αναπτύσσει μια νέα σχέση με τις κοινότητες και τις παροικίες των Ελλήνων. Αλλά σ’ όλον τον κόσμο στηρίζουμε το Συμβούλιο Απόδημου Ελληνισμού και τις ομογενειακές οργανώσεις. Μέσα από μια συνεργασία θα πετύχουμε τους στόχους μας. Η Ελλάδα μας είναι ισχυρή, αποτελεί εγγύηση στο χώρο της Νοτιοανατολικής Ευρώπης. Δεν είναι ο φτωχός συγγενής. Παρ’ όλες τις δυσκολίες και τα προβλήματα αλλά και τα λάθη του παρελθόντος, η χώρα μας διαθέτει ισχυρό δημοκρατικό πολίτευμα και θεσμούς ικανούς να αποτρέψουν οποιονδήποτε εξωτερικό κίνδυνο.
      Κυρίες και κύριοι συνάδελφοι, έχουμε εθνική υποχρέωση να βοηθήσουμε, ώστε τα παιδιά των αποδήμων να διατηρούν την εθνική τους ταυτότητα. Αυτό μπορεί να γίνει σε συνεργασία με την Εκκλησία βεβαίως, όπου είναι δυνατόν, με συστηματική λειτουργία ειδικών προγραμμάτων εθνικής, γλωσσικής και θρησκευτικής αγωγής σ’ όλα τα μέρη, όπου υπάρχει επαρκής αριθμός Ελλήνων. Η ενεργοποίηση του διαδικτύου και της τηλεόρασης θα βοηθήσει σημαντικά στην κατεύθυνση αυτή, προσαρμόζοντας τα προγράμματα ανάλογα με τις συνθήκες. Η προσπάθεια αυτή θα πρέπει να απευθύνεται και σε αλλογενείς, ώστε να γίνονται κοινωνοί του Ελληνικού Πνεύματος και του Ελληνικού Πολιτισμού. Είναι σημαντικό η εκπαίδευση να συνεχίσει να παρέχεται ως έχει, σεβόμενη τη χώρα στην οποία βρίσκονται οι απόδημοι Έλληνες. Ασφαλώς, θα πρέπει να διδάσκεται η ελληνική γλώσσα ως δεύτερη γλώσσα, όπως άλλωστε γίνεται μέχρι σήμερα, η ελληνική ιστορία, αλλά και η θρησκεία μας. Οι διαφορές που υπάρχουν στην εκπαίδευση μεταξύ των χωρών, μας υποχρεώνουν να εφαρμόσουμε διάφορες πρακτικές, προσαρμοζόμενοι πάντοτε στις αντίστοιχες απαιτήσεις.
      Θεωρώ απαραίτητη την αλλαγή του εκπαιδευτικού συστήματος στη Γερμανία. Είναι εθνικό λάθος να συνεχίζουμε τη λειτουργία ελληνικών σχολείων στην πρωτοβάθμια και στη δευτεροβάθμια εκπαίδευση. Η λειτουργία αυτοτελών ελληνικών σχολείων έχει ένα ακόμα αρνητικό αποτέλεσμα. Αφαιρεί το δικαίωμα από τους νέους που κατοικούν στη Γερμανία να απολαμβάνουν ίσες ευκαιρίες εκπαίδευσης αλλά και πρόσβασης στις ανώτερες και ανώτατες βαθμίδες της εκπαίδευσης σ’ αυτήν τη χώρα εξαιτίας της μη αναγνώρισης του Απολυτηρίου Λυκείου, ελληνικού τύπου.
      Η διάδοση και η μύηση στον Ελληνικό Πολιτισμό και η προβολή της Ελλάδος μπορούν να ενισχυθούν μέσω της στήριξης των πολιτιστικών εκδηλώσεων των αποδήμων Ελλήνων. Ο συντονισμός των Υπουργείων Εξωτερικών, Πολιτισμού, και Τουριστικής Ανάπτυξης σε κοινές δράσεις προς σ’ αυτήν την κατεύθυνση κρίνεται απαραίτητος. Η συμμετοχή του Εθνικού Θεάτρου αλλά και κορυφαίων Ελλήνων καλλιτεχνών στο φεστιβάλ «Αντίποδες» στην Αυστραλία στο διάστημα 20 Μαρτίου έως 27 Απριλίου αλλά και στον Καναδά κατά τη διάρκεια των ετήσιων εκδηλώσεων τον Ιούλιο, κατά τον εορτασμό της εθνικής εορτής του Καναδά, θεωρείται επιβεβλημένη.
      Οι χώροι των γραφείων των Ελληνικών Προξενείων θα πρέπει να διακοσμηθούν κατάλληλα με αφίσες και ακριβή αντίγραφα από ανασκαφές που μπορούν να χορηγηθούν από το Ταμείο Αρχαιολογικών Πόρων του Υπουργείου Πολιτισμού. Επίσης και οι χώροι των γραφείων και αιθουσών των ελληνικών κοινοτήτων θα πρέπει να θυμίζουν Ελλάδα.
      Κυρίες και κύριοι συνάδελφοι, για την εφαρμογή της εξωτερικής πολιτικής και την προώθηση των ελληνικών θέσεων ιδιαίτερη σημασία έχουν οι επιχειρήσεις των αποδήμων. Η δραστηριοποίηση των Ελλήνων στον τομέα των επιχειρήσεων και της οικονομίας είχε ως αποτέλεσμα να αποκτήσουν Έλληνες σημαντικό έλεγχο σε ορισμένους τομείς σε πολλές χώρες. Η οικονομική διπλωματία εντείνεται συνεχώς. Επομένως, απαιτείται η στελέχωση των προξενείων με το ανάλογο προσωπικό για την προώθηση του ελληνικού εμπορίου, για την αναζήτηση επενδυτών αλλά και για τη δημιουργία προϋποθέσεων εμπορικών συναλλαγών.
      Είναι ιδιαίτερης σημασίας η απόφαση του Ελληνοκαναδικού Κογκρέσσου για ίδρυση Εμπορικού Επιμελητηρίου στο Μοντρεάλ αλλά και στο Τορόντο για την προώθηση και την ενίσχυση επιχειρηματιών ελληνικής καταγωγής αλλά και του ελληνικού εμπορίου.
      Θα πρέπει να τονίσω την ιδιαίτερη σημασία που έχει ο ενιαίος λόγος σε θέματα εξωτερικής πολιτικής. Αυτό ενισχύει τα επιχειρήματά μας αλλά και τις θέσεις μας σε εξαιρετικά σημαντικά εθνικά θέματα. Την εξωτερική πολιτική την χαράσσει η Κυβέρνηση, η κάθε κυβέρνηση. Οι όποιες διαφορετικές απόψεις βεβαίως θα πρέπει να εκφράζονται αλλά μόνο ως θέσεις και όχι ως αντιπαραθέσεις. Η εκμετάλλευση εθνικών θεμάτων για εσωτερική κατανάλωση είναι μαχαίρι στην καρδιά της πατρίδος μας. Οι όποιες ακραίες θέσεις θεωρώ ότι είναι επιχειρήματα αυτών που επιβουλεύονται την πατρίδα μας που είναι έτοιμοι να εκμεταλλευθούν αυτές τις ακραίες θέσεις.
      Η συνύπαρξη κοινοτήτων και Εκκλησίας είναι απαραίτητη. Ο σημαντικός ρόλος που διαδραμάτισαν και οι κοινότητες αλλά και η Εκκλησία στο πέρασμα του χρόνου είναι κοινά αποδεκτός. Οι δυσκολίες που συνάντησαν ξεπεράστηκαν πάντα μέσα από κοινούς αγώνες αλλά και από κοινές προσπάθειες. Η προσέγγιση των δύο πλευρών όπου και αν χρειάζεται είναι απαραίτητη. Η ελληνική πολιτεία και όλοι εμείς θλιβόμαστε πραγματικά και θέλουμε την επίλυση του προβλήματος. 
      Θεωρώ, ιδιαίτερης σημασίας για τη χώρα μας την εκλογή Ελλήνων στην καταγωγή στα Κοινοβούλια των χωρών όπου βρίσκονται αλλά και όσων συμμετέχουν στην Τοπική Αυτοδιοίκηση. Για την πατρίδα μας είναι ένα μεγάλο κεφάλαιο που δυστυχώς δεν έχει ακόμα αξιοποιηθεί ανάλογα. Προσωπικά, νιώθω υπερήφανος γι’ αυτούς γιατί τιμούν τη χώρα που γεννήθηκαν και την υπηρετούν πιστά. Όμως, δεν ξεχνούν την καταγωγή τους, την καταγωγή των γονέων τους, δεν ξεχνούν ότι είναι Έλληνες κάτι που αποδεικνύουν έμπρακτα και με υπερηφάνεια.
      Απευθυνόμενος προς τους απόδημους Έλληνες θα ήθελα να τους ευχαριστήσω και ιδιαίτερα τα μέλη του Συμβούλιου Απόδημου Ελληνισμού που βρίσκονται σ’ αυτήν την τιμητική συνεδρίαση. 
      Η Ελλάδα ανοικοδομήθηκε, μετατράπηκε σ’ ένα σύγχρονο κράτος και από τις δικές σας οικονομίες. Οι αγώνες για την επαναφορά της δημοκρατίας στη χώρα μας ξεκίνησαν και από εσάς. Σήμερα έχουμε μία χώρα ισχυρή σ’ όλους τους τομείς που πρέπει να την εμπιστεύεστε. Μέσα από μια κοινή προσπάθεια είμαι σίγουρος ότι οι στόχοι και τα οράματά μας θα γίνουν πραγματικότητα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Όπως βλέπετε, κύριε συνάδελφε, ο κ. Φωτιάδης και οι υπόλοιποι είναι ιδιαίτερα ευχαριστημένοι από τα όσα είπατε.
      ΗΛΙΑΣ ΦΩΤΙΑΔΗΣ: Όχι μόνο ευχαριστημένοι, κύριε Πρόεδρε, αλλά είναι τιμή …
      ΠΡΟΕΔΡΕΥΩΝ (Αναστάσιος Νεράντζης): Καθίστε, κύριε Φωτιάδη. Δεν γράφονται στα Πρακτικά αυτά.
      ΗΛΙΑΣ ΦΩΤΙΑΔΗΣ: … 
      ΠΡΟΕΔΡΕΥΩΝ (Αναστάσιος Νεράντζης): Ο κ. Μπόλαρης, συνάδελφος από το ΠΑ.ΣΟ.Κ., έχει το λόγο.
      ΜΑΡΚΟΣ ΜΠΟΛΑΡΗΣ: Κυρίες και κύριοι συνάδελφοι, θέλω να καλωσορίσω κι εγώ με τη σειρά μου το Προεδρείο του Σ.Α.Ε. στην Αίθουσα του Ελληνικού Κοινοβουλίου και να χαιρετίσω τη διαδικασία, η οποία γίνεται για πρώτη φορά, δηλαδή την πανηγυρική, την οργανωμένη συζήτηση, μετά από την υποβολή της Εκθέσεως του Σ.Α.Ε. για τα ζητήματα, τα προβλήματα, τις προοπτικές και τις δυνατότητες της Ελλάδας της Διασποράς.
      Κύριοι συνάδελφοι, θα αναφερθώ σε κάποιες σκέψεις για την εκπαίδευση των ομογενών, η οποία παρέχεται μέσα απ’ ένα πολυεπίπεδο, κατ’ αρχάς, ετερόκλητο και ανομοιογενές εκ δευτέρου ασύμμετρο δίκτυο παροχών. Είναι γνωστό ότι έχουμε έδρες Νεοελληνικών Σπουδών, Ελληνικών σε διάφορα πανεπιστήμια της αλλοδαπής, έχουμε υψηλού επιπέδου σχολεία πρωτοβάθμιας και δευτεροβάθμιας εκπαίδευσης, δίγλωσσα, κάποιες φορές και τρίγλωσσα. Έχουμε κι απογευματινά σχολεία, σχολεία σαββατιάτικα, κυριακάτικα των ενοριών της Διασποράς. 
      Είναι, λοιπόν, σαφές ότι αυτή η πολυμορφία και η ανομοιογένεια πρέπει να ισορροπηθεί θεσμικά, όπως επιβάλλουν οι επιταγές του Ελληνικού Συντάγματος και των ελληνικών νόμων αφενός, με τις θεσμικές και οργανωτικές προϋποθέσεις αφ’ ετέρου και το σύστημα εκπαίδευσης της κάθε χώρας υποδοχής και της διαβίωσης των ομογενών. 
      Από πλευράς των μαθητών πάλι, άλλοι, οι περισσότεροι, θα παραμείνουν στις χώρες υποδοχής, όπου διαβιούν, μόνιμα, ενώ άλλοι στοχεύουν στη μετεγκατάσταση και τη συνέχιση των σπουδών τους στην Ελλάδα. 
      Η πολυμορφία λοιπόν των κατά τόπους ελληνικών μαθητικών πληθυσμών, η οργανωτική διαφοροποίηση της εκπαίδευσης τοπικά σε επίπεδο χώρας, ακόμα και σε περιφερειακό ή τοπικό επίπεδο, η οικονομική, κοινωνική και πολιτιστική διαφοροποίηση που υπάρχει ανά τον κόσμο δεν επιτρέπουν –και το υπογραμμίζω αυτό- την οργανωτική, μαθησιακή αντιμετώπιση του συνόλου του μαθητικού πληθυσμού ως στόχου.
      Έτσι, είμαστε υποχρεωμένοι, αν θέλουμε να είμαστε αποτελεσματικοί, να επιλέξουμε ως μέθοδο την παιδαγωγική, διοικητική και οργανωτική ευελιξία -νομίζω πως είναι κρίσιμη λέξη- άλλως, τη διοίκηση με βάση στόχους. Επιβάλλεται η επιλογή των παιδαγωγικών μεθόδων, των εκπαιδευτών και των οργανωτικών σχημάτων, τα οποία στην κάθε εξειδικευμένη περίπτωση υπηρετούν καλύτερα τους στόχους που θέτουμε.
      Δεν μπορούμε, λοιπόν, να αντιμετωπίζουμε ενιαία τα σχολεία της Ουκρανίας μ’ αυτά του Καναδά, ούτε τα σχολεία της Βαυαρίας με τα σχολεία της Βάδης-Βυρτεμβέργης, όταν υπάρχει διαφορετικό νομοθετικό πλαίσιο μέσα στο οποίο κινούνται σχολεία, μαθητές και γονείς.
      Το όλο σύστημα πρέπει να αξιολογείται τακτικά, με βάση την επίτευξη των στόχων, χρησιμοποιώντας τη διαδικασία υιοθέτησης και μέτρησης, με ευέλικτο στόχο των εξειδικευμένων δεικτών ανά περίπτωση. 
      Επιγραμματικά, θα αναφέρω κάποιους στόχους, τους οποίους οφείλει να υπηρετεί η εκπαίδευση των ομογενών στην ελληνική γλώσσα. Τέτοιοι στόχοι είναι η ένταξη των ομογενών στην ελληνική πολιτιστική και πολιτική οικογένεια, η οικείωση του Ελληνικού Πολιτισμού και η αποτελεσματική και πιστοποιημένη εκμάθηση και χρήση της ελληνικής γλώσσας, η αποτελεσματική ένταξη στην κοινωνία υποδοχής, με παράλληλη ενεργοποίηση και διατήρηση της ελληνικής ταυτότητας.
      Η εξασφάλιση δυνατότητας για συνέχιση των σπουδών κατ’ επιλογήν, στα πανεπιστήμια της χώρας ή στα ελληνικά πανεπιστήμια.
      Επίσης, η υποστήριξη της πολιτιστικής συνοχής των μικτών οικογενειών και τέλος, η προώθηση της ελληνικής γλώσσας και Πολιτισμού πέρα από την ομογένεια, ιδίως σε χώρες όπου υπάρχει ιδιαίτερο ενδιαφέρον από πλευράς εθνικής.
      Για να υπηρετήσουμε αυτούς τους στόχους πρέπει να θέσουμε άξονες και πιστεύω ότι οι άξονες αυτοί πρέπει να είναι οι εξής:
      Πρώτον, η αναβάθμιση της σχέσης της Ελλάδας με την Ελλάδα της Διασποράς και τους αρμόδιους φορείς, σύναψη ενεργών σχέσεων με παιδιά από την Ελλάδα, συχνές, αποτελεσματικές και ελκυστικές ανταλλαγές επισκέψεων. 
      Δεύτερον, η προώθηση της ελληνικής γλώσσας σε ομογενείς και αλλογενείς. Ο στίχος του Οδυσσέα Ελύτη είναι διαχρονικός: «Μοναδική μου έγνοια η γλώσσα στις αμμουδιές του Ομήρου».
      Τρίτον, η προσέλκυση και η συγκράτηση όσο το δυνατόν περισσότερων μαθητών στην παρεχόμενη ελληνόγλωσση εκπαίδευση. 
      Και τέταρτον, φροντίδα για την εκπαίδευση και την επιμόρφωση των ενηλίκων στη γλώσσα και τον πολιτισμό, ιδίως στις περιπτώσεις των μικτών γάμων. 
      Για να υπηρετήσουμε τους στόχους και τους άξονες χρειάζεται να έχουμε κάποια συγκεκριμένα μέτρα και το πρώτο απ’ αυτά τα μέτρα που προτείνουμε είναι η διαβούλευση, η μελέτη των αναγκών σε τοπικό επίπεδο, με τις κάθε φορά ιδιαιτερότητες, σε συνδυασμό με τις υφιστάμενες δυνατότητες για ανοιχτή διαβούλευση με τους ομογενείς και τις εκπροσωπήσεις τους –όλες τις εκπροσωπήσεις τους- έτσι ώστε να έχουμε τα καλύτερα δυνατά αποτελέσματα, να έχουμε μια πλήρη εικόνα. Πολλές φορές θεωρούμε ότι η παρέμβαση η οποία γίνεται είναι επαρκής. Όμως, αν κάποια παρέμβαση είναι επαρκής για τα σχολεία της Νέας Υόρκης δεν είναι επαρκής για τα σχολεία του Κέιπ Τάουν ή για τα σχολεία στην Κριμαία. Γι’ αυτό, λοιπόν, χρειάζεται σχεδιασμός, ο οποίος πρέπει να είναι μιας ολιστικής πολιτικής επιθετικού χαρακτήρα. Υπογραμμίζω το «επιθετικού χαρακτήρα» γιατί άλλο είναι να μένουμε αμυντικά στη λογική ότι πρέπει να διατηρήσουμε την ελληνική γλώσσα κι άλλο είναι το να καταλάβουμε ότι με την ελληνική γλώσσα μπορούμε να παρεμβαίνουμε στις κοινωνίες, μπορούμε να παρεμβαίνουμε στα πανεπιστήμια, μπορούμε να έχουμε ακροατήριο πολύ μεγαλύτερο απ’ αυτό που συνιστά η ομογένεια ή οι Έλληνες της Διασποράς. 
      Γι’ αυτό χρειάζεται ανανέωση του διδακτικού υλικού, χρειαζόμαστε ανανέωση των μεθόδων διδασκαλίας, χρειάζεται προαγωγή διαγωνισμών, βραβείων κ.λπ. και φυσικά, αναβάθμιση και σωστή ενεργοποίηση του Ι.Π.Ο.Δ.Ε.. 
      Από πλευράς του Υπουργείου Εθνικής Παιδείας και Θρησκευμάτων, το οποίο πιστεύω ότι δεν είναι ο μόνος φορέας που πρέπει να ασχοληθεί με την εκπαίδευση, χρειάζεται ένας στοιχειώδης σεβασμός στον κόσμο αυτό, ο οποίος με πολύ ενδιαφέρον και με αγωνία περιμένει τη στήριξη. Και το λέω αυτό, χωρίς καμμία διάθεση αντιπολίτευσης. Δεν μπορεί τα βιβλία να πηγαίνουν το Φεβρουάριο στα σχολεία έξω ή και να μην φθάνουν κάποιες φορές, ούτε είναι δυνατόν να παρακαλούν επτά-οκτώ χώρες από την Αφρική για να πάει δάσκαλος και να μην πηγαίνει. 
      Χρειαζόμαστε ανοιχτή μέθοδο συντονισμού, ενεργοποίηση των δυνατοτήτων και αναβάθμιση του ισχύοντος θεσμικού πλαισίου προς την κατεύθυνση αναλογικής εφαρμογής μιας ανοιχτής μεθόδου συντονισμού, όχι γραφειοκρατικής προσέγγισης, που να είναι προσανατολισμένη σε ομοταγή αποτελέσματα μέσω των βέλτιστων πρακτικών, προσαρμοσμένων στις κάθε φορά τοπικές ανάγκες. Και βέβαια, χωρίς την επιτήρηση και αξιολόγηση των πολιτικών αυτών από ευέλικτα πολυμερή σχήματα σε πολιτικό, υπηρεσιακό επίπεδο, που θα ενεργοποιούν όλους τους εμπλεκόμενους φορείς -πολιτεία, συλλογικότητες των ομογενών, εκπαιδευτικούς, γονείς- δεν μπορούμε να έχουμε σωστό αποτέλεσμα.
      Νομίζω πως είναι σημαντικό να υπάρχει μια ειδική σχέση και εποπτεία της Βουλής μέσω των Επιτροπών του Αποδήμου Ελληνισμού και της Επιτροπής Μορφωτικών Υποθέσεων. 
      Είναι σαφές ότι χρειαζόμαστε μια σοβαρή πολιτική στη στελέχωση του προσωπικού. Είναι γνωστά τα αιτήματα που υπάρχουν από την ομογένεια για την αξιοποίηση εκπαιδευτικών οι οποίοι μένουν στις χώρες υποδοχής. 
      Είναι γνωστό ότι υπάρχουν εκπαιδευτικοί στην Ουκρανία που θέλουν να δραστηριοποιηθούν στα σχολεία. Το αντίστοιχο συμβαίνει σχεδόν σε όλες τις χώρες. Ακούσαμε και τους εκπροσώπους του Σ.Α.Ε. να υποβάλουν ίδιο αίτημα για τις περιπτώσεις της Αυστραλίας, των Ηνωμένων Πολιτειών και του Καναδά. 
      Είναι σαφές ότι η επιλογή με αξιοκρατικά κριτήρια, η θέσπιση σοβαρών ηθικών και οικονομικών κριτηρίων, η ειδική προπαίδευση ανάλογα με τη χώρα τοποθέτησής του, πριν από την τοποθέτηση, έτσι ώστε να μην έχουμε –θα μου επιτρέψετε την έκφραση- τις φαιδρές ιστορίες να στέλνουμε καθηγητές σε μεγάλα και σοβαρά σχολεία, όπου δεν ξέρουν τη γλώσσα του τόπου στον οποίον έχουν κληθεί να υπηρετήσουν. Δεν μπορούν να επικοινωνήσουν με τα παιδιά! Αυτά είναι πράγματα αυτονόητα και φτάνουμε στο σημείο να συζητάμε στη Βουλή για αυτονόητα ζητήματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω σ’ ένα λεπτό. 
      Πρέπει, λοιπόν, να υπάρξουν προγράμματα για την εκπαίδευση των εκπαιδευτών για την κάλυψη αναγκών των μικρών κοινοτήτων με τα σαββατιάτικα σχολεία, την αύξηση της απασχόλησης των τοπικών στελεχών εκπαίδευσης, τη δικτύωση και τη στήριξη των διδασκόντων με εντοπισμό και διασπορά βέλτιστων πρακτικών. 
      Τέλος, θα ήθελα κλείνοντας να πω πως η αρχαία Αθήνα στον καιρό της δόξης και η Κωνσταντινούπολη στον καιρό της δικής της ακμής δεν είχαν περισσότερους Έλληνες από όσους Έλληνες έχουν σήμερα οι μεγάλες Ελληνικές Κοινότητες στη Νέα Υόρκη, στο Σίδνεϋ, στη Μελβούρνη, στο Σικάγο και αλλού. 
      Ήθελα, λοιπόν, μετά απ’ αυτήν τη διαπίστωση να υπογραμμίσω ότι υπάρχει η αναγκαιότητα, συνειδητοποιώντας την κατάσταση, να αναλάβουμε και τις δικές μας ευθύνες. Είναι σημαντικό οι μεγάλες μητροπόλεις του Ελληνισμού να αισθανθούν την υποχρέωση να λειτουργήσουν ως εθνικά κέντρα, κύριε Πρόεδρε του Σ.Α.Ε., κύριοι του Διοικητικού Συμβουλίου. 
      (Χειροκροτήματα)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. κ. Βασίλειος Τόγιας.
      Ακολουθεί ο Βουλευτής της Νέας Δημοκρατίας κ. Θεόδωρος Καράογλου. 
      ΒΑΣΙΛΕΙΟΣ ΤΟΓΙΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, να καλωσορίσω κι εγώ με τη σειρά μου το Προεδρείο του Συμβουλίου Απόδημου Ελληνισμού και τους συντονιστές. 
      Νομίζω ότι είναι ιδιαίτερη χαρά και τιμή και είναι ιδιαίτερα επαινετή η αποδοχή αυτής της πρωτοβουλίας, με την ευκαιρία της παρουσίασης για πρώτη φορά της ετήσιας έκθεσης του Σ.Α.Ε., να συζητηθεί στο Ελληνικό Κοινοβούλιο. Είναι μια καλή ευκαιρία για να αναδείξουμε και να συζητήσουμε τα προβλήματα του απανταχού Ελληνισμού. 
      Νομίζω ότι είναι χρέος μας να μνημονεύσουμε το ρόλο προσωπικοτήτων που διαδραμάτισαν με ιδιαίτερες πρωτοβουλίες και κίνησαν, θέσπισαν τελικά και το Συμβούλιο Απόδημου Ελληνισμού ως μια ένδειξη ότι χρειάζεται πίστη και αποφασιστικότητα στις δυνάμεις εκείνες που βρίσκονται εκτός της Ελλάδας, αλλά αξίζει να τις εμπιστευτούμε και να αποφασίσουμε να τις οργανώσουμε.
       Η έμπνευση και η πρωτοβουλία πρώτα απ’ όλα του αειμνήστου Ανδρέα Παπανδρέου νομίζω ότι πρέπει να μνημονεύεται στη σημερινή μέρα ως μια αποφασιστική δύναμη που κατέληξε τελικά στο να έχουμε Συμβούλιο Απόδημου Ελληνισμού και να οργανώνουμε αυτές τις συζητήσεις, όπως επίσης και οι πρωτοβουλίες του πρώην Προέδρου της Βουλής κ. Απόστολου Κακλαμάνη που θέσπισε την Επιτροπή του Αποδήμου Ελληνισμού, αλλά και του σημερινού Προέδρου της Βουλής του κ. Δημητρίου Σιούφα, ο οποίος αποδέχθηκε την πρωτοβουλία του ΠΑ.ΣΟ.Κ. για να συζητηθεί για πρώτη φορά η ετήσια Έκθεση για το 2007 του Συμβουλίου Απόδημου Ελληνισμού. 
      Το ότι υπάρχει αυτή η Έκθεση σημαίνει ότι, εκτός από το να το συζητήσουμε, αξίζει να εμβαθύνουμε στις απαιτήσεις, στις προσδοκίες και στους αναγκαίους σχεδιασμούς που πρέπει να συνοδεύουν τα αποτελέσματα της Έκθεσης και της δράσης του Συμβουλίου Απόδημου Ελληνισμού.
      Είναι αυτονόητο ότι για μας ο Έλληνας, όπου και αν βρίσκεται, είναι μια τεράστια δύναμη, είναι μια δύναμη παρουσίας, συμμετοχής και προσφοράς, πρώτα απ’ όλα, στην κοινωνία όπου ζει. Βοηθάει, πρώτα απ’ όλα -και έτσι πρέπει να το δούμε- στην προβολή των θεμάτων του Ελληνισμού, των μεγάλων μας ζητημάτων. Και μ’ αυτήν την έννοια, ευγνωμονούμε διαρκώς, αρκεί να τους υποστηρίζουμε και να τους εμπιστευόμαστε, τους Έλληνες που δεν ζουν στην Ελλάδα, αλλά σ’ ένα παγκόσμιο χωριό, όπου ολόκληρος ο Ελληνισμός καλείται να δώσει τη δική του μάχη, τη μάχη των ενωμένων Ελλήνων.
      Ο στόχος πρέπει να είναι διαρκής, η ανάδειξη της ελληνικής Διασποράς ως συνιστώσας που θα πρέπει να συνυπολογίζεται στην άρθρωση οποιασδήποτε πολιτικής, στην εξωτερική πολιτική, στην οικονομική ανάπτυξη, στην εκπαίδευση, στην παιδεία, στον πολιτισμό, στον τουρισμό, στις νέες τεχνολογίες, στις διεθνείς συνεργασίες, στις καινοτόμες πολιτικές Δημόσιας Διοίκησης και Αυτοδιοίκησης. Είναι μια δύναμη που δεν συμπληρώνει απλώς τη δύναμη της Ελλάδας. Είναι μια δύναμη που της δίνει ολότητα, παγκοσμιότητα και οικουμενικότητα.
      Η διατήρηση της εθνικής ταυτότητας και συνείδησης των αποδήμων, η εντονότερη και συχνότερη επαφή των αποδήμων με την Ελλάδα μέσω των Μέσων Μαζικής Ενημέρωσης, που υπολειτουργούν ως προγράμματα, είτε μέσω οργανωμένων προγραμμάτων επισκέψεων στην Ελλάδα που υποβαθμίζονται, η επέκταση της έννοιας εξυπηρέτησης του πολίτη και στους απόδημους πολίτες, η δημιουργία δικτύων επικοινωνίας μεταξύ αποδήμων επιστημόνων, επαγγελματιών και επιχειρηματιών, η ευαισθητοποίηση του πληθυσμού των χωρών υποδοχής των αποδήμων, μέσα από τη μεταφορά πολιτιστικών γεγονότων από την ιδιαίτερη πατρίδα με σκοπό τη προσέγγιση, τη σύσφιξη των σχέσεων του τοπικού πληθυσμού με τους απανταχού Έλληνες και την προβολή του Ελληνικού Πολιτισμού και αντίστροφα, είναι οι πάγιοι στόχοι.
      Είναι γνωστό ότι την τελευταία δωδεκαετία, με πρωτοβουλία των κυβερνήσεων του ΠΑ.ΣΟ.Κ., αναπτύχθηκαν δομές και δίκτυα αυτοοργάνωσης της ελληνικής Διασποράς. Το Συμβούλιο Απόδημου Ελληνισμού, τα δίκτυα στο πλαίσιο του Σ.Α.Ε., το Ταμείο Ομογενών, θεσμοθετημένες συνεργασίες με την ελληνική Αυτοδιοίκηση, δίκτυα αιρετών ελληνικής καταγωγής κ.λπ..
      Πρέπει, όμως, να πούμε ότι τα τελευταία χρόνια υποβαθμίζονται όλες οι προαναφερόμενες πρωτοβουλίες, με πρώτα απ’ όλα την υποβάθμιση της Γραμματείας του Απόδημου Ελληνισμού και υποβαθμίζονται τα δίκτυα και οι κινήσεις που είχαν αναπτυχθεί. Το σοβαρότερο θέμα που υπάρχει αυτήν τη στιγμή στην ομογένεια είναι το να φέρουμε τη νέα γενιά κοντά. Πρέπει να προσπαθήσουμε να εντάξουμε τη νεολαία μέσα στην ομογένεια, γιατί διαφορετικά η ομογένεια θα αφομοιωθεί στις χώρες που ζει και θα χαθεί κάθε επαφή.
      Τα προτάγματα και οι προτεραιότητες είναι η γλώσσα, η παιδεία και ο πολιτισμός. Οι στόχοι είναι η αξιοποίηση των ομογενών εκπαιδευτικών από την ελληνική πολιτεία, η διατήρηση της εθνικής ταυτότητας των νέων ελληνικής καταγωγής, η σύσφιξη των σχέσεων των αποδήμων Ελλήνων με την πατρίδα, αλλά και αναμεταξύ τους, η αξιοποίηση των ομογενών εκπαιδευτικών από την ελληνική πολιτεία.
      Γι’ αυτό, είναι αναγκαίο να βελτιώσουμε και να αναβαθμίσουμε, όπως περιγράφεται ως στόχευση και στην Έκθεση, τη διδασκαλία της ελληνικής γλώσσας στον Απόδημο Ελληνισμό, κυρίως, όμως, στοχευμένα στα Ελληνόπουλα τρίτης και τέταρτης γενιάς, να αξιοποιήσουμε το θεσμό του Ευρωπαϊκού Σχολείου και το θεσμό των charter schools.
      Αύξηση του αριθμού και αποτελεσματικότερη επιλογή των αποσπασμένων από την Ελλάδα εκπαιδευτικών, οργανωμένα και συστηματικά, χωρίς ρουσφετολογικές πολιτικές και πελατειακές σχέσεις, αξιοποίηση των εκπαιδευτικών από τους κόλπους των ίδιων των αποδήμων. Καθιέρωση Ολυμπιάδας Ελληνικής Γλώσσας και Πολιτισμού, ενίσχυση Τμημάτων Ελληνικών Σπουδών στην Τριτοβάθμια Εκπαίδευση, γεωγραφική διεύρυνση, χορήγηση πιστοποιητικών ελληνομάθειας, καθώς και καθιέρωση ενιαίου αναλυτικού προγράμματος για τη διδασκαλία της ελληνικής γλώσσας ως μητρικής, στενότερη συνεργασία με το Ι.Π.Ο.Δ.Ε. και το Κέντρο Ελληνικής Γλώσσας, είναι μερικοί από τους στόχους που χρειάζεται να αναπτυχθούν, να οργανωθούν και να υλοποιηθούν.
    Μ’ αυτήν την έννοια, νομίζω ότι η επαινετή πρώτη παρουσίαση της Έκθεσης του Συμβουλίου Αποδήμου Ελληνισμού την επόμενη φορά θα πρέπει να είναι πιο στοχευμένη, πιο οργανωμένη, πιο συστηματική, με προτεραιότητες που να δίνουν τη δυνατότητα, στα πλαίσια μιας συνεργασίας και με την ελληνική πολιτεία, να κάνουμε, εκτός από σχεδιασμό, και θετικό απολογισμό των συγκεκριμένων δράσεων που πολύ σωστά επισημαίνονται, αλλά θα πρέπει να είναι πιο στοχευμένες, πιο συστηματικές από το Συμβούλιο Απόδημου Ελληνισμού.
    Επίσης πρέπει να είμαστε κριτικοί σε θέματα που χρήζουν βελτίωσης, όπως η ποιοτική και η ποσοτική ανάπτυξη του προγράμματος φιλοξενίας των νέων Αποδήμων και βέβαια, η βελτίωση της παιδείας των ομογενών θα πρέπει να στηρίζεται στην ελκυστικότητα της διδασκαλίας των ελληνικών στα Ελληνόπουλα τρίτης και τέταρτης γενιάς. Θα έβλεπα με μεγάλη ανησυχία την εξαγωγή των κακοδαιμονιών του εκπαιδευτικού συστήματος στην Ελλάδα και στα Ελληνόπουλα τρίτης και τέταρτης γενιάς. Δεν θα ήταν καλή υπηρεσία, ασχέτως των καλών μας προθέσεων. 
    Ο Απόδημος Ελληνισμός έχει πολλά να προσφέρει, τόσο στο μητροπολιτικό του κέντρο, όσο και στα κράτη που ο παλμός των Αποδήμων κτυπά. Συνιστά τον πιο άμεσο μεταλαμπαδευτή των αξιών μας, φέροντας τα διαπιστευτήρια του ελληνισμού. Λειτουργεί ως γέφυρα φιλίας με τα άλλα κράτη, αλλά και επιτυχή δίαυλο επικοινωνίας των Ελλήνων της διασποράς με τη μητρόπολη. Βέβαια, δεν θα πρέπει να ξεχνάμε ότι αν τα όσα σχεδιάζουμε ως θεωρούμενο κέντρο του απανταχού ελληνισμού, επιθυμούμε να έχουν κάποια αξία, τότε θα πρέπει να έχουμε στο μυαλό μας ότι η κύρια στόχευσή μας πρέπει να είναι η εμπέδωση και η οργάνωση της διδασκαλίας της ελληνικής παιδείας και της ελληνικής γλώσσας. Να μην το ξεχνάμε. Τα όρια του Έθνους φτάνουν ως εκεί που ομιλείται η γλώσσα του. Και αυτή θα πρέπει να είναι η διαρκής στόχευσή του. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Μισό λεπτό, κύριε Πρόεδρε και ολοκληρώνω.
    Το Συμβούλιο Απόδημου Ελληνισμού σήμερα, όπως και κάθε οργανωμένη έκφραση του Απόδημου Ελληνισμού, θα πρέπει να προτάξει πάνω απ’ όλα την αυτονομία του από τις κυβερνητικές και άλλες παρεμβάσεις και οποιεσδήποτε άλλες μορφές παρεμβάσεων που μπορούν να περιορίσουν ή να καθοδηγήσουν την όλη του δραστηριότητα. 
    Μ’ αυτήν την έννοια και με αυτό το πρίσμα έχετε την πλήρη υποστήριξή μας στα πλαίσια μιας κοινής προσπάθειας και θα έλεγα, μιας κοινής εθνικής στρατηγικής. 
    Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
      1. Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Μεταφορών και Επικοινωνιών: «Κύρωση του Μνημονίου Κατανόησης μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Πληροφορικής και Επικοινωνιών της Δημοκρατίας της Κορέας για συνεργασία στους τομείς Τηλεπικοινωνιών και Τεχνολογιών Πληροφορικής και Επικοινωνιών». 
      2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας».
      Σειρά έχει τώρα ο τελευταίος εκ των πρώτων εννέα ομιλητών, ο Βουλευτής της Νέας Δημοκρατίας κ. Θεόδωρος Καράογλου.
      Ορίστε, κύριε Καράογλου, έχετε το λόγο.
      ΘΕΟΔΩΡΟΣ ΚΑΡΑΟΓΛΟΥ: Σήμερα είναι μια ξεχωριστή μέρα για τον Απόδημο Ελληνισμό. Η Ολομέλεια της Βουλής, ύστερα από σχετική πρωτοβουλία, άξια συγχαρητηρίων, του Προέδρου του Σώματος κ. Σιούφα, έρχεται να συζητήσει για τα προβλήματα, για τις προτάσεις, για τις προοπτικές, για το όραμα του Απόδημου Ελληνισμού, όπως αυτά περιγράφονται στη σχετική ετήσια Έκθεση του Συμβουλίου Απόδημου Ελληνισμού που αφορά το 2007 και για πρώτη φορά φέτος συντάχθηκε, σε εφαρμογή του σχετικού ν. 3480/2006, αλλά και όπως αυτά προφορικά αναπτύχθηκαν από τους εκπροσώπους του, το Προεδρείο δηλαδή του Σ.Α.Ε., στις δύο ειδικές συνεδριάσεις των αρμοδίων επιτροπών της Βουλής που ήδη έχουν προηγηθεί.
      Κυρίες και κύριοι συνάδελφοι, ο πιο σημαντικός διπλωμάτης της χώρας μας στο εξωτερικό ήταν, είναι και παραμένει ο Απόδημος Ελληνισμός. Η ιστορία του μεταναστευτικού ρεύματος της χώρας μας ξεκινά από το18ο και το 19ο αιώνα με τη δημιουργία των πρώτων ελληνικών παροικιών στην Ιταλία, την Αυστροουγγαρία, τη Μολδοβλαχία, τα βόρεια Βαλκάνια, την Αίγυπτο και τις Ινδίες, για την ανάπτυξη του διεθνούς εμπορίου.
      Το 19ο αιώνα, οι παροικίες της Αιγύπτου, της Συρίας, του Λιβάνου και της Μεσοποταμίας γνωρίζουν ιδιαίτερη οικονομική ανάπτυξη. Οι απόδημοι Έλληνες οργανώνουν στις χώρες εγκατάστασής τους κοινότητες με βάση την πόλη κατοικίας, τους εθνικοτοπικούς συλλόγους με βάση τον τόπο καταγωγής τους, ομοσπονδίες με βάση τη χώρα υποδοχής τους, ενορίες, καθώς και πολιτιστικούς και αθλητικούς συλλόγους. 
      Σε κάθε περίπτωση, η δράση και η δυναμική που αναπτύσσουν οι Έλληνες του εξωτερικού έχει σημαντικό αντίκτυπο στις χώρες υποδοχής τους. Τα στοιχεία που έχει στη διάθεσή της η Γενική Γραμματεία Απόδημου Ελληνισμού, καταγράφουν περισσότερες από τρεις χιλιάδες οργανώσεις στο εξωτερικό. 
      Εκτός, όμως, από τους εκάστοτε συλλόγους και ομοσπονδίες, οι Έλληνες του εξωτερικού αποτελούν ένα σημαντικό δυναμικό στο χώρο όπου δραστηριοποιούνται επαγγελματικά, καθώς επίσης και στον πολιτικό στίβο. Η δυναμική παρουσία του Απόδημου Ελληνισμού ως ισχυρού οικονομικού και πολιτικού παράγοντα διαγράφεται στην ιστορία του ελληνικού γένους. Δεν είναι λίγα τα παραδείγματα, όπου οι Έλληνες του εξωτερικού έχουν στηρίξει τη μητέρα πατρίδα σε δύσκολες στιγμές του Έθνους με χρηματικά εμβάσματα, γενναίες δωρεές και κάθε είδους οικονομικές ευεργεσίες.
      Η Ελληνική Επανάσταση του 1821 στηρίζεται από τη Φιλική Εταιρεία. Στους Βαλκανικούς Πολέμους εκατοντάδες ομογενείς μετανάστες επιστρέφουν από την Αμερική, για να συμμετάσχουν ενεργά στην προάσπιση της πατρίδας. Κάθε φορά που το ελληνικό έθνος δέχεται πλήγματα, ο Απόδημος Ελληνισμός δίνει δυναμικά το «παρών» του. Το Κυπριακό και το Μακεδονικό αποτέλεσαν και αποτελούν πυλώνες συσπείρωσης των απανταχού Ελλήνων με τη διοργάνωση καθολικών συλλαλητηρίων και άσκηση επιρροής σε κυβερνήσεις του εξωτερικού. Χαρακτηριστικό είναι το παράδειγμα της Αυστραλίας, αναφορικά με το Μακεδονικό. 
      Η ελληνική ομογένεια, σε κάθε δύσκολη στιγμή για τη χώρα μας, δίνει πάντα δυναμικά το «παρών». Τις δύσκολες στιγμές δοκιμασίας του Έθνους μας στις πυρκαγιές που έπληξαν τη χώρα μας το καλοκαίρι που μας πέρασε, η ηθική και οικονομική συμπαράσταση των ομογενών προς τους πληγέντες ήταν άμεση και ουσιαστική.
      Ωστόσο, ο μεγαλύτερος φόβος και κίνδυνος για τον Απόδημο Ελληνισμό σήμερα είναι η διαφύλαξη της εθνικής του ταυτότητας. Οι Έλληνες της τρίτης και τέταρτης γενιάς του εξωτερικού είναι αντιμέτωποι με τον κίνδυνο της αφομοίωσης από τις χώρες υποδοχής τους. Η διατήρηση της ταυτότητας, της γλώσσας, η γνώση της ιστορίας, η διατήρηση και μετάδοση των ηθών και εθίμων αποτελούν πρωτίστης σημασίας παράγοντες για τη σύνδεση των ομογενών με την Ελλάδα.
      Εδώ αρχίζει η ευθύνη και το καθήκον της ελληνικής πολιτείας. Η Γενική Γραμματεία του Απόδημου Ελληνισμού του Υπουργείου Εξωτερικών ιδρύθηκε το 1983 και το Συμβούλιο Απόδημου Ελληνισμού ξεκίνησε τη λειτουργία του δώδεκα χρόνια μετά, το 1995. Όπως ήδη προαναφέραμε, η Γενική Γραμματεία Απόδημου Ελληνισμού ιδρύθηκε το 1983, λειτουργεί ως αυτοτελής δημόσια υπηρεσία στο πλαίσιο του Υπουργείου Εξωτερικών, με προϊστάμενο τον εκάστοτε αρμόδιο για θέματα Απόδημου Ελληνισμού Υφυπουργό Εξωτερικών. Έχει δικό της οργανισμό λειτουργίας και διαθέτει τακτικό προϋπολογισμό, από τον οποίο καλύπτονται αποκλειστικά όλες οι δαπάνες.
      Πρωταρχικοί στόχοι της Γενικής Γραμματείας Απόδημου Ελληνισμού είναι η διατήρηση της εθνικής και πολιτιστικής ταυτότητας των Ελλήνων σ’ όλον τον κόσμο, η διατήρηση και ενίσχυση των δεσμών των Αποδήμων Ελλήνων με την πατρίδα, η διατήρηση και ενίσχυση των δεσμών των Αποδήμων Ελλήνων μεταξύ τους, η βελτίωση των όρων εργασίας, των συνθηκών ζωής, καθώς και η προάσπιση των δικαιωμάτων των Αποδήμων στον τόπο που ζουν, η αρμονική επανένταξη στην ελληνική κοινωνία όσων επιθυμούν να επιστρέψουν, η ενίσχυση του φιλελληνισμού ανά τον κόσμο.
      Για την πραγματοποίηση αυτών των στόχων, Γενική Γραμματεία του Απόδημου Ελληνισμού αναπτύσσει ανεξάρτητες και ολοκληρωμένες δραστηριότητες, υλοποιεί προγράμματα και συνεργάζεται με άλλα Υπουργεία και Οργανισμούς όταν πρόκειται για ειδικά θέματα, όπως για παράδειγμα τα θέματα ασφάλισης, τις φορολογικές απαλλαγές, κ.λπ..
       Εξάλλου, η πολιτεία μετά από αρκετά χρόνια, ήρθε το 1995 με Προεδρικό Διάταγμα να ιδρύσει το Συμβούλιο του Απόδημου Ελληνισμού για να αποτελέσει το συμβουλευτικό και εισηγητικό όργανο προς την πατρίδα στα θέματα της ομογένειας. 
      Η μεγαλύτερη πρόκληση, αλλά και ο βασικός στόχος του Σ.Α.Ε. είναι η συνεργασία, η υποστήριξη και η συνένωση της ομογένειας σε παγκόσμιο επίπεδο, ώστε ο ελληνισμός να αποκτήσει ακόμα μεγαλύτερη δύναμη. 
      Βασικός ρόλος του Σ.Α.Ε. είναι η προσέγγιση των Ελλήνων της Διασποράς και η δημιουργία μιας παγκόσμιας δικτύωσης, με στόχο το σχεδιασμό και την υλοποίηση προγραμμάτων προς το συμφέρον της ομογένειας και η μεταφορά τους ως γνωμοδοτικό και συμβουλευτικό όργανο προς την ελληνική πολιτεία. 
      Το όραμα του Σ.Α.Ε. συνοπτικά συνοψίζεται στα παρακάτω: Να ενώσει και να προβάλλει τον ελληνισμό, ώστε να καταστεί μία σημαντική δύναμη επιρροής ανά τον κόσμο, να υποστηρίξει τις προσπάθειες των Ελλήνων για την κάλυψη των αναγκών τους και να βελτιώσει την οικονομική, κοινωνική και πολιτική τους θέση. Να εμπνεύσει και να προσελκύσει τους φιλέλληνες ανά την υφήλιο. Να συμβάλλει στην περαιτέρω ανάπτυξη και σύσφιξη των σχέσεων των χωρών διαμονής των Αποδήμων και των ομογενών Ελλήνων με την Ελλάδα. 
      Όπως επεσήμανα πριν, τις δύο μέρες που προηγήθηκαν, αλλά και τη σημερινή, είχαμε τη δυνατότητα να ακούσουμε στις αρμόδιες επιτροπές της Βουλής, αλλά και στην Ολομέλεια ζωντανά τους εκπροσώπους του Σ.Α.Ε. -το Προεδρείο του Σ.Α.Ε.- να μας ενημερώνει για τα προβλήματα των απανταχού Ελλήνων, τις προτάσεις τους, τις προοπτικές τους, τα οράματά τους για την καλύτερη δυνατή επανασύνδεσή τους με την «μητέρα-πατρίδα» και την προσφορά τους σ’ αυτή. 
      Παράλληλα, είχαμε τη δυνατότητα να μελετήσουμε και την ιδιαίτερα ενδιαφέρουσα ετήσια έκθεση για το έτος 2007 του Σ.Α.Ε. που φέτος για πρώτη φορά συντάσσεται σε εφαρμογή του σχετικού ν. 3480/2006. 
      Είναι φανερό απ’ όλα τα παραπάνω ότι το Σ.Α.Ε. παρ’ ότι μόλις τώρα εισήλθε στην εφηβική του ηλικία -μια που είναι μόλις δώδεκα χρονών- έχει ξεπεράσει σημαντικά προβλήματα –βεβαίως και έχει ακόμα προβλήματα- αλλά πρέπει να τονίσουμε ότι βρίσκεται σ’ έναν πάρα πολύ καλό δρόμο. 
      Το αρχικό Προεδρείο του Σ.Α.Ε. υπό τον κ. Άντριου Άθενς για έντεκα ολόκληρα χρόνια έκανε πάρα πολύ καλή δουλειά στα υβριδικά βήματα του Συμβουλίου, ενώ και το νέο Προεδρείο του Σ.Α.Ε. υπό τον κ. Ταμβάκη συνεχίζει στους ίδιους ρυθμούς την προσπάθεια για ενίσχυση, για οργάνωση, για κινητοποίηση, για αυτογνωσία σε τελική ανάλυση του απανταχού ελληνισμού. 
      Θα σταθώ για λίγο σε μία επισήμανση που έγινε χθες από τον κ. Ταμβάκη, τον Πρόεδρο του Σ.Α.Ε., στην αρμόδια Επιτροπή Απόδημου Ελληνισμού. Αναφέρθηκε στο ζήτημα της ονομασίας του Συμβουλίου και πρότεινε από Συμβούλιο Απόδημου Ελληνισμού να μετατραπεί η ονομασία στο γενικότερο τίτλο «Συμβούλιο Απανταχού Ελληνισμού». Εκτιμώ ότι είναι μία πάρα πολύ σωστή πρόταση, γιατί πραγματικά στις ημέρες μας δεν μιλάμε πλέον για Απόδημο Ελληνισμό, αλλά για απανταχού Ελληνισμό, μια που υπάρχουν πολλές χώρες όπου έχουμε ελληνισμό τρίτης και τέταρτης γενιάς και σίγουρα όχι πια Απόδημους.
      Σε σχέση με τα επιμέρους προβλήματα του Απόδημου Ελληνισμού, όπως αυτά αναφέρθηκαν ή περιγράφονται στη σχετική ετήσια έκθεση του Σ.Α.Ε. –και αυτά είναι τα φορολογικά, τα θέματα της ασφάλισης, τα θέματα παιδείας και μια σειρά επιμέρους ζητημάτων που απασχολούν τους Έλληνες του εξωτερικού- εκτιμώ –και αυτό είναι το πιο σημαντικό απ’ όλα- ότι από την πλευρά της Κυβέρνησης υπάρχουν τα ευήκοα ώτα των αρμόδιων Υπουργών-Υφυπουργών οι οποίοι είναι διαθέσιμοι για συνεργασία, προκειμένου να αντιμετωπιστούν τα προβλήματα αυτά. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Εξάλλου, στο λίγο χρόνο που μου απομένει, θα ήθελα να σταθώ σε ένα ιδιαίτερα σημαντικό ζήτημα, στο ζήτημα της ψήφου των Αποδήμων Ελλήνων. Νομίζω, λοιπόν, ότι είναι πάρα πολύ σημαντικό αυτό που από πλευράς Κυβέρνησης εκφράστηκε σαν πολιτική βούληση και ξεκίνησε με ένα σχέδιο νόμου το οποίο μπήκε για δημόσια διαβούλευση και έχει γίνει η σχετική διαβούλευση και υπάρχουν και οι σχετικές προτάσεις του Σ.Α.Ε.. Είναι πάρα πολύ θετική η χθεσινή συνάντηση του Σ.Α.Ε. με τον Πρωθυπουργό της χώρας, ο οποίος δεσμεύθηκε ότι μέχρι τα τέλη του 2008 θα έχει γίνει ο σχετικός νόμος για το δικαίωμα ψήφου στους Απόδημους Έλληνες, στους απανταχού Έλληνες, γιατί πιστεύω ότι μ’ αυτόν τον τρόπο θα τους φέρουμε πολύ πιο κοντά στην πατρίδα και θα τους δώσουμε τη δυνατότητα να ενδιαφέρονται πολύ περισσότερο για τα πράγματα της χώρας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Κλείνοντας, αγαπητοί συνάδελφοι, τονίζω και χαιρετίζω αυτήν την πολύ σημαντική ειδική συνεδρίαση της Ολομέλειας της Βουλής για θέματα του απανταχού Ελληνισμού και εύχομαι αυτή η συνεδρίαση, αλλά και γενικότερα η πορεία του Συμβουλίου Απόδημου Ελληνισμού να είναι η απαρχή για ένα καλύτερο μέλλον για τους απανταχού Έλληνες, γιατί όπως είπα και στην εισαγωγή της ομιλίας μου, οι Απόδημοι Έλληνες ήταν, είναι και εξακολουθούν να παραμένουν ο σημαντικότερος διπλωμάτης, ο σημαντικότερος πρεσβευτής της χώρας μας στο εξωτερικό. 
      Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. 
      Κύριε Υφυπουργέ, έχετε το λόγο για δεκαοκτώ λεπτά. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ πολύ, κυρία Πρόεδρε. 
    Κύριοι συνάδελφοι, αρχικά επιτρέψτε μου να χαιρετίσω το Προεδρείο και τους συντονιστές του Σ.Α.Ε. στην πρώτη τους παρουσία στη Βουλή των Ελλήνων, μετά την υποβολή της ετήσιας έκθεσης, που προβλέπεται από το νέο εκτελεστικό νόμο τον οποίο ψηφίσαμε το 2006 για το Σ.Α.Ε..
    Θέλω να εκφράσω την ικανοποίησή μου για τη συζήτηση η οποία γίνεται σήμερα και για τις τοποθετήσεις των συναδέλφων όλων των πτερύγων. Εγώ αντιλαμβάνομαι –είμαι είκοσι χρόνια κοινοβουλευτικός- την ανάγκη να κάνουμε και λίγο αντιπολίτευση, αλλά είναι σημαντικό ότι ακούστηκαν τοποθετήσεις και προτάσεις. 
    Θέλω μόνο να πω στον κ. Μπεγλίτη ότι δεν καταψήφισαν τα κόμματα για συγκεκριμένους λόγους το νομοσχέδιο. Καταψήφισαν, διότι στη χώρα τούτη, δύσκολα η Αντιπολίτευση ψηφίζει ένα νομοσχέδιο της Συμπολίτευσης. 
    Και το λέω αυτό, διότι θέλω να ευχαριστήσω όλα τα κόμματα για τη συμβολή τους στην σύνταξη του νομοσχεδίου και τελικά του σημερινού νόμου για το Σ.Α.Ε. Πάνω απ’ όλα θέλω να ευχαριστήσω τους πρώην συναδέλφους μου, τον κ. Σκανδαλάκη, τον κ. Μαγκριώτη και ιδιαίτερα τον κ. Νιώτη, για τη μεγάλη εμπειρία που μου πέρασαν, ώστε η εμπειρία αυτών των προηγουμένων χρόνων λειτουργίας του Σ.Α.Ε. να μπορέσει να μας κάνει να δώσουμε ένα λειτουργικό νομοσχέδιο και σήμερα ένα πλαίσιο τέτοιο, το οποίο να μπορέσει να οδηγήσει κάποια βήματα στο μέλλον αυτό το όργανο. 
    Θέλω να σας πω ότι είμαι ευτυχής, διότι τουλάχιστον στο διάστημα που εγώ παρακολουθώ το Συμβούλιο Αποδήμου Ελληνισμού απέλειπεν ο κομματισμός από το όργανο αυτό. Και αυτό δεν είναι μόνο λόγω του ότι οι συντονιστές έβγαλαν το καπέλο οποιουδήποτε κόμματος έχουν επιλέξει ως πολίτες και έβαλαν το καπέλο του υπηρέτη του Αποδήμου Ελληνισμού και των εθνικών συμφερόντων. Είναι, όμως, σημαντικό ότι και όλα τα πολιτικά κόμματα, ακόμη και το Κομμουνιστικό Κόμμα, που έχουμε άλλη κοσμοθεωρία όσον αφορά τη δημιουργία αυτών των οργάνων, υπήρξαν θετικά στη συμβολή τους. Απέφυγαν να μετατρέψουμε ένα εθνικό εργαλείο, όπως πιστεύουμε ότι είναι, σ’ ένα χώρο κομματικών αντιπαραθέσεων. 
    Το λέω αυτό, όχι για να πω καλά λόγια. Είναι πολύ σημαντικό. Αν δεν είχαμε αυτού του είδους την ατμόσφαιρα με τις όποιες διαφορετικές απόψεις μας, δεν θα μπορούσαμε σήμερα να πούμε ότι πράγματι το Σ.Α.Ε. προχωράει στο δρόμο της καταξίωσης. 
    Παραλείψεις; Φυσικά έχουν γίνει. Λάθη; Φυσικά και θα έχουν γίνει. Το σημαντικό είναι ότι κανείς μας δεν κάθεται πάνω στα λάθη. Όταν επισημανθούν, τα διορθώνουμε. Κανείς μας δεν αφήνει οι παραλείψεις να είναι πιο σημαντικές από τη δράση και το έργο. 
    Θα κάνω μια μικρή αναφορά στο ΣΥ.ΡΙΖ.Α. όσον αφορά την ψήφο των Αποδήμων. Καλό είναι που ακούσαμε τις απόψεις του, αλλά, εάν τις μελετήσει κάποιος, θα καταλάβει γιατί και στην πρώτη Επιτροπή, στην προηγούμενη Βουλή είχα πει ότι ο Πρωθυπουργός κ. Κώστας Καραμανλής μας έδωσε μια πρώτη ευκαιρία με το προσχέδιο που κατέθεσε ο κ. Παυλόπουλος. Να ζυμωθεί αυτή η ψήφος. 
    Κατ’ αρχάς, να δούμε πώς εννοεί ο καθένας μας την ψήφο των Αποδήμων. Διότι και στην πρώτη συνεδρίαση που κάνουμε στην Επιτροπή απεδείχθη ότι όχι τα κόμματα, αλλά εμείς ως Βουλευτές ο καθένας είχε μια άλλη άποψη για το τι σημαίνει αυτή η ψήφος. Αυτό είναι το ένα. 
    Το δεύτερον είναι πως μπορεί να υλοποιηθεί αυτή η πρόθεση όλων μας για ψήφο των Αποδήμων. Αυτό είναι ένα άλλο πρόβλημα. Υπάρχουν και συνταγματικά και πρακτικά προβλήματα. Άκουσα –ας υποθέσουμε- να γίνονται κατάλογοι τριάντα μέρες πριν. Το σκέφτηκε αυτός που το είπε, ότι τριάντα μέρες πριν θα δηλώνουν στη Ζιμπάμπουε ποιοι Έλληνες θέλουν να ψηφίσουν και ότι είκοσι μέρες πριν θα έχουν τους φακέλους; Το σκέφτηκε ότι είκοσι μία μέρες πριν ανακηρύσσονται υποψήφιοι; 
      Το λέω, διότι υπάρχει μία σειρά πραγματικών προβλημάτων και είμαι βέβαιος ότι μετά από δύο εβδομάδες περίπου που θα συναντηθούν οι εκπρόσωποι της Κυβέρνησης με τους εκπροσώπους των κομμάτων, θα μπορέσουμε να βάλουμε το πλαίσιο πάνω στο οποίο θα προχωρήσουμε στην ψήφο των Αποδήμων και στη συνέχεια πάρα πολύ γρήγορα τεχνοκρατικά να δούμε τα τυχόν προβλήματα και πως αυτά αντιμετωπίζονται.
      Θέλω να πω ότι συμφωνώ απόλυτα με τον κ. Γεωργιάδη. Δεν είναι καμμία παραχώρηση το Σ.Α.Ε.. Δεν κάναμε καμμία παραχώρηση σε κανέναν. Όπως θέλω να πω ότι δεν καλοπιάνουμε και κανέναν. Οι Έλληνες ομογενείς μας έχουν δικαιώματα από την πατρίδα και έχουν και υποχρεώσεις. Εγώ δεν έχω τη λογική του «σας δίνουμε και σας δίνουμε». Τίποτα δεν δίνουμε σε κανέναν. Ό,τι κάνει η ελληνική πολιτεία, είναι υποχρέωσή της να το κάνει και οι υποχρεώσεις είναι αμφίδρομες. Χαίρομαι, διότι το Συμβούλιο Απόδημου Ελληνισμού λειτουργεί με τη λογική αυτή της αμφίδρομης σχέσης. 
      Χαίρομαι διότι έχει περάσει πια στις οργανώσεις μας, ομοσπονδίες, εθνικοτοπικές και άλλες, ότι το Σ.Α.Ε. δεν πάει να αποκαταστήσει κανέναν. Το Σ.Α.Ε. πάει να βοηθήσει, να συντονίσει, να ενισχύσει, να αποτελέσει τον δίαυλο –αν θέλετε- της ελληνικής πολιτείας, της μητέρας πατρίδας και δίαυλο με αμφίδρομη διαδρομή και από την Ελλάδα προς τον απανταχού ‘Έλληνα και από τον απανταχού ‘Έλληνα προς το Εθνικό Κέντρο. Και αυτό το λέω, γιατί το όνομα του Συμβουλίου Αποδήμου Ελληνισμού στην επόμενη αναθεώρηση πρέπει να το δούμε. Διότι έχουμε Έλληνες στη Βόρειο Ήπειρο, έχουμε Έλληνες στην Κωνσταντινούπολη, έχουμε Έλληνες στην Αλεξάνδρεια…
      ΑΣΤΕΡΙΟΣ ΡΟΝΤΟΥΛΗΣ: Στην Ίμβρο, στην Τένεδο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): …στην Ίμβρο, στην Τένεδο, οι οποίοι δεν είναι Απόδημοι, είναι γηγενείς. Έχουμε πολλούς Έλληνες οι οποίοι δεν είναι απόδημοι. 
      Πρέπει λοιπόν να βρούμε τον σωστό ορισμό αυτών των Ελλήνων που είναι απανταχού της γης έξω από την ελληνική επικράτεια. Δεν είναι μία ιδέα δική μου, είναι μία άποψη με την οποία συμφωνούν απ’ ό,τι γνωρίζω οι εκπρόσωποι όλων των κομμάτων.
      Θα ήθελα να πω ότι προσπαθήσαμε τα τελευταία χρόνια να αλλάξουμε τις δομές και τα εργαλεία όσον αφορά τη συνεργασία με το Σ.Α.Ε. και τους Σ.Α.Ε. με τις κοινότητες και τις οργανώσεις και πάνω απ’ όλα να αλλάξουμε νοοτροπία. Χαίρομαι, το λέω ειλικρινώς, γιατί δεν υπήρξε κανένα πρόβλημα στη συνεργασία μας αυτή. Φυσικά μέχρι να βρούμε το βηματισμό κι εμείς ως πολιτεία με το Σ.Α.Ε. και το Σ.Α.Ε. με τις οργανώσεις πέρασε λίγος χρόνος. Αυτό που είναι σημαντικό είναι ότι αποκαταστάθηκε μία αξιοπιστία όλων μας προς όλους και βλέπουμε τα αποτελέσματα αυτής της συνεργασίας και αυτής της καλής διάθεσης. Δεν υπάρχουν αντιπαραθέσεις. Υπάρχουν άλλες απόψεις, αλλά για όνομα του Θεού αν είμαστε μονολιθικοί! 
      Θέλω μόνο να επισημάνω στον κ. Γεωργιάδη, ότι το Σ.Α.Ε. δεν εξέφρασε την κ. Μπακογιάννη. 
      ΚΥΡΙΑΚΟΣ ΒΕΛΟΠΟΥΛΟΣ: Συνέπιπταν οι απόψεις.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το Σ.Α.Ε. υπηρέτησε την εξωτερική πολιτική της ελληνικής πολιτείας. Έχει το δικαίωμα οποιαδήποτε οργάνωση να έχει κάποια άποψη. Οπωσδήποτε. Να την υποβάλει αυτήν την άποψη στην ελληνική πολιτεία. Αλλά αλίμονο αν ήμασταν της λογικής ότι όταν η Κυβέρνηση που εκλέγει ο ελληνικός λαός βρίσκεται σε μία εθνική διαπραγμάτευση, θα υπάρχει οποιοδήποτε όργανο το οποίο να βγει και να λειτουργήσει αντίθετα. Το λέω αυτό, διότι πρέπει να καταλαβαίνουμε ποιος είναι ο ρόλος του καθενός. Και πιστεύω ότι με συναίσθηση της εθνικής ευθύνης έκαναν την κίνηση αυτή, η οποία πρέπει να ξέρετε ότι ενίσχυσε πάρα πολύ την εθνική προσπάθεια διεθνώς, αυτή η παρουσία του Συμβουλίου Αποδήμου Ελληνισμού. 
	Πάμε τώρα στα πιο ουσιαστικά, στα θέματα του πολιτισμού, της παιδείας και της φιλοξενίας. Πριν προχωρήσω -επειδή είπε κάτι ο κ. Μπεγλίτης, αν ήταν χθες στην επιτροπή θα το είχε ακούσει- θα σας πω ότι μετά από πρόταση του συντονιστή Καναδά προχωρήσαμε και από το φθινόπωρο δεν θα υπάρχει περιοδεύων πρόξενος, αλλά θα οριστεί για τις απομακρυσμένες από τα προξενεία μας περιοχές ότι συγκεκριμένες μέρες στο χρόνο θα υπάρχει προξενικό κλιμάκιο, δηλαδή κάθε τρίτο μήνα το πρώτο πενθήμερο θα είναι κλιμάκιο στην τάδε πόλη, Κάθε τέταρτο μήνα από 5 έως 10 θα είναι κλιμάκιο στην τάδε πόλη. Αυτό θα λειτουργήσει πιλοτικά σε δέκα ή δεκαπέντε προξενεία μας από το Σεπτέμβριο ώστε ο Έλληνας ο οποίος ζει σε μία απομακρυσμένη περιοχή του Καναδά ή της Αυστραλίας που δεν έχει κοντά προξενείο να ξέρει ότι από 1 έως 5 Φεβρουαρίου, από 1 έως 5 Μαΐου, από 1 έως 5 Σεπτεμβρίου θα υπάρχει στην πόλη προξενικό κλιμάκιο ώστε να μπορεί να κάνει τα πληρεξούσιά του, τα στρατολογικά του και οτιδήποτε άλλο θέλει.
	Όλα όσα θα σας πω στη συνέχεια δεν ήταν «ξύπνησε ο Υφυπουργός το βράδυ και είδε στον ύπνο του τι πρέπει να γίνει». Είναι μετά από ερεθίσματα τα οποία ήλθαν είτε από το Σ.Α.Ε. είτε από συναδέλφους της Διαρκούς Επιτροπής Αποδήμου Ελληνισμού οι οποίοι επισκέπτονται τις διάφορες κοινότητες σ’ όλον τον κόσμο και γυρνώντας μου μεταφέρουν προβλήματα, παρατηρήσεις και προτάσεις τους. Το λέω αυτό διότι δεν διεκδικώ την πατρότητα όλων αυτών που κάνουμε. Διεκδικώ ένα πράγμα, τη μεγάλη ικανοποίηση από τη συνεργασία που έχω τόσο με τους συναδέλφους μου απ’ όλα τα κόμματα όσο και με το Συμβούλιο Αποδήμου Ελληνισμού και τις οργανώσεις μας.
	Όσον αφορά στην παιδεία, πράγματι το θέμα της παιδείας είναι πολύ σημαντικό. Έγινε δουλειά από τις προηγούμενες κυβερνήσεις σε συνεργασία με το πανεπιστήμιο της Κρήτης όσον αφορά τα βιβλία. Για πάρα πολλά χρόνια τα δίναμε σε παιδιά δεύτερης και τρίτης γενιάς που δεν είχαν ως μητρική γλώσσα την ελληνική –καλώς ή κακώς, αλλά αυτή είναι η πραγματικότητα- για να μάθουν ελληνικά όπως τα παιδιά που όταν είπαν «μπα και μπα, μπαμπά», έμαθαν ελληνικά. Δεν γινόταν. Έτσι ξεκίνησε στην αρχή πιλοτικά η αξιοποίηση αυτής της δουλειάς όπου μιλάμε τα ελληνικά ως ξένη γλώσσα. Ήδη αυτό έχει αρχίσει και προχωρά μετά από την πιλοτική περίοδο σε μεγαλύτερη έκταση.
	Για τους δασκάλους οι παρατηρήσεις σας είναι σωστές. Έχουμε πρόβλημα και με τον αριθμό. Θα σας πω ότι 110.000.000 ευρώ το χρόνο είναι ο προϋπολογισμός του Υπουργείου Παιδείας για τους δασκάλους στο εξωτερικό. Ήδη από φέτος θα ανακοινώσουμε μία νέα πολιτική στο σημείο αυτό ξεκινώντας από τις χώρες της Ρωσίας, της Ουκρανίας και της Γεωργίας. Ξεκινάμε με τριάντα υποτροφίες. Είναι τριάντα διότι στην πενταετία θα έχουν γίνει εκατόν πενήντα και θα παίρνουμε τριάντα παιδιά που έχουν τελειώσει από ελληνικά σχολεία του εξωτερικού, ακόμα και αν είναι η γλώσσα έξω από το πρόγραμμα του σχολείου. Με υποτροφίες θα έρχονται στην Ελλάδα, θα κάνουν τα δύο εξάμηνα ελληνική γλώσσα στο πανεπιστήμιο και στη συνέχεια θα σπουδάζουν στο παιδαγωγικό των ελληνικών πανεπιστημίων και τελειώνοντας θα επιστρέφουν στη νέα τους πατρίδα ως δάσκαλοι της ελληνικής γλώσσας οι οποίοι θα μισθοδοτούνται από το Υπουργείο Παιδείας. 
	Έτσι πετυχαίνουμε να αξιοποιήσουμε τα Ελληνόπουλα αυτά και η μητέρα πατρίδα τους προσφέρει όχι μονάχα την υποτροφία, αλλά και εργασία στη χώρα τους όπου θα γυρίσουν πίσω και θα έχουμε δασκάλους οι οποίοι θα έλθουν εδώ για να σπουδάσουν δάσκαλοι για να μάθουν τα άλλα Ελληνόπουλα ή και άλλα παιδιά της χώρας τους την ελληνική γλώσσα. Αυτό το θεωρώ πάρα πολύ σημαντικό. Παράλληλα θα έχουν και επαφή με τον πολιτισμό και θα είναι πολύ πιο θερμοί υποστηρικτές της αποστολής τους, χωρίς αυτό να περιέχει αιχμή για τους δασκάλους. Φυσικά θα χρειαστούν χρόνια για να μπορέσουμε να προχωρήσουμε στην υποκατάσταση, η οποία δεν θα γίνει ποτέ στο σύνολό της. 
      Μετά έχουμε αποφοίτους Εδρών ελληνικών σπουδών, οι οποίοι παίρνουν πτυχία τέτοια που τους δίνουν το δικαίωμα να διδάξουν. Εκεί ήδη μελετάμε, ξεκινώντας με τη Γεωργία και την Αυστραλία, να μπορούμε να δίνουμε υποτροφίες σε αυτούς τους πτυχιούχους Εδρών ελληνικών σπουδών για να έρχονται εδώ. Μελετάται από το πανεπιστήμιο πόσο διάστημα πρέπει να μείνουν. Λέγεται ότι σε δύο περιόδους, σε δύο χρόνια μπορεί να έχουν ολοκληρώσει, ώστε να επιστρέφουν με το δικαίωμα και την ικανότητα διδαχής της ελληνικής γλώσσας.
      Όλα αυτά που λέω, λίγο-πολύ ακούστηκαν ως προτάσεις για το πώς θα γίνει αυτή η αξιοποίηση και των Ελλήνων, αλλά και των μη Ελλήνων. Στη Γεωργία σας πληροφορώ ότι από την Έδρα των Ελληνικών Σπουδών βγαίνουν Γεωργιανοί και Γεωργιανές, πιο πολλές κοπέλες, οι οποίες μιλάνε καταπληκτικά ελληνικά, που θέλουν να διδάξουν την ελληνική γλώσσα. Πρέπει, λοιπόν, να βρουν το σημείο υποδοχής. Να έρθουν εδώ, να έχουν την επαφή με το Παιδαγωγικό για όσο διάστημα χρειάζεται και να γυρίσουν δάσκαλοι αμειβόμενοι από το ελληνικό Υπουργείο Παιδείας. Το θεωρούμε αυτό πάρα πολύ σημαντικό.
      Ένα άλλο σημαντικό είναι η φιλοξενία των παιδιών και των μεγαλυτέρων. Υπάρχουν τρεις φορείς οι οποίοι κάνουν φιλοξενία σήμερα. Είναι οι δήμοι, οι οποίοι είναι μια συνεργασία μεταξύ του Υπουργείου Εξωτερικών και του Υπουργείου Εσωτερικών, είναι η Οργάνωση της Μαύρης Θάλασσας στη Θεσσαλονίκη και η Ελληνική Γραμματεία Απόδημου Ελληνισμού. Προσπαθήσαμε, ξεκινώντας από πρόπερσι, να έχουμε απολογισμό των δράσεων που δεν υπήρχε παλαιότερα. Φέτος για πρώτη φορά μας κατατέθηκε ο ποιοτικός απολογισμός αυτής της δράσης. Να σας πω ότι στόχος μας είναι να αυξήσουμε την επίσκεψη Ελληνοπαίδων και μεγαλυτέρων Ελλήνων από το εξωτερικό στην Ελλάδα, γιατί αυτή η επαφή με την Ελλάδα τους γυρίζει πίσω πολύ πιο Έλληνες από ό,τι ήταν από τα ακούσματα του πατέρα τους ή του παππού τους ή του προπάππου τους. 
      Και εκεί, όμως, θέλω να πω κάτι. Ακούστηκαν πάρα πολλά πράγματα τα οποία είναι σημαντικά. Είναι αληθή, αλλά όλοι γνωρίζετε ότι είναι εύκολο να μιλάμε, είναι πιο εύκολο να υποσχόμαστε. Αυτό που είναι δύσκολο, είναι να λες κάτι το οποίο να μπορεί να υλοποιηθεί και να υλοποιηθεί σωστά. Εγώ όλες τις παρατηρήσεις που ακούστηκαν, τις έχω σημειώσει και θα δείτε σιγά-σιγά ότι θα μπορέσουμε να προχωρήσουμε σε εκείνα στα οποία συμφωνούμε ή σε εκείνα στα οποία μαζί με το Συμβούλιο Απόδημου Ελληνισμού πιστεύουμε ότι μπορούν να υλοποιηθούν με όφελος για τον Απόδημο Ελληνισμό, με όφελος για το έθνος μας σε τελευταία ανάλυση, διότι δεν είναι θέμα διαχωρισμού Απόδημου Έλληνα και Έλληνα στην Ελλάδα. Πιστεύουμε ότι όλοι μας έχουμε την ίδια αγάπη για την πατρίδα μας, για το λαό μας, όπου και αν βρίσκεται αυτός. 
      Ολοκληρώνοντας, θέλω και πάλι να συγχαρώ τους συντονιστές και το Προεδρείο του Σ.Α.Ε. για την υπεύθυνη και σοβαρή δουλειά την οποία κάνουν και οργανωτικά και από πλευράς δράσεων και θέλω να ευχαριστήσω όλες τις πτέρυγες της Βουλής των Ελλήνων και τους συναδέλφους, οι οποίοι και σήμερα φάνηκε ότι με πολύ θετικό πνεύμα και με στόχο την αποτελεσματικότερη άσκηση πολιτικής που αφορά τον απανταχού Έλληνα θέλησαν να τοποθετηθούν.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υφυπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Νιώτης.
      ΓΡΗΓΟΡΙΟΣ ΝΙΩΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, κύριοι Υπουργοί, είναι πράγματι μια σημαντική μέρα για το ελληνικό Κοινοβούλιο, μια μέρα που είναι αφιερωμένη στην Ολομέλεια για πρώτη φορά στον Απόδημο Ελληνισμό, μια μέρα που τη χρωστάμε στη συναίνεση των κομμάτων, στη συνεργασία τους, στην κοινή πρότασή μας προς τον κύριο Πρόεδρο του ελληνικού Κοινοβουλίου τον κ. Σιούφα ο οποίος απεδέχθη αυτήν την εισήγησή μας και συνέχισε κατ’ αυτόν τον τρόπο και με αυτήν την απόφασή του τη σημαντική προσφορά του ελληνικού Κοινοβουλίου στις υποθέσεις του Απόδημου Ελληνισμού, συνέχεια που οφείλεται και στην προηγούμενη άριστη συμπεριφορά και στήριξη από τον προηγούμενο Πρόεδρο του ελληνικού Κοινοβουλίου κ. Κακλαμάνη, ο οποίος από το 1996 που θεσμοθετήθηκε η Ειδική Μόνιμη Επιτροπή Απόδημου Ελληνισμού έδωσε πραγματικά δείγματα γραφής γι’ αυτήν την προσπάθεια.
      Επιχειρούμε με την φετινή διαδικασία να υποστηρίξουμε το θεσμικό ρόλο του Συμβουλίου Αποδήμου Ελληνισμού, που από το 2001 είναι θεσμός προβλεπόμενος από το Σύνταγμα, είναι καταξιωμένος θεσμός από το 1995 μετά την ίδρυσή του, στηριζόμενος σε ομόφωνη πρόταση και ψήφιση των κομμάτων του ελληνικού Κοινοβουλίου και ευχή του ελληνικού λαού και του απανταχού Ελληνισμού.
      Είναι μια απόπειρα να συνενώσουμε τις δυνάμεις των δεκαεπτά εκατομμυρίων Ελλήνων, όπου γης και σε συνθήκες παγκοσμιοποίησης ο Ελληνισμός και η Ελλάδα να βγούμε ισχυρότεροι σε αυτό το παγκόσμιο γίγνεσθαι, που απαιτεί στρατηγική, σύνθεση, διεθνή δίκτυα και αξιοποίηση των συγκριτικών πλεονεκτημάτων του έθνους μας.
      Ασφαλώς ο Απόδημος Ελληνισμός είναι ένα από τα λίγα αλλά ισχυρά όπλα, τα συγκριτικά πλεονεκτήματα που διαθέτει η χώρα μας. Και το ελληνικό Κοινοβούλιο και η ελληνική πολιτεία έχει την ευθύνη να οργανώσει τη στρατηγική προς μια κατεύθυνση πλήρους αξιοποίησης των σημαντικών ανθρωποδυνάμεων που διαθέτει ο Απόδημος Ελληνισμός, που κορυφώνει την παρουσία του σε περισσότερα από εκατόν σαράντα κράτη στον πλανήτη. Και πρέπει να πούμε ότι είμαστε περήφανοι για τον τρόπο που οι Απόδημοι Έλληνες καταγράφουν την παρουσία τους δυναμική, ολοκληρωμένη, γόνιμη και δημιουργική σε όλα αυτά τα κράτη.
      Καλωσορίζουμε το Συμβούλιο Απόδημου Ελληνισμού και τον Πρόεδρό του κ. Ταμβάκη και τα υπόλοιπα μέλη του Προεδρείου, που συνεχίζουν το σημαντικό έργο, προσφέροντας από τον πολύτιμο χρόνο τους, αναδεικνύοντας την αγάπη και το πάθος που έχουν για τον Ελληνισμό, εκπροσωπώντας άριστα τις τρεις χιλιάδες οργανώσεις του Απόδημου Ελληνισμού.
      Εμείς εδώ, κυρίες και κύριοι συνάδελφοι, τόσο στην Ολομέλεια όσο και στις Επιτροπές που εργαστήκαμε τις δύο προηγούμενες μέρες, ασφαλώς βγαίνουμε πιο εμπλουτισμένοι και πιο ενημερωμένοι από την ποιοτικά άρτια έκθεση που υπέβαλε το Προεδρείο του Σ.Α.Ε. σε εφαρμογή του νέου εκτελεστικού νόμου του Συντάγματος.
      Είναι η πρώτη φορά που η Βουλή των Ελλήνων, η ελληνική πολιτεία, ο αρμόδιος Υπουργός, οι συναρμόδιοι Υπουργοί έχουν ένα ολοκληρωμένο πλαίσιο πάνω στο οποίο μπορούμε να εργαστούμε, ένα πλαίσιο θέσεων, προτάσεων, διεκδικήσεων του Απόδημου Ελληνισμού, συστηματικά καταγεγραμμένων, όχι μέσα από μια τεχνική των απόψεων επιμέρους προσώπων, αλλά μέσα από μια κοσμογονία διεργασιών που οφείλεται στην περιφερειακή, κρατική και παγκόσμια συστηματική οργάνωση των αποδήμων μέσω του Συμβουλίου Αποδήμου Ελληνισμού.
      Ασφαλώς θα πετύχουμε περισσότερα εάν φεύγοντας από εδώ, κλείνοντας αυτό το τριήμερο, έχουμε καταγράψει στην πολιτική μας βούληση, κύριοι Υπουργοί και κυρίες και κύριοι συνάδελφοι, πέντε-δέκα προτεραιότητες πάνω στις οποίες θα πρέπει να απαντήσουμε θετικά προς τον Απόδημο Ελληνισμό.
      Αν θέλουμε να στηρίξουμε την Ελλάδα, αν θέλουμε να στηρίξουμε τους Απόδημους Έλληνες, θα πρέπει βήμα-βήμα εκεί που συμφωνούμε όλοι και εν πάση περιπτώσει, εκεί που η εκάστοτε κυβέρνηση, εν προκειμένω η σημερινή, θεωρεί ότι έχει πειστεί για τις πολιτικές, στρατηγικές και εθνικές προτεραιότητες, θα πρέπει να μην κάνουμε μόνο τη διαδικασία των ακροάσεων, αλλά να δείχνουμε προς τον Απόδημο Ελληνισμό και το Σ.Α.Ε. ότι η συνεργασία μας έδωσε λύση σε μια σειρά από επείγοντα και στρατηγικού χαρακτήρα προβλήματα.
      Μερικές τέτοιες προτάσεις θα καταθέσω, που δεν είναι δικές μου, είναι άθροισμα ή επιλογή από τις καινοτόμες προτάσεις ή τις στρατηγικές επιλογές της φετινής έκθεσης του Συμβουλίου Αποδήμου Ελληνισμού.
      Πρώτα απ’ όλα η σημερινή διαδικασία να κατοχυρωθεί στον Κανονισμό της Βουλής και την επόμενη χρονιά να έχουμε την ίδια ποιότητα συνεργασίας στις Διαρκείς Επιτροπές και να καλύψουμε τις, δυστυχώς, απουσίες ορισμένων Υπουργών. Και αναφέρομαι στον Υπουργό Πολιτισμού, όχι τόσο γιατί θέλω να ασκήσω αντιπολίτευση, αλλά γιατί θέλω να τον καλέσω να είναι πιο κοντά μας, πιο κοντά στον Απόδημο Ελληνισμό. 
      Δεν έχω εξηγήσει –και το δεχόμεθα όλοι- ότι ο συντονιστής Υφυπουργός -εν προκειμένω ο κ. Κασσίμης, με τον οποίο έχουμε πάρα πολύ καλή συνεργασία- δεν μπορεί να καλύψει όλα τα θέματα που απασχολούν τον Απόδημο Ελληνισμό και τα συναρμόδια Υπουργεία, ιδιαίτερα το Υπουργείο Παιδείας, το Υπουργείο Πολιτισμού, το Υπουργείο Οικονομίας, το Υπουργείο Ανάπτυξης, το Υπουργείο Υγείας και το Υπουργείο Απασχόλησης, ιδιαίτερα όμως τα δύο πρώτα, τα Υπουργεία Παιδείας και Πολιτισμού, είναι Υπουργεία πάρα πολύ σημαντικά για την εξέλιξη του Απόδημου Ελληνισμού. Λυπάμαι, λοιπόν, που ο Υπουργός Πολιτισμού δεν αφιέρωσε έστω και μία ώρα, για να ακούσει την ηγεσία του Απόδημου Ελληνισμού. Προφανώς, δεν είναι καλά ενημερωμένος. Ίσως, αισθάνεται ή πιστεύει ότι δεν έχει αρμοδιότητα. 
      Αυτό που έχω να προτείνω, είναι μια ισχυρή γενική γραμματεία, που θα αναβαθμίσει το ρόλο της πραγματικά ως συντονιστικό κέντρο, υπό την ευθύνη του εκάστοτε Υφυπουργού Εξωτερικών, μία γραμματεία με γενικό γραμματέα Αποδήμου Ελληνισμού –ήταν λάθος η κατάργηση- και μία γενική γραμματεία, η οποία να μπορεί να συντονίζει και να συναποφασίζει μαζί με τα συναρμόδια Υπουργεία για τις πολιτικές τους στον τομέα της παιδείας, του πολιτισμού, της ανάπτυξης, των επενδύσεων, της έρευνας και τεχνολογίας κ.λπ..
      Κατά τη γνώμη μου, δεν θα χρειαστεί να φέρουμε περισσότερες δαπάνες στον κρατικό προϋπολογισμό. Εάν καθοριστούν τα κονδύλια που είναι αφιερωμένα για τον Απόδημο Ελληνισμό ανά Υπουργείο, τότε χωρίς να χάνει σε καμμία περίπτωση την αυτονομία του το κάθε Υπουργείο και σε συνεργασία με το συντονιστή Υφυπουργό θα είναι δυνατόν, ακούγοντας και τις εισηγήσεις του Συμβουλίου Απόδημου Ελληνισμού, τις προτάσεις και τις αξιολογήσεις, να κάνουμε πολύ πιο συστηματικά βήματα. 
      Για το θέμα της ψήφου των Αποδήμων, θα ήθελα να πω ότι ο Πρωθυπουργός χθες έδωσε τη σωστή λύση, αλλά με καθυστέρηση δύο ετών. Χρειάστηκαν δύο χρόνια, για να γίνει κατανοητό από την Κυβέρνηση και τον Πρωθυπουργό ότι αυτό το προσχέδιο νόμου, όπως είχε έρθει, δεν έδινε απαντήσεις και δεν προωθούσε τη συναίνεση και τη συμφωνία των κομμάτων. Πρέπει να θεωρήσουμε ως θετικό βήμα αυτή τη χθεσινή ανακοίνωση του κυρίου Πρωθυπουργού, ότι επιτέλους θα υπάρξει διακομματική επιτροπή μαζί με μια ομάδα σοφών, εμπειρογνωμόνων, συνταγματολόγων και πολιτειολόγων, που θα επιχειρήσουν να συνθέσουν τις προτάσεις του Σ.Α.Ε., τις προτάσεις των κομμάτων και την τελική πολιτική επιλογή της Κυβέρνησης, ώστε αυτό να διασφαλίζει τις διακόσιες ψήφους και κυρίως την υπόσχεση, τη δέσμευση, αλλά και την υποχρέωση που έχουμε από το Σύνταγμα να το εφαρμόσουμε. Γιατί μόνοι εμείς έχουμε απομείνει, μέσα στο πλαίσιο των εκατό προηγμένων κρατών του κόσμου, που δεν εφαρμόζουμε αυτήν τη διευκόλυνση της ψήφου των Αποδήμων μας. 
      Κυρίες και κύριοι συνάδελφοι, η Θεσσαλονίκη πρέπει να διατηρηθεί ως συστηματική έδρα, κέντρο όλων των δυνάμεων του Απόδημου Ελληνισμού. Προς αυτήν την κατεύθυνση αναμένουμε και από το Σ.Α.Ε. και από το Υπουργείο να μας φέρουν ένα ολοκληρωμένο πρόγραμμα. 
      Τα δίκτυα, ιδιαίτερα της Νέας Γενιάς, πρέπει να συγκροτηθούν. Κινούνται προς αυτήν την κατεύθυνση το Συμβούλιο Απόδημου Ελληνισμού και το Υπουργείο, όμως δεν πρέπει να χαθεί ο χρόνος και κυρίως πρέπει να επανέλθουμε σε προγράμματα, όπως η «ΕΛΛΗΝΙΑΔΑ», οι Παγκόσμιοι Αθλητικοί και Πολιτιστικοί Αγώνες Νέων Αποδήμων, το παγκόσμιο πρόγραμμα κατασκήνωσης νέων και τα υπόλοιπα προγράμματα φιλοξενίας. Πρέπει να πω ότι χρειάζονται τέτοια δημιουργικά προγράμματα, τα οποία δεν είναι δική μας εφεύρεση, γιατί το ΠΑ.ΣΟ.Κ. υλοποίησε αυτά τα προγράμματα, αν θέλετε, αντιγράφοντας την εμπειρία άλλων κρατών, όπως είναι τα «ΜΑΚΑΜΠΙΑ» ή οι αγώνες «ΚΟΜΕΝΤΜΕΝΤ» των Αρμενίων και πιστεύω ότι ήταν λάθος που η Κυβέρνηση απέχει εδώ και τέσσερα χρόνια από τη διοργάνωσή τους. 
      Επίσης, πρέπει να ενισχύσουμε το πρόγραμμα του δικτύου αιρετών Τοπικής Αυτοδιοίκησης. Τριακόσιοι αιρετοί δημοτικοί σύμβουλοι σε όλα τα μεγάλα κέντρα της Ευρώπης μπορούν να είναι πιο αποφασιστικά κοντά μας. 
      Βέβαια, η αυτοχρηματοδότηση και η ενίσχυση των δράσεων του Σ.Α.Ε. μέσα από το Εθνικό Ταμείο απαιτεί και μία κατά το 20% υποστήριξη από την ελληνική πολιτεία, μέσω του Υπουργείου Οικονομίας και Οικονομικών. 
    Τέλος, κυρίες και κύριοι συνάδελφοι, θέλω να κάνω έκκληση για τη διάσωση του σημαντικότερου έργου ανθρωπισμού και αλληλεγγύης που έχει επιδείξει μέχρι τώρα το σύνολο του Ελληνισμού. Το μεγάλο έργο του Άντριου Άθενς, του πρώην προέδρου του Σ.Α.Ε., αλλά και του ιδίου του Σ.Α.Ε. ότι τα κέντρα υγείας βρίσκονται σε κίνδυνο και χρειάζεται στάση ευθύνης απ’ όλους μας, ώστε και να διατηρηθούν και να επεκταθούν. Ο Πρωθυπουργός έχει υποσχεθεί ήδη ένα κέντρο υγείας ακόμα στη Νότια Ρωσία και πιστεύω ότι είναι κρίμα για ένα πρόγραμμα, πάνω στο οποίο στηρίχτηκε η ανάπτυξη του καλού ανθρωπιστικού ονόματος της Ελλάδας -όπου απαντήσαμε με αλληλεγγύη και ανθρωπισμό στην έκκληση των Ελλήνων της Νέας Σοβιετικής Ενώσεως και της Βορείου Ηπείρου-  να μην έχουμε μία λυτρωτική απάντηση και να στηρίζεται μόνο στην πρωτοβουλία ενός μεγάλου ανθρωπιστή και ιστορικού ηγέτη του Απόδημου Ελληνισμού, του Άντριου Άθενς.
    Κλείνω, κυρία Πρόεδρε, λέγοντας, ότι από το αποτέλεσμα των επιλογών μας θα κριθεί, εάν η μεγάλη προσφορά του Συμβουλίου του Απόδημου Ελληνισμού, η συναίνεση των κομμάτων, θα έχει ως αποτέλεσμα, ένα μεγάλο άλμα προς τα εμπρός, που θα δώσει τη δυνατότητα να είναι πράγματι ο Απόδημος Ελληνισμός η μεγάλη μας προτεραιότητα, αλλά και η αιχμή, δημιουργική και αναπτυξιακή, για τον 21ο αιώνα.
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Νιώτη.
    Να ρωτήσω τους τρεις υπόλοιπους Κοινοβουλευτικούς Εκπροσώπους, εάν έχουν την ευγένεια να δώσουν τη σειρά τους να μιλήσει η Βουλευτής Επικρατείας του ΠΑ.ΣΟ.Κ., κ. Θάλεια Δραγώνα, γιατί πρέπει για πολύ σοβαρό λόγο να φύγει. 
    ΑΣΤΕΡΙΟΣ ΡΟΝΤΟΥΛΗΣ: Με μεγάλη μας χαρά, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
    Η κ. Δραγώνα έχει το λόγο.
    ΘΑΛΕΙΑ ΔΡΑΓΩΝΑ: Ευχαριστώ πολύ, κυρία Πρόεδρε.
    Αφού καλωσορίσω τα μέλη του διοικητικού συμβουλίου του Σ.Α.Ε. που μας ήλθαν από μακριά και να ευχαριστήσω για την έκθεση που κατέθεσαν, θα ήθελα να επικεντρωθώ σε θέματα της εκπαίδευσης του Ελληνισμού της Διασποράς και να κάνω μερικές παρατηρήσεις, με βάση αυτά που συζητήθηκαν στα πλαίσια της Επιτροπής, με αφορμή την έκθεση. Θα κάνω επτά παρατηρήσεις. 
    Παρατήρηση πρώτη. Η μεγάλη πρόκληση για το σχεδιασμό της παιδείας ομογενών είναι η σωστή δοσολογία, ανάμεσα στο τι είναι κοινό με το ελλαδικό κέντρο και τι είναι διαφοροποιημένο και τη σωστή δοσολογία, ανάμεσα στην ενσωμάτωση και τη διατήρηση της ταυτότητας. Ο Ελληνισμός της Διασποράς, δεν είναι ενιαίος, ούτε γεωγραφικά, ούτε κοινωνικοπολιτισμικά. Χρειάζεται καλλιέργεια ενός ελάχιστου κοινού παρανομαστή, μεταξύ των πολλαπλών διασπορικών ταυτοτήτων, έτσι ώστε να διασφαλίζεται μια κάποια επικοινωνία και αλληλεπίδραση μεταξύ τους και με το ελλαδικό κέντρο.
    Παρατήρηση δεύτερη. Το αμιγές ελληνικό σχολείο δεν εξυπηρετεί πια τις ανάγκες των νέων γενεών. Οι λύσεις του μέλλοντος είναι πιο σύνθετες, πιο ενδιαφέρουσες και πιο αποτελεσματικές. Περνάνε μέσα από την καλλιέργεια της διπλής ταυτότητας και την προσπάθεια της ένταξης της γλώσσας και του ελληνικού πολιτισμού στα πλαίσια των σχολικών προγραμμάτων των δημόσιων κατά τόπους σχολείων. Είναι στόχος δύσκολος που χρειάζεται συστηματικές διακρατικές διαπραγματεύσεις. 
    Παρατήρηση τρίτη. Απαραίτητος για την παιδεία του Ελληνισμού της Διασποράς είναι και ο σχεδιασμός έξω από την τυπική εκπαίδευση. Το πρόγραμμα Παιδεία Ομογενών, υπό τον καθηγητή κ. Δαμανάκη, μετράει έντεκα χρόνια. Αυτό σημαίνει διακομματική συναίνεση και πολιτική με συνέχεια. Οι στόχοι της ελληνικής πολιτείας έχουν αποτυπωθεί σε Φ.Ε.Κ. το 2006. Αφετηρία αποτελεί το παγκοσμιοποιημένο, οικονομικό, πολιτικό, πολιτισμικό και γλωσσικό περιβάλλον. Η λογική είναι η αμφίδρομη πολιτισμική συνάντηση, αλληλεπίδραση και αλληλοεμπλουτισμός, ανάμεσα στην Ελλάδα και τις διασπορές, καθώς και στις διασπορές μεταξύ τους. Επιδιώκεται μία διευρυμένη κοινή βάση ελληνικών ταυτοτήτων, ο επαναπροσδιορισμός του ρόλου των απανταχού Ελλήνων στις νέες οικονομικές, πολιτικές, πολιτισμικές συνθήκες και η ανάπτυξη και η προώθηση της ελληνικής γλώσσας. 
    Ο μόνος στόχος δεν είναι άλλος από το μαθητή με το συγκεκριμένο κοινωνικοπολιτισμικό και γλωσσικό του κεφάλαιο. Το υλικό είναι δομημένο σε επίπεδα και όχι ανά τάξη. Αποτείνεται σε ομοεθνείς ελληνόγλωσσους, σε ομοεθνείς χωρίς γνώση της ελληνικής, αλλά και σε αλλοεθνείς αλλόγλωσσους που μαθαίνουν ελληνικά. Ελληνική γλώσσα και πολιτισμός που επεκτείνεται σε όλους όσους επιθυμούν να μετέχουν σε αυτόν. Το δεκαετές αυτό έργο είναι μια πολύ επιτυχημένη προσπάθεια που πρέπει να συνεχιστεί. 
      Παρατήρηση τέταρτη. Το υλικό που παράγεται με την ελληνομάθεια είναι ασφαλώς σημαντικό και το να αποστέλλεται στην ώρα του είναι αυτονόητη υποχρέωση. Ωστόσο, όπως δείχνουν οι διεθνείς παραγωγικές έρευνες το υλικό συμβάλλει στο 20% της αποδοτικότητας των εκπαιδευτικών παρεμβάσεων. Κλειδί είναι ο εκπαιδευτικός. Χρειάζεται συστηματική επιμόρφωση των εκπαιδευτικών που καλούνται να διδάξουν ελληνικά ως ξένη γλώσσα. 
      Είπατε, κύριε Υπουργέ, να φέρουμε παιδιά του Ελληνισμού της Διασποράς και να εκπαιδευτούν εδώ στα παιδαγωγικά τμήματα. Μια τέτοια πρακτική καθόλου δεν εγγυάται ότι οι φοιτητές που τελειώνουν τα παιδαγωγικά τμήματα είναι ικανοί να διδάξουν την ελληνική ως ξένη γλώσσα. Απαιτούνται ειδικές γνώσεις. Χρειάζεται, όμως απαραιτήτως και η αξιοποίηση των ομογενών εκπαιδευτικών. Δεν είναι μόνο η εξοικονόμηση πόρων. Μας το είπατε προχθές και στην επιτροπή. Είναι η αυτενέργεια και η αυτονόμηση των ομογενών και η επανασύνδεσή τους με τον τόπο τους μέσα από πιο ώριμο τρόπο.
      Η σημερινή εκπαιδευτική πραγματικότητα διασφαλίζει τη δυνατότητα παραγωγής εκπαιδευτικών ειδικευμένων στη διδασκαλία της ελληνικής ως ξένης στους τόπους τους. Το ακούσαμε από τον περιφερειακό εκπρόσωπο της Ωκεανίας.
      Πολύ μεγάλη σημασία έχει η συμβολή του Κέντρου Ελληνικής Γλώσσας στην ολοκλήρωση των επιπέδων γλωσσομάθειας για τη διδασκαλία των ελληνικών.
      Παρατήρηση πέμπτη. Αξιοποίηση της ψηφιακής τεχνολογίας για τη διαδικτύωση των Ελλήνων της Διασποράς, τηλεκπαίδευση, αδελφοποίηση σχολείων. Είναι καθολικό αίτημα όλων των εκπροσώπων του Σ.Α.Ε.. Αυτό, δεν σημαίνει ότι παραγνωρίζεται η σημασία της ζωντανής συνάντησης που λειτουργεί κοινωνικοποιητικά.
      Παρατήρηση έκτη. Ακούσαμε από τον Γραμματέα Παιδείας Ομογενών και Διαπολιτισμικής Εκπαίδευσης τον κ. Συρίγο, ότι υπάρχουν ογδόντα οχτώ έδρες ελληνικών σε ξένα πανεπιστημιακά ιδρύματα. Ομολογώ ότι δεν ήξερα ότι είναι τόσο μεγάλος αυτός ο αριθμός. Εξαιρετικής σημασίας η καλή λειτουργία τους για την καλλιέργεια της ελληνικής γλώσσας, λογοτεχνίας και πολιτισμού. 
      Και τελευταία παρατήρηση. Θεωρώ απολύτως απαραίτητη την αντιστοίχηση της εκπαιδευτικής πολιτικής για τον Ελληνισμό της Διασποράς μ’ αυτήν για τους μετανάστες και τις μειονότητες. Όπως επιθυμούμε την διασφάλιση της ελληνικής γλώσσας και ταυτότητας για τους Έλληνες έξω από τα ελληνικά σύνορα, έτσι οφείλουμε να μεριμνούμε για τη διασφάλιση της μητρικής των αλλόγλωσσων εντός της ελληνικής επικράτειας. Δεν είναι δυνατόν να έχουμε δύο μέτρα και δύο σταθμά όσον αφορά το δικαίωμα στη γλώσσα και την πολιτισμική ταυτότητα. 
      Συμπερασματικά, η διατήρηση και εξάπλωση της ελληνικής γλώσσας είναι σημαντικό αντικείμενο διακομματικού σχεδιασμού. Η διδασκαλία της γλώσσας δεν είναι ουδέτερη υπόθεση. Είναι φορέας συγκεκριμένης ιδεολογίας για τις ταυτότητες που σήμερα πια είναι πολύσημες και πολυδιάστατες. Η παιδεία των Ελλήνων της Διασποράς δεύτερης πια, τρίτης ή τέταρτης γενιάς περνά από ένα δρόμο αυτονόμησης και ένταξης στις νέες πατρίδες και επανασύνδεσης όμως, μέσα από πιο ώριμες διαδικασίες με τον τόπο καταγωγής τους. 
      Σας ευχαριστώ πολύ, κυρία Πρόεδρε και σας ευχαριστώ και εσάς κύριοι συνάδελφοι για την παραχώρηση της θέσης.
      (Χειροκροτήματα)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Αντώνιος Σκυλλάκος.
      ΑΝΤΩΝΗΣ ΣΚΥΛΛΑΚΟΣ:  Χαιρετίζω και εγώ την Αντιπροσωπεία του Συμβούλιου Απόδημου Ελληνισμού και τους εύχομαι καλή δύναμη στην προσπάθεια που κάνουν.
      Εμείς, παρακολουθούμε από χρόνια ιδιαίτερα με τον Βουλευτή μας τον Νίκο τον Γκατζή όλη τη δουλειά που γίνεται. Δεν μπορώ, όμως, να πω ότι, παρά τις προσπάθειες που γίνονται, τα βήματα βελτίωσης του ρόλου που θα έπρεπε να παίζει το Σ.Α.Ε., είναι τόσα που θα θέλαμε. Και υπάρχουν εγγενείς αδυναμίες που ξεκινούν από το θεσμικό πλαίσιο που δημιουργήθηκε.
      Εμείς θεωρούμε ότι το κύτταρο, ο βασικός πυρήνας απ’ όλους τους φορείς, τους συλλόγους, τις οργανώσεις Ελλήνων που υπάρχουν στο εξωτερικό, είναι οι κοινότητες και οι ομοσπονδίες. Αυτές ασχολούνται περισσότερο με τα προβλήματα, αυτές διεκδικούν. Η εκπροσώπησή τους, όμως, μέσα στο Σ.Α.Ε. είναι πολύ μικρή.
      Είχε γίνει μια συζήτηση στο παρελθόν και μια υπόσχεση δόθηκε με την προηγούμενη πολιτική ηγεσία, ότι θα έβγαινε ένα προεδρικό διάταγμα που θα ενισχύονταν ο ρόλος των Κοινοτήτων στην εκπροσώπησή τους προς τα πάνω στο Σ.Α.Ε.. Αυτό πάγωσε. 
      Δεύτερον, όσον αφορά τη λειτουργία του. Εάν η λειτουργία δεν είναι καλή, δεν μπορείς να φέρεις και πολλά αποτελέσματα. Όταν γίνονται ελάχιστες, δύο συνεδριάσεις το χρόνο, όταν οι αποστάσεις είναι μεγάλες, όταν ο χαρακτήρας του οργάνου αυτού είναι συντονιστικός και από την άλλη μεριά, κατά την άποψή μας, αυτό το όργανο πρέπει να είναι ένα επιτελείο μάχης, με την έννοια της καθημερινής διεκδίκησης και όχι διακίνησης και καταγραφής των αιτημάτων –γίνεται αυτή η δουλειά- τα αποτελέσματα δεν είναι αυτά που θα επιθυμούσαμε. Διάβασα το βιβλίο που μας δώσατε. Γίνεται αυτή η δουλειά, επαναλαμβάνω. Βλέπω ότι ο τάδε σύλλογος έθεσε το τάδε αίτημα, μικρό αίτημα, μια πλευρά ενός ζητήματος, ο άλλος ένα μεγάλο πρόβλημα. Βλέπω ότι έγινε μία προσπάθεια να συνενωθούν, να κωδικοποιηθούν όλα αυτά, αλλά δεν είναι επαρκές αυτό που γίνεται. Δεν έχει μετατραπεί το Σ.Α.Ε. σ’ έναν φορέα διεκδίκησης και προς τις κυβερνήσεις και τις αρχές στις διάφορες χώρες, αλλά και απέναντι στην ελληνική Κυβέρνηση, οπότε η πίεση που ασκείται και τα αποτελέσματα είναι μικρά. Θα θέλαμε διαφορετική λειτουργία του Σ.Α.Ε., αυτή είναι η δικιά μας άποψη. Τώρα, το ελληνικό κράτος βολεύεται με αυτήν την κατάσταση. Οι κυβερνήσεις βολεύονται, γι’ αυτό και έχουν τέτοιο θεσμικό πλαίσιο, γι’ αυτό γίνονται διάφορες εκδηλώσεις, διάφορες συζητήσεις που λέμε πολύ μεγάλα λόγια, μιλάμε όλοι και φεύγουμε και μετά γίνονται ελάχιστα στην πράξη. 
     Δύο πράγματα να σημειώσω γιατί είναι κριτήρια, αν έχει αποτελέσματα η δουλειά που γίνεται και αν το ελληνικό κράτος ανταποκρίνεται. Ποιος είναι ο προϋπολογισμός της Γενικής Γραμματείας Απόδημου Ελληνισμού; Πρέπει να είναι γύρω στα 15 με 18, άντε 20.000.000 ευρώ. Δεν φτάνουν τα 20.000.000 ευρώ. Τι να πρωτογίνει με αυτά τα χρήματα; Πώς μπορεί δηλαδή να βοηθηθεί ο Απόδημος Ελληνισμός με αυτά τα χρήματα; Και δεν είναι μόνο χρήματα που πάνε στο Σ.Α.Ε., δεν πάνε στο Σ.Α.Ε., πάνε και στις κοινότητες και σε άλλους φορείς.
     Δεύτερον, έχει αυξηθεί ή έχει μειωθεί ο αριθμός των Αποδήμων που συμμετέχουν στις οργανώσεις βάσης, στις κοινότητες και στους άλλους φορείς; Τα στοιχεία λένε ότι είναι πολύ χαμηλό το ποσοστό, είναι 5%, και αν είναι 5%. Υπάρχει, λοιπόν, πολύ μεγάλο πρόβλημα και πολύ περισσότερα χρήματα πρέπει να δίνονται από τις ελληνικές κυβερνήσεις, μεγαλύτερη βοήθεια και να οργανωθεί έτσι ο Απόδημος Ελληνισμός. Η δικιά μας γνώμη είναι ότι πρέπει να αναβαθμιστεί ο ρόλος των κοινοτήτων και των ομοσπονδιών, χωρίς να είμαστε αντίθετοι στο να παίξει το Σ.Α.Ε. πιο αποφασιστικό και πιο αποτελεσματικό ρόλο. Αυτή είναι η λογική μας.
     Έρχομαι σε άλλα δυο ειδικά ζητήματα. Πολλές φορές ακούω ότι «όλα τα κόμματα πρέπει να συναινέσουν». Ξέρετε, εδώ στη Βουλή σε πολλά ζητήματα συμφωνούμε ότι έχουμε προβλήματα, παραδείγματος χάριν στην παιδεία. Στην περιγραφή της κατάστασης συμφωνούμε. Συμφωνούμε ότι η ακρίβεια στην Ελλάδα είναι μεγάλη, δεν συμφωνούμε τι φταίει, ποιες είναι οι αιτίες. Και όταν διαφωνούμε στις αιτίες, έχουμε προτάσεις διαφορετικές το κάθε κόμμα. Δεν είναι εύκολη, λοιπόν, η συναίνεση και δεν είναι εύκολη η συναίνεση και στα εθνικά μας θέματα, γιατί άκουσα κάποιον ομιλητή να λέει «να μας ενημερώνετε». Εμείς πριν από δεκαπέντε χρόνια είχαμε διαφορετική άποψη για τα Σκόπια. Λέγαμε αυτό που λένε σήμερα όλα τα κόμματα, το λέγαμε πριν από δεκαεπτά χρόνια. 
     ΑΣΤΕΡΙΟΣ ΡΟΝΤΟΥΛΗΣ: Όχι όλα! 
     ΚΥΡΙΑΚΟΣ ΒΕΛΟΠΟΥΛΟΣ: Όχι όλα!
     ΑΝΤΩΝΗΣ ΣΚΥΛΛΑΚΟΣ: Εντάξει, δεν υπήρχε...
     ΚΥΡΙΑΚΟΣ ΒΕΛΟΠΟΥΛΟΣ: Θα υπάρχουμε για πολλά χρόνια ακόμα! 
     ΑΝΤΩΝΗΣ ΣΚΥΛΛΑΚΟΣ: Σήμερα, με εξαίρεση τον Λαϊκό Ορθόδοξο Συναγερμό. 
     Θέλω να πω ότι και σε θέματα εξωτερικής πολιτικής υπάρχουν κόμματα στην Ελλάδα που έχουν και συμφωνίες και διαφωνίες. Δεν είναι μία η γραμμή ούτε και στην παιδεία ούτε σε μια σειρά ζητήματα. Αυτό για να μη νομίζετε ότι είναι εύκολη η συναίνεση όλων των κομμάτων στο ελληνικό Κοινοβούλιο και για τα δικά σας προβλήματα και για να συμβάλετε στην εξωτερική πολιτική που δεν είναι ενιαία κάθε φορά, δεν συνταυτίζονται τα κόμματα με την πολιτική της εκάστοτε κυβέρνησης. 
     Και τελειώνω με το εκλογικό σύστημα. Εμείς ήμασταν από τους πιο ισχυρούς αντίπαλους του νομοσχεδίου που είχε φέρει η Κυβέρνηση και αυτό πρέπει να γίνει κατανοητό. Για ποιο λόγο; Διότι οι εκατομμύρια Έλληνες θα μπορούσαν να αυξηθούν, εάν εγγράφονταν στα δημοτολόγια. Πρέπει να ξέρετε ότι όποιος είναι γραμμένος στο δημοτολόγιο ψηφίζει. Όποιος δεν είναι γραμμένος στο δημοτολόγιο, τα παιδιά σας δηλαδή, τα εγγόνια σας, δεύτερη, τρίτη γενιά και λοιπά, άμα δεν είναι γραμμένοι στα δημοτολόγια, δεν έχουν δικαίωμα ψήφου. 
    Οι άλλοι αυτομάτως έχουν δικαίωμα ψήφου. Δηλαδή, η δεύτερη και η τρίτη γενιά μπορεί να έχει περισσότερους ψηφοφόρους, αν είναι δεκαεπτά εκατομμύρια, που δεν πιστεύω ότι είναι. Νομίζω ότι υπερβάλουν όσοι το λένε αυτό. Πάντως, κάποια εκατομμύρια είναι. Αν αυτοί ψηφίσουν, με το παλιό νομοσχέδιο θα μπορούσαν να αλλοιώσουν 	το αποτέλεσμα και να είναι άλλη η θέληση των ψηφοφόρων του εξωτερικού και άλλη η θέληση των ψηφοφόρων του εσωτερικού που υφίστανται τις συνέπειες μιας πολιτικής.
    Δεν θέλω να υποτιμήσω το δικαίωμα της ψήφου. Αυτή ήταν η βασική μας αντίθεση. Τώρα που αποσύρεται και πολύ καλά να καθίσουμε από μηδενική βάση να συζητήσουμε και να συμφωνήσουμε. Εμείς συζητάμε, δεν απορρίπτουμε ένα μικρό αριθμό Βουλευτών που να εκπροσωπούν την ομογένεια, χωρίς να αλλοιώνεται ο βασικός συσχετισμός των πολιτικών δυνάμεων εντός της Ελλάδος. 
    Δεύτερον, θα υπάρξουν συνταγματικά προβλήματα που και εμείς θέλουμε να ξεπεραστούν.
    Ακόμη έχουμε κακή πείρα από την επιστολική ψήφο. Γι’ αυτό δεν ψηφίσαμε το σχετικό άρθρο του Συντάγματος. Η ψηφοφορία με επιστολική ψήφο γινόταν παλαιότερα στους συνεταιρισμούς και σε μια σειρά από εργατικά σωματεία. Μετά την πτώση της χούντας δόθηκε μεγάλη μάχη για να καταργηθεί η επιστολική ψήφος, γιατί δεν παρέχονται πλήρεις εγγυήσεις. Είμαστε όχι απλώς επιφυλακτικοί, αλλά αρνητικοί. Πρέπει να βρούμε άλλους τρόπους για να διευκολύνονται και να ψηφίζουν όλοι. 
    Τέλος, εμείς είμαστε πρόθυμοι και θα πάρουμε μέρος στην όποια συζήτηση θα ανοίξει για το θέμα που έβαλε η Κυβέρνηση για το εκλογικό σύστημα. Το σκεπτόμαστε. Δεν έχουμε καταλήξει. Έχουμε πάρει τις νομοθεσίες των άλλων χωρών της Ευρώπης. Οι περισσότερες χώρες δίνουν δικαίωμα ψήφου, όχι στη δεύτερη και τρίτη γενιά, αλλά λένε για παράδειγμα αυτοί που έφυγαν από την Ελλάδα τα τελευταία δέκα χρόνια. Ιδιαίτερα η Κύπρος που έχει πολλούς ομογενείς έχει ένα περιορισμένο αριθμό χρόνου. Αυτό μας προβληματίζει. Δεν έχουμε κατασταλάξει σε ποια θέση θα καταλήξουμε. Θα πάρουμε μέρος στο διάλογο, στον οποίο θα συμμετέχετε και εσείς.
    Σας ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Βελόπουλος έχει το λόγο.
    ΚΥΡΙΑΚΟΣ ΒΕΛΟΠΟΥΛΟΣ: Να καλωσορίσω τους παρισταμένους. Δεν θεωρώ ότι είναι φιλοξενούμενοι έτσι και αλλιώς. Θεωρώ ότι είναι ένα κομμάτι της ελληνικής Βουλής. Και πρέπει κάποτε αυτό να το κάνουμε πράξη, ώστε να μπορούν να παρεμβαίνουν στα πράγματα.
    Ξέρετε ότι στην Ελλάδα που ζούμε δεν υπάρχει σχεδιασμός ούτε μεσοπρόθεσμος ούτε μακροπρόθεσμος. Από πολλών ετών, από αιώνων θα έλεγα, η Ελλάδα πάντοτε λειτουργούσε εν θερμώ και στο πόδι. Δουλειές του ποδαριού. Εμείς έχουμε μια άλλη αντίληψη ως κόμμα. Πιστεύουμε ότι ο σχεδιασμός μεσοπρόθεσμος και μακροπρόθεσμος πρέπει να γίνουν με συγκεκριμένες προτάσεις. Από μένα δεν θα ακούσετε αυτά  που είπαν οι συνάδελφοι. Θα ακούσετε τελείως διαφορετικά πράγματα. Δηλαδή, τι μπορούμε να κάνουμε από εδώ και πέρα.
    Απευθύνομαι σε σας και όχι στην ελληνική πολιτεία, γιατί  έχω κουραστεί να ακούω όλους μας και τους πολίτες ακόμη να αφήνουν στην ελληνική πολιτεία τα πάντα. Όχι, πρέπει να διεκδικήσετε από την ελληνική πολιτεία αυτό που αξίζει να παραλάβετε. Και αυτό είναι πολύ σημαντικότερο από αυτό που παίρνετε.
    Λέω συγκεκριμένες προτάσεις: Η διασύνδεση Ελλήνων από την ομογένεια μέσω της εκπαιδεύσεως. Αυτό έχει να κάνει με τις διαπροσωπικές σχέσεις σας. Αν δεν διασυνδεθεί όλη η ομογένεια και όχι μόνο της Αμερικής για να αρχίσουμε να καλλιεργούμε τουλάχιστον τις διαπροσωπικές σχέσεις θα έχουμε πρόβλημα, θα αποξενωθούμε. Άρα, η ελληνική πολιτεία πρέπει να δώσει εκείνο το κίνητρο, ώστε να μαζευόμαστε πιο συχνά και όχι μόνο οι κορυφές σας, αλλά άτομα που έρχονται από άλλες περιοχές, χωρίς απαραίτητα να είναι πρόεδροι.
      Δεύτερον, εδώ είναι η ουσία. Προώθηση ταλέντων. Είναι σημαντικό, εσείς οι ίδιοι να βρείτε ποια είναι τα ταλέντα σας, οι ομογενείς, τα μικρά παιδιά που έχουν κάποια πολύ σημαντικά χαρακτηριστικά στοιχεία για να ανέβουν ψηλά, με υποτροφίες, αλλά όχι υποτροφίες στην Ελλάδα, κύριε Υπουργέ. Έχω άλλη άποψη, υποτροφίες στην Αμερική, υποτροφίες στη Ρωσία, υποτροφίες στη Γαλλία, ώστε ναι μεν τα ελληνόπουλα της διασποράς να θριαμβεύσουν εκεί, αλλά και να τους έχουμε εμείς πρεσβευτές στην περιοχή τους. 
      Το να τους φέρουμε στην Ελλάδα και να τους ξαναστείλουμε πίσω, όχι. Γιατί; Σ’ ένα μεγάλο πανεπιστήμιο, ένα παιδί με ταλέντο, με χαρακτηριστικά γνωρίσματα υψηλού επιπέδου κάνει γνωριμίες με άλλα ταλέντα που μπορεί αργότερα να είναι Πρωθυπουργοί ή Πρόεδροι των χωρών αυτών. Άρα, η προσωπική σχέση είναι καλύτερη και εντονότερη. Να, λοιπόν, γιατί μιλάω για υποτροφίες στην περιοχή τους και όχι μόνο στην Ελλάδα. 
      Επίσης, για να κάνουμε lobbies –είναι σημαντικό αυτό- όταν εγώ πηγαίνω σχολείο με κάποιον ο οποίος αργότερα μπορεί να γίνει Πρόεδρος των Ηνωμένων Πολιτειών και είμαι και εγώ ταλέντο και θα είμαι δίπλα του κατά πάσα πιθανότητα, έχω άλλη δυνατότητα παρεμβάσεως σε επίπεδο στρατηγικής. 
      Τρίτον, διεξαγωγή σεμιναρίων από την πολύ μικρή ηλικία μέχρι την πολύ μεγάλη, γιατί είναι η μεσοπρόθεσμη και η μακροπρόθεσμη λύση. Δεν μιλάω σήμερα για εμάς, αλλά για τα παιδιά μας. Τι σεμινάρια; Εθνικής στρατηγικής. Δηλαδή μαζεύουμε τα παιδιά και τα διδάσκουμε για τη Μακεδονία μας, αν θέλετε, για τη Βόρειο Ήπειρο, για τα ελληνοτουρκικά. Τα παιδιά των δεκατεσσάρων, δεκαπέντε, δεκαέξι ετών να ξέρουν από εδώ και πέρα τι θα αντιμετωπίσει σε επίπεδο εξωτερικών κινδύνων η Ελλάδα τα επόμενα έτη. 
      Τα παιδιά σας να είναι οι πρέσβεις μας στη χώρα που βρίσκονται, αλλά να γνωρίζουν. Να ξέρουν, όχι απλά ότι η Μακεδονία είναι Ελλάδα, αυτό μπορεί να το πει οποιοσδήποτε. Να έχουν τεκμήρια, να μπορούν να γνωρίζουν οι μαθητές στο σχολείο ή οι φοιτητές και οι σπουδαστές αργότερα. 
      Αυτό που προβληματίζει εμένα είναι ότι δεν έχετε ενημέρωση σε επίπεδο καναλιών. Το είπα και στον Υπουργό, θα το ξαναπώ ακόμη μια φορά. Η ελληνική τηλεόραση, η κρατική τηλεόραση, ο ελληνικός λαός θα μπορούσε να παίζει ελεύθερα δορυφορικά πλέον -στα αμερικανικά, στα ελληνικά- την ελληνική ιστορία και τον πολιτισμό. 
      Να μοιραστεί αυτή η δυνατότητα ενημερώσεως για την Ελλάδα και την ιστορία της μέσα από την υψηλή τεχνολογία. Διαδίκτυο. Ας κάνουμε δουλειά από το διαδίκτυο. Είναι ό,τι πιο καλό μπορεί να γίνει για την ομογένεια, να μπορούν να μπαίνουν οι ομογενείς μας από την Αργεντινή, την Αυστραλία, την Ιαπωνία, από οπουδήποτε, σε συγκεκριμένες ιστοσελίδες για την ελληνική ιστορία και τον πολιτισμό, αλλά με βάση αυτά που πρέπει να λέμε ως χώρα και ως Ελλάδα και για την εθνική στρατηγική. 
      Αυτά δεν γίνονται, κυρίες και κύριοι συνάδελφοι. Δεν γίνονται. Αυτή είναι η πραγματικότητα. Δεν με ενδιαφέρει τι κάναμε και τι δεν κάναμε. Με ενδιαφέρει τι μπορούμε να κάνουμε και το κόμμα μας λέει τι μπορούμε να κάνουμε. 
      Επίσης, αυτό που θέλω να τονίσω είναι ότι πολύ σημαντικός παράγοντας είναι ο πολιτισμός. Το ξαναλέω, τα παιδιά που έχουν ταλέντο στη μουσική ή σε διάφορα άλλα πολιτισμικά δρώμενα, να τα μαζέψουμε και να είναι οι πρεσβευτές μας για τον πολιτισμό μας παγκοσμίως. Να δώσουμε δηλαδή τη δυνατότητα στα παιδιά της ομογένειας να μπορέσουν να μεταφέρουν τον ελληνικό πολιτισμό στους τόπους που βρίσκονται. 
      Βέβαια, για να σας αποδείξω πόσο σημαντική χώρα είμαστε, κύριοι συνάδελφοι, θα σας πω κάτι πολύ απλό. Η μοναδική πρεσβεία στον κόσμο που αναλογικά έχει τέτοια έκταση σε σχέση με τον πληθυσμό, είναι η δική μας. Είμαστε η μεγαλύτερη χώρα, γιατί έχουμε τη μεγαλύτερη αμερικανική πρεσβεία. Αυτό τα λέει όλα. Η μεγαλύτερη αμερικανική πρεσβεία αναλογικά, σε επίπεδο πληθυσμού και χώρας, είναι στην Ελλάδα. Αυτό σημαίνει ότι είμαστε πολύ σημαντικοί, απλά εμείς δεν το έχουμε καταλάβει, κατά πάσα πιθανότητα δεν το έχουμε αντιληφθεί. Ήρθε η ώρα, λοιπόν, να το αντιληφθούμε. 
      Θα δώσω μερικά ονόματα. Τα λέω στον Υπουργό, ο οποίος λείπει από εδώ, αλλά δεν έχει σημασία…
      ΑΠΟΣΤΟΛΟΣ ΚΑΚΛΑΜΑΝΗΣ: Είμαστε το καλύτερο «οικόπεδο» στην περιοχή. 
      ΚΥΡΙΑΚΟΣ ΒΕΛΟΠΟΥΛΟΣ: Είναι «φιλέτο». Δώσαμε κι άλλο όμως. 
      Θα σας δώσω, λοιπόν, ονόματα τα οποία φαντάζομαι πολλοί από εμάς δεν τα ξέρουν, αλλά τα ξέρετε εσείς: Αργυρός, Κάλαμος, Καπέλας, Κατσιμαρτίδης, Ντιμόν, Γιαννόπουλος, Λεωνσής, Φειδίας, Παπαδάκης, Σπυρόπουλος, Σκλάβος, Πανός, …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΚΥΡΙΑΚΟΣ ΒΕΛΟΠΟΥΛΟΣ:…Παπαδόπουλος, Σύλβια Μάθιους, Πετρόπουλος, Κριστ, Αγγελίδης, Φράγκος, Σπέις…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΚΥΡΙΑΚΟΣ ΒΕΛΟΠΟΥΛΟΣ: Είμαι ο μόνος που με διακόψατε κατευθείαν. 
      ΠΡΟΕΔΡΕΥΟΥΣΑ (Έλσα Παπαδημητρίου): Είστε ο μόνος που έτυχε μεγίστης χάρης. 
      ΚΥΡΙΑΚΟΣ ΒΕΛΟΠΟΥΛΟΣ: Θα ολοκληρώσω, κυρία Πρόεδρε. 
      Είναι ονόματα Ελλήνων που διαπρέπουν στο εξωτερικό. Και ερωτώ: Πότε κλήθηκαν αυτοί στην Ελλάδα από εμάς; Ποτέ. Όλοι αυτοί! Να κάνουμε ένα συνέδριο όλων των επιστημόνων και όλων των πολιτικών. Υπάρχουν και άλλοι στη λίστα, τους οποίους δεν καλέσαμε ποτέ. 
      Θα κλείσω με το εξής: Θεωρώ ότι οι Έλληνες υπάρχουμε παντού. Η ελληνική σκέψη λείπει και κυρίως η ελληνική αίσθηση του πόσο μεγαλειώδης είναι ο ελληνικός πολιτισμός και η ελληνική ιστορία. Μπορούμε να το κάνουμε μαζί, ενωτικά, αλλά θέλει μεσοπρόθεσμο και μακροπρόθεσμο σχεδιασμό. 
      Λίγες από τις προτάσεις που πρόλαβα να καταθέσω είναι αυτές. Υπάρχουν και άλλες τόσες, αρκεί να θέλουμε να τις υλοποιήσουμε. Πολύ φοβούμαι ότι θα έχουμε πάλι δυσκαμψίες. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ. 
      Κυρίες και κύριοι συνάδελφοι, η κ. Άννα Διαμαντοπούλου ζητεί άδεια απουσίας στο εξωτερικό από 5 έως και 11 Ιουνίου. 
      Επίσης ο Βουλευτής Ημαθίας κ. Τσαβδαρίδης ζητεί άδεια απουσίας του στο εξωτερικό, από την Δευτέρα 9 έως και την Παρασκευή 13 Ιουνίου.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ ('Ελσα Παπαδημητρίου): Η Βουλή ενέκρινε τις ζητηθείσες άδειες. 
      Ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης μπορεί να πάρει το λόγο για να συμπληρώσει το δεκάλεπτο, με δώρο ένα λεπτό!
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, προκειμένου να διευκολύνω κάποιους συναδέλφους, ας τρέξει τώρα για δυο-τρία ονόματα ο κατάλογος και στη συνέχεια θα πάρω το λόγο. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ο κ. Αυγενάκης έχει το λόγο. 
      Κύριοι συνάδελφοι, για να διευκολύνουμε τη διαδικασία, το πεντάλεπτο οφείλετε να το χρησιμοποιείτε από τα έδρανα. 
      Ορίστε, κύριε Αυγενάκη, έχετε το λόγο. 
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ και τον κύριο συνάδελφο και την κυρία Πρόεδρο.
      Κύριε Υπουργέ, κυρίες και κύριοι συνάδελφοι, θα ήθελα να εκφράσω τα θερμά μου συγχαρητήρια στο Προεδρείο της Ελληνικής Βουλής για τη σημερινή ειδική ημερήσια διάταξη. Τα συγχαρητήριά μου επίσης στην Επιτροπή Απόδημου Ελληνισμού της Βουλής, αλλά και στο Προεδρείο και στους συντονιστές του Συμβουλίου Απόδημου Ελληνισμού για την εκπόνηση της Ετήσιας Έκθεσης. Αναμφίβολα, η σημερινή συζήτηση επί της Ετήσιας Έκθεσης 2007 του Συμβουλίου Αποδήμου Ελληνισμού αποτελεί μια σημαντική ευκαιρία για να αναλογιστούμε όλοι μας το σημαντικό ρόλο που παίζει η ελληνική ομογένεια για την προώθηση του ελληνικού πολιτισμού και ευκαιρία για να εξετάσουμε τα σημαντικά ζητήματα που την προβληματίζουν καθημερινά. 
      Η παρουσία της Ετήσιας Έκθεσης του Συμβουλίου Αποδήμου Ελληνισμού, που κατατίθεται για πρώτη φορά στην Ελληνική Βουλή, αποτελεί αναμφισβήτητα μια σημαντική πρωτοβουλία για την ενίσχυση του έργου του Σ.Α.Ε.. Στην Ετήσια Έκθεση 2007 του Σ.Α.Ε. παρουσιάζονται σημαντικά και ενδιαφέροντα ζητήματα που αποτελούν έναν χρήσιμο οδηγό για το μέλλον και για την ελληνική Πολιτεία, φυσικά. 
      Συγκεκριμένα, στην Έκθεση διατυπώνεται η κοινή αγωνία όλων των Ελλήνων της Διασποράς για τα θέματα προώθησης της ελληνικής γλώσσας και ενίσχυσης των ελληνικών σχολείων. Τονίζεται η ανάγκη για την ανάπτυξη πολιτιστικών δράσεων σε συνεργασία με φορείς από την Ελλάδα, υπογραμμίζεται η επιθυμία για την ανάπτυξη δικτύων νεολαίας και προώθησης της ενεργού συμμετοχής των νέων, ώστε να υπάρχει συνέχεια του έργου του αποδήμου ελληνισμού, υποστηρίζεται το δικαίωμα του να ψηφίζουν οι απόδημοι Έλληνες στις εθνικές εκλογές, στον τόπο τον οποίο ζουν.
      Κυρίες και κύριοι συνάδελφοι, η χώρα μας έχει άμεσο και αυξημένο ενδιαφέρον για τους Έλληνες της Διασποράς. Σύμφωνα με τα στοιχεία του ΣΑΕ στο σύνολό του ο απόδημος ελληνισμός υπολογίζεται ότι υπερβαίνει τα εφτά εκατομμύρια περίπου. Μάλιστα, οι καταγεγραμμένες οργανώσεις είναι περίπου δυο χιλιάδες οκτακόσιες εβδομήντα εφτά. Η σημερινή μας συζήτηση τονίζει τον κρίσιμο ρόλο που οφείλει να παίζει η Ελληνική Πολιτεία για την αντιμετώπιση των προβλημάτων της ελληνικής Ομογένειας. Ως σήμερα η Ελληνική Κυβέρνηση έχει αναπτύξει σειρά δράσεων για την ενίσχυση της ελληνικής Ομογένειας. Η Κυβέρνηση της Νέας Δημοκρατίας αναγνωρίζει την ανεκτίμητη αξία και την τεράστια σημασία της ύπαρξης μια τόσο  δυναμικής ελληνικής Διασποράς.
      Και το αποδεικνύει έμπρακτα. Ενθαρρύνει τη συμμετοχή της ελληνικής Ομογένειας όχι μόνο ως πρεσβευτών της χώρας μας στο εξωτερικό, αλλά ως ενεργών συμμετόχων στα τεκταινόμενα πίσω στην ιδιαίτερη πατρίδα μας.
      Στο πνεύμα αυτό κινείται η πρωτοβουλία και η δέσμευση του Πρωθυπουργού κ. Κώστα Καραμανλή για την απόκτηση δικαιώματος ψήφου των ομογενών. Στηρίζει τα ελληνικά γράμματα και τη διδασκαλία της ελληνικής γλώσσας. Δημιουργεί νέες Έδρες ελληνικών σπουδών στο εξωτερικό και ενισχύει τις ήδη υπάρχουσες.
      Η εξωτερική μας πολιτική στοχεύει στην ενεργοποίηση και ενδυνάμωση του οικονομικού ελληνισμού και την ενίσχυση των δεσμών με τη γενέτειρά μας, την Ελλάδα. Αναγνωρίζει το γεγονός ότι οι απόδημοι Έλληνες είναι πολύτιμος παράγοντας ισχύος για την Ελλάδα και την υπεράσπιση των εθνικών μας θεμάτων.
      Ενισχύει το Συμβούλιο του Αποδήμου Ελληνισμού με την κατοχύρωση της περιφερειακής αντιπροσώπευσης των ομογενών. Θεσπίζει τα Κέντρα Εξυπηρέτησης Αποδήμων Ελλήνων, τα οποία συνδέουν τις πρεσβείες και τα γενικά Προξενεία με τις δημόσιες Υπηρεσίες της Ελλάδας. Ταυτόχρονα, ενισχύει την ανάπτυξη οικονομικής συνεργασίας μεταξύ των ομογενών επιχειρηματιών και της μητροπολιτικής Ελλάδας, δίνοντας έμφαση, όχι μόνο στην προώθηση των εξαγωγών, αλλά και στην ύπαρξη κοινών επενδυτικών σχεδίων. 
      Κυρίες και κύριοι συνάδελφοι, θα σταθώ για λίγο και στο προσωπικό και μεγάλο ενδιαφέρον που έχω για τα θέματα της Ομογένειας. Αισθάνομαι περήφανος που ανήκω στους εμπνευστές και δημιουργούς της ίδρυσης και λειτουργίας της Παγκρήτιας Νεολαίας και για αρκετά χρόνια Πρόεδρος του Παγκοσμίου Συμβουλίου Κρητικών Νεολαιών. Βασική ιδέα και πρωταρχικός μας στόχος είναι να υπάρχει ένας συνεχής δίαυλος επικοινωνίας με όλους τους νέους κρητικής καταγωγής ανά την υφήλιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου, σας παρακαλώ δύο λεπτά, κυρία Πρόεδρε. 
      Η συμμετοχή μου στο Παγκόσμιο Συμβούλιο Κρητικών Νεολαιών και η διοργάνωση αρκετών παγκοσμίων συναντήσεων ανά τον κόσμο –Αμερική, Καναδά, Αυστραλία, Νέα Ζηλανδία, Κύπρο- αποσκοπούσαν και αποσκοπούν στην περαιτέρω ενδυνάμωση των δεσμών της κρητικής νεολαίας μεταξύ της. 
      Ο σχεδιασμός ίδρυσης και λειτουργίας του διεθνούς χωριού κρητικής νεολαίας στο Δήμου Ζαρού του Νομού Ηρακλείου είναι πλέον ένα γεγονός. Από την προσωπική μου εμπειρία αναγνωρίζω τη μεγάλη σημασία που έχει η ενίσχυση των δικτύων της ελληνικής νεολαίας σε παγκόσμιο επίπεδο.
      Για το λόγο αυτό,  προσωπικά θεωρώ σημαντική τη σύνδεση των νέων με τη μητέρα πατρίδα μέσω των δικτύων νεολαίας, την αξιοποίηση των νέων στελεχών στις κατά τόπους εθνικοτοπικές οργανώσεις, τη δημιουργία σε κάθε περιφέρεια ανά την Ελλάδα γραμματείας πληροφόρησης και εξυπηρέτησης των ομογενών για θέματα που τους αφορούν, ιδιοκτησιακά, φορολογικά, ασφαλιστικά ή ακόμα γι’ αυτούς τους ομογενείς που επιθυμούν να επενδύσουν στη χώρα μας, την ενδυνάμωση των προγραμμάτων ανταλλαγής νέων και την ενίσχυση της λειτουργίας, καθώς και ίδρυση νέων ελληνικών πανεπιστημιακών εδρών με χρηματοδότηση από οικονομικά ισχυρούς Έλληνες της Διασποράς και αυτός μπορεί να είναι ένας βασικός στόχος του Σ.Α.Ε., που επιθυμούν να συνδράμουν στους νέους της ομογένειας τρίτης γενιάς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό σας παρακαλώ. 
      Θεωρώ, επίσης, σημαντική την προώθηση της αδελφοποίησης σχολείων της ομογένειας και ενίσχυση με σχολεία της χώρας μας και την ενίσχυση της διδασκαλίας της ελληνικής γλώσσας, τη δημιουργία κινήτρων για τους Έλληνες ερευνητές και πανεπιστημιακούς του εξωτερικού ή για την επιστροφή τους στη χώρα μας, προσπάθεια που ήδη ξεκίνησε με το νέο θεσμικό πλαίσιο για την έρευνα και την τεχνολογία που ψηφίσαμε λίγες εβδομάδες πριν, την αξιοποίηση των ήδη επαναπατρισμένων νέων και την υποστήριξή τους για την ανάπτυξη επιχειρηματικών δράσεων.
      Κυρίες και κύριοι, σήμερα ο απόδημος ελληνισμός αντιμετωπίζει μεγάλες προκλήσεις. Σήμερα, μας δίνεται η ευκαιρία να προβληματιστούμε πάνω στην ανάδειξη των ζητημάτων που απασχολούν τον οικουμενικό ελληνισμό, να δούμε προσεκτικά τις προτάσεις λύσεων που περιέχονται στην ετήσια έκθεση και να αναλάβουμε δράση.
      Κυρίες και κύριοι συνάδελφοι, βασική αρχή όλων των προσπαθειών μας είναι μια ολοκληρωμένη πολιτική για την ενίσχυση των δεσμών των Ελλήνων της διασποράς με τη μητέρα πατρίδα. Η Κυβέρνηση είναι παρούσα και ακούει όλα αυτά τα ζητήματα. Όλοι μας οφείλουμε να ενώσουμε τις δυνάμεις μας προς όφελος του Αποδήμου Ελληνισμού και κατ’ επέκταση όλου του ελληνισμού. Κοινός μας στόχος: να διατηρήσουμε ζωντανό το ελληνικό πνεύμα και τις αξίες του ελληνισμού. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, εγώ θεωρώ ότι είναι θετικό το ότι συζητούμε στη Βουλή των Ελλήνων την ετήσια έκθεση του Σ.Α.Ε.. Με την ευκαιρία, καλωσορίζω και απ’ αυτό το έδρανο –το έκανα και χθες στην επιτροπή- το Διοικητικό Συμβούλιο του Συμβουλίου Αποδήμου Ελληνισμού και τους συγχαίρω για το έργο που επιτελούν.
      Με την ευκαιρία, επίσης, θέλω να απευθύνω ένα θερμό χαιρετισμό στους Έλληνες, όπου γης. Είμαστε υπερήφανοι γι’ αυτούς και πραγματικά, δεν ξεχνάμε ότι οι απόδημοι Έλληνες κρατούν άσβεστη τη φλόγα της αγάπης τους προς την πατρίδα και τη μεταλαμπαδεύουν στις νεότερες γενιές και αυτό αποτελεί τη μεγάλη δύναμη του ελληνισμού –κατά τη δική μου άποψη- στο ταξίδι μας στη νέα εποχή. Γιατί πράγματι, ένα ταξίδι κάνει ο κόσμος στη νέα εποχή.
      Άκουσα προηγουμένως μια παρατήρηση του κ. Νιώτη πάνω στα θέματα πολιτισμού και την απουσία του Υπουργού Πολιτισμού. Το θεωρώ κρίμα, γιατί πραγματικά η μεγάλη συνεισφορά του ελληνισμού στον κόσμο αφορά στον παγκόσμιο πολιτισμό. Πιστεύω ότι το ισχυρότερο διαβατήριό μας –είτε ζούμε στην Ελλάδα είτε σε άλλες χώρες- ως Έλληνες είναι η πολιτιστική μας ταυτότητα. Αυτό είναι το αξιακό διαβατήριό μας στο σημερινό ταξίδι στους γαλαξίες της τεχνολογίας, στους ωκεανούς της παγκοσμιοποίησης. 
      Πέραν των όσων είπα χθες –γιατί τοποθετήθηκα, κυρία Πρόεδρε, στη συνεδρίαση των επιτροπών- επανέρχομαι στην Ολομέλεια σε ορισμένα ζητήματα που τα θεωρώ ως προτεραιότητες. 
      Κατ’ αρχήν, όλοι συμφωνούμε ότι είναι ανάγκη να αναβαθμιστεί και να ενδυναμωθεί η σχέση Ελλάδας-αποδήμων. Αν θέλετε να το πω από πλευράς δικής μας, να βελτιωθεί η  μέριμνα του κράτους για τους απόδημους, που είναι άλλωστε και συνταγματική επιταγή. Το προσδιορίζει το ίδιο το Σύνταγμά μας.
      Αυτό, φυσικά, περνά μέσα από αναβαθμισμένη λειτουργία του Συμβουλίου Απόδημου Ελληνισμού. Μάλιστα, άκουσα και χθες μια πρόταση ότι σκέφτεστε να μετονομαστεί. Δεν είναι εκεί το θέμα, αλλά στην αποδοτική λειτουργία. Στο Σ.Α.Ε. εκφράζονται, όπως προσδιορίζει και το άρθρο 108 του Συντάγματος, οργανωμένα όλες οι δυνάμεις του απανταχού ελληνισμού. 
      Πιστεύω, κύριε Πρόεδρε –και αναφέρομαι στον Πρόεδρο του Σ.Α.Ε.- όπως είπα και χθες ότι καλό θα ήταν να γίνει μια αξιολόγηση από την πορεία εφαρμογής του ν. 3480/2006, σε σχέση ιδιαίτερα με τους στόχους που είχαν τεθεί για το Σ.Α.Ε., όσον αφορά την αντιπροσωπευτικότητα, την αυτοδυναμία και την αποτελεσματικότητα του Συμβουλίου, ώστε αν χρειαστεί η Βουλή των Ελλήνων να προχωρήσει σε αλλαγές και βελτιωτικές. 
      Όσον αφορά εμάς, το ΠΑ.ΣΟ.Κ., από την ίδρυσή μας είχαμε ως υψηλή προτεραιότητα τα θέματα των αποδήμων. Είναι σταθερή επιδίωξή μας η σχεδιασμένη αξιοποίηση αυτής της μεγάλης δύναμης των αποδήμων προς το συμφέρον των ίδιων των ομογενών, του Ελληνισμού γενικότερα και του παγκόσμιου πολιτισμού. Αναφέρθηκα πριν στην προσφορά μας στον παγκόσμιο πολιτισμό. 
      Στην έκθεση παρουσιάζονται οι προτάσεις του Συμβουλίου Απόδημου Ελληνισμού προς την ελληνική πολιτεία. Γιατί μην ξεχνάμε άλλωστε ότι το Συμβούλιο Απόδημου Ελληνισμού λειτουργεί ως αρμός σύνδεσης ομογένειας και κράτους. Δεν έχω το χρόνο να αναφερθώ σε όλες τις προτάσεις. Για τα θέματα άλλωστε υγείας, ιατροφαρμακευτικής περίθαλψης και τα ομογενειακά χωριά όπως το Αρκαδικό, τοποθετήθηκα χθες στην Επιτροπή, με συγκεκριμένες επισημάνσεις.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Περιορίζομαι λοιπόν σε κάποιες νέες επισημάνσεις και με αυτές τελειώνω σε ενάμισι λεπτό, κυρία Πρόεδρε.
      Πρώτον, για μένα αποδοτική λειτουργία του Συμβουλίου Απόδημου Ελληνισμού σημαίνει οικονομικά μέσα. Άρα, είναι θέμα ευθύνης του κράτους η επαρκής του χρηματοδότηση. Δηλαδή, το κράτος, που όπως προείπα, κατά το Σύνταγμα –διαβάζω επί λέξει- «μεριμνά για τη ζωή του απόδημου Ελληνισμού». Έχει χρέος έτσι ορίζει το σχετικό άρθρο του Συντάγματος. Χρειάζεται επαρκής χρηματοδότηση έτσι ώστε να αποδώσει το Συμβούλιο Απόδημου Ελληνισμού, δηλαδή μ’ άλλα λόγια να βάλει το κράτος το χέρι στην τσέπη του.
      Δεύτερο θέμα. Άκουσα και εδώ και μπορούμε να το κάνουμε και όλοι, ακόμα και εμείς οι Βουλευτές, έναν πλειστηριασμό προτάσεων, από τις «υποτροφίες» μέχρι για «παν το επιστητό». Όμως, εγώ πιστεύω ότι η επίλυση των θεμάτων δεν είναι απλά θέμα «κολοκυθιάς», «να κάνουμε τόσα, πόσα να κάνουμε», ούτε καν θέμα βούλησης, που εγώ θεωρώ δεδομένη. Είναι θέμα σχεδίου, συντονισμού και μέσων υλοποίησης. Επομένως, θα έπρεπε να υπάρχει για μένα, για να δουλέψουμε αποδοτικά, τεχνοκρατική τεκμηρίωση προτάσεων και λύσεων σε μόνιμη βάση. Χρειάζεται, ενδεχομένως, μία σχετική επιτροπή.
      Τρίτον, η υλοποίηση επίσης των δραστηριοτήτων προϋποθέτει σχέδιο δράσης, παρακολούθηση και έλεγχο. Δεν γίνεται κανένα σχέδιο δράσης χωρίς μετρήσιμους στόχους και έλεγχο. Και ξέρουμε πώς δουλεύουμε συνήθως οι Έλληνες. Άρα, για μένα χρειάζεται και εδώ να έχουμε σε κάθε σχέδιο δράσης αντίστοιχη διαδικασία follow up, παρακολούθησης, για να ξέρουμε πού βρισκόμαστε.
      Και τελειώνω λέγοντας ότι παρ’ όλο που οι ανάγκες –και φαίνεται από την έκθεση- και οι συνθήκες του απόδημου Ελληνισμού διαφέρουν από περιφέρεια σε περιφέρεια –χθες μάλιστα νομίζω ο εκπρόσωπος της Αφρικής είπε και το επίσης σωστό, ότι και εντός των περιφερειών υπάρχουν μεγάλες διαφορές- υπάρχει κοινός παρονομαστής πάντα στους άξονες δράσης, που είναι, όπως αναφέρονται και στην έκθεση, η βελτίωση της επικοινωνίας, τα θέματα της ελληνικής γλώσσας και παιδείας, του πολιτισμού και ιδιαίτερα τα θέματα της νεολαίας. Εγώ καταγράφω επίσης –και το άκουσα και χθες από τους εκπροσώπους των περιφερειών- και τα θέματα των δικτύων.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε  Γείτονα, ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, ανακεφαλαιώνοντας, συνυπογράφω τις απόψεις που ακούστηκαν από τους εκπροσώπους των περιφερειών χθες στην Επιτροπή και ιδιαίτερα αυτές για ενότητα, καλύτερη επικοινωνία, αποτελεσματικότερες λύσεις και ανάγκη έμφασης στα θέματα της δικτύωσης της νεολαίας, γιατί αυτή είναι και το μέλλον μας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Σολδάτος.
      Θυμίζω ότι είναι πεντάλεπτο οι τοποθετήσεις.
      ΘΕΟΔΩΡΟΣ ΣΟΛΔΑΤΟΣ: Κυρία Πρόεδρε, αγαπητοί εκπρόσωποι του Ελληνισμού της Διασποράς, θέλω να αναφερθώ σε δύο-τρία ζητήματα που δεν είχα χθες την ευκαιρία να εκθέσω στην αρμόδια Επιτροπή, στην οποία ανήκω και η οποία συνεδρίασε με θέματα του απόδημου Ελληνισμού. Χθες είχαμε την Επιτροπή Κοινωνικών Υποθέσεων. Εκεί μου δόθηκε η ευκαιρία να αναφερθώ σε θέματα υγείας, πρόνοιας, δηλαδή κοινωνικής αλληλεγγύης, ασφάλισης κ.λπ. 
      Νιώθω την ανάγκη, πριν τα θίξω αυτά να επαναλάβω, ότι ο Ελληνισμός της Μητρόπολης είναι χρεωμένος στον Ελληνισμό της Διασποράς, που ήταν πάντα παρών σε ζητήματα εθνικά, ήταν πάντα παρών και συμμετείχε στην οικονομική διαδικασία, ανεξαρτήτως του χαρτοφυλακίου του. Είτε ήταν πλούσιοι είτε ήταν φτωχοί, οι Έλληνες της Διασποράς τα πρώτα χρόνια της μετανάστευσης, αλλά και αργότερα, τις επενδύσεις τους ή τις οικονομίες τους, κατ’ αρχήν τις κατέθεταν στη μητρόπολη, στην πατρίδα.
      Υπ’ αυτή την έννοια, λοιπόν, θεωρώ ότι το χρέος αυτό είναι τεράστιο και όσες προσπάθειες και να γίνουν από τη μητρόπολη, είναι εξαιρετικά δύσκολο να αποσβεστεί.
      Κυρίες και κύριοι συνάδελφοι, θίχτηκε από πολλούς και όλους μάς απασχολεί το θέμα της ελληνικής εκπαίδευσης και παιδείας γενικότερα, των Ελλήνων της Διασποράς, του απανταχού Ελληνισμού. Επειδή έχω διατελέσει και διδασκόμενος, ως μετανάστης στο παρελθόν, με οικογένεια η οποία είχε ιστορία μεταναστευτική, αλλά επειδή έχω διατελέσει και διδάσκων στα σχολεία του Απόδημου Ελληνισμού, επιτρέψτε μου πολύ σύντομα να καταθέσω την εξής άποψη.
      Η εποχή των «κρυφών σχολειών» της Ομογένειας έχει περάσει, η εποχή, δηλαδή, που οι κοινότητες, οι ενορίες, μάζευαν τα παιδιά των Ελλήνων και τους μάθαιναν τα ελληνικά γράμματα, την ελληνική ιστορία, τον ελληνικό πολιτισμό. Έχουμε περάσει σε τρίτη και τέταρτη γενιά αποδήμων Ελλήνων και εκεί, τα πράγματα είναι αρκετά πιο απαιτητικά. Επιτρέψτε μου να ισχυριστώ ότι δεν είμαι καθόλου βέβαιος ότι οι Έλληνες δάσκαλοι, οι οποίοι ξεκινάνε από την πατρίδα, είναι οι πλέον κατάλληλοι, τουλάχιστον σε περιοχές που έχουμε τρίτη και τέταρτη γενιά Ελλήνων, για να αναλάβουν τη διδασκαλία.
      Η ομογένεια έχει βγάλει δάσκαλους ελληνικών, έχει βγάλει εξαιρετικούς εκπαιδευτικούς, οι οποίοι νομίζω πως πρέπει να αξιοποιηθούν. Ασφαλώς εκεί, όπου υπάρχει πρώτη ή δεύτερη γενιά ελλήνων, μπορούμε να συνεχίσουμε με την ίδια διαδικασία, η οποία ήταν εξαιρετικώς αποτελεσματική στο παρελθόν, στις υπόλοιπες περιοχές, αλλά πρέπει να δούμε το ζήτημα ξεχωριστά. Συμμερίζομαι, λοιπόν, μερικώς την άποψη που κατέθεσε η κ. Δραγώνα, κατά την τοποθέτησή της νωρίτερα.
      Ένα δεύτερο, πολύ σημαντικό κομμάτι, κατά την άποψή μου, είναι τα Κέντρα Ελληνικών Σπουδών, τα Προγράμματα Ελληνικών Σπουδών και κυρίως, οι έδρες ελληνικών σπουδών στην Ομογένεια. Πέρα από το γεγονός ότι οι συγκεκριμένοι οργανισμοί είναι η αιχμή του δόρατος ή οι αιχμές των δοράτων της διαδικασίας, δια της οποίας ο ελληνισμός μπορεί να προκαλέσει έμπνευση και διείσδυση σε χώρες και σε πολίτες των χωρών, ανά τον κόσμο, νομίζω ότι μπορεί να επιτελέσει κι ένα εξαιρετικά σοβαρό έργο.
      Θέμα της τελευταίας δεκαετίας, αλλά και θέμα επικαιρότητας, για παράδειγμα, είναι το Μακεδονικό ζήτημα. Ανεξαρτήτως της εξελίξεως, του ποια θα είναι η απόφαση, ποια θα είναι η ονομασία με την οποία στο μέλλον θα χαρακτηρίζεται το κρατίδιο των Σκοπίων, ανεξάρτητα με το πώς οι ίδιοι επιθυμούν να αυτοαποκαλούνται, ανεξαρτήτως με το τι θα πετύχουμε εμείς, ως εξωτερική πολιτική αναφορικά με το όνομα, υπάρχει μια εξαιρετικά σημαντική παράμετρος. Σε λίγα χρόνια ο ιστορικός, αλλά και ο ερευνητής και ο επιστήμονας θα τρέχει στις βιβλιοθήκες για να ψάχνει αποδείξεις, να ψάχνει τεκμήρια, να ψάχνει αναφορές, οι οποίες θα αναφέρονται στο συγκεκριμένο ζήτημα.
      Τα πανεπιστήμια, του εξωτερικού, λοιπόν, οι ελληνικές έδρες, μπορούν, αφού υπάρχουν τα επιστημονικά στοιχεία, αφού υπάρχουν τα επιστημονικά τεκμήρια, να επενδύσουν σε αυτή την προσπάθεια και σε συνεργασία, ενδεχομένως, με τις έδρες ιστορικών σπουδών, να επιβεβαιώσουν, να τεκμηριώσουν απολύτως ένα ζήτημα που θα το βρούμε μπροστά μας μετά από δέκα, είκοσι ή τριάντα χρόνια, του τι εστί Μακεδονία. Και επειδή υπάρχει η επιχειρηματολογία, νομίζω ότι δι’ αυτής της διαδικασίας μπορεί να αναπτυχθεί αυτή η προοπτική.
      Τελειώνοντας και αναφορικά με την ψήφο των αποδήμων, θέλω να καταθέσω την ικανοποίησή μου, την ευαρέσκειά μου για το γεγονός ότι και οι συνάδελφοι των υπολοίπων κομμάτων καλωσορίζουν τη χθεσινή δήλωση του Πρωθυπουργού και ξεκινάμε ξανά σε μια βάση, η οποία νομίζω ότι θα μπορούσε να είναι παραγωγική ως προς το αποτέλεσμα και να συμμεριστώ την άποψη που διατυπώθηκε από την ελληνοαμερικανική κοινότητα στο τελευταίο συνέδριο του Συμβουλίου Απόδημου Ελληνισμού στις Ηνωμένες Πολιτείες, αλλά και κάποιων άλλων Σ.Α.Ε., για την ανησυχία που υπάρχει, εξαιτίας του ενδεχόμενου να υπάρχουν αντιπαραθέσεις στις κοινότητες του εξωτερικού, με βάση αυτό το ζήτημα.
      Περιορίζομαι σε αυτό. Νομίζω πως θα μου δοθεί η ευκαιρία στο μέλλον να καταθέσω και την αντίληψή μου και την πρότασή μου σχετικά με αυτό το πολύ σοβαρό ζήτημα.
      Σας ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Επιτρέψτε μου και από την πλευρά μου, με την ιδιότητα του Κοινοβουλευτικού Εκπροσώπου της Νέας Δημοκρατίας, να εκφράσω την πολύ θετική στάση όλων των συναδέλφων μελών της Κοινοβουλευτικής μας Ομάδας για τη σημερινή συνεδρίαση. Τα συγχαρητήρια αξίζουν στο Προεδρείο της Βουλής και προσωπικά στον Πρόεδρο, τον κ. Δημήτρη Σιούφα και βεβαίως, αξίζουν πολλά συγχαρητήρια για την εξαιρετική δουλειά που γίνεται από την Επιτροπή Αποδήμου Ελληνισμού, με επικεφαλής τον πρώην Υπουργό, τον συνάδελφο  κ. Τσιαρτσώνη.
    Θα αδικούσαμε την πραγματικότητα, εάν δεν αποδίδαμε τα οφειλόμενα συγχαρητήρια και στον Υφυπουργό Εξωτερικών, αρμόδιο για θέμα Απόδημου Ελληνισμού κ. Κασσίμη, ένα συνάδελφο με μακρά κοινοβουλευτική πείρα, ο οποίος δείχνει, πραγματικά, ότι έχει πάρει στα σοβαρά την υπόθεση του αποδήμου ελληνισμού και κοιτάει να την υπηρετήσει στο μέγιστο δυνατό βαθμό.
    Κύριε Ταμβάκη, κυρίες και κύριοι μέλη του Συντονιστικού Συμβουλίου του Συμβουλίου Αποδήμου Ελληνισμού, είναι ιδιαίτερη χαρά και τιμή που παρίστασθε σήμερα στο Εθνικό Κοινοβούλιο. Μπορεί να ακούτε πολλά για τον πολιτικό κόσμο της χώρας και δεν είμαστε από εκείνους που θα σας πουν ότι το πολιτικό σύστημα δεν έχει προβλήματα. Βεβαίως, έχει προβλήματα και πολλά πράγματα πρέπει να διορθωθούν. Αλλά θα αδικούσε κανείς τον πολιτικό κόσμο της χώρας, από τη μια πτέρυγα του Εθνικού Κοινοβουλίου μέχρι την άλλη, αν έλεγε ότι σ’ αυτήν την  Αίθουσα, το σύνολο του πολιτικού κόσμου δεν σκέπτεται και δεν φροντίζει για τον Απόδημο Ελληνισμό.
    Γνωρίζουμε ότι είμαστε ένα Έθνος Διασποράς και όλοι, άλλος λίγο, άλλος πολύ, στην οικογένειά του, στο σπίτι του, έχουμε ζήσει τα ζητήματα και τις υποθέσεις, τις χαρές και τις λύπες της μετανάστευσης. Συμβαίνει κι εγώ να προέρχομαι από δύο περιοχές της Ελλάδας από τους δύο γονείς μου, την Αρκαδία και την Ευρυτανία, από τις οποίες ξεκίνησε ένα τεράστιο μεταναστευτικό ρεύμα από τα τέλη του 19ου αιώνος και τις αρχές του 20ου, κυρίως προς τις Ηνωμένες Πολιτείες και στη συνέχεια προς άλλες πλευρές και περιοχές του κόσμου.
    Σήμερα, αν μέσα στα όρια του Ελληνικού Κράτους και της ελληνικής επικράτειας βρίσκονται περίπου έντεκα εκατομμύρια Έλληνες και Ελληνίδες, υπάρχουν περίπου άλλοι τόσοι –δεν έχει σημασία αν είναι επτά ή δέκα εκατομμύρια- εκτός των ελληνικών συνόρων.
    Εμείς αισθανόμαστε ότι το Εθνικό Κοινοβούλιο, ο πολιτικός κόσμος της χώρας, έχουμε τις ίδιες ευθύνες, ίσως και μεγαλύτερες απέναντί σας. Έχουν γίνει αρκετά, για να μην αδικούμε. Έχουμε, όμως, πολύ δρόμο μπροστά μας και ο δρόμος αυτός είναι ανηφορικός.
    Όλες οι πτέρυγες της Βουλής θεωρώ ότι θα εγκύψουμε πάνω στο θέμα, μετά τη γενναία πρωτοβουλία του Προέδρου της Νέας Δημοκρατίας και Πρωθυπουργού Κώστα Καραμανλή, να συζητήσουμε πάλι από μηδενική βάση το θέμα της ψήφου των ομογενών. Προσέξτε, όμως. Σε καμμία περίπτωση δεν πρέπει αυτό το ζήτημα, που αποτελεί μια καλή προοπτική περαιτέρω ουσιαστικής σύνδεσης του Αποδήμου Ελληνισμού με το εθνικό κέντρο, να μας οδηγήσει σε υπερβολές, σε ακρότητες που θα επιτρέψουν στον παραγοντισμό, στο μικροκομματισμό και στη μικροπολιτική να υπεισέλθουν μεταξύ μας, μεταξύ σας.
    Επιπλέον, όλα αυτά είναι θετικά, είναι ουσιαστικά, αλλά κατ’ εμέ είναι εργαλειακά. Είναι θεσμικά εργαλεία, για να δουλέψουμε καλύτερα και να υπηρετήσουμε τον κοινό μας στόχο: Να είμαστε κοντά, να έχουμε κοντά το εθνικό κέντρο με τα κομμάτια του Ελληνισμού στις τέσσερις άκρες της οικουμένης. Γιατί όμως; Δεν θα μπορέσουμε  να αξιολογήσουμε αυτήν την προσπάθειά μας, αν δεν δούμε να μεταφράζεται σε συγκεκριμένα αποτελέσματα. Και ένα πρώτο μέτρο αξιολόγησης είναι πώς δουλεύουμε τη διατήρηση, την εμβάθυνση και τη διεύρυνση των γνώσεων που έχουν τα παιδιά του Αποδήμου Ελληνισμού για τον πολιτισμό, την ιστορία, τη γλώσσα μας, όλα αυτά που συγκροτούν την εθνική μας ταυτότητα.
    Σε εποχές παγκοσμιοποίησης, με τα καλά της και τα αρνητικά της, σε εποχές που κάποιοι θέλουν να ισοπεδώνονται αξίες, εθνικές ταυτότητες, πολιτισμοί, παραδόσεις, ήθη, έθιμα, γλώσσες, ένα τέτοιο Έθνος, όπως το Έθνος των Ελλήνων, που έχει την τιμή να βασίζει τον πολιτισμό του σε μια γλώσσα που αποτελεί τη βάση του παγκόσμιου γλωσσικού πολιτισμού, δεν έχει δικαίωμα να μη δουλεύει και να μην προσπαθεί για να αποτελεί αυτή η γλώσσα το βασικό στοιχείο σύνδεσης, διασύνδεσης, το συνεκτικό ιστό, μαζί με τον πολιτισμό και την ιστορία μας, μεταξύ των κομματιών του Ελληνισμού, οπουδήποτε και αν βρίσκονται.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Είναι ένα πρώτο ζήτημα η γλώσσα, η παιδεία, η παράδοσή μας, στο οποίο θα δοκιμαστούμε αν τα εργαλεία τα οποία δρομολογούμε είναι αποτελεσματικά, διότι το να συμπαρασυρόμεθα σε μία διαδικασία λειτουργιών, παραγοντισμών, ψηφολεξίας, κ.ο.κ., εάν δεν έχει αποτέλεσμα, θα είναι ένα αδειανό πουκάμισο για όλους μας και κυρίως, θα μας εκθέσει όλους μας.
      Ιδού, λοιπόν, πεδίον δόξης λαμπρόν! Ιδού πεδίον δημιουργίας! Όλοι δοκιμαζόμαστε και πριν απ’ όλους εμείς και στη συνέχεια, όμως, εσείς ως ηγεσία του Απόδημου Ελληνισμού. Η πατρίδα έχει την υποχρέωση να σας δώσει όλα τα εργαλεία –σωστά ειπώθηκαν και από την πλευρά του ΠΑ.ΣΟ.Κ. και από την πλευρά των άλλων αγορητών των Κομμάτων της ελάσσονος Αντιπολίτευσης και από την πλευρά των αγορητών της Συμπολίτευσης- και τα οικονομικά μέσα και κάθε λογής δομές εργαλειακής φύσεως που θα βοηθήσουν το Σ.Α.Ε. να ανταποκριθεί στα πολύ σημαντικά καθήκοντά του. 
      Όμως, θα δοκιμαστούμε όλοι και για τα αποτελέσματα. Και πριν απ’ όλα, τα αποτελέσματα στους τομείς που προανέφερα –και δεν τους λέω μόνο εγώ, νομίζω ότι είναι κοινός τόπος σ’ όλες τις πτέρυγες της Βουλής- πρέπει να τα μετράμε και να τα αξιολογούμε.
      Είναι κοινό μυστικό ότι ο Ελληνισμός, στις τέσσερις άκρες της οικουμένης, έχει κάνει πολλά. Και θα μπορούσε να κάνει περισσότερα εάν μπορούσαμε να έχουμε βρει τους συνδέσμους μέσα στην καθημερινότητα, τους διαδρόμους εκείνους της επικοινωνίας που θα μας έδιναν τη δυνατότητα να ανταλλάσσουμε πληροφορίες, να γνωρίζουμε οι μεν τις ανάγκες των δε, ώστε να μπορούμε να προσφέρουμε και να καλύπτουμε τα όποια ελλείμματα παρατηρούνται στην πορεία.
      Αυτό δεν πρέπει να μας οδηγήσει σε μία λογική «γκετοποίησης» του Ελληνισμού στις εθνικές κοινωνίες, στις οποίες αναπτύσσει από χώρα σε χώρα το βηματισμό –επαγγελματικό, ακαδημαϊκό, πολιτικό, κοινωνικό- της δικής του καθημερινότητας. Θέλουμε τους Έλληνες και τις Ελληνίδες, όπου κι αν βρίσκονται, στις τέσσερις άκρες της οικουμένης, ενεργά μέλη και των τοπικών εθνικών κοινωνιών, σε όλα τα επίπεδα, κοινωνικό, οικονομικό, επαγγελματικό, πολιτικό. Σε όλα τα επίπεδα! Αλίμονο αν τους «γκετοποιήσουμε» για να τους έχουμε κοντά στην πατρίδα! 
      Γι’ αυτό είναι δύσκολη η προσπάθεια που έχουμε μπροστά μας κι εμείς κι εσείς. Υπάρχει η θέληση, υπάρχει η επιθυμία και σε τελευταία ανάλυση υπάρχει το καθήκον. Όταν μπαίνουμε σ’ αυτήν την Αίθουσα, ορκιζόμαστε στο Σύνταγμα της Ελληνικής Πολιτείας. Και το Σύνταγμα λέει ότι είναι υποχρέωση όλων μας να φροντίσουμε για τον Απόδημο Ελληνισμό.
      Κλείνοντας, θέλω να σας πω ότι σας υποδεχόμαστε με τα καλύτερα αισθήματα αγάπης, τιμής και σεβασμού. Θα ήθελα να σας παρακαλέσω να μεταφέρετε αυτά τα αισθήματα του συνόλου του πολιτικού κόσμου της χώρας και των μελών της Εθνικής Αντιπροσωπείας στις τέσσερις άκρες του κόσμου, εκεί που υπάρχουν και θα εξακολουθήσουν να υπάρχουν ακμάζουσες ελληνικές κοινότητες.
      Είναι χαρά και τιμή μας που σας είχαμε σήμερα κοντά μας!
      Ευχαριστώ πολύ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
    Το λόγο έχει ο κ. Παντούλας.
       ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
      Κύριε Πρόεδρε και αγαπητοί φίλοι του Σ.Α.Ε., αν δεχθούμε ότι η παγκοσμιοποίηση σηματοδοτεί το μετασχηματισμό και το πέρασμα από την τοπική και εθνική συνείδηση σε μία καινούρια πραγματικότητα, ο μηχανισμός αυτός έχει τις επιπτώσεις του στο χρηματιστήριο αξιών της σύγχρονης ζωής. Η αγάπη προς την πατρίδα διαρκώς μειώνεται, αν δεν αλλάζει περιεχόμενο και νέες αξίες έρχονται τώρα να θρονιάσουν στη θέση των παλαιών.
      Η παρουσία των εκπροσώπων του Σ.Α.Ε. σήμερα εδώ μού ενισχύει την πεποίθηση ότι στο χωνευτήρι της παγκοσμιοποίησης δεν χάνονται τα συναισθήματά τους για την πατρίδα και ότι ο Έλληνας της Διασποράς διατηρεί στο βάθος της ψυχής του πάντα ζωντανή την Ιθάκη, με ή χωρίς την Πηνελόπη της.
      Ο γενέθλιος τόπος, ο τόπος καταγωγής των προγόνων τους, η ιστορική πατρίδα και εν τέλει η μητροπολιτική Ελλάδα με τα κοινωνικά της χαρακτηριστικά, με τη μνήμη, την ιστορία, την παράδοση, τη γλώσσα, την Ορθοδοξία και τον πολιτισμό, είναι αυτά που στα πέρατα της οικουμένης δίνουν το εσωτερικό στίγμα που τους κάνει να πατάνε σταθερά, όπως ο μυθικός Ανταίος, που έπαιρνε δύναμη πατώντας στη γη, για να νικήσει τους αντιπάλους του.
      Ο Ελληνισμός της Διασποράς χρειάζεται να πατήσει στη μνήμη της γης και των προγόνων του για να αντιμετωπίσει την αλλοτρίωση και την αφομοίωση, για να μη μετατραπεί από δημιουργός πολιτισμού σε συντελεστή μιας κουλτούρας αφόρητης ομοιομορφίας, που οδηγεί το άτομο, από ιδιαίτερη παρουσία, σε αριθμητική ύπαρξη και εν τέλει σε ανυπαρξία. 
      Χαίρομαι ειλικρινά γιατί διαπιστώνω ότι έχετε απόλυτη αίσθηση αυτού του κινδύνου και αγωνίζεστε με σοβαρό τρόπο για την αποτροπή του. Είμαστε όλοι εδώ για να υποστηρίξουμε το έργο σας. 
      Κυρίες και κύριοι Βουλευτές, το άρθρο 108 του Συντάγματος προσδιορίζει τον ελληνισμό της Διασποράς με τον όρο «Απόδημος», ενώ η δεύτερη παράγραφος του ίδιου άρθρου αντικαθιστά τον όρο «Απόδημος» με τον όρο «Απανταχού Ελληνισμός». Η διατύπωση αυτή διευρύνει προφανώς την έννοια του «αποδήμου». Στην ουσία αναφέρεται στο σύνολο των ομογενών Ελλήνων, όπου γης. Η λέξη «ομογενής» είναι συνώνυμη με τη λέξη «ομοεθνής» και εννοιολογικά καλύπτει όλους τους Έλληνες. 
      Με βάση, λοιπόν, όχι τον τύπο, αλλά την ουσία της συνταγματικής διατύπωσης του άρθρου 108 προτείνω, το Συμβούλιο Αποδήμου Ελληνισμού να μετονομαστεί σε «Συμβούλιο Απανταχού Ελληνισμού». Η ακροστιχίδα παραμένει η ίδια, αλλά το σπουδαιότερο είναι ότι, ουσία και τύποις, αναγνωρίζεται η νέα διαμορφωθείσα πραγματικότητα. 
       Η δεύτερη παρέμβασή μου, κύριε Πρόεδρε, αφορά ένα τμήμα του Οικουμενικού Ελληνισμού, τους Ομογενείς Έλληνες της Αλβανίας, που στην ιστορική τους διαδρομή υπέμειναν τα πάνδεινα, προκειμένου να διατηρήσουν αλώβητη την εθνική τους συνείδηση και ταυτότητα. 
      Κοντά είκοσι χρόνια από την πολιτική αλλαγή στην Αλβανία και η ελληνική πολιτεία αδυνατεί ακόμα να προσδιορίσει τα όρια του εκεί ελληνισμού. Απίστευτη άγνοια και ακατανόητη φοβικότητα της ελληνικής εξωτερικής πολιτικής. Ιδού μερικά χαρακτηριστικά παραδείγματα: Οι αδερφοί Ζάππα από το Λάμποβο της επαρχίας Λούντζης Αργυροκάστρου, ο Απόστολος Αρσάκης από τη Χοταχόβα της Πρεμετής, ο Σίνας από την Κορυτσά, ο Χρηστάκης Ζωγράφος, Υπουργός Εξωτερικών της Ελλάδας, από το Κεστοράτι Αργυροκάστρου και τόσοι άλλοι θεωρούνται από την επίσημη Ελλάδα εθνικοί ευεργέτες και το ελληνικό δημόσιο διαχειρίζεται έως σήμερα τα κληροδοτήματά τους. 
      Όμως, στους συγγενείς ή συμπατριώτες αυτών των επιφανών Ελλήνων, το επίσημο ελληνικό κράτος αρνείται σήμερα την ελληνικότητά τους, ταυτιζόμενο με τους ακραίους αλβανικούς εθνικιστικούς κύκλους, που όρισαν αυθαιρέτως στην Αλβανία μειονοτικές ζώνες. Οι οικούντες εκεί έχουν το δικαίωμα να θεωρούνται Έλληνες. 
      Το ίδιο συμβαίνει με τα χωριά της Χιμάρας, την Άρτα της Αυλώνας, το βλαχόφωνο Ελληνισμό της Αλβανίας. Επικίνδυνη πολιτική επιπολαιότητας και αφέλειας, για να μη χρησιμοποιήσω βαρύτερους χαρακτηρισμούς. Έως πότε, όμως; 
      Κυρίες και κύριοι Βουλευτές και αγαπητοί εκπρόσωποι του Σ.Α.Ε., εάν τα όσα σχεδιάζουμε για τον Ελληνισμό της Διασποράς επιθυμούμε να έχουν κάποια αξία τότε, ας μην ξοδεύουμε άσκοπα τα χρήματα των Ελλήνων φορολογουμένων. Κύριο μέλημά μας πρέπει να είναι η ελληνική παιδεία και γλώσσα. Ας το βάλουμε καλά στο μυαλό μας ότι τα όρια ενός έθνους φθάνουν έως εκεί όπου ομιλείται η γλώσσα του. Γι’ αυτό, λοιπόν, και μου είναι εντελώς ακατανόητο γιατί, παρά τις επίσημες διακηρύξεις, απουσιάζει παντελώς ένα ολοκληρωμένο σχέδιο ανάπτυξης σύγχρονων σχολικών μονάδων σε όλες τις περιοχές αιχμής για τον ελληνισμό της Αλβανίας. 
      Ταυτοχρόνως, θα ήθελα, κύριε Πρόεδρε, κλείνοντας αυτή την παρέμβασή να πω ότι μέσα στο πλαίσιο της συνεργασίας με την αλβανική πλευρά, θεωρείται πάρα πολύ ενδιαφέρον το αίτημα το οποίο προβάλλεται μετά την ποιοτική και ακαδημαϊκή αναβάθμιση του Τμήματος Ελληνικής Γλώσσας και Πολιτισμού του Πανεπιστημίου Αργυροκάστρου. Υπογράφτηκε ήδη πρωτόκολλο συνεργασίας Πανεπιστημίου Ιωαννίνων και Αργυροκάστρου και η συγκεκριμένη Σχολή μετά την ακαδημαϊκή της αναβάθμιση μπορεί να ενταχθεί στο σύστημα των πανελληνίων εξετάσεων, κατά το παράδειγμα των σχολών του Πανεπιστημίου Κύπρου, όταν η Κύπρος δεν ήταν μέλος της Ευρωπαϊκής Ένωσης. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, λοιπόν, θα ήθελα να πω, κύριε Πρόεδρε, ότι η Ελλάδα, η ελληνική πλευρά είναι ακόμα χρεωμένη με αυτονόητες υποχρεώσεις απέναντι στο βορειοηπειρωτικό ελληνισμό. 
      Πρώτον, οφείλει να προχωρήσει στη σύνταξη ενός ειδικού αναπτυξιακού σχεδίου για ολοκληρωμένες παρεμβάσεις στην περιοχή. 
      Δεύτερον, να μην περικόπτει πλέον το πενιχρό επίδομα που δίνονταν παλαιότερα στους ομογενείς της Αλβανίας. Η τελευταία υπογραφή τέθηκε γι’ αυτό το θέμα από τον κ. Νιώτης. 
      Τρίτον, να χορηγείται η σύνταξη του Ο.Γ.Α. σε όλους τους ηλικιωμένους Βορειοηπειρώτες και όχι να ζητείται η μόνιμη εγκατάστασή τους στην Ελλάδα. Είναι δυνατόν να τους ζητάμε να ξεριζωθούν από τα σπίτια τους, για να πάρουν τη σύνταξη του Ο.Γ.Α.; 
	Τέταρτον και τελευταίο, να ρυθμιστεί, επιτέλους, το θέμα της στρατιωτικής θητείας των Βορειοηπειρωτών, μετά την απόφαση της ελληνικής πολιτείας για χορήγηση της ελληνικής ιθαγένειας, κατά το νομοθετικό πλαίσιο που ήδη ισχύει, το οποίο επέλυσε το αντίστοιχο πρόβλημα με τους Πόντιους τους προερχόμενους από τη Σοβιετική Ένωση. 
	Κυρίες και κύριοι Βουλευτές, από τους Έλληνες της Διασποράς -ηγεσία και απλούς συμπατριώτες- η Μητροπολιτική Ελλάδα προσδοκά να οδηγήσουν την έκφραση του εφαρμοσμένου πατριωτισμού τους, πέρα από το ανθρώπινο μέτρο. Η προσδοκία αυτή μεγιστοποιεί τις ευθύνες και τις υποχρεώσεις του εθνικού κέντρου απέναντί τους. 
      Όμως, σε κάθε περίπτωση, οι ελπίδες μας θα ήταν πολύ μικρές, αν δεν υπήρχε εθνικό κεφάλαιο, δυναμικό κίνητρο για όλους μας και πρωτίστως για τις δυνάμεις του Ελληνισμού της Διασποράς, βαθιά, θεμελιακή και ακατάλυτη η αγάπη της πατρίδας. 
	Στην επόμενη κοινή συνεδρίαση Ελληνικής Βουλής και  Σ.Α.Ε. θα μετρηθεί η ευθύνη όλων μας, στο κατά πόσο έχουμε επιλύσει τα προβλήματα που συζητούμε σήμερα. 
	Το θερμό μου χαιρετισμό σε όλους τους Έλληνες και ιδιαίτερα και στους Ηπειρώτες, όπου γης. 
	Σας ευχαριστώ θερμά για την καλοσύνη σας να με ακούσετε. 
(Χειροκροτήματα)
    	ΠΡΟΕΔΡΕΥΩΝ (Γεώργιος Σούρλας): Εγώ δράττομαι της ευκαιρίας να πω, μετά από όσα ανέφερε για την Αλβανία ο κ. Παντούλας, ότι ακόμη υπάρχει μεγάλη εκκρεμότητα των επτά χιλιάδες εννιακοσίων εβδομήντα έξι πεσόντων στη Νότιο Αλβανία κατά το έπος 1940-1941, όπου παραμένουν άταφοι ή προσωρινά θαμμένοι σε ομαδικούς τάφους. Διάσπαρτα οστά! 
    (Χειροκροτήματα από την πτέρυγα του ΛΑ.Ο.Σ.)
    Αυτό δεν τιμά ούτε τη διεθνή κοινότητα ούτε τη χώρα μας ούτε τη φίλη Αλβανία. Είναι απαράδεκτο τον 21ο αιώνα να παραμένουν έτσι, μέσα σε ομαδικούς τάφους, έναν στην Πρεμετή με χίλιους τετρακόσιους ομαδικούς τάφους και έναν στην Κλεισούρα με τετρακόσιους. Κατά τη γνώμη μου, συνιστά τη μεγαλύτερη εθνική εκκρεμότητα. 
    Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού  κ. Ροντούλης.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε και να σας συγχαρώ γι’ αυτήν την τοποθέτησή σας. 
    Θα μου επιτρέψετε, επίσης, από τη θέση και το ρόλο του Κοινοβουλευτικού Εκπροσώπου του Λαϊκού Ορθοδόξου Συναγερμού, αγαπητέ Πρόεδρε του Σ.Α.Ε., στο δικό σας πρόσωπο και στα πρόσωπα των άλλων μελών του Σ.Α.Ε., να απευθύνω θερμές ευχαριστίες για τη συνδρομή του αποδήμου ελληνισμού, αναφορικά με τα ποσά που δόθηκαν, προκειμένου να επουλωθεί η μεγαλύτερη πληγή που χτύπησε τη χώρα μας μετά το Β΄ Παγκόσμιο Πόλεμο. Βεβαίως, όπως καταλαβαίνετε αναφέρομαι στις μεγάλες πυρκαγιές του καλοκαιριού του περασμένου έτους. Σας ευχαριστούμε, λοιπόν, πάρα πολύ γι’ αυτήν τη συνδρομή. 
    Έρχομαι να θίξω το εξής θέμα: Τι αναμένει η χώρα μας σε εποχή παγκοσμιοποίησης από τον απόδημο ελληνισμό και, βεβαίως, από το θεσμικό εκπρόσωπό της, το Σ.Α.Ε.; 
    Πρώτον, περιμένουμε να είστε ο νούμερο «ένα», ο καλύτερος, ο αποτελεσματικότερος, ο μεγαλύτερος διπλωμάτης της χώρας. Αυτό μπορεί να επιτευχθεί; Βεβαίως, μπορεί να επιτευχθεί. Γιατί; Διότι οι απόδημοι Έλληνες είναι ενεργοί πολίτες, δηλαδή παίζουν σημαντικό ρόλο στο πολιτικό γίγνεσθαι των χωρών υποδοχής. Όμως, είναι και ενσωματωμένοι πολίτες, δηλαδή έχουν γίνει αποδεκτοί από τις τοπικές κοινωνίες. Άρα, έχουν στα χέρια τους μεγάλους και ισχυρούς μοχλούς επιρροής, που θα πρέπει να χρησιμοποιήσουν προς όφελος των εθνικών συμφερόντων. 
    Όμως, στο σημείο αυτό θα πρέπει να θίξω ένα σημαντικό ζήτημα. Διότι αναφέρθηκε και σε αυτό ο Υφυπουργός κ. Κασσίμης. Αναφέρομαι στο θέμα της έκτασης του ελέγχου που πρέπει να ασκεί το ελληνικό κράτος στον Απόδημο Ελληνισμό, στο Σ.Α.Ε., αν θέλετε. 
    Κοιτάξτε να δείτε. Για να λέμε τα πράγματα με το όνομά τους, δεν θα πρέπει σε καμμία περίπτωση να δοθεί η εντύπωση ότι το Σ.Α.Ε. ή οι απόδημοι Έλληνες λειτουργούν ως πέμπτη φάλαγγα σε κάποια άλλα κράτη. Αυτό, πρώτον, θα τους οδηγήσει σε πολιτική απομόνωση.
Και δεύτερον, θα πρέπει να έχουν τον απαιτούμενο βαθμό ευελιξίας, προκειμένου αυτόνομα, αυτοδύναμα, με αυτοτέλεια να προωθούν τα εθνικά δίκαια. Πώς θα μπορούσε να γίνει αυτό, αγαπητέ Πρόεδρε; Θα μπορούσε να γίνει – και είναι θεμελιωδέστατος όρος – εάν το Σ.Α.Ε. αποκτήσει οικονομική αυτοτέλεια. Τη στιγμή που επιχορηγείται από την ελληνική πολιτεία, από την εκάστοτε ελληνική Κυβέρνηση, καταλαβαίνετε ότι υπάρχουν επί του Σ.Α.Ε. μοχλοί πίεσης.
      Άρα, όταν μιλάμε για επτά εκατομμύρια Έλληνες, για ένα εκατομμύριο οικογένειες εκτός Ελλάδος, να το πω διαφορετικά, νομίζω ότι με τη δική σας κινητοποίηση μπορούν να εξευρεθούν οι πόροι που θα στηρίξουν την οικονομική αυτοτέλεια του Σ.Α.Ε..
      Και βεβαίως, εξεπλάγην όταν άκουσα τον κ. Κασσίμη να λέει ότι το Σ.Α.Ε. δεν κάνει τίποτε άλλο, από το να προωθεί την εξωτερική πολιτική της Κυβέρνησης. Κοιτάξτε να δείτε, η εξωτερική πολιτική της Κυβέρνησης έχει μοχλούς προώθησης, την Κυβέρνηση, τους πρεσβευτάς, την ελληνική διπλωματία. Εμείς θέλουμε από το Σ.Α.Ε. να μην προωθεί την εξωτερική πολιτική καμμιάς ελληνικής κυβέρνησης, αλλά να γίνει ο ιμάντας μεταφοράς των απόψεων επί των εθνικών ζητημάτων της Ομογένειας. Αυτό θέλουμε.
      Διότι, όπως καταλαβαίνετε –ειπώθηκε από άλλους συναδέλφους – υπάρχουν διαφορές, αποχρώσεις, να το πω έτσι, στην τακτική ή στη στρατηγική επί της εξωτερικής πολιτικής που θέλει να προωθήσει ο κάθε κομματικός σχηματισμός. Άρα, το Σ.Α.Ε. πρέπει να μείνει έξω απ’ αυτά τα πράγματα. Και πώς θα μείνει έξω; Εάν επιτελέσει τον κυρίαρχο ρόλο του, που είναι ο ρόλος της μεταφοράς της φωνής του Αποδήμου Ελληνισμού επί κρισίμων εθνικών ζητημάτων.
      Και θα μου επιτρέψετε, επειδή αναφέρθηκαν κι άλλοι συνάδελφοι στο ζήτημα της γλώσσας, να πω την εξής αλήθεια, την εξής πραγματικότητα: την πίεση αυτή επί της ελληνικής γλώσσας την υφίστανται κυρίως οι νέοι απόδημοι Έλληνες, δηλαδή οι απόδημοι Έλληνες τρίτης και παραπάνω γενιάς. Τι μπορεί να γίνει; Μπορεί να γίνουν πολλά πράγματα. Μπορούν να πολλαπλασιαστούν οι έδρες ελληνικών σπουδών στα ξένα πανεπιστήμια. Μπορεί να ακολουθηθεί μια υγιέστερη πολιτική παλιννόστησης.
      Αυτό όμως που πρέπει να γίνει, αγαπητέ Πρόεδρε - είναι πρότασή μας κι αν θα την προωθήσετε ή όχι, αυτό είναι στη διακριτική σας ευχέρεια- είναι να γίνει ένα Σ.Α.Ε. Νεολαίας Αποδήμου Ελληνισμού. Θα πρέπει να φέρουμε κοντά τη νεολαία των αποδήμων και στους εθνικούς προβληματισμούς και σε όλη τη διαδικασία ανάπτυξης του γλωσσικού αισθητηρίου, που πρέπει να έχουν.
      Και βεβαίως, αγαπητοί κύριοι Υφυπουργοί, σας κάναμε και την εξής πρόταση: γιατί δεν θεσμοθετείτε μια θέση μονίμου Υφυπουργού Αποδήμου Ελληνισμού; Διότι αλλάζουν οι κυβερνήσεις, αλλάζουν οι πολιτικές, οι άνθρωποι αυτοί όμως θα πρέπει διαρκώς να συναλλάσσονται, να έρχονται σε επαφή με την ελληνική κυβέρνηση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, αγαπητέ κύριε Πρόεδρε, ένα λεπτό.
      Και θα πρέπει να προωθούν διαχρονικά μια πολιτική. Συνεπώς, θα είναι τομή για τα πολιτικά πράγματα της χώρας και του Αποδήμου Ελληνισμού, εάν θεσμοθετηθεί μια θέση μονίμου Υφυπουργού.
      Θα μου επιτρέψτε να μιλήσω ακόμη τριάντα δεύτερα, κύριε Πρόεδρε, γιατί εγώ παραχώρησα και τη θέση μου σε συναδέλφους…
      ΠΡΟΕΔΡΕΥΩΝ (Γεώργιος Σούρλας): Θα σας παρακαλέσω όμως να συντομεύσετε, γιατί αλλιώς δεν θα μιλήσουν πολλοί εκ των συναδέλφων. Σας κάνω παράκληση.
      ΑΣΤΕΡΙΟΣ ΡΟΝΤΟΥΛΗΣ: Νομίζω ότι έχω παραχωρήσει τη θέση, για να προωθηθεί ο κατάλογος. Ένα λεπτό θα ήθελα μόνο.
      Θέλω να θίξω το εξής σημείο, που για μας είναι κρίσιμης σημασίας: θεωρούμε ότι ο μείζων ρόλος του Απόδημου Ελληνισμού είναι να προωθήσει μια άλλη κουλτούρα σε παγκόσμιο επίπεδο, να δώσει μια άλλη φιλοσοφία ζωής, να δώσει μια ποιότητα ζωής πέρα από οικονομίστικες καθαρά αντιλήψεις.
      Για να αποκτήσει όμως αυτή την οικουμενικότητα του μηνύματος, θα πρέπει να συνδυάσει τη δράση του με την Ορθοδοξία. Διότι η Ορθοδοξία είναι ένα πραγματικά οικουμενικό μέγεθος. Κάνατε μεγάλη ζημιά, κύριοι της Κυβερνήσεως και οι προηγούμενοι, με την απάλειψη του θρησκεύματος από την ταυτότητα των Ελλήνων.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, ευχαριστούμε πάρα πολύ.
      ΑΣΤΕΡΙΟΣ ΡΟΝΤΟΥΛΗΣ: Διότι δεν σκεφτήκατε η απάλειψη αυτή στο εθνικό κέντρο τι θα σήμαινε για τον Απόδημο Ελληνισμό. Θα πρέπει να σκεφτούμε την προαιρετική αναγραφή του θρησκεύματος στις ταυτότητες. Τρία εκατομμύρια Έλληνες το ζήτησαν.
      Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα τρεις μαθητές και μαθήτριες και τέσσερις συνοδοί δάσκαλοι από το 6ο Δημοτικό Σχολείο Ναυπάκτου. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες)
     Έχει ζητήσει το λόγο ο Υφυπουργός κ. Λέγκας.
     ΓΕΩΡΓΙΟΣ ΝΙΚΗΤΙΑΔΗΣ: Κύριε Πρόεδρε, να δώσετε μια παράταση.
     ΠΡΟΕΔΡΕΥΩΝ (Γεώργιος Σούρλας): Παράταση δεν υπάρχει. Ξέρετε, και το Προεδρείο έχει τα όριά του. Πρέπει να λάβετε υπόψη σας και τις αντοχές αυτών που προεδρεύουν. Εσείς είστε ομιλητές και μπαινοβγαίνεται στην Αίθουσα. Υπάρχουν κι άλλοι που κάθονται στην Έδρα ώρες ολόκληρες.
     ΓΕΩΡΓΙΟΣ ΝΙΚΗΤΙΑΔΗΣ: Είναι δικαίωμα αυτό.
     ΠΡΟΕΔΡΕΥΩΝ (Γεώργιος Σούρλας): Είναι, όμως, δικαίωμα και των άλλων, που υπαγορεύεται από την αντοχή τους.
     Ορίστε, κύριε Λέγκα, έχετε το λόγο για δέκα λεπτά.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, η σημερινή συνεδρίαση χαρακτηρίζεται από μία ευχάριστη φόρτιση συναισθημάτων. Κι αυτό είναι απόλυτα φυσικό, καθώς στο επίκεντρό της βρίσκεται ο Έλληνας και η Ελληνίδα, αυτή τη φορά όχι μόνο της ελληνικής επικράτειας, αλλά και των πέντε ηπείρων, καθώς συζητούμε επί της ετήσιας έκθεσης του Συμβουλίου Αποδήμου Ελληνισμού.
    Το Συμβούλιο αυτό, που βασικό του στόχο έχει τη συνεργασία και την συνένωση της ομογένειας σε παγκόσμιο επίπεδο, εκπροσωπεί τους Έλληνες της διασποράς και παίζει καθοριστικό ρόλο στην παγκόσμια δικτύωσή τους, με στόχο τον σχεδιασμό και την υλοποίηση προγραμμάτων για το συμφέρον της ομογένειας.
    Από την πλευρά της η ελληνική πολιτεία, η Κυβέρνησή μας, έκανε πράξη τη θεσμική αναβάθμιση του οργάνου αυτού με την ψήφιση του ν.3480/2006 για τη λειτουργία του Συμβουλίου Απόδημου Ελληνισμού και προσδιόρισε με σαφήνεια το πλαίσιο του σημαντικού ρόλου του. Η αναβάθμιση του ρόλου των συντονιστικών συμβουλίων των περιφερειών είναι πλέον γεγονός και βοηθά πιο άμεσα, πιο αντιπροσωπευτικά, πιο αποτελεσματικά, στην έκφραση όλων των Ελλήνων της Διασποράς.
    Κυρίες και κύριοι συνάδελφοι, κατά τη χθεσινή συνεδρίαση στην Επιτροπή Οικονομικών και Κοινωνικών Υποθέσεων της Βουλής, προκάλεσε ιδιαίτερη εντύπωση πιστεύω σε όλους μας, όχι μόνο η ουσία των αιτημάτων σας, αλλά και η υποβολή τους με ένα ιδιαίτερα διακριτικό τρόπο. Είναι σπάνιο το φαινόμενο, κάποιος φορέας να προσέρχεται στο Κοινοβούλιο -και αυτό δεν είναι αποτέλεσμα της έλλειψης οποιασδήποτε διεκδίκησης- να υποβάλει τα αιτήματά του, συνεκτιμώντας παράλληλα τη δύσκολη διεθνώς οικονομική συγκυρία, η οποία ασκεί σημαντικές πιέσεις και στην ελληνική οικονομία.
    Σε ό,τι αφορά τις αρμοδιότητες του Υπουργείου Οικονομίας και Οικονομικών, τα αιτήματά σας ουσιαστικά συνοψίζονται και αποτυπώνονται στα ακόλουθα.
    Προτείνετε κατ’ αρχήν τη δημιουργία ενός φορέα παροχής συμβουλών και πληροφοριών προς τους ομογενείς, σχετικά με τις επενδύσεις και τις επαγγελματικές ευκαιρίες. Συμφωνούμε κι εμείς ότι υπάρχει ανάγκη να ενημερωθεί ο Απόδημος Ελληνισμός για τις επενδυτικές ευκαιρίες που προσφέρει αυτή τη στιγμή η χώρα μας, καθώς και για το αναβαθμισμένο θεσμικό πλαίσιο επενδύσεων, το οποίο και διασφαλίζει κάθε ενδιαφερόμενο επενδυτή.
    Οι Έλληνες ομογενείς είναι καλό και πρέπει να επανεπενδύσουν στην Ελλάδα. Τον κοινό μας αυτό στόχο μπορούμε να τον επιτύχουμε και χωρίς την προσφυγή σε δυσκίνητα διοικητικά μορφώματα. Στην εποχή της ευρυζωνικότητας και της ταχείας ανάπτυξης των παροχών του διαδικτύου, είναι σαφέστατα πιο ρεαλιστική και πιθανόν και πιο λειτουργική η δημιουργία ενός portal που θα βρίσκεται δίπλα στον υποψήφιο ομογενή επενδυτή είκοσι τέσσερις ώρες το εικοσιτετράωρο. 
    Πρέπει, βεβαίως, σ’ αυτό το σημείο να τονίσουμε την ιδιαιτέρως σημαντική δουλειά που γίνεται στην Γενική Γραμματεία Απόδημου Ελληνισμού, η οποία στο σχετικό site παρέχει ήδη τη δυνατότητα στους ομογενείς να έρχονται σ’ επικοινωνία με το ελληνικό κράτος για τα θέματα που τους αφορούν.
    Να επισημάνω επίσης την ηλεκτρονική βάση που λειτουργεί υπό την εποπτεία της Γενικής Γραμματείας Επενδύσεων του Υπουργείου μας και η οποία επιτρέπει μέσω σχετικής ηλεκτρονικής διεύθυνσης nomothesia.ependyseis.gr την κωδικοποιημένη ενημέρωση για την ισχύουσα νομοθεσία σχετικά με την υλοποίηση των επενδύσεων στη χώρα.
    Σχετικά τώρα με το αίτημα για θεσμοθέτηση ειδικών φορολογικών απαλλαγών, θα πρέπει να τονίσω, όπως είναι γνωστό, ότι τα περιθώρια τα οποία έχουμε είναι  ιδιαίτερα περιορισμένα και καθορισμένα -προσδιορίζονται κατά κανόνα από διμερείς ή και ευρύτερες δημοκρατικές συμφωνίες- έχουν αποδείξει ως τόσο ότι όπου μπορέσαμε να βελτιώσουμε τη νομοθεσία που υπάρχει, το κάναμε και μάλιστα, με μεγάλη ευχαρίστηση, αλλά και αποτελεσματικότητα. 
      Θετικά ακόμα αντιμετωπίζουμε τη διενέργεια μίας ευρείας στατιστικής έρευνας, η οποία θα αποτυπώσει τον Απόδημο Ελληνισμό, μέσα από κλάδους και ειδικότητες. Η χρηστική αξία της έρευνας αυτής και οι ιδιαίτερα σημαντικές συνέπειες της καταγραφής της μας υποχρεώνουν να εξετάσουμε τη δυνατότητα και τους όρους διεξαγωγής τους. Οφείλουμε, ωστόσο, να επισημάνουμε, ότι το εγχείρημα αυτό που φθάνει στους ομογενείς δεύτερης, τρίτης, τέταρτης γενιάς, δεν είναι και εύκολη.
      Κυρίες και κύριοι συνάδελφοι, είναι γεγονός ότι η Ελλάδα μετά από είκοσι πέντε χρόνια συμμετοχής στην Ευρωπαϊκή Ένωση αποτελεί σήμερα παράγοντα προόδου και δυναμικής ανάπτυξης στη νοτιοανατολική Ευρώπη. Αποτελεί έναν βασικό παράγοντα πολιτικής και οικονομικής σταθερότητας, σε μία ιδιαίτερα ευαίσθητη περιοχή. Μετέχει ενεργά στη διεθνή οικονομική και πολιτική σκηνή, αξιοποιεί τις ευκαιρίες, αλλά και αντιμετωπίζει αποτελεσματικά τις προκλήσεις, συμβάλλοντας ενεργά στην προώθηση λύσεων.
      Με ωριμότητα προσαρμοζόμαστε στη διεθνή πραγματικότητα και προσβλέπουμε σ’ ένα καλύτερο μέλλον, όχι μόνο για τον ελληνικό λαό, αλλά και για ολόκληρη την ανθρωπότητα. Και όλα αυτά, όταν η τρέχουσα διεθνής οικονομική συγκυρία συνοδεύεται κυρίως από κραδασμούς. Μπροστά μας είναι η χρηματοπιστωτική κρίση, μπροστά μας είναι οι εκρήξεις στις τιμές του πετρελαίου, οι οποίες εντείνουν ακόμα περισσότερο τις αβεβαιότητες στο σύγχρονο κόσμο.
      Σε ολόκληρη την Ευρώπη οι ρυθμοί ανάπτυξης υποχωρούν, ο πληθωρισμός γίνεται έντονα αισθητός και η Ευρωπαϊκή Ένωση αναθεωρεί προς το δυσμενέστερο τις εκτιμήσεις της. Ο δρόμος προς το μέλλον για όλα τα ευρωπαϊκά κράτη γίνεται πιο απαιτητικός.
       Στην Ελλάδα οι μεταρρυθμίσεις που προωθήσαμε τα προηγούμενα τέσσερα χρόνια θωράκισαν σε σημαντικό βαθμό την οικονομία μας διασφαλίζοντας υψηλούς ρυθμούς ανάπτυξης και περιορίζοντας, βεβαίως, τις δυσμενείς επιπτώσεις.
      Τα έως τώρα αποτελέσματα δικαιώνουν τις επιλογές μας και αποδεικνύουν ότι είναι επιτακτική ανάγκη να συνεχίσουμε εντατικά τη μεταρρυθμιστική στρατηγική που χαράξαμε. 
      Είναι ταυτόχρονα ανάγκη να γίνει κοινή συνείδηση ότι η αύξηση των επενδύσεων, η ανταγωνιστικότητα της οικονομίας, η εξωστρέφεια των επιχειρήσεων, η ελκυστικότητα της χώρας μας, συνδιαμορφώνουν τις πιο κρίσιμες προϋποθέσεις για τη διασφάλιση ισχυρής ανάπτυξης.
      Είμαστε αποφασισμένοι να ενισχύσουμε ακόμα περισσότερο το αναπτυξιακό πρότυπο που οικοδομήσαμε. Στην κατεύθυνση αυτή προωθούμε την ανάπτυξη στρατηγικών συμμαχιών για τη μετεξέλιξη της χώρας μας σε ισχυρό εμπορικό και οικονομικό κέντρο στην ευρύτερη περιοχή μας. Προχωρούμε σε διεθνείς ενεργειακές συμφωνίες, που εξασφαλίζουμε ενέργεια από πολλές πλευρές, μειώνουν το κόστος της και δυναμώνουν το γεωπολιτικό ρόλο της πατρίδας μας. 
      Η βελτίωση του επιχειρηματικού περιβάλλοντος είναι αντικείμενο αδιάλειπτης προσπάθειας, η οποία εστιάζεται στην καταπολέμηση της γραφειοκρατίας, στο άνοιγμα των αγορών, στην εξάλειψη των εμποδίων εισόδου σ’ αυτές, στην ενίσχυση της ανταγωνιστικότητας και της επιχειρηματικότητας, στην προσέλκυση των επενδύσεων. 
      Καίριας σημασίας για μία ισχυρή οικονομία είναι η μετάβαση σ’ ένα κράτος αποτελεσματικό, νοικοκυρεμένο, υπεύθυνο. Στον 21ο αιώνα το κράτος δεν μπορεί να λειτουργεί ως επιχειρηματίας, να παράγει ελλείμματα και να τα φορτώνει στους φορολογούμενους. Δεν μπορεί να περισσεύει μ’ άλλα λόγια εκεί που δεν έχει λόγο ύπαρξης και να λείπει από εκεί που πραγματικά χρειάζεται.
      Κυρίες και κύριοι συνάδελφοι, αγαπητοί ομογενείς, ο Πρωθυπουργός της χώρας, Κωνσταντίνος Καραμανλής, έχει επανειλημμένα τονίσει ότι βασικός πυλώνας της εξωτερικής πολιτικής μας είναι Οικουμενικός Ελληνισμός.
      Ενισχύουμε τους δεσμούς, ενισχύουμε την επικοινωνία, ενισχύουμε τη συνεργασία μας με τις κοινότητες των Ελλήνων που ζουν, προοδεύουν και διακρίνονται στις πέντε ηπείρους. 
      Η παγκοσμιότητα των αγορών, η σμίκρυνση των αποστάσεων, η ψηφιακή επανάσταση, μας φέρνουν πιο κοντά. Άλλωστε η ιστορία αυτό μας διδάσκει: Όταν δρούμε ενωμένοι, υπερβαίνουμε κάθε δυσκολία, πετυχαίνουμε όλους τους στόχους μας. Μπορούμε, λοιπόν, όλοι μαζί να διορθώσουμε τα λάθη αλλά και τις παραλείψεις του παρελθόντος και να συνδράμουμε στη δημιουργία μιας σύγχρονης, μιας δυναμικής αλλά και κοινωνικά δίκαιης οικονομίας. Οι ήπειροι και οι ωκεανοί που μας χωρίζουν δεν είναι αρκετοί για να σβήσουν αυτό που είμαι σίγουρος ότι ενώνει τις καρδιές όλων μας, την αγάπη προς την Ελλάδα και τον Ελληνισμό.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό.
	Έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας και Νησιωτικής Πολιτικής, Εξωτερικών και Δικαιοσύνης κατέθεσαν σχέδιο νόμου: «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976».
	Παραπέμπεται στην αρμόδια Διαρκή Επιτροπή.
	Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκαπέντε μαθήτριες και μαθητές και τρεις συνοδοί -δάσκαλοι από το Δημοτικό Σχολείο Λιβαδίων Χίου.
	Η Βουλή τους καλωσορίζει, τους εύχεται καλές σπουδές και καλή επιστροφή στην όμορφη ιδιαίτερη πατρίδα τους.
(Χειροκροτήματα από όλες τις πτέρυγες της Βουλής)
	Ο πρώην Πρόεδρος της Βουλής κ. Κακλαμάνης έχει το λόγο.
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πριν μιλήσω για το θέμα μας θα ήθελα να παρακαλέσω για κάτι και νομίζω ότι θα συμφωνήσουμε όλοι. Η συζήτηση ουσιαστικά άρχισε λίγο πριν από τις 12.00΄ διότι είχαμε κοινοβουλευτικό έλεγχο. Νομίζω ότι αδικούμε και το θέμα και τη Βουλή. Προφανώς είχε προγραμματιστεί ότι μέχρι τις 16.00΄ θα είχε ολοκληρωθεί η συζήτηση. Νομίζω ότι είναι σωστό το να πάμε μισή ώρα πιο πέρα ώστε να μιλήσουν όλοι όσοι είναι εγγεγραμμένοι. Εγώ παρακολουθώ τη συνεδρίαση από την αρχή και δεν έχω πρόβλημα να μιλήσω και τελευταίος. Θα σας παρακαλέσω, λοιπόν, να ρωτήσετε το Σώμα διότι είναι κρίμα. Υπήρξαν συνάδελφοι οι οποίοι δεν προσήλθαν διότι προφανώς είχαν άλλες απασχολήσεις. Αυτό δεν σημαίνει έλλειψη ενδιαφέροντος εκ μέρους τους, προς Θεού, αλλά υπήρξαν και συνάδελφοι οι οποίοι έχοντας υπόψη ότι στις 16.00΄ θα κλείσει η συζήτηση, φοβούμαι ότι έφυγαν κι αυτό είναι κάτι που πρέπει να το δικαιολογήσουμε, άρα να δώσουμε τη δυνατότητα σε όσους συναδέλφους αναμένουν από την αρχή της συνεδριάσεως μέχρι τώρα… 
	ΠΡΟΕΔΡΕΥΩΝ (Γεώργιος Σούρλας): Όταν ο Πρόεδρος του Σώματος υπέβαλε την πρόταση, έγινε ομόφωνα δεκτή.
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι έγινε αλλά ο Πρόεδρος είχε υπ’όψιν του κάποια πράγματα, έκανε την πρόταση αυτή και έγινε αποδεκτή. Δεν θα είχε ούτε ο Πρόεδρος αντίρρηση να το κάνουμε αυτό.
	ΠΡΟΕΔΡΕΥΩΝ (Γεώργιος Σούρλας): Πέρα από τους Βουλευτές υπάρχουν και οι Προεδρεύοντες οι οποίοι είναι αυθύπαρκτοι οργανισμοί. Επειδή διατελέσατε Πρόεδρος κι εγώ έχω δοκιμάσει τα όριά μου, έχω καθίσει έξι ώρες στο Προεδρείο, βλέπετε ότι είναι η δεύτερη φορά που επανέρχομαι στο Προεδρείο.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι γνωστό ότι εσείς εξαντλείστε. Τι να κάνουμε; Αυτή είναι η πραγματικότητα.
	ΠΡΟΕΔΡΕΥΩΝ (Γεώργιος Σούρλας): Θα γίνει ό,τι είναι δυνατό. Άλλωστε ξέρετε πολύ καλά ότι εμείς οι παλιοί κοινοβουλευτικοί εδώ και τρεις δεκαετίες δείχνουμε μεγάλο σεβασμό απέναντι στο Βουλευτή.
      ΑΠΟΣΤΟΛΟΣ ΚΑΚΛΑΜΑΝΗΣ: Ας το κάνουμε έτσι. Κάτι είπατε για τους παλαιότερους. Νομίζω ότι διδασκόμαστε ακούγοντας και τους νεότερους και τους πολύ νέους, γι’ αυτό εγώ, κύριε Πρόεδρε, θα μιλήσω αργότερα για ν’ ακούσουμε και άλλους συναδέλφους…
      ΠΡΟΕΔΡΕΥΩΝ (Γεώργιος Σούρλας): Με την παράκληση όμως ότι θα περιοριστούν στο πεντάλεπτο. Βλέπετε πολύ καλά ότι μιλούν Βουλευτές εις βάρος των άλλων που είναι γραμμένοι. Πρέπει να υπάρχει και κάποιος σεβασμός μεταξύ των συναδέλφων.
      ΑΠΟΣΤΟΛΟΣ ΚΑΚΛΑΜΑΝΗΣ: Όταν τίθεται το χρονικό όριο πρέπει να το σεβόμαστε. 
	ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ας μην σπαταλάμε επιπλέον χρόνο. Νομίζω ότι ο Πρόεδρος του Σώματος αν είχε υπ’όψιν του ότι θα υπάρξει αυτό το ενδιαφέρον πολλών συναδέλφων, θα είχε κάνει μία άλλη πρόταση. Εμείς ας εξοικονομήσουμε χρόνο κι εσείς ως συνήθως θα καθυστερήσετε την αναχώρησή σας για το Βόλο.
	ΠΡΟΕΔΡΕΥΩΝ (Γεώργιος Σούρλας): Ο κ. Τζαβάρας έχει το λόγο, όμως, κύριοι συνάδελφοι, στο πεντάλεπτο θα σταματάτε για να μην υποχρεώνεται το Προεδρείο να κάνει παρατηρήσεις. Δεν είναι καθόλου ευχάριστο να κτυπάς το κουδούνι και να κάνεις παρατηρήσεις για να κινηθούν οι Βουλευτές στο χρόνο που ο Κανονισμός ορίζει.
	Ορίστε, κύριε συνάδελφε, έχετε το λόγο.
	ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
	Είναι όντως δύσκολο να χωρέσει σε πέντε λεπτά μία ομιλία για το σύγχρονο Ελληνισμό, γι’ αυτό ακριβώς θα είμαι όσο γίνεται πιο επιγραμματικός.
    Δεν θα μπορούσα να κάνω διαφορετικά, γιατί πρώτον, θεωρώ πολύ μεγάλη τιμή για την ελληνική Βουλή ότι σήμερα ενώπιών μας εμφανίζεται η εκπροσώπηση του Ελληνισμού της Διασποράς και μας κομίζει ένα πάρα πολύ περιεκτικό κείμενο, που είναι η έκθεση των πεπραγμένων του 2007, στην οποία σημειώνω και επ’ αυτού θα ήθελα να κάνω ένα σχολιασμό, το σύνθημα που υπάρχει στην προμετωπίδα «Ενωμένοι για το όραμα».
     Είναι πράγματι μια πάρα πολύ σημαντική ιδέα αυτή. Πρέπει όλοι εμείς οι απανταχού Έλληνες να δημιουργήσουμε τις προϋποθέσεις για μια οραματική αναγέννηση της μέχρι σήμερα πολύ σημαντικής πορείας η οποία έχει σημειωθεί στα θέματα της διαχείρισης, της οργάνωσης, της εκπροσώπησης των Ελλήνων που κατοικούν σε όλον τον κόσμο.
    Πρώτο, όμως, ζήτημα γι’ αυτή την οραματική ενατένιση της υπόθεσης του Ελληνισμού είναι αυτό που είπε ο κ. Παντούλας προς το οποίο και προσχωρώ, δηλαδή, δεν υπάρχει Απόδημος Ελληνισμός, υπάρχουν απόδημοι Έλληνες. Ο Ελληνισμός ανέκαθεν ήταν και εξακολουθεί να λειτουργεί εν δήμω. Γι’ αυτό, λοιπόν, είναι πρώτη και επιτακτική ανάγκη στο όνομα αυτού του οράματος να εγκαταλείψουμε τις λέξεις που πληγώνουν την ιστορία, τον πολιτισμό και τη γλώσσα μας. 
    Ένα δεύτερο πολύ μεγάλο σημείο το οποίο θεωρώ ότι αποτελεί και μια μικρή παρέμβαση που μπορώ να κάνω ως Βουλευτής της Ηλείας, η οποία ευγνωμονεί τους εκπροσώπους του απανταχού Ελληνισμού που σήμερα είναι εδώ και έχουν αυτήν τη μεγάλη γενναιοδωρία να συνεισφέρουν στην ανασυγκρότηση του τόπου μου -σ’ αυτούς απευθύνω και μια θετική πρόταση για την οραματική αναγέννηση του απανταχού του κόσμου Ελληνισμού- είναι το εξής: Θα πρέπει να χρησιμοποιήσουμε γι’ αυτό το όραμα τις συμβολικές μορφές που επινόησαν οι πρόγονοί μας και έμειναν αθάνατες. Αυτές είναι η ιδέα της Αμφικτιονίας και των κοινών των Ελλήνων. 
    Γι’ αυτό σε όλα τα αιτήματα που υπάρχουν σ’ αυτήν την πολύ ενδιαφέρουσα καταγραφή των προβλημάτων του δύσκολου παρόντος των ομογενών και αφορούν κυρίως το θέμα της φιλοξενίας, το θέμα της επαφής των κατοίκων της Ελλάδας με τους ομογενείς κι όλα τα ζητήματα που έχουν σχέση μ’ αυτές τις πολύ δημιουργικές διεργασίες που πρέπει κάποτε να ανοίξουν για να έχουμε τη δυνατότητα να οραματιστούμε ένα μέλλον διαφορετικό, ποιοτικότερο και πιο ευρύχωρο για όλους μας, να μπει και το θέμα να μπορέσουμε να δημιουργήσουμε θεσμούς που να είναι τα κέντρα της συνάντησης επιχειρηματιών, ακαδημαϊκών και νέων σε εκείνα τα εγνωσμένης οικουμενικής αξίας ιδρύματα που έφτιαξε ο πολιτισμός μας στην Αρχαία Ολυμπία και στους Δελφούς.
    Προτείνω, λοιπόν, να γίνει μια κοινή οργάνωση στους Δελφούς που να αφορά κάθε δύο ή κάθε τρία χρόνια εκπροσώπους απ’ όλα τα μέρη της γης είτε στο επίπεδο των επιχειρηματιών είτε στο επίπεδο των νέων είτε στο επίπεδο των ακαδημαϊκών και κυρίως θα ήθελα να προσθέσω και στην Αρχαία Ολυμπία όσον αφορά το θέμα της συνάντησης της αγωνιστικής του αθλητισμού και του πολιτισμού, για να μπορέσουμε από εκεί όλοι μαζί μ’ αυτό το πνεύμα της Αμφικτιονίας να μπούμε σε ένα πραγματικά μεγάλο όραμα, που είναι η αναβίωση και η αναγέννηση του Ελληνισμού με βάση συγκεκριμένες αξίες και αρχές.
    Κύριε Πρόεδρε, δεν μπόρεσα να είμαι απόλυτα συνεπής, πλην όμως νομίζω ότι οι ιδέες μου κάτι ξέρουν απ’ αυτήν την οραματική διάσταση του Ελληνισμού.
    ΠΡΟΕΔΡΕΥΩΝ (Γεώργιος Σούρλας): Είστε συνεπής, πολύ περιεκτικός όπως πάντα, ουσιαστικός και από στήθους, χωρίς να μειώνει αυτό τους άλλους που χρησιμοποιούν χειρόγραφο. 
    Έτσι δεν είναι, κύριε Πρόεδρε της Βουλής; Αυτό λέει και ο Κανονισμός. Θα τον εφαρμόσουμε καμμιά φορά; Να δούμε. 
    Ο κ. Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
    Θα ξεκινήσω υποστηρίζοντας ολόψυχα ένα μεγάλο θέμα ηθικής και εθνικής τάξεως που βάλατε, την αποκατάσταση αυτών που έπεσαν στην Αλβανία και που τα κόκαλά τους είναι σκορπισμένα στους τέσσερις ανέμους. 
Περιλαμβάνεται εκεί και ο αδελφός του πατέρα μου Μιχάλης Λεβέντης, που έπεσε στο Τεπελένι. 
      Νομίζω, λοιπόν, ότι αυτό θα έπρεπε να έχει γίνει από χρόνια, όπως το έκαναν ήδη οι Ιταλοί και περιγράφεται σε ένα βιβλίο του Ισμαήλ Κανταρέ με τίτλο «Ο στρατηγός της στρατιάς των νεκρών», οι οποίοι πήγαν πριν από δεκαετίες και μάζεψαν τα κόκαλα, χωρίς βέβαια στο βιβλίο να αναφέρεται πώς βρέθηκαν αυτά τα κόκαλα των Ιταλών εκεί, τι συνέβη. Αυτό αποσιωπάται.
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, επιτρέψτε μου να πω κάτι. 
      Οι εκεί όλοι δικοί μας είναι. Και δεν είναι μόνο δικοί μας, είναι της ανθρωπότητας, διότι οι μαχητές του ’40 άλλαξαν την πορεία του Β΄ Παγκοσμίου Πολέμου και έσωσαν την ανθρώπινη αξιοπρέπεια. 
      ΑΘΑΝΑΣΙΟΣ ΛΕΒΕΝΤΗΣ: Ακριβώς. Πολέμησαν για όλη την ανθρωπότητα, δεν πολέμησαν μόνο για εμάς.
      ΠΡΟΕΔΡΕΥΩΝ (Γεώργιος Σούρλας): Αυτά δεν πρέπει να τα ξεχνάμε. Είναι μέσα στις παραδόσεις μας, στα θρησκευτικά μας καθήκοντα και στις πατριωτικές επιταγές. Επιτέλους, πρέπει να συνέλθουμε, αν θέλουμε να λέμε ότι ζούμε στον 21ο αιώνα και ότι είμαστε τάχα προηγμένοι και πολιτισμένοι.
      ΑΘΑΝΑΣΙΟΣ ΛΕΒΕΝΤΗΣ: Τουλάχιστον, την «Αντιγόνη» όχι μόνο να την παίζουμε στην Επίδαυρο, αλλά να διδασκόμαστε κιόλας.
      Από εκεί και πέρα, πρέπει να ξέρουμε ότι ο Απόδημος Ελληνισμός έχει συμβάλλει τα μέγιστα και το ξέρουν οι πάντες για την πρόοδο του τόπου μας. Δεν θέλω να πάω στο Ζάππειο, στο Πολυτεχνείο ή στην πτέρυγα ΑΧΕΠΑ του μεγαλύτερου νοσοκομείου που έχουμε, του Ευαγγελισμού, ή στη Θεσσαλονίκη. Έχουν προσφέρει τα μέγιστα εθνικά, οικονομικά, πολιτικά. 
      Όμως, θα πρέπει να δούμε τι γίνεται σήμερα και φεύγοντας από εδώ, πώς θα οργανώσουμε τις δυνάμεις μας. Κατ’ αρχάς, πρέπει να καταγράψουμε, να ξέρουμε τι δυνάμεις έχουμε ανά την υφήλιο, αυτές οι δυνάμεις πώς είναι διαρθρωμένες, τι δραστηριότητες αναπτύσσουν οι Έλληνες της Διασποράς και τι δυνατότητες έχουν. Υπάρχουν τουλάχιστον δέκα χιλιάδες Έλληνες με μεταπτυχιακό ή διδακτορικό, διαπρεπείς ερευνητές που θέλουν να έλθουν στην Ελλάδα ή που διαπρέπουν στο εξωτερικό και που μπορούν να προσφέρουν πάρα πολλά και διδάσκοντας και παραδειγματίζοντας. 
      Πρέπει να δούμε τις οικονομικές και επιχειρηματικές δυνατότητες που υπάρχουν σ’ όλο αυτόν τον κόσμο. Είναι ένα πολύτιμο, ανεκτίμητο κεφάλαιο, που μπορεί να προσφέρει τα μέγιστα από κάθε άποψη, ακόμη και από οικονομική. Και ωφελιμιστικά να το πάρουμε, όπως είναι η κρατούσα πια κατάσταση με την οικονομία της αγοράς και του κέρδους, κι απ’ αυτήν την άποψη, δηλαδή, οι πάντες έχουν να ωφεληθούν, αλλά και οι απόδημοι οι οποίοι έχουν κάθε λόγο να θέλουν να προσφέρουν κι αυτοί με τον τρόπο τους και στην πατρίδα τους και στον τόπο, όπου αυτοί αναπτύσσουν τη δραστηριότητά τους.
      Ας ξεκινήσουμε από το βασικό. Ειπώθηκε από πολλούς ότι πρώτα-πρώτα είναι η παιδεία και η γλώσσα, την οποία θα πρέπει να κρατήσουμε σ’ αυτούς που είναι στο εξωτερικό. Ξέρουμε ότι στη δεύτερη και τρίτη γενιά αρχίζουν και χαλαρώνουν οι θεσμοί, η γλώσσα, τα ήθη και τα έθιμα και πρέπει να βοηθήσουμε. Είναι καθοριστικό να έχουμε σχολεία και δασκάλους, όπως το ζητούν παντού. Από την Κένυα μέχρι τη Νότια Αφρική, την Αμερική και τον Καναδά μας ζητούν να στείλουμε δασκάλους, διότι τους έχουν επιτακτική ανάγκη.
      Επίσης, θέλουν να φτιάξουν σχολεία, έδρες νεοελληνικής λογοτεχνίας.
      Αυτό, όμως, που είναι πολύ πιο αποτελεσματικό και μας το έλεγαν –το τόνισε και ο Αρχιεπίσκοπος Αμερικής πρόπερσι που τον είχαμε επισκεφθεί- είναι αυτές οι διακοπές που κάνουν τα παιδιά των Ελλήνων, όταν έρχονται στην Ελλάδα. Όχι μόνο δένονται πολύ πιο ζωντανά με τον τόπο, αλλά μαθαίνουν και τη γλώσσα πολύ πιο εύκολα. Συγκινούνται. Έτσι, δημιουργούνται ερεθίσματα και τους κερδίζουμε πολύ αποτελεσματικότερα. 
      Επίσης, πρέπει να αξιοποιήσουμε τη σύγχρονη τεχνολογία, γιατί σήμερα υπάρχουν δυνατότητες πολύ μεγαλύτερης επικοινωνίας ανάμεσα στις πέντε ηπείρους. 
      Για να τα κάνουμε όλα αυτά, πρέπει να λύσουμε και μερικά βασικά προβλήματα. Ελέχθη χθες και προχθές, αλλά και πολλές φορές έρχονται οι Έλληνες από το εξωτερικό με εισιτήριο χωρίς επιστροφή και φεύγουν άρον-άρον, γιατί οι συνθήκες που βρίσκουν είναι εντελώς διαφορετικές ή δεν βρίσκουν ανταπόκριση και πνίγονται στη γραφειοκρατία. Έτσι, απογοητεύονται και φεύγουν. Αυτό πρέπει να το ξεπεράσουμε. 
      Πρέπει να λύσουμε προβλήματα, όπως είναι τα ασφαλιστικά, τα υγειονομικά. Δεν μπορεί να έρχεται ένας Έλληνας από την Αυστραλία ή τον Καναδά και να μην έχει υγειονομική κάλυψη στην πατρίδα του. Δεν μπορεί να έρχονται και μόλις πατήσουν το πόδι τους στο αεροδρόμιο, να τους πιάνει η στρατολογία, γιατί έχουν εκκρεμείς στρατολογικές υποχρεώσεις.
      Ένα άλλο παράδειγμα είναι το αυτοκίνητο που αναφέρθηκε χθες, κατά τη συνεδρίαση της επιτροπής. Έρχεται κάποιος με το αυτοκίνητό του και εμπλέκεται μετά σ’ όλα τα γρανάζια, να πληρώνει κ.λπ.. 
      Το τελευταίο θέμα, στο οποίο θέλω να αναφερθώ, είναι το θέμα της ψήφου που ελέχθη κι από τον εισηγητή του κόμματός μας, τον κ. Κουράκη. Οι απόψεις θέλουμε να πιστεύουμε ότι μπαίνουν πια σε μηδενική βάση και θα αντιμετωπιστεί θετικά, ώστε να έχουν το δικαίωμα όχι μόνο ψήφου, αλλά και εκλογής εκπροσώπων, οι οποίοι να είναι εδώ, για να υποστηρίζουν τα αιτήματά τους και να μεταφέρουν τον παλμό.
      Και βέβαια όλα αυτά είναι ένα μεγάλο εθνικό θέμα διακομματικό και διαχρονικό. Εμείς σ’ αυτόν τον αγώνα θα συμπαρασταθούμε και θα αγωνιστούμε μαζί σας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Καλωσορίζω στην Αίθουσα της Ολομέλειας το Συμβούλιο του Απόδημου Ελληνισμού. Χαιρετίζω την πρωτοβουλία του Προέδρου της Βουλής, της Επιτροπής Απόδημου Ελληνισμού και του Σ.Α.Ε., για να γίνει αυτή η τριήμερη συζήτηση εδώ στη Βουλή, για την έκθεση, η οποία μας έχει κατατεθεί. Αυτήν την έκθεση θα την χαρακτήριζα, ως επισημοποίηση, αν θέλετε, της σχέσης της ελληνικής πολιτείας με το Σ.Α.Ε., εφόσον συζητιέται μέσα στο ελληνικό Κοινοβούλιο. Θεωρώ τρεις τους σταθμούς της πορείας του Συμβουλίου Aπανταχού Ελληνισμού, για να χρησιμοποιήσω την έκφραση που στο Σύνταγμα έχουμε περιλάβει. 
      Ο πρώτος σταθμός είναι ο ιδρυτικός νόμος του ’89, ο δεύτερος σταθμός είναι η ιδρυτική συνέλευση του ’95 και η τρίτη, αν θέλετε, επίσημη βάση είναι η σημερινή συζήτηση της έκθεσης αυτής που χαρτογραφεί, συστηματοποιεί τα θέματα που απασχολούν τον Απόδημο Ελληνισμό και αναγνωρίζει το ρόλο του Σ.Α.Ε., ως συμβουλευτικού και γνωμοδοτικού οργάνου και σε μικρότερη αναλογία, ως εκτελεστικού οργάνου, προώθησης της ελληνικής γλώσσας και του ελληνικού πολιτισμού. Όμως, οι προκλήσεις των καιρών είναι πολλές και θα πρέπει η ελληνική πολιτεία, αλλά και το Σ.Α.Ε. να επαναστοχοποιήσουν τις επιδιώξεις τους. Η δική μου άποψη σ’ αυτήν τη στοχοποίηση είναι η εξής: 
      Πρώτος στόχος. Ανεξάρτητα του νόμου για τη ψήφο των απόδημων που θέλει μια ευρεία πλειοψηφία και ευρεία συναίνεση και νομίζω ότι μέσα στο ελληνικό Κοινοβούλιο θα βρούμε εκείνες τις φόρμες, για  να έρθουμε κοντά όλα τα κόμματα και για να μπορούν και οι απόδημοι Έλληνες να ψηφίζουν, θα πρέπει να υπάρξει μια απογραφή, αν θέλετε, του δυναμικού του Απόδημου Ελληνισμού των απανταχού Ελλήνων. Και αυτή η απογραφή, μη νομίζετε ότι είναι κάτι εύκολο, είναι κάτι δύσκολο και χρειάζεται και κόπο και χρήματα. Αλλά πιστεύω ότι για τα χρήματα αυτά κάποια χαραμάδα έχει υπάρξει, βάσει της ομιλίας του κυρίου Υπουργού, ώστε να γίνει αυτή η απογραφή. Έτσι θα μπορέσουν να απογραφούν και τα δίκτυα και οι οργανώσεις, αλλά και η κοινωνική διαστρωμάτωση των απανταχού Ελλήνων. 
      Ο δεύτερος στόχος: Για εμένα, ανεξάρτητα των πρωτοβουλιών που παίρνετε εσείς για την εκπαίδευση, θα πρέπει η ελληνική πολιτεία να έχει ένα βασικό εκπαιδευτικό σύστημα εκμάθησης της ελληνικής γλώσσας για όλους τους απανταχού Έλληνες. Και νομίζω ότι η ελληνική γλώσσα θα πρέπει να διδάσκεται, όχι ως μητρική, αλλά ως δεύτερη γλώσσα, σε σχολεία εντεταγμένα μέσα στο  κρατικό ομοσπονδιακό ή πολιτειακό σύστημα εκπαίδευσης της κάθε χώρας. Και εκεί χρειάζεται η διακρατική, αν θέλετε, προσπάθεια της ελληνικής πολιτείας, με το κράτος όπου διαμένουν οι ομογενείς μας, οι απόδημοι Έλληνες. Θα πρέπει να διδάσκεται από δασκάλους ομογενείς, οι  οποίοι θα εκπαιδεύονται και θα μετεκπαιδεύονται, αν χρειάζεται, στα σύγχρονα προγράμματα.
       Εδώ θέλω θα θέσω και κάτι, το οποίο θεωρώ πολύ σημαντικό. Δεν είναι τυχαίο που χώρες, όπως η Αμερική, η Γερμανία, η Γαλλία έχουν ένα δίκτυο προτύπων σχολείων, ανά τον κόσμο. Το G?the, το lyce?, τα ελληνοαμερικανικά κολλέγια ή το αμερικανοπαναμέζικο κολλέγιο κ.λπ.. Σε κάθε χώρα έχουν ένα τέτοιο πρότυπο σχολείο, όπου πηγαίνουν και επιφανείς στην κάθε χώρα και σπουδάζουν. Αυτό είναι κάτι πολύ σημαντικό. Νομίζω ότι εμείς μπορούμε, με τη βοήθεια του Σ.Α.Ε., να φτιάξουμε ένα τέτοιο δίκτυο σχολείων προτύπων, όπως είναι το Σαχέτι στη Νότιο Αφρική, όπως είναι το Αρσάκειο στα Τίρανα. 
      Σας είπα και στην επιτροπή, ότι είδα το παιδί του Φάτος Νάνο να τραγουδάει τον εθνικό ύμνο της Ελλάδος, μαζί με τον αλβανικό, όπως επίσης είδα να χορεύουν παιδιά από τη Νότια Αφρική ελληνικούς χορούς.
      Είναι κάτι το οποίο είναι πάρα πολύ σημαντικό. Ένα τέτοιο δίκτυο σχολείων, είτε τα ονομάζουμε «Σωκράτης» είτε «Αριστοτέλης», πρέπει να υπάρξουν ανά τον κόσμο ως πρότυπα σχολεία.
      Τρίτος στόχος για μένα είναι η ενίσχυση του Σ.Α.Ε. και του έργου του με ειδικούς επιστήμονες, συνεργάτες οι οποίοι θα έχουν βάση τη Θεσσαλονίκη. Και δεν θα πρέπει να αποδυναμώνουμε το ρόλο της Θεσσαλονίκης ως πρωτεύουσας του απανταχού Ελληνισμού. 
      Τέταρτος στόχος για μένα είναι η ενίσχυση των σχέσεων της ΠΑ.Δ.Ε.Ε. και του δικτύου αποδήμων Τοπικής Αυτοδιοίκησης με το Σ.Α.Ε.. Γιατί αν εσείς είστε το γνωμοδοτικό όργανο, αυτή είναι το εκτελεστικό όργανο και η φωνή σας μέσα στις χώρες όπου ζείτε και διαμένετε. 
      Πέμπτον είναι τα κέντρα εξυπηρέτησης αποδήμων σε κάθε πύλη της χώρας, όπως και σε κάθε προξενείο και πρεσβεία.
      Τέλος θα πρέπει να υπάρχει κωδικός μέσα στους προυπολογισμούς κάθε Υπουργείου για να ενισχύουν τις δικές σας προσπάθειες. 
      Αυτή είναι η δικτύωση των στόχων που εγώ βάζω και πιστεύω ότι προς αυτήν την κατεύθυνση και με τις τοποθετήσεις σας και με την έκθεσή σας κινείστε.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Σγουρίδη.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θα ήθελα και εγώ με τη σειρά μου απ’ αυτό εδώ το Βήμα να καλωσορίσω για άλλη μια φορά όλους τους εκπροσώπους των απανταχού Ελλήνων και να πω ότι είκοσι χρόνια μετά τη δημιουργία του ιδρυτικού νόμου, της έμπνευσης του Ανδρέα Παπανδρέου και του ΠΑ.ΣΟ.Κ. εκείνης της εποχής, φαίνεται ότι υπάρχει μια δικαίωση. Και η δικαίωση είναι ότι καταφέραμε να μιλήσουμε σήμερα εδώ για μια καινούργια πορεία με όλους μαζί είτε αυτοί είναι εντός είτε εκτός Ελλάδος. 
      Και θέλω να πιστεύω ότι αφού μπορέσαμε να κάνουμε το πρώτο σημαντικό βήμα και με δεδομένο ότι λέμε όλοι μας ότι η αρχή είναι το ήμισυ του παντός, πρέπει να σταθούμε στο ύψος των περιστάσεων και να κάνουμε το επόμενο βήμα. Και το επόμενο βήμα για μένα είναι η έκφραση των απανταχού Ελλήνων μέσα στη Βουλή των Ελλήνων. 
      Και πραγματικά θέλω να τονίσω ότι είναι θετικό που η Κυβέρνηση πήρε πίσω το προσχέδιο νόμου που είχε φέρει και είναι επίσης παρήγορο ότι συμφωνούμε όλοι στο ότι πρέπει να ξεκινήσουμε από μηδενική βάση, για να δούμε πώς οι Έλληνες απανταχού της γης μπορούν να εκφραστούν στο ελληνικό Κοινοβούλιο. Θέλω να πιστεύω ότι με το υφιστάμενο νομικό πλαίσιο θα βρούμε τη χρυσή τομή –αν χρειαστεί στην πορεία, μπορεί να τη διορθώσουμε και να τη βελτιώσουμε- για να υπάρξει αυτή η έκφραση μέσα στο ελληνικό Κοινοβούλιο, που πιστεύω ότι είναι μια καθοριστική συνέχεια της πορείας. 
      Θέλω να τονίσω επίσης ότι η έκθεση των τριακοσίων εξήντα επτά σελίδων,  που έχουμε μπροστά μας και είναι μια πολύ σημαντική και καθοριστικής σημασίας δουλειά, δείχνει τη διάσταση εκείνη που έχουν οι απανταχού Έλληνες σε σχέση με το τι μέλλει γενέσθαι, σε σχέση με τις αγωνίες τους, τον προβληματισμό τους σε πολύ σημαντικά ζητήματα, όπως είναι τα ζητήματα της παιδείας, της εκπαίδευσης της ελληνομάθειας, όπως είναι τα ζητήματα του πολιτισμού, της νεολαίας και των προβλημάτων που αντιμετωπίζουν, που είναι υποχρέωση σε κάποιο σημαντικό βαθμό της ελληνικής πολιτείας να τα αντιμετωπίσει. Και πρέπει να γίνουν σημαντικά βήματα πέραν των όσων έχουν γίνει μέχρι σήμερα, είτε αυτά αφορούν θέματα ασφάλειας είτε θέματα υγείας, περίθαλψης κ.λπ. που θεωρώ ότι είναι καθοριστικής σημασίας. 
      Δείχνει όμως αυτή η έκθεση ότι υπάρχουν ζητήματα που μας απασχολούν από κοινού. Και τα ζητήματα που μας απασχολούν από κοινού στον μεν τομέα της παιδείας –δεν θα μπω σε λεπτομέρειες, αναφέρθηκα στην επιτροπή- είναι ότι πράγματι στο βαθμό που διαπιστώνουμε ότι ανά τον κόσμο έχουμε πρότυπα όπως το Σαχέτι, το Ευρωπαϊκό Σχολείο, τα Charter Schools, τα σχολεία του Μόντρεαλ κ.λπ., που μπορούμε να τα προσαρμόσουμε στα δεδομένα κάθε περιοχής, είναι πρότυπα που θα πρέπει να τα καθιερώσουμε σε μόνιμη βάση ανάλογα με την περιοχή που αυτά μπορεί να λειτουργήσουν. Και θεωρώ ότι αυτό είναι ίσως ένα πρώτο ουσιαστικό βήμα  σε σχέση με την κατάκτηση των στόχων σε ό,τι αφορά την ελληνομάθεια και την παιδεία.
      Θέλω όμως να τονίσω και κάτι άλλο. Είπα χθες μια κουβέντα στην επιτροπή αλλά θεωρώ ότι είναι πολύ σημαντικό και πρέπει να το επισημάνω.
      Πέραν από τη στήριξη των απανταχού Ελλήνων στα εθνικά θέματα -που αυτή είναι γνωστή, γίνεται συνήθως αναφορά και δεν την αμφισβητεί κανένας, είχε σημαντική συμβολή μέχρι και σήμερα και πιστεύω θα έχει και στο μέλλον- και επειδή υπάρχουμε και ζούμε σε έναν καινούργιο κόσμο, σε ένα καθεστώς παγκοσμιοποίησης. Θέλω να πιστεύω ότι, όπως οι απανταχού Έλληνες βοήθησαν τον περασμένο κυρίως αιώνα στο να αναπτυχθεί η χώρα μας με τη συνδρομή του μεταναστευτικού συναλλάγματος, ήρθε η ώρα να βοηθηθεί ξανά ο Ελληνισμός στο σύνολό του, είτε εντός είτε εκτός Ελλάδος, με την εξαγωγή πλέον του ελληνικού πολιτισμού και θεωρώ ότι αυτό είναι το επόμενο σημαντικό βήμα που πρέπει να βάλουμε ως στόχο, γιατί, εάν πραγματικά καταφέρουμε να εξαγάγουμε τον πολιτισμό μας και την ελληνική παραγωγή συνολικά σε όλους τους τομείς, τότε είναι σίγουρο ότι παίζουμε ρόλο ή μπορούμε να παίξουμε καθοριστικό ρόλο σε καθεστώς παγκοσμιοποίησης. Θέλω να πιστεύω ότι αυτό δεν μπορεί να γίνει έτσι, από μόνο του ή με την υλοποίηση κάποιων συγκεκριμένων αιτημάτων που αναφέρονται και στην έκθεσή σας. Νομίζω ότι είναι υποχρέωση της ελληνικής πολιτείας και όλων ημών να δημιουργήσουμε και να διαμορφώσουμε ένα σχέδιο δράσης με συγκεκριμένους στόχους, ώστε πραγματικά αυτό που θέλουμε όλοι μας –είμαι σίγουρος γι’ αυτό- να υλοποιήσουμε, να το πετύχουμε το συντομότερο δυνατό, γιατί τότε είναι σίγουρο ότι τα αποτελέσματα θα είναι θεαματικά. 
      Και βέβαια, πρέπει να τονίσω και κάτι άλλο μαζί με τα συγχαρητήριά μου στο Προεδρείο για την καθιέρωση της σημερινής διαδικασίας, ότι η καθιέρωση αυτής της διαδικασίας σε όσο γίνεται υψηλότερο επίπεδο, θα βοηθήσει αφ’ ενός την αναβάθμισή της, αλλά θα δημιουργήσει και τις προϋποθέσεις μέσα από τις διαδικασίες απολογισμού που θα μπουν εκ των πραγμάτων να δούμε εάν οι στόχοι μας υλοποιούνται, σε ποιο βαθμό τα προγράμματα δράσης ικανοποιούνται και έχουν αποτελέσματα που πιστεύω τα θέλουμε όλοι μας και πρέπει να τα δημιουργήσουμε το συντομότερο δυνατό. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Κυρίες και κύριοι συνάδελφοι, ο συνάδελφος κ. Μπόλαρης ζητά ολιγοήμερη άδεια μετάβασης στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο κ. Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Κύριε Πρόεδρε, κύριε Υπουργέ, που είστε παρών, κυρίες και κύριοι συνάδελφοι, αγαπητοί μας συμπατριώτες, σήμερα είναι για όλους μας μια πολύ μεγάλη μέρα. Είναι μια μεγάλη μέρα για την Ελλάδα, για το Έθνος, για το Εθνικό Κοινοβούλιο, είναι μια μεγάλη μέρα γι’ αυτούς που οραματίστηκαν τη δημιουργία του Συμβουλίου Απόδημου Ελληνισμού, το όραμα  του Ανδρέα Παπανδρέου, για τον Πρόεδρο του ΠΑ.ΣΟ.Κ., το Γιώργο Παπανδρέου, που πρώτος προχώρησε σε θέσπιση νόμων, για το Γρηγόρη το Νιώτη, που είναι εδώ παρών και, όπως αναγνωρίζουμε οι απανταχού Έλληνες, υπήρξε πρωτεργάτης στα θέματα του Ελληνισμού, για τον Απόστολο Κακλαμάνη με τη δημιουργία της Επιτροπής Απόδημου Ελληνισμού και για το σημερινό Πρόεδρο της Βουλής, τον κ. Σιούφα, ο οποίος πήρε την πρωτοβουλία για να μπορεί το Συμβούλιο Απόδημου Ελληνισμού να κάνει αυτό το πρώτο βήμα, ο Ελληνισμός να κάνει αυτό το πρώτο βήμα στο Εθνικό Κοινοβούλιο, να παρουσιάζει την έκθεση για τα πεπραγμένα του έτους. 
      Ο ομιλών, κυρίες και κύριοι συνάδελφοι και αγαπητοί συμπατριώτες, είναι ομογενής. Γεννήθηκε στην Αμερική, σπούδασε στην Αμερική, παντρεύτηκε στην Αμερική, βαφτίστηκε στην Αμερική, έχει όλες τις θείες από την πλευρά της μάνας του στην Αυστραλία, έχει όλους τους θείους από την πλευρά του πατέρα του στην Αμερική, δεκαεπτά πρώτα ξαδέλφια στην Αμερική, έξι πρώτα ξαδέλφια στην Αυστραλία, συνεπώς είναι ένα κομμάτι της ομογένειας και τέσσερις-πέντε φορές το χρόνο βρίσκεται στο εξωτερικό σε μία διαρκή επαφή με την ομογένεια. Γι’ αυτό και ζήτησα από τον Πρόεδρο την παράταση, γιατί αισθανόμουν ένα κομμάτι της ομογένειας που θα ήταν αδιανόητο να μην τοποθετηθώ σ’ αυτήν την πανηγυρική για εμένα συνεδρίαση του Εθνικού Κοινοβουλίου. 
      Είναι μεγάλη η διαδρομή, κυρίες και κύριοι συνάδελφοι, του Ελληνισμού της Αμερικής. Αν θέλετε, ξεκινάει από το γνωστό Θεόδωρο, μόνο το όνομά του έχει μείνει, που το 1528 βρέθηκε για πρώτη φορά στη Φλώριδα. Προχωράει στο Νίκο τον Έλληνα, δεν ξέρουμε τίποτα παραπάνω γι’ αυτόν, το 1510 για πρώτη φορά στην Αμερική, τον Γκίκα το Βούλγαρη που το 1829 φτάνει στην Αυστραλία και συνεχίζεται αυτή η πορεία με χιλιάδες, με εκατομμύρια Έλληνες, με τα μεγάλα μεταναστευτικά ρεύματα που ακολουθούν και επιτρέπουν στον Ελληνισμό στην κυριολεξία να μεγαλουργεί σ’ όλον τον κόσμο. 
      Να πω μόνο δύο-τρία σημεία για τον Ελληνισμό της Αμερικής, για να καταδείξουμε σ’ αυτήν τη συνεδρίαση το μεγαλείο πραγματικά του Ελληνισμού της Αμερικής. Να αναφερθώ στον Λούη τον Τίκα, δεν ξέρω πόσοι τον γνωρίζετε, τον  Ηλία Σπαντιδάκη. Ο Ηλίας Σπαντιδάκης, κυρίες και κύριοι συνάδελφοι, ήταν ένας συνδικαλιστής ανθρακωρύχος που δολοφονήθηκε από την αμερικανική εθνοφρουρά το 1914 στο Κολοράντο, επειδή διεκδίκησε για τους εργαζόμενους τα δίκαια αιτήματά τους. 
    Από κει και πέρα αναδείξαμε εκατοντάδες πολιτικούς σε ολόκληρο τον κόσμο. Πώλ Τσόγκας ο αείμνηστος μια εκπληκτική μορφή που αν δεν τον είχε πάρει ο Θεός σήμερα θα ήταν πρόεδρος της Αμερικής. Για να μην αναφερθώ στον Μάικλ Δουκάκη ο οποίος διεκδίκησε την προεδρία της Αμερικής, στον αντιπρόεδρο Σπύρο ΄Αγκνιου ανεξαρτήτως πόσο συμφωνούμε με τις πολιτικές του, στον Μπραδήμα, στο Σαρμπάνη και σε δεκάδες άλλους πολιτικούς, στο νομικό σύμβουλο του Μαντέλα στην Αφρική, στους δεκάδες Βουλευτές στην Αυστραλία. Όλοι αυτοί είναι Έλληνες πολιτικοί. 
    Και δεν προχωρώ στους επιχειρηματίες και σε τόσους και τόσους άλλους. 
    Αυτή η διαδρομή, όμως, κυρίες και κύριοι συνάδελφοι, δεν ήταν εύκολη. Είχε δάκρυα. Η διαδρομή αυτή εκφράζεται από το γνωστό δημοτικό τραγούδι το «Τζιβαέρι» που λέει η μάνα, «η ξενητιά το χαίρεται  το μοσχολούλουδό μου». Οι Έλληνες του εξωτερικού ήταν το μοσχολούλουδο κι αυτό το μοσχολούλουδο το στερήθηκε η μάνα του και το χαίρονταν η ξενητιά. Και αν θέλετε το ίδιο δημοτικό τραγούδι περνάει στην κατάρα και λέει «ανάθεμά σε ξενητιά και εσύ και τα καλά σου». Αυτό σημαίνει ότι η μάνα, ο πατέρας που έλειπε το παιδί τους, ο συγγενής τους όσο και αν βοηθούσαν την πατρίδα δεν ήταν ποτέ κάτι ευχάριστο. Η ξενητιά έπρεπε να μπει στο ανάθεμα γιατί τους είχε στερήσει την αγάπη τους, το μοσχολούλουδό τους. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Κύριε Νικητιάδη σας δίνω δύο, τρία λεπτά ακόμα.
    ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ πολύ κύριε Πρόεδρε.
    Κυρίες και κύριοι συνάδελφοι, δεν θα αναφερθώ στην ιστορία με τον εκλογικό νόμο. Απλώς θα χαιρετίσω το ότι έρχεται σήμερα η Κυβέρνηση μετά τα όσα έγιναν στην Αυστραλία –να μην αναφερθώ σ’ αυτό γιατί σήμερα είναι μια μέρα που πρέπει να είμαστε συμφιλιωμένοι, μια μέρα αγάπης- και λέει ότι παίρνει πίσω το σχέδιο νόμου που είχε κατατεθεί και προχωράμε να συζητήσουμε με τα κόμματα.
    Το ΠΑ.ΣΟ.Κ. έχει διατυπώσει με σαφήνεια τη θέση του. Αυτά που λέει το Σ.Α.Ε.. Σ’ αυτά πρέπει όλοι να συμφωνήσουμε. Δεν μπορούμε να διαφωνήσουμε με αυτά τα οποία προτείνει η ομογένεια.
    Ο Πρόεδρος της Βουλής αναφέρθηκε στους ομογενείς και τους χαρακτήρισε ως μαχόμενη ομογένεια. Είπε παραλλήλως ότι είμαστε υπερήφανοι για σας και τόνισε ότι και σεις θα πρέπει να είσθε υπερήφανοι για μας. Εγώ θα κάνω μια παρατήρηση σ’ αυτό το σωστό σχόλιο του Προέδρου. Να είσθε υπερήφανοι για την πατρίδα σας, να είσθε υπερήφανοι για το πολιτικό σύστημα και για τους πολιτικούς μας, αλλά ξέρω πολύ καλά ότι δεν μπορεί να είσθε υπερήφανοι για την πολιτική την οποία ακολουθήσαμε μέχρι σήμερα απέναντί σας. Δεν μπορεί να είσθε υπερήφανοι για την ελληνική παιδεία που έχουμε στο εξωτερικό και για την οποία την κυρία ευθύνη φέρουν όλες οι ελληνικές κυβερνήσεις. Δεν μπορεί να είσθε υπερήφανοι για τον πολιτισμό και πώς σας τον φέραμε εκεί έξω. Εμείς έχουμε την κυρία ευθύνη.
    Εμείς, λοιπόν, λέμε να είσθε υπερήφανοι, αλλά να συνεχίσετε να είσθε η μαχόμενη ομογένεια γιατί μόνο μια τέτοια ομογένεια θα βρει εδώ φωνές να τη στηρίξουν έτσι ώστε ο Ελληνισμός ο απανταχού Ελληνισμός να φέρει σε πέρας την αποστολή του και να μπορεί να βοηθάει την πατρίδα του.
    (Χειροκροτήματα)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νικητιάδη ο οποίος μας συγκίνησε.
    Θα ήταν άδικο να μην του δοθεί η δυνατότητα να πάρει το λόγο.
    Η κ. Σακοράφα έχει το λόγο.
    ΣΟΦΙΑ ΣΑΚΟΡΑΦΑ: Κύριε Πρόεδρε, κατ’ αρχάς να σας ευχαριστήσω γιατί μας δίνετε τη δυνατότητα ξεπερνώντας το καθορισμένο ωράριο να μπορέσουμε να μιλήσουμε. Επίσης να καλωσορίσω τους φίλους μας από το Σ.Α.Ε. στο ελληνικό Κοινοβούλιο.
    Είναι περιττό να αναφερθούμε στο σημαντικό ρόλο του Απόδημου Ελληνισμού τόσο όσον αφορά το προς τα έξω πρόσωπο της Ελλάδας καθώς οι ομογενείς αποτελούν τη μεγαλύτερη δύναμη σε επίπεδο ανθρώπινου δυναμικού που διαθέτει η Ελλάδα όσο και στην ενίσχυση της ίδιας της πατρίδας μας καθώς στους κόλπους του Απόδημου Ελληνισμού Έλληνες δεύτερης και τρίτης γενεάς πρωταγωνιστούν στις οικονομίες των χωρών που κατοικούν και στις επιστήμες στα γράμματα και στις τέχνες.
      Και αυτός είναι ο λόγος που πρέπει να δούμε με ιδιαίτερη σοβαρότητα και προσοχή το μεγάλο κίνδυνο που απειλεί τον απόδημο, που είναι ο κίνδυνος της πλήρους αφομοίωσής του	από τις χώρες υποδοχής. Και η πλήρης αφομοίωση των ομογενών δεύτερης και τρίτης γενιάς είναι ισχυρός κίνδυνος και απειλή όσο οι νέοι ομογενείς δεν συνδέονται με την πατρίδα.
       Και επειδή κι από το Σύνταγμα προκύπτει η υποχρέωση του ελληνικού κράτους να μεριμνά για τη διατήρηση των δεσμών του Απόδημου Ελληνισμού με την πατρίδα, θα επαναφέρω στη δημόσια συζήτηση έναν ιδιαίτερα δυναμικό θεσμό αθλητικού και πολιτιστικού ενδιαφέροντος, την «Ελληνιάδα», που θεσμοθετήθηκε επί των ημερών μας, πραγματοποιήθηκε μόνο μια φορά επίσης επί κυβέρνησης ΠΑ.ΣΟ.Κ. και από εκεί και πέρα, δυστυχώς, εγκαταλείφθηκε και ατόνησε.
      Και θα ήθελα να το επαναφέρω βασιζόμενη στην πίστη ότι ο αθλητισμός και ο πολιτισμός είναι ιδανικοί τρόποι για να εκδηλωθεί, να εκφραστεί και να συσπειρωθεί ο Ελληνισμός, να προσελκυθεί και να αναδειχθεί η δυναμική της απόδημης νεολαίας ισχυροποιώντας παράλληλα το δεσμό της με την πατρίδα. 
      Κυρίες και κύριοι συνάδελφοι, τον Ιούνιο του 2003 που πραγματοποιήθηκε στη Θεσσαλονίκη η πρώτη «Ελληνιάδα», ουσιαστικά πραγματοποιήθηκε μια μεγάλης κλίμακας συνάντηση των απανταχού νέων Ελλήνων της ομογένειας. Ουσιαστικά σηματοδοτήθηκε η απαρχή μιας νέας επικοινωνίας της πατρίδας με τα εκτός Ελλάδος παιδιά μας, μιας επικοινωνίας η οποία με ευθύνη της Κυβέρνησης διακόπηκε, ενός θεσμού ο οποίος με ευθύνη της Κυβέρνησης απαξιώθηκε, μιας δράσης με πολιτιστικό και αθλητικό περιεχόμενο η οποία με ευθύνη της Κυβέρνησης ανακόπηκε.
      Σήμερα, πέντε χρόνια μετά, ζητάμε την επαναλειτουργία ενός θεσμού με στόχο τετραπλό. Την ενίσχυση των δεσμών των νέων αποδήμων μεταξύ τους, την ενίσχυση των δεσμών των νέων αποδήμων με την πατρίδα, την ανάδειξη της καλλιτεχνικής δημιουργίας και των αθλητικών δραστηριοτήτων της νέας γενιάς, την ανάδειξη της δύναμης και της δημιουργικότητας του Ελληνισμού. 
      Κυρίες και κύριοι συνάδελφοι, σήμερα, περισσότερο από ποτέ, προκύπτει η παραπάνω αναγκαιότητα για τους εξής κρίσιμους εθνικούς και κοινωνικούς λόγους.
      Πρώτον, ο Απόδημος Ελληνισμός αποτελεί στις μέρες μας μεγάλη δύναμη πίεσης για τα κρίσιμα εθνικά διακυβεύματα.
      Δεύτερον, σε συνθήκες παγκοσμιοποίησης πρέπει να ενισχύονται τα ιδιαίτερα χαρακτηριστικά του λαού προκειμένου να προσφέρουν στο μεγάλο πολυπολιτισμικό συλλέκτη και να μην αφομοιώνονται απ’ αυτόν. 
      Τρίτον, σε συνθήκες κρίσης του αθλητικού ιδεώδους, η σύνδεση του αθλητισμού με τον πολιτισμό, καθώς και η σύνδεση του αθλητισμού με τις αξίες της ιστορικής μνήμης και της ελληνικότητας αποτελεί δυναμική έξοδο προς τα μπρος. 
      Επαναφέρουμε, λοιπόν, στο τραπέζι την ευθύνη της Κυβέρνησης για να ξαναλειτουργήσει, να τονώσει και να ενισχύσει ένα θεσμό που αποφέρει πολλαπλά οφέλη εθνικά, οικονομικά, κοινωνικά και πολιτισμικά, οφέλη αναγκαία, απαραίτητα και χρήσιμα για την Ελλάδα, για τον απανταχού Ελληνισμό, για την ιστορία μας, για την ταυτότητά μας, για τη συνέχειά μας.
      Έχουμε πρόταση ολοκληρωμένη -σας την καταθέτουμε- για την πραγματοποίηση κάθε δύο χρόνια ενός παγκόσμιου φεστιβάλ πολιτισμού και αθλητισμού συγκεντρώνοντας όλο το αθλητικό και καλλιτεχνικό δυναμικό των νέων αποδήμων. Η διοργάνωση, όπως έχει προβλεφθεί, περιλαμβάνει τους παγκόσμιους αθλητικούς αγώνες των νέων αποδήμων, το πολιτιστικό φεστιβάλ του Ελληνισμού, ενώ συμμετέχουν νέοι απόδημοι αθλητές με σημαντικές επιδόσεις στα αθλήματα που δραστηριοποιούνται και νέοι απόδημοι καλλιτέχνες αναγνωρισμένης αξίας με αξιόλογη καλλιτεχνική δραστηριότητα.
      Ως προς το περιεχόμενο των αθλητικών αγώνων που θα πραγματοποιηθούν ατομικά και ομαδικά αθλήματα και η επιλογή των αθλημάτων θα προκύψει από την καταγραφή των απόδημων αθλητών.
      Τα κριτήρια επιλογής είναι ο βαθμός διάδοσης των αθλημάτων μεταξύ των ομογενών και το επίπεδο των αθλητών. Αθλήματα τα οποία είναι περισσότερο διαδεδομένα μεταξύ των ομογενών είναι αυτονόητο ότι θα προτιμηθούν. 
      Σύμφωνα με την πρώτη «Ελληνιάδα» διαπιστώθηκε ότι οι απόδημοι Έλληνες αθλητές δραστηριοποιούνται σε ατομικά και ομαδικά αθλήματα, όπως είναι το ποδόσφαιρο, μπάσκετ, στίβος κ.λπ..
      Παράλληλα το πολιτιστικό σκέλος μπορεί να περιλαμβάνει συμμετοχή μουσικών σχημάτων της ομογένειας, κινηματογραφικό και θεατρικό αφιέρωμα ταινιών και θεατρικών έργων απόδημων σκηνοθετών, έκθεση βιβλίων Ελλήνων απόδημων λογοτεχνών, ειδική έκθεση επιστημονικού βιβλίου απόδημων επιστημόνων και ακαδημαϊκών. Και προχωράμε ένα βήμα παραπάνω στην πρότασή μας προκειμένου η σχέση της πατρίδας με τους συμμετέχοντες ομογενείς να είναι διαρκής και στενότερη. 
      Στον τομέα του πολιτισμού μπορεί να υπάρξει άμεση σύνδεση με το φεστιβάλ Αθηνών ή και μ’ άλλα φεστιβάλ ώστε το καλύτερο θεατρικό και μουσικό σχήμα να συμμετάσχει επισήμως και στο πρόγραμμα του φεστιβάλ. Μπορεί να υπάρξει επίσης σύνδεση με το  φεστιβάλ ταινιών της Θεσσαλονίκης ώστε η καλύτερη ταινία να συμμετάσχει στο πρόγραμμα του φεστιβάλ.
      Σε ό,τι αφορά στον αθλητισμό, προτείνεται όλοι οι συμμετέχοντες αθλητές να αποκτούν την ταυτότητα του «ευ αγωνίζεσθαι»  και την εθελοντική αποστολή διάδοσης εντός και εκτός συνόρων  του καθαρού αθλητισμού, καθώς και των ιδεωδών  του Ολυμπισμού.
      Είμαστε όλοι εδώ παρόντες, κύριε Πρόεδρε, να βοηθήσουμε σ’ αυτήν την προσπάθεια, άνθρωποι οι οποίοι έχουν δουλέψει σε συγκεκριμένα αθλήματα, αγωνίσματα. Θέλουμε να βοηθήσουμε. Υπάρχουν Βουλευτές οι οποίοι έχουν δουλέψει. Και επίσης θα ήθελα να τονίσω αυτό που άκουσα και προχθές στην επιτροπή από τον εκπρόσωπο της Ωκεανίας, ότι είναι κρίμα αυτοί οι άνθρωποι να αυτοχρηματοδοτούν αυτές τις προσπάθειες, από μόνοι τους να τις προωθούν και εμείς να είμαστε απόντες απ’ αυτήν την προσπάθεια. 
      Θα ήθελα να ενισχύσουμε αυτήν την προσπάθεια που κάνουν ώστε να διατηρήσουν τη σχέση μεταξύ των νέων ανθρώπων μέσα από αθλητικούς αγώνες.
      Αυτά, για να μην τρώω το χρόνο κανενός άλλου συναδέλφου.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Σακοράφα. Είναι πολύ ενδιαφέρουσες οι προτάσεις που κάνετε και μπορείτε εσείς κι άλλοι συνάδελφοι να ηγηθείτε της προσπάθειας αυτής για την προώθηση του αθλητισμού. Άλλωστε, τιμήσατε την Ελλάδα και τον Ελληνισμό με τις επιδόσεις σας.
      Η κ. Φιλίνη έχει το λόγο.
      ΑΝΝΑ ΦΙΛΙΝΗ: Χαιρετίζουμε τους εκπροσώπους του Συμβουλίου Αποδήμου Ελληνισμού σήμερα εδώ μέσα στην Αίθουσα της Ολομέλειας της Βουλής των Ελλήνων. Είναι πραγματικά μεγάλη η χαρά μας και μεγάλη η συγκίνησή μας γι’ αυτό. Πολλοί από μας έχουμε ζήσει για χρόνια στη διασπορά και εγώ η ίδια έχω ζήσει έντεκα χρόνια στην ξενιτιά και αισθάνομαι τα προβλήματά σας προβλήματά μου.
      Δεν μπορούμε να ξεχνάμε τη συμβολή των Ελλήνων της Διασποράς την εποχή του Διαφωτισμού για την Επανάσταση του 1821. Δεν μπορούμε να ξεχνάμε τη συμβολή των Ελλήνων μεταναστών στην Ευρώπη, αλλά και σ΄ όλες τις άλλες ηπείρους της γης για την απομόνωση και την πτώση της χούντας της τελευταίας γνωστής «μαύρης επταετίας». Επίσης, δεν μπορούμε ποτέ να ξεχνάμε – και θέλω να μιλήσω με πολλή συγκίνηση, γιατί και ο Πρόεδρος του Συμβουλίου Αποδήμου Ελληνισμού είναι Αλεξανδρινός – το «μεγάλο φάρο» των ελληνικών γραμμάτων, το μεγάλο Αλεξανδρινό, τον Καβάφη.
      Κυρίες και κύριοι συνάδελφοι και εκπρόσωποι των Ελλήνων της Διασποράς, ο Συνασπισμός είχε υποστηρίξει το θεσμό του Συμβουλίου Απόδημου Ελληνισμού για την αυτοοργάνωση και τη συσπείρωση του Ελληνισμού της Διασποράς. Είχαμε διατυπώσει ωστόσο και ορισμένες επιφυλάξεις, ως προς τον τρόπο λειτουργίας και τη συμμετοχή σ’ αυτόν το θεσμό.
      Θεωρούμε σημαντικό το ζήτημα του Απόδημου Ελληνισμού να μην αντιμετωπίζεται αποσπασματικά και να μην εξαντλείται στην κατάθεση μεγαλόπνοων προγραμμάτων και ευχολογίων. Οι Έλληνες της Διασποράς έχουν ανάγκη να δουν συγκεκριμένες δράσεις προς όφελός τους και για τη λύση των προβλημάτων τους.
      Θεωρούμε πως είναι σημαντικό να μπορούν οι ίδιοι οι ενδιαφερόμενοι, δηλαδή, οι ίδιοι οι Έλληνες της Διασποράς να εκφράζουν τις ιδέες και τις προτάσεις τους, να μπορούν να συμμετέχουν ουσιαστικά και να συνδιαμορφώνουν το πλαίσιο των αναπτυσσόμενων πρωτοβουλιών, των οποίων θα είναι οι ίδιοι οι τελικοί αποδέκτες.
      Για να επιτευχθεί αυτό είναι απαραίτητο να βρίσκει θεσμική έκφραση η διατύπωση της βούλησης της ίδιας της ομογένειας. Γι’ αυτό θεωρούμε σημαντικό να αποκτήσετε ψήφο στην Ελλάδα, αλλά και κοινοβουλευτική εκπροσώπηση από εσάς τους ίδιους. Δεν συμφωνήσαμε με την παλιά πρόταση νόμου της σημερινής Κυβέρνησης και χαρήκαμε που φαίνεται ότι αυτή αποσύρεται.
      Η θέση του Συνασπισμού είναι ότι δεν πρέπει να διαχέεται η ψήφος των Ελλήνων της Διασποράς σ’ όλες τις εκλογικές περιφέρειες της Ελλάδας, εξισώνοντας με τον τρόπο αυτό τον κάτοικο της επικράτειας μιας οποιασδήποτε εκλογικής περιφέρειας με τον μόνιμο κάτοικο εξωτερικού, που έχει και τα ιδιαίτερα προβλήματά του. Δεν μπορεί να αφαιρείται το δικαίωμα από τον Έλληνα απόδημο να έχει στη Βουλή το δικό του αντιπρόσωπο, που θα προέρχεται από τις χώρες της αποδημίας.
      Γι’ αυτό χαιρετίζουμε ότι θα υπάρξει μια διακομματική επιτροπή που θα εξετάσει το μελλοντικό νόμο και θα θέλαμε κι εμείς να παίξουμε ενεργό ρόλο στη διατύπωση αυτού του νόμου.
      Τέλος, δεν έχω πολύ χρόνο, αλλά ήθελα κι εγώ να τονίσω την ιδιαίτερη σημασία της εκπαίδευσης και της πολιτιστικής φροντίδας για τους Έλληνες της Διασποράς. Γνωρίζοντας από παλιά τα προβλήματα των παιδιών των Ελλήνων μεταναστών στη Γερμανία, ξέρω πολύ καλά ότι υπήρχαν δύο αποκλίσεις, τις οποίες πιστεύω ότι πρέπει να αποφύγουμε.
    Η μια ήταν η πάρα πολύ σοβαρή απόκλιση της πολιτιστικής αφομοίωσης, πράγμα που και εδώ η χώρα πρέπει να φροντίσει, όπως και κυρίως εσείς. Η δεύτερη απόκλιση, που πρέπει να αποφεύγουμε, είναι να ζούμε ως γκέτο. Χρειάζεται η σχέση με τη γλώσσα, την κουλτούρα και το λαό των χωρών όπου ζούνε οι Έλληνες της ξενιτιάς.
    Είχαμε παρουσιάσει παλιά ένα πρόγραμμα για ελληνικά τμήματα μέσα σε γερμανικά σχολειά της Γερμανίας. Τότε Έλληνες μετανάστες το είχαν προωθήσει αυτό και νομίζω ότι ήταν πολύ καλό. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κλείνοντας, κύριε Πρόεδρε, γιατί έχω πάρει λίγο παραπάνω χρόνο, ήθελα να μιλήσω τιμητικά για παλιούς φίλους, συναγωνιστές και συντρόφους δικούς μου στο Βερολίνο, που είδα ότι σήμερα βγάζουν ένα εξαιρετικό επιστημονικό και πολιτιστικό περιοδικό δίγλωσσο, με ιστορικά κείμενα για τους Έλληνες της Διασποράς και για την επιστημονική προσφορά των Ελλήνων της Διασποράς.
    Φαντάζομαι ότι υπάρχουν πολλά αντίστοιχα σ’ όλες τις ηπείρους που ζείτε. Θα έπρεπε να τα ξέρουμε αυτά. Είναι μια βοήθεια και για μας. Η ελληνική πολιτεία θα έπρεπε να φροντίσει αυτός ο πολιτισμός να προβληθεί και να αναπτυχθεί. 
    Καλώς ήρθατε και πάντοτε θα είμαστε μαζί σας και κοντά σας.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
    Εξαντλήθηκε ο κατάλογος των ομιλητών Βουλευτών, όπως επιθυμούσε το Σώμα και όπως πραγματικά έπρεπε να γίνει.
    Τώρα έχει το λόγο, για να κλείσει η συνεδρίαση, ο πρώην Πρόεδρος κ. Απόστολος Κακλαμάνης.
    Κύριε Κακλαμάνη, έχετε δέκα λεπτά όπως δικαιούστε.
    ΑΠΟΣΤΟΛΟΣ ΚΑΚΛΑΜΑΝΗΣ: Αγαπητέ Πρόεδρε, αγαπητοί συνάδελφοι, καλωσορίζω και εγώ τους εναπομείναντες εκπροσώπους της ομογένειας στην Αίθουσα, που ασφαλώς είναι κι αυτοί καταπονημένοι αυτές τις μέρες, όπως και τους εναπομείναντες συναδέλφους.
    ΑΣΤΕΡΙΟΣ ΡΟΝΤΟΥΛΗΣ: Για να σας ακούσουμε!
    ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πολύ. 
    Εγώ αισθάνομαι ιδιαίτερη ικανοποίηση γιατί έχουμε, κύριε Πρόεδρε, κλείσει δώδεκα χρόνια λειτουργίας της Ειδικής Κοινοβουλευτικής Επιτροπής που συνέδεσε το Κοινοβούλιό μας με τον απανταχού της γης Ελληνισμό. Είμαι πραγματικά υπερήφανος, διότι η Βουλή τότε ομοφώνως αποδέχθηκε την πρότασή μου μαζί μ’ άλλες δυο προτάσεις, το αποτέλεσμα των οποίων στην πορεία δεν με κάνει και ιδιαιτέρως ευτυχή. 
    Η μια απ’ αυτές ήταν να δούμε εγκαίρως τις επιπτώσεις της τεχνολογίας και της εκρηκτικής πια ανόδου της στο νομοθετικό μας έργο, να αποτιμούμε τις επιπτώσεις στα νομοθετήματά μας. Αυτό, δυστυχώς, το ζούμε σήμερα με το περίφημο σκάνδαλο του ηλιελαίου. 
    Η δεύτερη αφορούσε την Επιτροπή Θεσμών και Διαφάνειας. Οι θεσμοί, όπως ξέρουμε όλοι, βρίσκονται σε ακόμη σοβαρότερη κρίση και όσο για τη διαφάνεια, την αναζητούν οι εισαγγελείς μας στα μυστικά ταμεία, τα μαύρα ταμεία της «SIEMENS» και των off shore εταιρειών και μάλιστα φαίνεται ότι καίει πολύ το ζήτημα, γι’ αυτό και δεν πλησιάζουν, αλλά από απόσταση ασφαλείας διερευνούν το θέμα.
    Κύριε Πρόεδρε, εγώ διερωτώμαι όλα αυτά τα χρόνια: Τι θέλουμε και πώς βλέπουμε τελικά τον οικουμενικό, για μένα, για όλους μας, τον απανταχού της γης Ελληνισμό;
Τον θέλουμε ως τη μακρά χείρα του εθνικού μας κέντρου μέσα στους λαούς, στα έθνη, στις κοινωνίες, όπου ζει και φιλοδοξεί να προκόψει; Πιστεύω ότι οι ιδέες μας και διαχρονικά η παρουσία του Ελληνισμού, σ’ αυτήν τη γη, ενός λαού και ενός έθνους ταξιδιάρικου, ήταν και πρέπει να είναι -και αυτή πρέπει να είναι η δύναμή μας και η φιλοδοξία μας- το να ριζώνουμε όπου και όπως μπορούμε. Και πιστεύω ότι αυτό που λέμε ότι οι Έλληνες που ζουν στις διάφορες χώρες είναι «πρεσβευτές του Ελληνισμού» αυτό μπορεί πιο καλά να εξυπηρετηθεί εάν οι Έλληνες, διατηρώντας την εθνική τους ταυτότητα, τις ιδέες τους, την παράδοσή τους, ενσωματωθούν στην κοινωνία, στην οικονομία, στον πολιτισμό της χώρας που ζουν. 
      Αυτό έλεγα πάντοτε όλα αυτά τα χρόνια στα παιδιά που έρχονταν από τη Γενική Γραμματεία Απόδημου Ελληνισμού ή με άλλες ευκαιρίες όπως εδώ, στη Βουλή των Εφήβων, απ’ όλο τον κόσμο. «Εμείς δεν σας θέλουμε συνδεδεμένους με τα προξενεία και τις πρεσβείες μας, δεν σας θέλουμε να αντιμάχεστε ανάλογα με το ποιο κόμμα είναι πιο κοντά στις ιδέες σας εδώ στην πατρίδα». Γι’ αυτό και δεν μου άρεσε όταν στις αντιπροσωπείες μας που στέλναμε καμμιά φορά συνέβαιναν, ίσως και από υπερβολικό κομματικό πατριωτισμό, κάποια παρατράγουδα, είτε από μας είτε από εκπροσώπους της ομογένειας. Και πιστεύω ότι όλοι οι εκπρόσωποι εδώ του Σ.Α.Ε., τους οποίους όλοι υποδεχθήκαμε, χαιρετίζουμε και μέσω αυτών στέλνουμε νοερά πατριωτικό χαιρετισμό σ’ όλους, στα εκατομμύρια που ζουν σ’ όλο τον κόσμο, γνωρίζουν ότι μια από τις μάστιγες του Ελληνισμού κι εδώ στην πατρίδα και παντού στον κόσμο είναι ο παραγοντισμός. Η ενότητα θα εξασφαλίζεται εάν το εθνικό κέντρο αφήσει τον Ελληνισμό, όπως θέλετε πείτε τον, -της Διασποράς, Απόδημο, δεν μου αρέσει κι εμένα αυτό- ελεύθερο. Φοβούμαι ότι πολλές φορές εμείς συμβάλλουμε στο κατακομμάτιασμά του, είτε οι κοινότητες είναι είτε οι σύλλογοι είτε οι ομοσπονδίες είτε το επίσημο αυτό κέλυφος όλων, που είναι το Συμβούλιο Απόδημου Ελληνισμού. Πιστεύω ότι όπου και όπως μπορεί να εκφράζεται ο Ελληνισμός και να συνενώνονται οι ιδέες του και οι δυνατότητές του πρέπει να έχει τη στήριξή μας. 
      Τώρα, κύριε Πρόεδρε, πολύ συνοπτικά, επειδή ως Υπουργός Παιδείας -και μου το θύμισε τώρα η κ. Φιλίνη- είχα κάνει κι εγώ κάποια λάθη, θέλω να πω ότι το ζήτημα της εκπαίδευσης των παιδιών των Ελλήνων του εξωτερικού έχει τεράστια, καταλυτική σημασία, και πιστεύω ότι όλοι εδώ το κατέθεσαν. Στη Δυτική Γερμανία είχαμε αυτό το πρόβλημα. Οι μισοί Έλληνες εκεί ήθελαν την ενσωμάτωση, που ορισμένα από τα κρατίδια την επεδίωκαν. Αντιθέτως άλλα, η Βαυαρία αίφνης ήθελε όσο το δυνατόν νωρίτερα να φύγουν και όσο μένουν εκεί να είναι σ’ ένα γκέτο. 
      Κι εμείς δεχόμαστε το αίτημα να γίνουν σχολεία με αποκλειστικά ελληνόγλωσσο πρόγραμμα. Αυτό ήταν ένα λάθος, το οποίο προσπαθήσαμε στη συνέχεια να διορθώσουμε. Περιήλθα όλα τα κρατίδια της Γερμανίας, δίνοντας μάχη τότε για κάποιες –ίσως μια, δύο- ώρες παραπάνω ελληνόγλωσσο πρόγραμμα.
      Άρα, λοιπόν και τώρα, όταν μιλάμε για τον Απόδημο Ελληνισμό, προς Θεού –διότι άκουσα και για πρότυπα σχολεία κ.λπ.- να προσέξουμε, διότι αυτό που χρειάζονται οι Έλληνες της τρίτης και τέταρτης γενιάς είναι, αν θέλετε, κάτι ανάλογο που κάνει ένας άλλος επίσης ταξιδιάρικος και σκόρπιος σε όλη την ανθρωπότητα λαός, οι Εβραίοι. 
      Κάθε οικογένεια Εβραίου ξέρει ότι τα παιδιά σε κάποια ηλικία θα πάνε να δουν τον τόπο καταγωγής τους. Από εκεί και πέρα, πώς θα ζήσουν, πώς θα δράσουν στη χώρα και στην κοινωνία που θα μεγαλώσουν, είναι δικό τους θέμα.
      Πριν αναρωτιόμασταν με τον κ. Νιώτη μήπως θα έπρεπε κι εδώ να κάνουμε μια φορά κάθε τρία χρόνια κάποιους αγώνες, κάποιες εκδηλώσεις που να συγκεντρώνουν νέους, όπως η Βουλή των Εφήβων, αλλά να είναι πάνω από οποιαδήποτε, αν θέλετε –πατριωτική έστω- υστεροβουλία.
      Τον Ελληνισμό θα τον βοηθήσουμε, αν πάψουμε να αισθανόμαστε ότι είναι ένα κεφάλαιο, από το οποίο εμείς θα πρέπει να εισπράττουμε κάποιους τόκους. Όταν χρειάστηκε –είμαι βέβαιος πως και όταν χρειαστεί, το ίδιο θα γίνει- ο Ελληνισμός της Διασποράς έδωσε το παρόν και στους πολέμους του προηγούμενου αιώνα είτε απελευθερωτικοί ήταν είτε αμυντικοί. Έδωσε το παρόν και στις δυστυχίες μας, είτε στους σεισμούς είτε στις πυρκαγιές είτε σε όποιο άλλο δύσκολο γεγονός, όπως στην περίοδο της δικτατορίας, που αναφέρθηκε η κ. Φιλίνη. Έδωσαν το παρόν με κάθε τρόπο!
      Εγώ δεν θα ξεχάσω ότι μετά την Κατοχή ήταν πολύ δύσκολο να ξεχωρίσουμε ποια ήταν τα κοριτσίστικα και ποια τα αγορίστικα ρούχα που μας έστελναν και πολλές φορές στο χωριό βγαίναμε τα αγόρια και φορούσαμε κοριτσίστικες μπλούζες και οι γυναίκες φορούσαν αντρικά ρούχα, αλλά ήταν το περίσσευμα της ψυχής των αδελφών μας των σκόρπιων σ’ όλο τον κόσμο τότε και ιδιαίτερα στην Αμερική. 
      Ευχαριστώ, κύριε Πρόεδρε. 
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε και σας συγχαίρουμε που υπήρξατε πρωτεργάτης στην προσπάθεια αυτή και προσφέρετε τώρα με τις παρεμβάσεις σας. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και τέσσερις συνοδοί δάσκαλοι από το 2ο Δημοτικό Σχολείο Γυθείου. 
      Η Βουλή τους καλωσορίζει και τους εύχεται καλές σπουδές! 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, κηρύσσεται περαιωμένη η συζήτηση επί της «Ετήσιας Εκθέσεως 2007» του Συμβουλίου Αποδήμου Ελληνισμού.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.34΄ λύεται η συνεδρίαση για αύριο ημέρα Παρασκευή 6 Ιουνίου 2008 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) Ειδική Συνεδρίαση της Ολομέλειας της Βουλής, κατά την οποία θα προσέλθει στη Βουλή και θα απευθυνθεί στο Σώμα ο Πρόεδρος της Γαλλικής Δημοκρατίας κ. Νικολά Σαρκοζί και θα παραστεί και ο Πρόεδρος της Δημοκρατίας κ. Κάρολος Παπούλιας. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



Τελευταία Αποθήκευση:	11/6/2008 9:08:00 μμ	Από:	A.marini
Εκτυπώθηκε:	11/6/2008 12:27:00 μμ

