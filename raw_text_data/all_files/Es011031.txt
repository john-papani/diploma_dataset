ΣΥΝΕΔΡΙΑΣΗ Κ΄
Τετάρτη, 31 Οκτωβρίου 2001 (Πρωί)
ΠΙΝΑΚΑΣ ΠΕΡΙΕΧΟΜΕΝΩΝ 

ΘΕΜΑΤΑ
Α΄ ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τετάρτης 31 Οκτωβρίου 2001 σελ.
4. Συζήτηση επικαίρων ερωτήσεων.
α) Προς τον Υπουργό Γεωργίας σχετικά με τη χρηματοδότηση από το Γ΄ Κοινοτικό Πλαίσιο Στήριξης των εγγειοβελτιωτικών έργων του Νομού ΄Αρτας, σελ.
β) Προς τον Υπουργό Εθνικής Οικονομίας και Οικονομικών σχετικά με τις ενέργειες της Κυβέρνησης για την επιστροφή του Φόρου Προστιθέμενης Αξίας (ΦΠΑ) στους αγρότες. σελ.
γ) Προς τον Υπουργό Εργασίας και Κοινωνικών Ασφαλίσεων σχετικά με την καθυστέρηση καταβολής των συντάξεων στους ασφαλισμένους του Οργανισμού Γεωργικών Ασφαλίσεων (Ο.Γ.Α.). σελ.
δ) Προς τον Υπουργό Υγείας και Πρόνοιας, σχετικά με τη λήψη μέτρων, ώστε να αντιμετωπισθούν τα λειτουργικά προβλήματα στο Γενικό Κρατικό Νοσοκομείο Νίκαιας, σελ.
5. Συζήτηση επερώτησης προς τον Υπουργό Υγείας και Πρόνοιας, σχετικά με την κατάσταση της δημόσιας υγείας, σελ.
ΟΜΙΛΗΤΕΣ
Α. Επί της επερώτησης
ΔΡΥΣ Γ., σελ.
ΚΑΝΕΛΛΗ Λ., σελ.
ΚΑΡΑΜΠΙΝΑΣ Κ., σελ.
ΚΟΣΙΩΝΗΣ Π., σελ.
ΝΑΣΙΩΚΑΣ Ε., σελ.
ΣΠΥΡΟΠΟΥΛΟΣ Ρ., σελ.
ΦΟΥΝΤΟΥΚΙΔΟΥ Π., σελ.
ΦΩΤΙΑΔΗΣ Α., σελ.
Β. Επί της επερώτησης 
ΑΚΡΙΒΑΚΗΣ Α., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Ν., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΕΛΑΣ Π., σελ.
ΠΑΠΑΔΟΠΟΥΛΟΣ Α., σελ.
ΠΑΠΑΝΙΚΟΛΑΟΥ Ε., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ Κ΄
Tετάρτη 31 Οκτωβρίου 2001 (Πρωί)
Αθήνα, σήμερα στις 31 Οκτωβρίου 2001, ημέρα Τετάρτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Καραμπίνα, Βουλευτή Άρτας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Οργανωτική Επιτροπή των οικογενειών των επιλαχόντων μαθητών στις πανελλήνιες εξετάσεις ζητεί τη συμπλήρωση των κενών θέσεων στα ΑΕΙ και ΤΕΙ από υποψηφίους του συστήματος των δεσμών που δεν έχουν ευκαιρία να ξαναδώσουν εξετάσεις.
2) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Σύλλογος Νεφροπαθών Μεσσηνίας ζητεί την έγκριση προκήρυξης θέσης ιατρού νεφρολόγου για την εύρυθμη λειτουργία της μονάδας τεχνητού νεφρού του νοσοκομείου Κυπαρισσίας Μεσσηνίας.
3) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η ΕΛΜΕ Καρδίτσας ζητεί την άμεση λήψη μέτρων για την εύρυθμη λειτουργία των σχολείων του Νομού Καρδίτσας.
4) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία η 'Ενωση Αγροτικών Συνεταιρισμών Λευκάδας "ΤΑΟΛ" ζητεί την οικονομική ενίσχυση των ελαιοπαραγωγών της περιοχής της που οι καλλιέργειές τους επλήγησαν από την παρατεινόμενη ανομβρία.
5) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Συν/χων ΟΓΑ επαρχίας Βισαλτίας Σερρών ζητεί ένσημα από εργασίες σε διάφορους οργανισμούς να συνυπολογίζονται στην έκδοση της αγροτικής σύνταξης.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου - Λυκείου Οινουσσών Χίου ζητεί την άμεση τοποθέτηση καθηγητή για τη διδασκαλία του μαθήματος των Αρχών Οικονομικής Θεωρίας στο Λύκειο Οινουσσών.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών, διαμαρτύρεται για την παράνομη επέμβαση - εποπτεία του Ινστιτούτου Γκαίτε σε ελληνικό φροντιστήριο Γερμανικής στα Χανιά.
8) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Εξάνθειας Λευκάδας ζητεί την εκτίμηση των ζημιών που υπέστησαν οι ελαιοκαλλιέργειες της Λευκάδας από την ανομβρία και τον καύσωνα και τη χορήγηση των αντίστοιχων αποζημιώσεων.
9) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία η Ομοσπονδία Συλλόγων Επιχειρηματιών Ενοικιαζομένων Δωματίων - Διαμερισμάτων Νομού Λευκάδας διαμαρτύρεται για την υποχρεωτική ασφάλιση των ιδιοκτητών Ενοικιαζομένων Δωματίων - Διαμερισμάτων στον ΟΑΕΕ.
10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ευστάθιος Ιωσηφίδης , κάτοικος Γιαννιτσών, ζητεί τη διευθέτηση της συνταξιοδότησής του από το ΙΚΑ.
11) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Καστανοχωρίων Ιωαννίνων ζητεί τη συνέχιση της λειτουργίας του Αστυνομικού Σταθμού Καλεντζίου Ιωαννίνων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 821/30-7-01 ερώτηση δόθηκε με το υπ' αριθμ. 1900/10-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 821/30-7-01 που κατέθεσε ο Βουλευτής κ. Σπ. Ταλιαδούρος, για τα θέματα της αρμοδιότητάς μας, σας πληροφορούμε τα εξής:
Τα έργα κατασκευής φραγμάτων επί του ποταμού Ενιππέα είναι αντιπλημμυρικής προστασίας και αποτελούν αντικείμενο αρμοδιότητας του ΥΠΕΧΩΔΕ προς το οποίο κοινοποιείται το παρόν έγγραφό μας με αντίγραφο της ερώτησης.
Σε ό,τι αφορά το Πρόγραμμα αντιμετώπισης εκτάκτων αναγκών του Υπουργείου Γεωργίας, αναφέρεται ότι για το έτος 2001 με την Α.Π. 10708/15-5-01 Απόφαση Υπουργού Γεωργίας διατέθηκαν συνολικά 225 εκατομμύρια δρχ. στη Ν.Α. Καρδίτσας, για αντιμετώπιση των εκτάκτων αναγκών των περιοχών:
- Αρδευτικό έργο Ταυρωπού 100 εκατ. δρχ.
- Δήμου Κάμπου 80 εκ. δρχ.
- Δήμου Φύλλου 25 εκατ. δρχ.
- ΤΟΕΒ Τιτανίου 20 εκ. δρχ.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 5/25-6-01 ερώτηση δόθηκε με το υπ' αριθμ. 4007/6-8-1 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 5/25-6-01 που κατατέθηκε στη Βουλή από τον Βουλευτή κ. Ι. Παπαθανασίου, σας γνωρίζουμε τα εξής:
'Οσον αφορά το θέμα της διαφήμισης, ο Ε.Ο.Τ., προκειμένου να ενισχύσει την εικόνα του ελληνικού τουρισμού στις Η.Π.Α., έχει πραγματοποιήσει από το 1994 μέχρι 2000 τις ακόλουθες διαφημιστικές ενέργειες και διαφημιστικές δαπάνες ανά έτος:
- 1994: 150.541.177 δρχ. για καταχωρήσεις σε εφημερίδες, περιοδικά καθώς και στον επαγγελματικό τύπο και ομογενειακά έντυπα.
- 1995: 171.435.480 δρχ. για καταχωρήσεις σε εφημερίδες, περιοδικά καθώς και στον επαγγελματικό τύπο και ομογενειακά έντυπα.
- 1996: 582.080.880 δρχ. για ραδιοφωνική και τηλεοπτική διαφήμιση, για καταχωρήσεις σε εφημερίδες, περιοδικά καθώς και στον επαγγελματικό τύπο και ομογενειακά έντυπα. 'Ένα σημαντικό μέρος του κονδυλίου αυτού (131.232.285 δρχ.) δαπανήθηκε σε εκτεταμένο πρόγραμμα συνεργασίας (COOP) με αμερικανούς Tour Operators.
- 1997: 630.700.140 δρχ. για ραδιοφωνική και τηλεοπτική διαφήμιση, για καταχωρήσεις σε εφημερίδες, περιοδικά καθώς και στον επαγγελματικό τύπο και ομογενειακά έντυπα.
- 1998: 316.508.303 δρχ. για ραδιοφωνική και τηλεοπτική διαφήμιση που ειδικά το 1998 ήταν πολύ εντονότερη και πιο εκτεταμένη από προηγούμενα έτη, για καταχωρήσεις και ομογενειακά έντυπα. Σημειώνεται ότι όλη η διαφημιστική δραστηριότητα κατά το συγκεκριμένο έτος σχεδιάστηκε και υλοποιήθηκε χωρίς μεσολάβηση ή καθ' οιονδήποτε τρόπο συνεργασία με διαφημιστικές εταιρείες.
- 1999: 622.674.428 δρχ. για καταχωρήσεις σε εφημερίδες, περιοδικά καθώς και στον επαγγελματικό τύπο και ομογενειακά έντυπα, όπως επίσης και για υλοποίηση προγραμμάτων συνεργασίας (COOP) με αμερικανούς Tour Operators.
- 2000: 1.048.000.000 δρχ, για διαφημιστική προβολή μέσω Interntet, για καταχωρήσεις σε εφημερίδες, ταξιδιωτικά ένθετα, περιοδικά καθώς και στον επαγγελματικό τύπο και ομογενειακά έντυπα.
Για το τρέχον έτος 2001 προγραμματίζεται συνεργασία με αμερικανούς Τ.Ο. καθώς και καταχωρήσεις σε εφημερίδες και επαγγελματικό τύπο συνολικής δαπάνης περίπου 930 εκατομμυρίων δραχμών, ενώ πραγματοποιείται και διαφημιστική προβολή μέσω του διαδικτύου δαπάνης 30 εκατ. δρχ.
Σε ό,τι αφορά τις ενέργειες δημοσίων σχέσεων για την ενίσχυση της εικόνας του ελληνικού τουρισμού στις Η.Π.Α., κατά τον ίδιο ως άνω χρονικό διάστημα (1994 - 2000), ο ΕΟΤ διέθεσε ετησίως κατά μέσο όρο, 500.000 δολ. για την εκπόνηση προγράμματος δράσεων Δημοσίων Σχέσεων όπου περιλαμβάνονται οι εξής ενέργειες:
- Διοργάνωση σεμιναρίων - Work Shops-Trade shows με σκοπό την εκπαίδευση, ενημέρωση, των Τουριστικών Πρακτόρων, Tour Operators και την δημιουργία συστήματος διανομής.
- Εκπαιδευτικά ταξίδια ταξιδιωτικών πρακτόρων και πωλητών των Tour Operators.
- Συμμετοχή σε συνέδρια Ενώσεων τουριστικών Οργανισμών όπως 
'Ενωση Αμερικανών Τ.Ος, 'Ενωση Ελλήνων Τ.Ος Αμερικής, 'Ενωση Διεθνών Γραμμών Κρουαζιέρας Αμερικής, 'Ενωση Αμερικανών Τουριστικών Πρακτόρων κ.λπ.
- Συμμετοχή σε διεθνείς τουριστικές εκθέσεις ειδικών μορφών τουρισμού καθώς και σε άλλες εμπορικές εκθέσεις που παρουσιάζουν τουριστικό ενδιαφέρον.
- Συμμετοχή σε Πολιτιστικές Εκδηλώσεις Ελληνικά Φεστιβάλ κ.λπ.
- Επαφές με τα ΜΜΕ, ταξίδια δημοσιογράφων και τηλεοπτικών συνεργείων στην Ελλάδα.
Στο παρελθόν (ιδιαίτερα από το 1990 μέχρι και το 1994 αλλά και το 1998) ο ΕΟΤ είχε συνεργασθεί με εταιρείες Δημ. Σχέσεων για την ενίσχυση του προγράμματος δράσης στις Η.Π.Α., όπως επίσης και για την αντιμετώπιση των επιπτώσεων του πολέμου στο Κοσσυφοπέδιο (1999), τα αποτελέσματα όμως της συνεργασίας δεν ήταν τα αναμενόμενα.
Ο Υπουργός
Ν. ΧΡΙΣΤΟΔΟΥΛΑΚΗΣ"
3. Στην με αριθμό 27/25-6-01 ερώτηση δόθηκε με το υπ' αριθμ. 16892/31-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
"Σε απάντηση της ερώτησης 27/25-6-01 που κατέθεσε στη Βουλή ο Βουλευτής κ. Γ. Αμπατζόγλου σχετικά με τη χορήγηση αναρρωτικών αδειών στο προσωπικό με σύμβαση εργασίας ιδιωτικού δικαίου αορίστου χρόνου στο Δημόσιο, σας γνωρίζουμε τα εξής:
Με την αρ. 129/2001 γνωμοδότησή του, το Ν.Σ.Κ. αποφάνθηκε, ομόφωνα, ότι το με σύμβαση εργασίας ιδιωτικού δικαίου αορίστου χρόνου προσωπικό του Δημοσίου, σε ό,τι αφορά τη χορήγηση αναρρωτικών αδειών και τη διάρκεια αυτών υπάγεται στις διατάξεις του ν. 2683/99 του Υπαλληλικού Κώδικα και στις διατάξεις του Π.Δ. 410/88. Η γνωμοδότηση αυτή έγινε δεκτή από την Υπουργό ΕΣΔΔΑ. Το ΥΠΕΣΔΔΑ, μελετά το ανωτέρω θέμα προκειμένου να εξετασθεί η αναγκαιότητα ή μη της νομοθετικής ρύθμισης.
Ο Υφυπουργός
ΛΕΩΝΙΔΑΣ ΤΖΑΝΗΣ"
4. Στις με αριθμό 40/25-6-01, 186/29-6-01 ερωτήσεις δόθηκε με το υπ΄ αριθμ. 706/2-8-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 40/25-6-01 και 186/29-6-01 τις οποίες κατέθεσαν οι Βουλευτές κύριοι Τάκης Τσιόγκας, Νικ. Γκατζής, Αντ. Σκυλλακός και -Σωτ. Χατζηγάκης σας γνωρίζουμε τα ακόλουθα:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Τρικάλων χρηματοδοτείται φέτος για οικόπεδα και κατασκευές σχολικών κτιρίων από το ΠΔΕ του ΥΠ.Ε.Π.Θ. με 200.000.000 δρχ. Επιπλέον θα χρηματοδοτηθεί και από κονδύλια που έχει αποκεντρώσει το ΥΠ.Ε.Π.Θ. στο ΠΕΠ Θεσσαλίας.
Η Νομαρχιακή Αυτοδιοίκηση Τρικάλων στην τριετία 1998 - 2000 είπιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. και του ΟΣΚ Α.Ε.
1998
Για οικόπεδα κατασκευές 190.000.000 δρχ.
Για επισκευές 93.000.000 δρχ.
1999 .
Για οικόπεδα κατασκευές 81.700.000 δρχ.
Για επισκευές 57.500.000 δρχ.
2000
Για οικόπεδα κατασκευές 200.000.000 δρχ.
Για επισκευές 50.000.000 δρχ.
Η χρηματοδότηση για επισκευές θα γίνεται μέσω του ΥΠ ΕΣΔΔΑ απευθείας στους ΟΤΑ.
Λαμβάνοντας υπόψη τα ανωτέρω, οι ΟΤΑ και Νομαρχιακή Αυτοδιοίκηση Τρικάλων θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
2) Σε ό,τι αφορά το ΤΕΕ Πύλης, σας γνωρίζουμε ότι όπως μας πληροφόρησε η Δ/νση Προγραμματισμού της Ν/κής Αυτ/σης Τρικάλων με σχετικό έγγραφό της, για το ερχόμενο σχολικό έτος έχει παραχωρηθεί από τον Δήμο Πύλης το κτίριο του πρώην Δημαρχείου που είναι επαρκέστατο για την στέγαση του ΤΕΕ, και το οποίο βρίσκεται δίπλα στο κτίριο που είναι ανεπτυγμένα τα εργαστήρια.
3) Τέλος, σας γνωρίζουμε ότι το Δημοτικό Σχολείο Πύλης διαθέτει διδακτήριο με 14 αίθουσες διδασκαλίας. Το σχολ. έτος 2000-2001 λειτούργησε ως 6/θέσιο με 121 μαθητές. Οι μαθητές που ενεγράφησαν για το 2001-2002 είναι 116 και δύναται το σχολείο να λειτουργήσει σύμφωνα με το ν.1566/85 και 5/θέσιο.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στη με αριθμό 43/25-6-01, ερώτηση δόθηκε με το υπ΄ αριθμ. 3/26-7-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 25.6.01 εγγράφου σας, σχετικά με την αριθμ. 43/25 6.01 ερώτηση που κατέθεσαν οι Βουλευτές κύριοι Νικ. Γκατζής, Τ. Τσιόγκας και Αντ. Σκυλλάκος, αναφορικά με την μεταφορά επικίνδυνων ουσιών χωρίς τήρηση των κανόνων ασφαλείας σας γνωρίζουμε τα εξής:
Α. Στην αρμόδια τελωνειακή υπηρεσία γνωστοποιήθηκε καταγγελία αλλοδαπού οδηγού διεθνών μεταφορών σύμφωνα με την οποία η γαλλική εταιρία διεθνών μεταφορών με την επωνυμία "C.Μ.Α." μεταφέρει από το εργοστάσιο της RHENAGOAT Γαλλίας στο εργοστάσιο ΚΟΝΤΙSTΕΕL HELLAS S.A. του Βόλου, αλλά και σε άλλα σημεία της χώρας εύφλεκτα υγρά τοξικά συσκευασμένα σε βαρέλι, χρησιμοποιώντας προς τούτο ακατάλληλα οχήματα στερούμενα των ειδικών προδιαγραφών και των σχετικών πιστοποιητικών που προβλέπονται από τον ν. 1741/87 και χρησιμοποιώντας πλαστά φορτωτικά έγγραφα με αποτέλεσμα να υπάρχει άμεσος κίνδυνος για την ζωή ανυποψίαστων πολιτών.
Μετά ταύτα ετέθησαν υπόψη τα ανωτέρω και τα σχετικά με αυτά έγγραφα, έγγραφα -στοιχεία στις αρμόδιες Υπηρεσίες του ΣΔΟΕ (Περιφερειακές Δ/νσεις ΣΔΟΕ Αττικής, Δ. Ελλάδας, θεσσαλίας) και στις αρμόδιες Εισαγγελικές Αρχές (Εισαγγελία Πρωτοδικών Αθηνών, Πατρών, Βόλου) προς διενέργεια των σχετικών, με τα ως άνω καταγγελλόμενα, Ελέγχων.
΄Ηδη η Περιφερειακή Δί/ση Βόλου διενεργεί σχετικό έλεγχο στις εγκαταστάσεις της, αναφερόμενης ως άνω, εταιρίας στο Βόλο.
Σημειώνουμε εξάλλου ότι η Τελωνειακή Υπηρεσία καταβάλλει πάντα κάθε δυνατή προσπάθεια για τον Εντοπισμό των πάσης φύσεως παρατυπιών, εφαρμόζοντας τις ποινικές και διοικητικές, κατά περίπτωση, κυρώσεις, με σκοπό την πάταξη της δασμοφοροδιαφυγής και την διασφάλιση των Εθνικών και κοινοτικών οικονομικών συμφερόντων.
Β. Τέλος σας γνωρίζουμε ότι οι διατάξεις οι σχετικές με τον έλεγχο της μεταφοράς επικινδύνων ουσιών ανήκουν στο συνερωτώμενο Υπουργείο Μεταφορών και Επικοινωνιών.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
6. Στην με αριθμό 56/25-6-01 ερώτηση δόθηκε με το υπ' αριθμ. 2607/31-7-01 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση της ερώτησης με αριθμό 56/25-6-01 που κατέθεσαν στη Βουλή οι Βουλευτές κύριοι Δημήτρης Σιούφας και Προκόπης Παυλόπουλος, σας γνωρίζουμε τα εξής:
Οι δεσμεύσεις και οι υποχρεώσεις που έχει αναλάβει η χώρα μας για την ένταξή της στην Ο.Ν.Ε. είναι καταγεγραμμένες και απορρέουν από την Συνθήκη της Ευρωπαϊκής Κοινότητας και τις λοιπές επιμέρους συμφωνίες, αφορούν όλα τα Κ-Μ που συμμετέχουν στην Ο.Ν.Ε. και αποβλέπουν στον εκσυγχρονισμό, εξορθολογισμό και ενιαιοποίηση της λειτουργίας των οικονομιών τους με στόχο τη δημιουργία ενός Ευρωπαϊκού Κοινωνικού Μοντέλου, (αναπόσπαστο μέρους του οποίου θα αποτελεί και η χώρα μας), που θα εξελιχθεί μέχρι το 2010 στην πιο δυναμική παγκοσμίως οικονομία της γνώσης, με υψηλούς ρυθμούς ανάπτυξης, πλήρη απασχόληση, κοινωνική προστασία και χαμηλό πληθωρισμό.
Πέραν των ανωτέρω υποχρεώσεων που προκύπτουν από τις συναφθείσες συμφωνίες, οι οποίες έχουν επικυρωθεί από το Ελληνικό Κοινοβούλιο, ουδεμία άλλη δέσμευση έχει αναληφθεί από τη χώρα μας.
Κατά τις συναντήσεις των αρχηγών των Κ-Μ και των αρμοδίων Υπουργών εκτός από τα λοιπά θέματα κοινού ενδιαφέροντος, συζητούνται η επανεπιβεβαίωση (ή ενδεχομένως η χάραξη διορθωτικής πορείας) της ακολουθούμενης πολιτικής και η πορεία υλοποίησης των επιδιωκόμενων από αυτή στόχων.
Σε ότι αφορά τις εξελίξεις και προοπτικές της ελληνικής οικονομίας σας γνωρίζουμε ότι πρόσφατα έχει κυκλοφορήσει η εξαμηνιαία έκθεση του ΥΠΕΘΟ, όπου κατά τρόπο αντικειμενικό και σαφή αναλύονται οι μεσοπρόθεσμες τάσεις και προοπτικές της.
Πέρα των ανωτέρω και σύμφωνα με στοιχεία της Ευρωπαϊκής Επιτροπής, η Ελλάδα έχει παρουσιάσει την μικρότερη επιβράδυνση από τη διεθνή κρίση σε σχέση με τις υπόλοιπες χώρες της Ευρωζώνης και αναμένεται να πραγματοποιήσει ρυθμό οικονομικής μεγέθυνσης της τάξης του 4,6% ποσοστό που είναι σχεδόν διπλάσιο από τον κοινοτικό μέσο όρο.
Οι επενδύσεις το 2001 αναμένεται να είναι αυξημένες κατά περίπου 10%.
Η αύξηση της απασχόλησης κατά 1,2% οδήγησε στη μείωση της ανεργίας από 11,1% το 2000 στο 10,6% το 2001.
Επίσης ενισχυτικά στοιχεία στην δυναμική της Ελληνική οικονομίας είναι οι διαρθρωτικές αλλαγές που είναι σε εξέλιξη και αφορούν τη δημοσιονομική διαχείριση και το φορολογικό καθεστώς, το Δημόσιο Τομέα και τη Δημόσια Διοίκηση γενικότερα.
Τέλος, ο εθνικός διάλογος για την κοινωνική ασφάλιση και το συνταξιοδοτικό πρόβλημα αναμένεται να δώσει λύσεις στο ασφαλιστικό πρόβλημα, αλλά και αναπτυξιακές προοπτικές.
Ο ρυθμός πληθωρισμού στα τέλη του 2001, στην Ελλάδα αλλά και στις υπόλοιπες χώρες της ΟΝΕ, αναμένεται ότι θα κυμαίνεται μεταξύ 2,7% και 3,0% κυρίως λόγω της ανόδου των τιμών του πετρελαίου αλλά και των αναταραχών στην αγορά τροφίμων. Η μείωση των τιμών του πετρελαίου αναμένεται να οδηγήσει στην αποκλιμάκωση των πληθωριστικών πιέσεων.
Η Ελλάδα δεν εμφανίζει πρόβλημα δημοσιονομικού ελλείμματος γιατί έχει υπολογιστεί ότι στο τέλος του 2001 θα υπάρχει πλεόνασμα της τάξης του 0,5% του Α.Ε.Π.
Πολλές χώρες της Ε.Ε. όπως η Γερμανία, Γαλλία, Ιταλία, Πορτογαλία και Ηνωμένο Βασίλειο αναθεώρησαν τους αναπτυξιακούς τους στόχους και επαναδιατύπωσαν τις προοπτικές περιορισμού του ελλείμματος στα πλαίσια των Προγραμμάτων Σταθερότητας και Ανάπτυξης.
Αντίθετα στην περίπτωση της Ελλάδας το δημοσιονομικό έλλειμμα για το 2001 διαμορφώνεται σύμφωνα με τις αρχικές προβλέψεις, ενώ η επιβράδυνση του ρυθμού του ΑΕΠ είναι μισή ποσοστιαία μονάδα έναντι μιάμιση ποσοστιαίας μονάδας του μέσου όρου των χωρών της Ευρωπαϊκής Ένωσης.
Ο Υπουργός
Γ. ΠΑΠΑΝΤΩΝΙΟΥ"
7. Στην με αριθμό 60/25-6-01 ερώτηση δόθηκε με το υπ' αριθμ. 710/1-8-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 60/25-6-01 την οποία κατέθεσε ο Βουλευτής κ. Παν. Λαφαζάνης και αφορά στο 4ο Γυμνάσιο Πειραιά, σας γνωρίζουμε τα ακόλουθα:
Στο Δήμο Πειραιά και μεταξύ των οδών Χορμοδβίτου, Ψαρρών και Αγχειάλου έχει απαλλοτριωθεί έκταση εμβαδού 1.598 μ2 για την ανέγερση του 4ου Γυμν. Πειραιά.
Στο υπ' αριθμ. 698 Δ΄/17-9-98 ΦΕΚ έχει γίνει η δημοσίευση παρακατάθεσης της σχετικής αποζημίωσης συνολικού ποσού 281.210.000 δρχ.
Στην έκταση αυτή υπάρχουν μονώροφα και διώροφα κτίσματα και ένα πρατήριο βενζίνης το οποίο λειτουργούσε από πολλών ετών και κατά τη συντέλεση της απαλλοτρίωσης - χωρίς να καταβάλει αποζημίωση στον ΟΣΚ ΑΕ για τη χρήση του ακινήτου.
Ο ΟΣΚ ΑΕ έχει προχωρήσει στην έκδοση δικαστικής απόφασης του Πρωτοδικείου Πειραιά για την απομάκρυνση όλων των προαναφερόμενων από το χώρο αυτό, και έχει κοινοποιήσει την ως άνω απόφαση σε όλους τους ενδιαφερόμενους.
Παράλληλα προχωρούν οι διαδικασίες για την κατεδάφιση των κτιρίων προκειμένου να περιφραχθεί ο χώρος μέχρις ότου ολοκληρωθεί η μελέτη οπότε και θα ξεκινήσει η ανέγερση του σχολείου.
Ο Υφυπουργός
ΦΙΛ. ΠΕΤΣΑΛΝΙΚΟΣ"
8. Στην με αριθμό 63/28.6.01 ερώτηση δόθηκε με το υπ' αριθμ. 16964/1.8.01 έγγραφο από την Υπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 63/28.6.2001 που κατέθεσε στη Βουλή ο Βουλευτής κ. Παναγιώτης Λαφαζάνης, περί λίστας "υπόπτων" Ελλήνων πολιτών που σκοπεύουν να διαδηλώσουν στη Γένοβα, σας γνωρίζουμε τα εξής:
Στα πλαίσια της συνεργασίας των χωρών-μελών της Ευρωπαϊκής Ένωσης και προκειμένου να διασφαλιστεί η ομαλή διεξαγωγή μεγάλων διοργανώσεων ή επίσημων επισκέψεων, οι υπηρεσίες Πληροφοριών των υπόψη χωρών - μελών συνεργάζονται και ανταλλάσσουν πληροφορίες για την πρόληψη και αποτροπή της εκδήλωσης έκνομων ενεργειών.
Σε ότι αφορά ειδικότερα τη Σύνοδο G8 στη Γένοβα και την εκεί μετάβαση Ελλήνων πολιτών, δεν υπήρξαν συγκεκριμένες πληροφορίες περί σχεδιαζόμενων έκνομων ενεργειών από Έλληνες πολίτες ούτε και δόθηκαν λίστες προσώπων στις ιταλικές Αρχές.
Η Υπουργός
ΒΑΣΩ ΠΑΠΑΝΔΡΕΟΥ"
9. Στην με αριθμό 88/26.6.01 ερώτηση δόθηκε με το υπ' αριθμ. 13991/3.8.01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 88/26.6.01 που κατατέθηκε στη Βουλή των Ελλήνων από τον Βουλευτή κ. Π. Λαφαζάνη σας διαβιβάζουμε συνημμένα το αριθ. 5173/13.7.01 έγγραφο του Ινστιτούτου Γεωλογικών και Μεταλλευτικών Ερευνών (ΙΓΜΕ), το οποίο καλύπτει το θέμα.
Ο Υπουργός
Α. ΚΑΛΑΦΑΤΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 95/26.6.01 ερώτηση δόθηκε με το υπ' αριθμ. 320/30.7.01 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της 95/26.6.01 ερώτησης, που κατέθεσαν στη Βουλή των Ελλήνων οι Βουλευτές κύριοι Σκυλλάκος Αντώνης και Τζέκης Άγγελος, με θέμα "Παράνομοι και καταχρηστικοί όροι έκδοσης πιστωτικών καρτών", σας γνωρίζουμε τα εξής:
1. Το κόστος της καταναλωτικής πίστης.
Η προστασία του καταναλωτή στον τομέα της καταναλωτικής πίστης διέπεται από τις διατάξεις της Κοινής Υπουργικής Απόφασης Φ1-983/21.3.91 (ΦΕΚ 172, τ. Α΄) όπως αυτή ισχύει, σύμφωνα με την οποία ο πιστωτικός φορέας υποχρεούται να υπολογίζει και να πληροφορεί τον καταναλωτή για το λεγόμενο Συνολικό Ετήσιο Πραγματικό Ποσοστό Επιβάρυνσης. Το ΣΕΠΠΕ είναι ένας εξαιρετικά χρήσιμος δείκτης για τον καταναλωτή διότι 
του δείχνει υπό την μορφή ποσοστού επί τοις εκατό τη συνολική, σε ετήσεια βάση, επιβάρυνση που θα έχει από το συγκεκριμένο δάνειο ή την συγκεκριμένη πιστωτική κάρτα, και άρα τον βοηθάει να επιλέξει την πίστωση που θεωρεί πλέον συμφέρουσα και να αποφεύγει την υπερχρέωση ενισχύοντας έτσι και τον ανταγωνισμό μεταξύ των πιστωτικών φορέων.
2. Ύψος επιτοκίων
Το ΥΠΑΝ προχώρησε πρόσφατα σε μελέτη του ύψους των επιτοκίων που ισχύουν στην ελληνική αγορά σε σχέση με τα ισχύοντα στις υπόλοιπες κοινοτικές χώρες. Από τον συνημμένο πίνακα αποτελεσμάτων προκύπτει ότι τα ελληνικά επιτόκια, τα οποία σημειωτέον κινήθηκαν πτωτικά τα τελευταία χρόνια, κυμαίνονται σήμερα σε επίπεδα συγκρίσιμα με τα αντίστοιχα των άλλων κρατών-μελών της Ε.Ε.
Εν τούτοις το Υπουργείο Ανάπτυξης έχει ήδη αναλάβει πρωτοβουλίες με στόχο τη συμπίεση των επιτοκίων, προκειμένου να μην επιβαρύνεται υπέρμετρα ο καταναλωτής κατά τη χορήγηση καταναλωτικών δανείων ή τη χορήγηση καταναλωτικών δανείων ή τη χρήση πιστωτικών καρτών.
3. Καταχρηστικοί όροι και λοιπά μέτρα προστασίας του καταναλωτή.
Ως γνωστόν η προστασία των καταναλωτών σχετικά με τους καταχρηστικούς όρους των συμβάσεων, στις οποίες περιλαμβάνονται και οι συμβάσεις καταναλωτικής πίστης, διέπονται από τις διατάξεις του νόμου 2251/94 (άρθρο 2) και συμπληρώνεται από τις κατά καιρούς εκδιδόμενες δικαστικές και άλλες Υπουργικές αποφάσεις, όπως η ΚΥΑ Ζ1-178/13/2/2001 (ΦΕΚ 255/Β/2001). Με την απόφαση αυτή το ΥΠΑΝ ρυθμίζει θέματα σχετικά με την καταναλωτική πίστη και τις συναλλαγές των καταναλωτών με πιστωτικές κάρτες, όπως την ευθύνη του κατόχου (άρθρο 4), όπου μέχρι τη γνωστοποίηση στον εκδότη, ο κάτοχος ευθύνεται για τις ζημιές που έχει υποστεί συνεπεία της απώλειας ή κλοπής της κάρτας μέχρι ενός ορίου που δεν μπορεί να υπερβαίνει τα 150 ευρώ.
Επίσης το Υπουργείο Ανάπτυξης θα προχωρήσει άμεσα στην έκδοση εγκυκλίου για την εφαρμογή της απόφασης του Αρείου Πάγου, που αφορά τους γενικούς όρους συναλλαγών των πιστωτικών καρτών και θα διαφυλάξει την προαναφερθείσα νομοθεσία με την παρακολούθηση της εφαρμογής της.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
11. Στην με αριθμό 125/27-6-2001 ερώτηση δόθηκε με το υπ' αριθμ. 16895/31-7-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Σε απάντηση της ερώτησης με αριθμό 125/27-6-2001 που κατέθεσε στη Βουλή ο Βουλευτής κ. Γεώργιος Αμπατζόγλου, σχετικά με τον προγραμματισμό πλήρωσης κενών οργανικών θέσεων σε υπηρεσίες του Δημοσίου, των ΝΠΔΔ και Οργανισμών, σας γνωρίζουμε τα εξής:
Στα πλαίσια του προγραμματισμού προσλήψεων έτους 2001, το Υπουργείο έχει προτείνει την πλήρωση 33.500 περίπου κενών οργανικών θέσεων τακτικού προσωπικού σε υπηρεσίες του Δημοσίου, των ΝΠΔΔ και ΝΠΙΔ. Από αυτές, οι 20.000 περίπου, έχουν ήδη εγκριθεί από την τριμελή Επιτροπή Υπουργών του άρθρου 2 παρ. 1 της 55/1998 Π.Υ.Σ., όπως ισχύει, ενώ οι υπόλοιπες θέσεις εκκρεμούν προς έγκριση.
Για τα λοιπά θέματα, αρμόδιο να απαντήσει είναι το συνερωτώμενο Υπουργείο Εργασίας και Κοινωνικών Ασφαλίσεων.
Ο Υφυπουργός
ΛΕΩΝΙΔΑΣ ΤΖΑΝΗΣ"
12. Στην με αριθμό 126/27-6-01 ερώτηση δόθηκε με το υπ' αριθμ. 4049/6-8-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 126/27-6-01 που κατατέθηκε στη Βουλή από τον Βουλευτή κ. Ευάγ. Πολύζο, σας αποστέλλουμε το με αριθμό 3708/12-7-01 έγγραφο της Α.Ε. Ελληνικά Τουριστικά Ακίνητα στο οποίο αναφέρονται οι όροι και η διάρκεια της προσωρινής ανάθεσης της διαχείρισης του κάμπινγκ Σκοτίνας σε ιδιώτη καθώς και η περαιτέρω αξιοποίηση του μετά την λήξη της σύμβασης αυτής.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
13. Στην με αριθμό 147/28-6-01 ερώτηση δόθηκε με το υπ' αριθμ. 12220/30-7-01 έγγραφο από τον Υφυπουργό Οικονομικών η ακόλουθη απάντηση:
"Απαντούμε στην ερώτηση 147/28-6-01 που κατέθεσε στη Βουλή ο Βουλευτής κ. Ιωάννης Βαϊνάς και σας πληροφορούμε τα εξής:
1.-Το θέμα της αναπροσαρμογής των χορηγιών όλων των προεδρικών κοινοτήτων και δημάρχων, συμπεριλαμβανομένων και των χορηγιών των προέδρων κοινοτήτων που συνενώθηκαν σε δήμους ή σε δήμους, αντιμετωπίστηκε από το Υπουργείο Οικονομικών σε γενική βάση και κατ΄ενιαίο τρόπο για όλους τους πρώην προέδρους, με τις διατάξεις του άρθρου 10 του ν. 2703/1999.
Σύμφωνα με τις νέες ρυθμίσεις οι χορηγίες αυξάνονται πλέον κατ΄έτος, αρχής γενομένης από 1-1-1998, με την ποσοστιαία αύξηση που θα προκύπτει στο πλαίσιο της ακολουθούμενης, κάθε φορά για τους δημοσίους πολιτικούς υπαλλήλους, μισθολογικής πολιτικής. Έτσι όλοι οι συνταξιούχοι του Δημοσίου αντιμετωπίζονται, όσον αφορά την αύξηση των συντάξεών τους, κατ΄ενιαίο τρόπο. 
2.-Τέλος, το θέμα της αύξησης του κατώτατου ορίου χορηγιών των Προέδρων Κοινοτήτων στο ύψος του κατώτατου ορίου των συντάξεων του Δημοσίου (62.500 δρχ. από 1-1-2001) θα ρυθμιστεί με προσεχές συνταξιοδοτικό νομοσχέδιο.
Ο Υφυπουργός
Γ. ΔΡΥΣ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της απογευματινής συνεδριάσεως της Τετάρτης 31 Οκτωβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 77/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανάσιου Μάτη προς τον Υπουργό Γεωργίας, σχετικώς με τη λήψη των αναγκαίων μέτρων για την καλύτερη λειτουργία του Οργανισμού Πληρωμών και Ελέγχου Κοινοτικών Ενισχύσεων, Προσανατολισμού και Εγγυήσεων.
2. Η με αριθμό 72/29.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς τον Υπουργό Ανάπτυξης, σχετικώς με την αθέτηση των υποχρεώσεων της Δημόσιας Επιχείρησης Ηλεκτρισμού (ΔΕΗ) για την προμήθεια στύλων από τους Δασικούς Συνεταιρισμούς του Νομού Ιωαννίνων κλπ.
3. Η με αριθμό 75/29.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με το πρόσφατο ατύχημα στη ναυπηγοεπισκευαστική ζώνη Σαλαμίνας, τη διερεύνηση της υπόθεσης και τον καταλογισμό των ευθυνών κλπ.
4. Η με αριθμό 69/29.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την εκτός προδιαγραφών λειτουργία των ελληνικών σφαγείων, τη δημιουργία νέων με ένταξή τους στο Γ΄ Κοινοτικό Πλαίσιο Στήριξης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 80/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001, όλων των αιτήσεων που υπεβλήθησαν στο Νομό Αιτωλοακαρνανίας.
2. Η με αριθμό 79/29.10.2001 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001, στο Νομό Σερρών.
Κυρίες και κύριοι συνάδελφοι, ο συνάδελφος κ. Ιορδάνης Τζαμτζής ζητεί την άδεια του Σώματος για ολιγοήμερη απουσία του στο εξωτερικό.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε τη ζητηθείσα άδεια.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Θα συζητηθεί η πρώτη με αριθμό 63/24.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Γεωργίας, σχετικώς με τη χρηματοδότηση από το Γ΄ Κοινοτικό Πλαίσιο Στήριξης των εγγειοβελτιωτικών έργων του Νομού Άρτας.
Η επίκαιρη ερώτηση του κ. Καραμπίνα έχει ως εξής:
"Τα εγγειοβελτιωτικά έργα της πεδιάδος της ΄Αρτας και πεδιάδος Πέτα-Κομποτίου είναι απαραίτητα και αναγκαία για να συμβάλουν στην αύξηση της παραγωγής και τη βελτίωση της ποιότητας των αγροτικών προιόντων, για να συμβάλουν στην αύξηση του εισοδήματος των αγροτών, για να δώσουν προοπτική και ελπίδα ενός καλύτερου μέλλοντος για το λαό της ΄Αρτας.
Σαράντα χρόνια τώρα, αποτελούν διακαή πόθο και ζητούμενο ενός λαού για την ωφελιμότητά τους, όμως καρκινοβατούν είτε από έλλειψη βουλήσεως είτε από την αδιάφορη στάση των αρμοδίων κυβερνητικών παραγόντων.
Μετά από πολλά Κοινοτικά Πλαίσια Στήριξης, σήμερα βρισκόμαστε στο Γ΄ και στις υποσχέσεις από τον κύριο Πρωθυπουργό και τους αρμοδίους Υπουργούς ότι τα εγγειοβελτιωτικά έργα της πεδιάδας της ΄Αρτας και πεδιάδος Πέτα-Κομποτίου θα συμπεριληφθούν στο Γ΄ Κ.Π.Σ. και συγκεκριμένα στο Τομεακό Πρόγραμμα του Υπουργείου Γεωργίας.
Επειδή έχει παρέλθει ενάμισης και πλέον χρόνος από την έναρξη υλοποίησης του Γ΄ Κοινοτικού Πλαίσιου Στήριξης και ο λαός της ΄Αρτας δεν γνωρίζει τίποτε για την τύχη των παραπάνω έργων, αφού οι σχετικές μας ερωτήσεις είτε στη Βουλή είτε σε ημερίδες μένουν πεισματικά και σκόπιμα αναπάντητες.
Ερωτάται ο κύριος Υπουργός:
1. Εάν τα εγγειοβελτιωτικά έργα της πεδιάδος της ΄Αρτας και πεδιάδος Πέτα-Κομποτίου επελέγησαν να χρηματοδοτηθούν από το Γ΄ Κ.Π.Σ..
2. Ποια τα ποσά που έχουν προβλεφθεί και 
Πότε προβλέπεται η δημοπράτηση των ως άνω έργων;"
Ο Υπουργός Γεωργίας κ. Γεώργιος Δρυς έχει το λόγο.
Σιδηροκέφαλος, κύριε Υπουργέ.
ΓΕΩΡΓΙΟΣ ΔΡΥΣ (Υπουργός Γεωργίας): Ευχαριστώ πολύ, κύριε Πρόεδρε.
Κύριοι συνάδελφοι, πράγματι το έργο αυτό για το οποίο ερωτάται σήμερα ο Υπουργός Γεωργίας, δηλαδή το αρδευτικό έργο της πεδιάδας της ΄Αρτας και το αρδευτικό της πεδιάδος Πέτα-Κομποτίου, είναι από τα σημαντικότερα εγγειοβελτιωτικά έργα στην περιοχή αυτή. Οφείλω μάλιστα να τονίσω ότι για πάρα πολλά χρόνια οι αρμόδιες υπηρεσίες του Υπουργείου Γεωργίας και του ΥΠΕΧΩΔΕ μελετούν τις δυνατότητες χρηματοδότησης αυτών.
Ενημερωτικά σας αναφέρω ότι πρόκειται για δύο έργα τα οποία βρίσκονται ένθεν και ένθεν του ποταμού, ο οποίος διασχίζει την πεδιάδα της ΄Αρτας και είναι συνολικής έκτασης διακόσιες χιλιάδες στρέμματα εύφορης και υψηλής αποδοτικότητας γεωργική γη. 
Το συγκεκριμένο έργο είχε προταθεί από το Υπουργείο Γεωργίας να ενταχθεί στο Β΄ Κοινοτικό Πλαίσιο Στήριξης το 1999. Δυστυχώς, όμως, η πρόταση αυτή δεν έγινε αποδεκτή για ένταξη από την Ευρωπαϊκή ΄Ενωση. Και τα δύο έργα μαζί θα ξεπεράσουν σε σημερινές τιμές τα ογδόντα δισεκατομμύρια δραχμές.
Το Υπουργείο Γεωργίας μελετά τις δυνατότητες που έχει λόγω των καθορισμένων πόρων που διαθέτει για την εκτέλεση εγγειοβελτιωτικών έργων. Εξετάζουμε με προσοχή και με βάση τις προτεραιότητες που υπάρχουν, ποια έργα, είναι δυνατόν να ενταχθούν προς χρηματοδότηση στο Γ' Κοινοτικό Πλαίσιο Στήριξης.
Νομίζω να κατανοεί ο κύριος συνάδελφος ότι το έργο αυτό, λόγω υψηλού. Προϋπολογισμού δεν μπορεί να ενταχθεί σε περιφερειακό πρόγραμμα. Οι πηγές χρηματοδότησης που έχει το Υπουργείο Γεωργίας είναι μόνο το Γ' Κοινοτικό Πλαίσιο Στήριξης. 
Στο στάδιο αυτό δεν είμαστε ακόμη σε θέση να ανακοινώσουμε σήμερα το τελικό πρόγραμμα ένταξης των εγγειοβελτιωτικών έργων στο Γ΄ Κοινοτικό Πλαίσιο Στήριξης. 
ΠΡΟΕΔΡΟΣ (Απόστολος Κακλαμάνης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι τα εγγειοβελτιωτικά έργα είναι απαραίτητη προϋπόθεση για την ανάπτυξη του γεωργικού τομέα. Ιδιαίτερα σήμερα καθίσταται επιτακτικά αναγκαίο για την εφαρμογή των αναδιαρθρώσεων των καλλιεργειών και των νέων προγραμμάτων, αλλά και λόγω του φαινομένου της ανομβρίας που παρατηρείται, να προχωρήσουμε με γρήγορους ρυθμούς στην κατασκευή αυτής της μορφής των έργων.
Η Κυβέρνησή σας, κύριε Υπουργέ, παρουσιάζει υστέρηση στον τομέα αυτόν και η όλη πολιτική των κυβερνήσεων του ΠΑΣΟΚ βρίσκεται σε αναντιστοιχία λόγων και έργων. Μιλάτε για ανάπτυξη, ενώ γνωρίζετε πολύ καλά ότι χωρίς αυτά τα έργα δεν μπορεί να υπάρξει ανάπτυξη στον αγροτικό τομέα. Η έλλειψη νερού είναι δυστυχία για τον αγροτικό κόσμο. Για τη φετινή χρονιά δε, οι επιπτώσεις στην παραγωγή λόγω της ανομβρίας είναι μεγάλες.
Τα βασικά προϊόντα, κυρίες και κύριοι συνάδελφοι, που παράγονται στην ΄Αρτα, εσπεριδοειδή, ελαιοκαλλιέργεια, υπέστησαν μεγάλες καταστροφές. Και τι κρίμα, κύριε Υπουργέ, όταν η λίμνη του Πουρναρίου είναι γεμάτη νερό!
Η Άρτα έχει εναποθέσει τις ελπίδες της για την ανάπτυξη, την πρόοδο και την ευημερία του λαού της σε μεγάλο μέρος στα έργα αυτά. Το Γ΄ Κοινοτικό Πλαίσιο Στήριξης μας δίνει τις δυνατότητες, τους πόρους, για να προχωρήσουμε στην υλοποίησή τους.
Στην Κυβέρνησή σας, κύριε Υπουργέ, παρέχεται η δυνατότητα να επιδείξετε τώρα αντιστοιχία λόγων και έργων, αλλά και συνέπεια στις προεκλογικές σας υποσχέσεις, στις εξαγγελίες αρμοδίων Υπουργών και κυβερνητικών στελεχών, αλλά πάνω απ' όλα καλείστε να διαφυλάξετε το κύρος του ιδίου του Πρωθυπουργού, του κ. Σημίτη ο οποίος σε δηλώσεις του κατά την επίσκεψή του στα Ιωάννινα στις 4 Νοεμβρίου του 2000 έκανε γνωστό στο λαό της Άρτας ότι τα εγγειοβελτιωτικά έργα της πεδιάδας της Άρτας και της πεδιάδας Πέτα-Κομποτίου είναι στις άμεσες προτεραιότητες της Κυβερνήσεως για το Γ΄ Κοινοτικό Πλαίσιο Στήριξης.
Με την απάντησή σας σήμερα όμως, κύριε Υπουργέ, η οποία και συμπεριλαμβάνει τα επί δεκαεπτά χρόνια που κυβερνάτε "θα", αφού μας λέτε ότι "θα εξετάσουμε", "θα δούμε", πιστεύω ότι συνεχίζεται η ασάφεια και η σύγχυση πάνω στο θέμα αυτό και κατ΄ επέκταση ο εμπαιγμός του λαού της Άρτας από τις κυβερνήσεις σας. Είναι κατάσταση όμως αυτή, κύριε Υπουργέ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, τελειώνω.
...να μας λέτε δύο χρόνια από την έναρξη του προγράμματος του Γ΄ Κ.Π.Σ. ότι δεν είναι έτοιμη η Κυβέρνηση να απαντήσει αν έχει συμπεριληφθεί στο Γ΄ Κ.Π.Σ. το έργο αυτό; Ελπίζω όμως, κύριε Υπουργέ -αμυδρά ελπίζω- ότι μεταξύ των λόγων θα λάβετε πολύ σοβαρά υπόψη και το γεγονός ότι η Ήπειρος είναι η φτωχότερη περιφέρεια της Ευρώπης και ο Νομός της Άρτας από τους τελευταίους νομούς ανάπτυξης της χώρας. Ανεργία, φτώχεια, απερήμωση, έλλειψη υποδομών ανάπτυξης, είναι τα δεδομένα και η εικόνα του σήμερα. 
Πηγή ζωής για την Άρτα και τους κατοίκους της είναι η πεδιάδα της Άρτας. Μη συνεχίζετε να την καταστρέφετε. Με την κατασκευή των εγγειοβελτιωτικών έργων είναι βέβαιο ότι αξιοποιείται η πεδιάδα και εξασφαλίζονται οι προϋποθέσεις, ώστε η δραματική κατάσταση του σήμερα να αναστραφεί και το βιοτικό επίπεδο του λαού της Άρτας να βελτιωθεί τα μέγιστα. Χρέος σας είναι να στοχεύσετε σ' αυτό.
Θέλω να πιστεύω ότι θα το πράξετε με το να εντάξετε τα εγγειοβελτιωτικά έργα της πεδιάδας της Άρτας και της πεδιάδας Πέτα-Κομποτίου στο Γ΄ ΚΠΣ, στο τομεακό πρόγραμμα του Υπουργείου σας.
Ευχαριστώ πολύ, κύριε Πρόεδρε, για την ανοχή σας.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, απήντησα στον κύριο συνάδελφο πώς έχει το θέμα της ένταξης των εγγειοβελτιωτικών έργων της πεδιάδος της Άρτας και Πέτα-Κομποτίου στο Γ΄ ΚΠΣ. Ο κύριος συνάδελφος γνωρίζει πως το Υπουργείο Γεωργίας δεν έχει καταλήξει στην ιεράρχηση των έργων αυτών και επομένως δεν είναι δυνατόν σήμερα να ανακοινώσω ποια εγγειοβελτιωτικά έργα θα ενταχθούν και ποια όχι, διότι, όπως γνωρίζετε πολύ καλά, τα ενταξιακά αιτήματα έχουν προϋπολογισμό πολλαπλάσιο των δυνατοτήτων του Γ΄ Κοινοτικού Πλαισίου Στήριξης.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Συμφωνώ όμως απολύτως μαζί σας ότι το έργο έχει ιστορία σαράντα χρόνων, αλλά γνωρίζετε ποιοι διαχειρίστηκαν τα τελευταία σαράντα χρόνια τη χρηματοδότηση του έργου αυτού.
Θέλω πάντως να σας διαβεβαιώσω ότι εμείς αναγνωρίζουμε ότι τα εγγειοβελτιωτικά έργα αποτελούν έργα πρώτης προτεραιότητος για τον αγροτικό τομέα. Έχουμε αυξημένη ευαισθησία στα αιτήματα των αγροτών της Άρτας και γι΄ αυτόν το λόγο θα καταβάλουμε κάθε δυνατή προσπάθεια, έτσι ώστε να λάβουμε συντόμως μια καθαρή θέση για το σημαντικό αυτό εγγειοβελτιωτικό έργο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να μείνουμε στο τέλος και στην προσπάθειά σας, κύριε Υπουργέ. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 65/24.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Γεωργίας, Οικονομικών, σχετικώς με τις ενέργειες της Κυβέρνησης για την επιστροφή του Φόρου Προστιθέμενης Αξίας (Φ.Π.Α.) στους αγρότες.
Η επίκαιρη ερώτηση του κ. Κοσιώνη έχει ως εξής: 
"Την επιστροφή του Φ.Π.Α. κινδυνεύουν να χάσουν οι αγρότες του Νομού Ηλείας επειδή το Υπουργείο Οικονομικών δεν δέχεται σαν νόμιμα παραστατικά τα πρωτότυπα δελτία αποστολής-τιμολόγια που έχουν εκδώσει οι εμποροβιομήχανοι αγροτικών προϊόντων στους αγρότες και, όπως αναφέρεται στις ΠΟΛ 1146/28-5-2001 (Αρ. Πρωτ. 1051694/2794/209/Β0014) και 1152/22-7-1999 (Αρ. Πρωτ. 1071194/3654/326/Β0014) του Υπουργείου Οικονομικών εκ παραδρομής είχαν θεωρηθεί από ορισμένες δημόσιες οικονομικές υπηρεσίες (Δ.Ο.Υ.).
Επειδή είναι πέρα για πέρα παράλογο τις συνέπειες της κακής λειτουργίας των υπηρεσιών του Υπουργείου Οικονομικών και των εμποροβιομηχάνων να τις πληρώσουν οι αγρότες, οι οποίοι εξ αντικειμένου δεν μπορούν να ελέγξουν τη νομιμότητα και την καταλληλότητα των αιτουμένων παραστατικών,
Ερωτώνται οι κύριοι Υπουργοί:
Ποιες είναι οι ενέργειες που θα κάνει η Κυβέρνηση για να επιστραφεί ο Φ.Π.Α. στους αγρότες που έχουν καταθέσει στις αρμόδιες υπηρεσίες τα πρωτότυπα δελτία αποστολής-τιμολόγια;
Ποια μέτρα πρόκειται να πάρει η Κυβέρνηση και πότε, ώστε να δίνονται στους αγρότες τα κατάλληλα και νόμιμα παραστατικά από τους εμποροβιομηχάνους;"
Το λόγο έχει ο Υφυπουργός Εθνικής Οικονομίας και Οικονομικών κ. Απόστολος Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, είναι ένα ζήτημα ιδιαίτερα σημαντικό. Πρέπει να πω ότι με αποφάσεις των Υπουργών Οικονομικών του 1988 και του 1993 δόθηκαν σαφείς οδηγίες για τον τρόπο επιστροφής του Φ.Π.Α. στους αγρότες του ειδικού καθεστώτος.
Έτσι λοιπόν, σύμφωνα με αυτές τις εγκύκλιες διαταγές, για την επιστροφή του Φ.Π.Α. απαιτείται να προσκομισθούν στην αρμόδια αρχή, πρωτοβάθμια ή δευτεροβάθμια συνεταιριστική οργάνωση ή στην αρμόδια προς φορολογία Δημόσια Οικονομική Υπηρεσία, τη Δ.Ο.Υ, τα πρωτότυπα φορολογικά στοιχεία από τα οποία προκύπτει η αξία της παραδοθείσης παραγωγής. Τα στοιχεία αυτά είναι αυτά που προβλέπονται από τον Κώδικα Βιβλίων και Στοιχείων. Ταυτόχρονα όλα τα φορολογικά στοιχεία, σύμφωνα με τον Κώδικα Βιβλίων και Στοιχείων εκδίδονται τουλάχιστον διπλότυπα -πλην βέβαια των εισιτηρίων- ή σε περισσότερα αντίτυπα εάν διαφορετικά ορίζει ο Κώδικας.
Έτσι λοιπόν, για τις ανάγκες του, ο επιτηδευματίας μπορεί να ζητήσει τη θεώρηση στοιχείων σε περισσότερα αντίγραφα αν για τις ανάγκες των συναλλαγών του ή για οργανωτικούς λόγους δικαιολογήσει αυτό το αίτημά του. Ταυτόχρονα όμως θα πρέπει σε κάθε αντίτυπο να αναγράφει με σφραγίδα ή έντυπα τον προορισμό του συγκεκριμένου αντιγράφου. 
Επομένως με βάση αυτά που ανέφερα παραπάνω, εφόσον υποβάλλονται προς επιστροφή του Φ.Π.Α. και εφόσον το τιμολόγιο εκδίδεται εις διπλούν, το πρωτότυπο ούτως ή άλλως γίνεται δεκτό. Αν όμως έχουν δοθεί περισσότερα αντίτυπα και πάνω στο αντίγραφο μνημονεύεται ο σκοπός για τον οποίο έχει εκδοθεί το συγκεκριμένο αντίγραφο, θα πρέπει να αναγνώσουμε στο αντίγραφο τον προορισμό που αναγράφεται. Έτσι, λοιπόν, στην περίπτωση που υποβάλλονται για επιστροφή του ΦΠΑ τιμολόγια με τους χαρακτηρισμούς αντίγραφο, και με τη σφραγίδα ή έντυπα, όπως για παράδειγμα "για τον παραγωγό" ή "για τον αγρότη", δεν υπάρχει κανένα πρόβλημα. Πολλές φορές όμως προσκομίζονται αντίγραφα τα οποία έχουν σφραγίδα διαφορετική. Σε αυτήν την περίπτωση, βέβαια, δεν μπορεί να γίνει δεκτό το συγκεκριμένο αντίγραφο, γιατί υπάρχει ο σαφής κίνδυνος να γίνει διπλή επιστροφή του Φ.Π.Α.. 
Αυτό το οποίο θέλω να πω επί της ουσίας της συγκεκριμένης επίκαιρης ερώτησης, κύριε συνάδελφε, είναι ότι δόθηκαν σαφείς εντολές για την εφαρμογή της συγκεκριμένης πάγιας εγκυκλίου και ότι δεν υπάρχει κανένα απολύτως πρόβλημα. Όσοι δεν εισέπραξαν την επιστροφή του Φ.Π.Α., θα την εισπράξουν μέσα από τη διαδικασία για την οποία θα ενημερωθούν από την αρμόδια Δ.Ο.Υ στην οποία υπάρχει το πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Ο Ε΄ Αντιπρόεδρος της Βουλής κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
Κύριε Υπουργέ, είναι γνωστό ότι είσαστε χαμηλών τόνων, δεν περιμέναμε όμως να κάνετε μια καταγραφή της υπάρχουσας κατάστασης. Μιλάμε για εντολές που έχουν δοθεί -και πολύ σωστές εντολές τότε- και το 1988 και το 1999 και το 2001. Το Μάιο του 2001 είναι αυτό που μας λέτε τώρα και δεν απέδωσε. Τι θα κάνετε; Αυτοί εξακολουθούν το χαβά τους, τα ίδια. Δηλαδή και οι αρμόδιες Δ.Ο.Υ. και οι εμποροβιομήχανοι. Δίνουν τέτοια διπλότυπα στους αγρότες που δεν τους βοηθάνε. Ο αγρότης δεν έχει την ικανότητα να ελέγξει. Και μιλάμε για ένα εισοδηματάκι το οποίο κάτω από τις συνθήκες που δουλεύει σήμερα ο αγρότης έχει μια ιδιαίτερη σημασία.
Θα μπορούσατε να πάρετε κάποια μέτρα συγκεκριμένα και μέσω των Δ.Ο.Υ. και με απειλή ποινής στους εμποροβιομήχανους να χρησιμοποιούν τα δελτία παροχής τέτοιων υπηρεσιών με τον τρόπο που πρέπει. Και ξέρετε ότι την προηγούμενη φορά είχε γίνει μια ρύθμιση που έλεγε ότι παρά ταύτα, εάν ο αγρότης, ο οποίος έχει πάρει το μη σωστό αντίτυπο, υποβάλλει συγχρόνως μια υπεύθυνη δήλωση, τα παίρνει. Έγινε η ρύθμιση αυτή. Θα μπορούσατε να το κάνετε και γι' αυτήν την περίπτωση και από κει και πέρα να απειλήσετε με ποινικές ευθύνες εκείνους που κάνουν μια παραχάραξη αυτής -χωρίς να έχουν ίδιο όφελος, πιστεύω εγώ- της όλης της διαδικασίας μεταξύ αγρότη και εμποροβιομηχάνων.
Αυτό που μας είπατε περίπου έχει εκδοθεί το Μάιο του 2001, αλλά δεν απέδωσε. Πάλι το ίδιο πρόβλημα έχουμε. Χρειάζεται να πάρετε ριζικότερα μέτρα. Δεν φταίνε οι αγρότες γι' αυτό το πράγμα και δεν άκουσα κάτι συγκεκριμένο σήμερα. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα πρέπει να συμφωνήσουμε, κύριε συνάδελφε, σε ένα γεγονός, ότι η νομιμότητα θα πρέπει να τηρείται. Από το 1988 έχει εκδοθεί απόφαση του Υπουργού Οικονομικών. Δίνονται διευκρινίσεις το 1993. Από το 1993 ...
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ποιοι είναι οι παράνομοι όμως;
ΑΠΟΣΤΟΛΟΣ ΦΩΤΙΑΔΗΣ (Υφυπουργός και Οικονομικών): Να τελειώσω, κύριε συνάδελφε...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, αφήστε τον κύριο Υφυπουργό να ολοκληρώσει.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Η νομιμότητα, κύριε Πρόεδρε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός και Οικονομικών): Από το 1993 κάθε χρόνο δίνονται παρατάσεις για τον επόμενο χρόνο και φτάσαμε στο 2001. Δηλαδή, επί δεκατρία χρόνια δίνονται συμβουλές προς την ΠΑΣΕΓΕΣ, στις Ενώσεις Γεωργικών Συνεταιρισμών, στους συνεταιρισμούς και λέμε ότι, άντε ακόμα μια χρονιά, γιατί δεν το έμαθαν οι αγρότες, δεν το έμαθαν οι συνεταιρισμοί.
Όμως, για την προστασία της αξιοπιστίας του Υπουργείου Οικονομικών και της Δημόσιας Διοίκησης δεν μπορούμε να δίνουμε εσαεί παρατάσεις επειδή κάποιοι δεν ενήργησαν σωστά. Εμείς δεν είμαστε διατεθειμένοι να βγάλουμε καινούρια εγκύκλιο παράτασης. Με βάση τις υπάρχουσες εγκυκλίους θα βρούμε λύσεις. Για το συγκεκριμένο θέμα δώσαμε εντολή μια και υπάρχει ο ισχυρισμός ότι πρόκειται για τα πρωτότυπα. Από την ώρα που είναι τα πρωτότυπα λέμε ότι δεν υπάρχει κανένα πρόβλημα. Θέμα υπάρχει για τα αντίγραφα, όπου μπορεί στα πέντε αντίγραφα που θα εκδώσει ο βιομήχανος, να πάρει κάποιον πέντε φορές επιστροφή του Φ.Π.Α.. ΄Αρα, ξανατονίζω για τα πρωτότυπα -επειδή αναφέρατε για πρωτότυπα- ότι δεν υπήρχε ποτέ πρόβλημα, ούτε υπάρχει κανένα απολύτως πρόβλημα.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): ... και υπεύθυνη δήλωση να τελειώνουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και υπεύθυνη δήλωση ότι δεν τα έχουν ξαναπάρει, να έχουν και την ευθύνη ότι αν τυχόν υπάρχει μία στο εκατομμύριο κάποια πονηριά, να υφίσταται και ο αγρότης, αυτός ο οποίος κάνει πιθανή απάτη, τις συνέπειες της μη αληθούς δήλωσής του. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): "Καθαρές" κουβέντες, κύριε Κοσιώνη.
Η με τρίτη αριθμό 67/24.10.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εμπορικής Ναυτιλίας, Ανάπτυξης, σχετικώς με το πρόσφατο εργατικό ατύχημα στη ναυπηγοεπισκευαστική ζώνη Σαλαμίνας, την άμεση δικαστική διαλεύκανση της υπόθεσης κλπ., λόγω κωλύματος του κυρίου Βουλευτή δεν θα συζητηθεί και διαγράφεται.
Επίκαιρες ερωτήσεις δεύτερου κύκλου.
Πρώτη είναι η με αριθμό 64/24.10.2001 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Εργασίας και Κοινωνικών Ασφαλίσεων, σχετικώς με την καθυστέρηση καταβολής των συντάξεων στους ασφαλισμένους του Οργανισμού Γεωργικών Ασφαλίσεων (Ο.Γ.Α.).
Η επίκαιρη ερώτηση της κας Φουντουκίδου έχει ως εξής:
"Οι καθυστερήσεις που παρατηρούνται στην καταβολή των συντάξεων στους ασφαλισμένους του ΟΓΑ είναι απαράδεκτες. Ο χρόνος καταβολής σύνταξης έχει επιμηκυνθεί από έξι μήνες σε ένα χρόνο, αλλά είναι πάμπολλες οι περιπτώσεις όπου ο χρόνος ξεπερνά τη διετία και όταν εμπλέκεται φορέας εξωτερικού ξεπερνά και τα πέντε χρόνια.
Οι ελλείψεις σε ανθρώπινο δυναμικό είναι τεράστιες με αποτέλεσμα παρά την αυταπάρνηση που επιδεικνύουν οι εργαζόμενοι να μην μπορούν να ανταποκριθούν στον όγκο δουλειάς.
Υπάρχουν διακόσιες εννενήντα πέντε κενές οργανικές θέσεις στον ΟΓΑ, έντεκα τουλάχιστον από αυτές στο παράρτημα Θεσσαλονίκης. Είναι υπερβολικός ο αριθμός για να δικαιολογεί αδιαφορία και καθυστέρηση στην κάλυψή τους από τους αρμοδίους. Σε περιόδους αδειών επιβαρύνεται ακόμη περισσότερο η κατάσταση και όπως αντιλαμβάνεσθε τα θύματα είναι οι ασφαλισμένοι.
Επειδή είναι καθήκον σας η ταχύτερη χορήγηση των συντάξεων και η εξυπηρέτηση των ασφαλισμένων, γι' αυτό ερωτάσθε, κύριε Υπουργέ:
Γνωρίζετε τις ταλαιπωρίες που υφίστανται οι ασφαλισμένοι του ΟΓΑ και τις καθυστερήσεις στη χορήγηση των συντάξεών τους;
Πώς και πότε θα καλύψετε τις κενές οργανικές θέσεις του ΟΓΑ;"
Θα απαντήσει ο Υφυπουργός Εργασίας και Κοινωνικών Ασφαλίσεων ο κ. Ροβέρτος Σπυρόπουλος. 
Τις ευχές μου, κύριε Σπυρόπουλε, για μεγάλη επιτυχία στο έργο σας.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Κύριε Πρόεδρε, κυρία συνάδελφε, όπως σας είναι γνωστό ο ΟΓΑ με το ν. 2458/97 μετατατράπηκε από έναν προνοιακό φορέα ασφάλισης σε δομή κύριας ασφάλισης. Ο ΟΓΑ πια μαζί με το ΙΚΑ και με τον κύριο φορέα ασφάλισης των επαγγελματοβιοτεχνών εμπόρων κλπ., αποτελεί έναν από τους βασικότερους πυλώνες του κοινωνικοασφαλιστικού μας συστήματος. Η αλλαγή αυτή επέφερε ένα απροσδόκητα μεγάλο έργο, ένα ουσιαστικό έργο, που θα πρέπει πια ο ΟΓΑ να καλύπτει με τις κεντρικές και τις περιφερειακές του υπηρεσίες. Το έργο αυτό με το νέο θεσμικό καθεστώς αφορά όλες τις πτυχές ενός κύριου ασφαλιστικού φορέα. Η αύξηση του έργου αυτού πράγματι -και έχετε δίκιο σ' αυτό- δημιούργησε καθυστερήσεις που κυμαίνονται από τέσσερα έως εννέα μήνες από την υποβολή της αίτησης συνταξιοδότησης. Βέβαια στην περίπτωση έκδοσης σύνταξης λόγω αναπηρίας ο χρόνος αυτός διευρύνεται, γιατί υπάρχουν οι διαδικασίες της πρωτοβάμθιας και δευτεροβάθμιας επιτροπής.
Επίσης οι χρόνοι διευρύνονται όταν πρόκειται να εκδοθούν συντάξεις όπου πρέπει να συνυπολογισθούν ο διαδοχικός χρόνος ασφάλισης και το θέμα πια γίνεται ακόμη πιο πολύπλοκο, όταν πρόκειται στη διαδοχικότητα να υπολογισθεί χρόνος ασφάλισης δικαιούχων χώρας μέλους της Ευρωπαϊκής ΄Ενωσης ή για χώρες που έχουμε συνάψει διμερή σύμβαση κοινωνικής ασφάλισης. 
Σε αυτό το τρίτο θέλω να σας πω ότι δεν πρέπει να προσμετρούμε τις καθυστερήσεις του ΟΓΑ, καθυστερήσεις που ανατρέχουν σε κοινωνικοασφαλιστικές δομές συμβαλλόμενων χώρων είτε της Ευρωπαϊκής Ένωσης είτε σε χώρες που έχουν συνάψει διμερή σύμβαση με την Ελλάδα. Τώρα, πώς θα ξεπεραστεί το θέμα. Ο ΟΓΑ βρίσκεται σε μια διαρκή διαδικασία προσαρμογής του στα νέα δεδομένα και αυτό θα προχωρήσει. Και προχωρά και με οργανωτικές και λειτουργικές αλλαγές και με την είσοδο της νέας τεχνολογίας στη δομή και στη λειτουργία του και βέβαια, απαντώντας στο δεύτερο σκέλος της ερώτησής σας. Είναι στην τελική επεξεργασία και σε πολύ σύντομο χρονικό διάστημα θα υπάρξει, η τελική προκήρυξη από τον ΑΣΕΠ για εκατό περίπου θέσεις και επιστημονικού και βοηθητικού προσωπικού. Σας λέω ενδεικτικά ότι ουσιαστικά υπάρχουν ογδόντα τέσσερις θέσεις, οι εξήντα τέσσερις ερευνητικού προσωπικού, οι δέκα πανεπιστημιακής εκπαίδευσης, δέκα ακόμη πανεπιστημιακής εκπαίδευσης για φαρμακοποιούς, δέκα για γιατρούς και βέβαια άλλες δέκα θέσεις που δεν θα τις αναφέρω για να εξοικονομήσω το χρόνο. Και θέλω να σας διαβεβαιώσω ότι σε πολύ σύντομο χρονικό διάστημα, που πιστεύω ότι δεν θα ξεπεράσει το δεύτερο εξάμηνο του 2002, οι καθυστερήσεις ή οι υπερβάσεις θα είναι λογικές με στόχο να μην υπάρχει καθυστέρηση στην έκδοση των αποφάσεων που ανατρέχουν στις υποχρεώσεις του ΟΓΑ.
ΠΡΟΕΔΡΕΥΩΝ (Κωνσταντίνος Γείτονας): Η κα Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, θα σας ευχηθώ και εγώ καλή επιτυχία στα νέα σας καθήκοντα. Χαίρομαι που η θεωρητική προσέγγιση του θέματος δεν απέχει πολύ από τις διατυπώσεις και από τις αιτιάσεις που καταθέτω με την ερώτησή μου. Αυτό σημαίνει για σας ένα πράγμα. Ένα μόνο δικαίωμα έχετε, κύριε Υπουργέ, να πετύχετε. Γιατί αναλαμβάνετε έναν τομέα με πεδίο δράσης λαμπρό, όσον αφορά την παραγωγή τουλάχιστον έργου. Νομίζω ότι περίοδος χάριτος δεν υπάρχει, ήδη το θέμα είναι χρονίζον. Το ξέρετε εσείς, το ξέρω εγώ, γιατί και σεις πολιτεύεστε, από τα πολιτικά γραφεία που πλημμυρίζουν από ασφαλισμένους του ΟΓΑ για να βρουν το δίκιο τους, το βλέπετε καθημερινά στα τηλεοπτικά παράθυρα και αντιλαμβάνεστε ότι η κατάσταση δεν παίρνει άλλο.
Τα κενά είναι τεράστια, κύριε Υπουργέ, ο χρόνος έχει επιμηκυνθεί πραγματικά. Μιλήσατε για τη διαδοχική ασφάλιση. Νέος θεσμός ναι, αλλά οκτώ χιλιάδες αιτήσεις δύο χρόνια τώρα; Και καμία απάντηση για το τι θα συμβεί, τι θα γίνει. Ασφαλώς είναι πολύ μεγάλο χρονικό διάστημα. Περιμένατε πολύ για να καλύψουμε τα κενά. Εργάζονται οι υπάλληλοι, είναι γεγονός, τους πιέζουμε και εμείς, τους βασανίζουμε, νιώθω ενοχές κάποια φορά, αλλά δεν γίνεται διαφορετικά. Από την άλλη μεριά όμως δεν μπορεί η πολιτεία να μην αντιλαμβάνεται ότι ο ασφαλισμένος, ο συνταξιούχος του ΟΓΑ, ο χαμηλόμισθος χωρίς άλλους πόρους, εξαρτημένος από τους οικείους του, πρέπει στο ενδιάμεσο να ζήσει. Έχει υπαρκτές ανάγκες. Πού τον εξωθείτε σ' αυτό το διάστημα; Είναι ήδη κάτω από τα όρια της φτώχειας, είτε σκύβει το κεφάλι και εξαρτάται από κάποιους άλλους. Αυτό θα πρέπει άμεσα να το αντιμετωπίσουμε. Δεν είναι λοιπόν υπερβολή το ότι νιώθουν περιθωριοποιημένοι και εγκαταλελειμμένοι από την πολιτεία. Είναι η συμπεριφορά των αρμοδίων φορέων της πολιτείας που τους δημιουργεί αυτήν την πικρία -και ας μιλήσουμε ειλικρινά- σε μια γενιά η οποία πέρασε πολλά και δούλεψε σκληρά κάτω από πρωτόγονες συνθήκες. Στο κατάστημα της Θεσσαλονίκης, κύριε Υπουργέ, που το επισκέφθηκα πρόσφατα, υπάρχουν δώδεκα χιλιάδες αιτήσεις από τον Ιανουάριο μέχρι τον Αύγουστο και οι υπάλληλοι έχουν ασχοληθεί μόνο με τις τρεις χιλιάδες. Ανάλογα και στο τμήμα αναπηρίας κλπ. Όλοι οι έλεγχοι έχουν την ίδια διαδικασία. Νομίζετε ότι τα πράγματα είναι τρομερά δύσκολα; Τρεις κινήσεις χρειάζονται. 
Πρώτα απ' όλα προσλήψεις προσωπικού. Δεύτερον, χρειάζεται μια ενημέρωση των ανταποκριτών του ΟΓΑ. 
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κυρία Φουντουκίδου.
ΠΑΡΘΕΝΑ ΦΟΥΝΤΟΥΚΙΔΟΥ: Εάν οι ανταποκριτές είχαν προλάβει κάποιες ελλείψεις στους φακέλους, δεν θα άνοιγε αυτή η ατελείωτη αλληλογραφία που επιβαρύνει μέχρι και έξι μήνες την υπόθεση μιας σύνταξης. Επομένως καλή ενημέρωσή τους και από εκεί και ύστερα τηλεφωνική επαφή με τον ασφαλισμένο, ώστε να τους διευκολύνουμε. Δεν χρειάζεται η αλληλογραφία που είναι χρονοβόρος. Να σας υπενθυμίσω μόνο ότι στο κατάστημα Θεσσαλονίκης δεν έχουν τηλεφωνικό κέντρο, κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, θα πω μερικά στοιχεία ενισχυτικά στα όσα είπα στην πρωτολογία μου. Εγώ θα συμφωνήσω μαζί σας, άλλωστε και η Κυβέρνηση δεν αποδέχεται καμία χάρη. Μπροστά μας βρίσκονται προβλήματα και δεν θεωρούμε ότι μπορούμε να έχουμε χρονική απόσταση από το βασικό στόχο της άμεσης αντιμετώπισής τους. 
Σε σχέση με τον Ο.Γ.Α. θέλω να προσθέσω κάποια στοιχεία. Υπάρχουν στο σημερινό θεσμικό του καθεστώς αντιφάσεις σε σχέση με τη νέα πραγματικότητα ως φορέας κύριας ασφάλισης. Με την πρώτη νομοθετική πρωτοβουλία που είναι σε εξέλιξη για συναφή θέματα θα υπάρξουν τροποποιήσεις στο θεσμικό πλαίσιο που διαμορφώνει τη λειτουργία του Ο.Γ.Α. προκειμένου να απαλειφθούν τουλάχιστον εμπόδια και δυσλειτουργίες που εκ των πραγμάτων υπάρχουν από το υφιστάμενο θεσμικό σκέλος. Οι προσλήψεις γίνονται και από κει και πέρα υπάρχουν σκέψεις, κυρία συνάδελφε, που δεν μπορώ να διατυπώσω ακόμα, διότι δεν έχουν ωριμάσει. 
Όμως σας διαβεβαιώνω ότι όταν θα συζητηθεί το πρώτο σχέδιο νόμου με θέματα αρμοδιότητος Υπουργείου Εργασίας και Κοινωνικών Ασφαλίσεων, θα υπάρξουν νομοθετικές πρωτοβουλίες που θα αντιμετωπίσουν το πρόβλημα και θα το θέσουν στα παραδεκτά και μη ανατρέψιμα χρονικά τους όρια. Γιατί; Θέλω να σας διαβεβαιώσω ότι υπάρχουν χρονικές καθυστερήσεις που δεν ανατρέχουν στις ευθύνες του ελληνικού δημοσίου, του Ο.Γ.Α. δηλαδή. Και ειδικότερα αναφέρομαι στα θέματα διαδοχικής ασφάλισης ή ακόμη πιο ειδικά, αν θέλετε, όταν η διαδοχικότητα της ασφάλισης αφορά φορείς που είναι σε χώρες της Ευρωπαϊκής Ένωσης και σε χώρες που έχουμε συνάψει συμβάσεις, εκεί θα πρέπει να απαλλάξουμε τον Ο.Γ.Α. και τη Δημόσια Διοίκηση από τις καθυστερήσεις αυτές, γιατί δεν αφορούν το ελληνικό δημόσιο. Και αυτό νομίζω ότι πρέπει να το κάνουμε συστηματικά, γιατί είναι άδικο να προσμετρούμε ευθύνες, αν θέλετε, στην ελληνική Δημόσια Διοίκηση που δεν της αντιστοιχούν.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 66/24.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδος κας Λιάνας Κανέλλη προς τον Υπουργό Υγείας και Πρόνοιας, σχετικώς με τη λήψη μέτρων, ώστε να αντιμετωπισθούν τα λειτουργικά προβλήματα στο Γενικό Κρατικό Νοσοκομείο Νίκαιας.
Η επίκαιρη ερώτηση της κυρίας συναδέλφου έχει ως εξής:
"Οξύτατα είναι τα προβλήματα που προκαλεί στο Γενικό Κρατικό Νοσοκομείο Νίκαιας η χρόνια υποχρηματοδότησή του από τον κρατικό προϋπολογισμό. Οι συνέπειες είναι οδυνηρές, τόσο για τους ασθενείς όσο και για τους εργαζόμενους στο ίδρυμα. Είναι χαρακτηριστικό πως από τις 22.10.2001 και για μία εβδομάδα έχει ανασταλεί η λειτουργία των τακτικών χειρουργείων, λόγω έλλειψης νοσηλευτικού προσωπικού, αλλά και προθεμάτων (τεχνικών αρθρώσεων) και αναλώσιμων υλικών, τα οποία δεν προμηθεύουν οι προμηθευτές, επειδή το νοσοκομείο τους χρωστά μεγάλα ποσά. Εξάλλου τρεις από τους κλιβάνους του νοσοκομείου είναι μονίμως εκτός λειτουργίας, αφού δεν διατίθενται τα αναγκαία κονδύλια για την επισκευή τους, ενώ οι θάλαμοι που υπέστησαν ζημιές κατά το σεισμό του 1999 δεν έχουν επισκευαστεί ακόμη κι έτσι από τότε δεν λειτουργούν περίπου τριάντα πέντε κρεβάτια. Επιπλέον, το νέο Τμήμα Επειγόντων Περιστατικών που εγκαινιάστηκε το 1998 παραμένει στα θεμέλια τα οποία έχουν ήδη πλημμυρίσει...
Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε άμεσα να αντιμετωπισθούν τα παραπάνω προβλήματα που δημιουργούν στο Γενικό Κρατικό Νοσοκομείο Νίκαιας μια τραγική κατάσταση, η οποία είναι σε βάρος τόσο των ασθενών όσο και του ιατρικού, του νοσηλευτικού και του τεχνικού - διοικητικού προσωπικού που πραγματοποιεί κινητοποιήσεις."
Το λόγο έχει ο Υφυπουργός Υγείας και Πρόνοιας κ. Έκτορας Νασιώκας.
Συγχαρητήρια, κύριε Υφυπουργέ, και καλή επιτυχία στο έργο σας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε.
Κύριε Πρόεδρε, κυρίες και κύριοι συνάδελφοι, το Νοσοκομείο της Νίκαιας είναι πράγματι ένα πολύ μεγάλο νοσοκομείο, που έχει τη δική του πορεία, παράγει πολύ σημαντικό έργο και όλοι οι εργαζόμενοι εκεί, δίνουν πολλά από τον εαυτό τους, πολλές φορές πάνω και από τις δυνατότητές τους, για να αντεπεξέλθουν σε ένα τόσο μεγάλο και σημαντικό έργο.
Το νοσοκομείο πράγματι αντιμετωπίζει προβλήματα και πέραν των συνήθων προβλημάτων. Πράγματι την περασμένη εβδομάδα, που είχαμε και τις κινητοποιήσεις και υπεβλήθη και η ερώτηση της κυρίας συναδέλφου, παρουσίασε και ιδιαίτερα προβλήματα. 
Είχα τη δυνατότητα, όπως και όλη η πολιτική ηγεσία του Υπουργείου επ' ευκαιρία και της ενημέρωσης, να δω τους εργαζόμενους, να μιλήσω με τη νοσοκομειακή επιτροπή, να δω τον πρόεδρο, τον ΠΕΣΥάρχη, βεβαίως και τους υπηρεσιακούς παράγοντες του Υπουργείου και να συζητήσουμε σε βάθος τα σημερινά οξυμένα προβλήματα αλλά και την προοπτική.
Τρία είναι τα βασικά προβλήματα: Το ένα, που ήταν και το οξύτερο που δημιούργησε τα προβλήματα, ήταν η προμήθεια των αναλώσιμων υλικών και ιδιαιτέρως των προθεμάτων για ορθοπεδικές επεμβάσεις. Το δεύτερο ήταν το προσωπικό: έλλειψη, σωστή αξιοποίηση, εκπαίδευση και ορθολογική αξιοποίησή του στα διάφορα τμήματα. Και το τρίτο ήταν το κτιριακό με τις εγκαταστάσεις. 
Πράγματι υπήρξε πρόβλημα στην προμήθεια των αναλώσιμων υλικών του νοσοκομείου. Είναι γνωστό στο Κοινοβούλιο. Άλλωστε λίγες μέρες νωρίτερα εδώ ψηφίστηκε στο άρθρο 31 του ν. 2937 του 2001 η δυνατότητα να μπορέσουμε να πληρώσουμε τους προμηθευτές γιατί εκτός των άλλων υπήρξαν και στη διακήρυξη κάποιες τέτοιες διατυπώσεις. 
Παραδείγματος χάρη, δεν υπήρχε η συγκεκριμένη ποσότητα του κάθε υλικού που ήταν και δύσκολο πολλές φορές και άλλες φορές στη διακήρυξη είχε κατοχυρωθεί σε περισσότερο του ενός προμηθευτού κι έτσι δεν εγκρινόταν και είχαμε πρόβλημα να το ξεπεράσουμε. Αυτό γίνεται μέχρι τον Απρίλιο. Ξεπερνιέται με το νόμο αυτόν, ξεκίνησε η διαδικασία τώρα, δεν υπάρχει σήμερα κανένα πρόβλημα προμήθειας του νοσοκομείου, θα ακολουθήσει η διαδικασία πληρωμής των οφειλών από τον Απρίλιο του 2001 μέχρι σήμερα και βεβαίως μετά την υλοποίηση του συγκεκριμένου νόμου, του 2937, με τον αλληλόχρεο τραπεζικό λογαριασμό δεν θα υπάρχουν πλέον καθυστερήσεις στην πληρωμή των προμηθευτών. 
Το δεύτερο θέμα είναι το προσωπικό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Λιγότερο από μισό λεπτό, κύριε Πρόεδρε. 
Εκατόν είκοσι νέες προσλήψεις νοσηλευτών, γιατί πράγματι υπάρχει έλλειψη, έχουν ήδη εγκριθεί στον πίνακα από το ΑΣΕΠ και το θέμα κρίνεται τώρα στη διαδικασία ενστάσεων με την τελική τοποθέτηση. 
Και το τρίτο και σημαντικότερο θέμα είναι το κτιριακό. Δύο πράγματα να πούμε: Το ένα είναι το ΤΕΠ, τα λέει και η κυρία συνάδελφος στην ερώτησή της. Το ΤΕΠ αντιμετώπισε πρόβλημα λόγω του εδάφους στο οποίο πήγε να κτιστεί. Έχει ξεπεραστεί, έχει εγγραφεί στο ΣΑΕ 091 ένα δισεκατομμύριο είκοσι πέντε εκατομμύρια (1.025.000.000) δραχμές από εθνικούς πόρους... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ολοκληρώνω και θα συνεχίσω στη δευτερολογία.
...και έχει ενταχθεί και η ολοκλήρωση του κτιρίου με δύο δισεκατομμύρια οκτακόσια εκατομμύρια (2.800.000.000) στο Γ΄ Κοινοτικό Πλαίσιο Στήριξης. Έχει ολοκληρωθεί η μελέτη και έχουν εγκριθεί διακόσια σαράντα εκατομμύρια (240.000.000) δραχμές για την επισκευή των θαλάμων από τις ζημιές και είμαστε έτοιμοι τώρα να προχωρήσουμε. 
Τέλος, δεν υπάρχει θέμα των κλιβάνων αυτήν τη στιγμή. Υπήρχε βεβαίως το καλοκαίρι που γινόταν η επισκευή και η συντήρηση. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο. 
ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. 
Αναγνωρίζω ότι ο κύριος Υφυπουργός είναι καινούριος στη θέση, αλλά οι συνεργάτες του θα μπορούσαν να τον έχουν ενημερώσει ειδικώς εφόσον αποδεχθήκατε την ύπαρξη ειδικών προβλημάτων, όπως και ειδικών υπηρεσιών με υπερπροσπάθεια του προσωπικού -ιατρικού, νοσηλευτικού, τεχνικού και οργανωτικού- του νοσοκομείου να αντιμετωπίσει τεράστια προβλήματα σε μία περιοχή, η οποία δεν έχει άλλο τέτοιο κρατικό νοσοκομείο και ξέρετε πάρα πολύ καλά τι σημαίνει αυτό. Θα μπορούσαν όμως οι συνεργάτες σας να σας έχουν δώσει και ειδικότερες δεσμεύσεις και πληροφορίες, αν ήταν στην πρόθεση της Κυβέρνησης να αντιμετωπίσει τα προβλήματα του νοσοκομείου στη Νίκαια. 
Ξέρετε πολύ καλύτερα ότι αυτήν τη στιγμή μιλούμε για ένα νοσοκομείο με οργανισμό τετρακοσίων πενήντα κλινών, το οποίο έχει και διαθέτει και λειτουργεί, κύριε Πρόεδρε, επτακόσιες τριάντα κλίνες. 
ΠΡΟΕΔΡΕΥΩΝ (Κωνσταντίνος Γείτονας): Κάτι γνωρίζει ο Προεδρεύων περί αυτού. 
Ορίστε, προχωρείτε.
ΛΙΑΝΑ ΚΑΝΕΛΛΗ: Μα, γι' αυτό αναφέρθηκα και σε σας. Επτακόσιες τριάντα κλίνες. Υπήρχαν τα λαμπρά εγκαίνια του ΤΕΠ το 1998. Από τότε οι εδαφολογικές διαφορές δεν είναι κάτι το οποίο μπορεί να απαντηθεί εδώ. Δεν ξέρω, δεν μπορεί να το δεχθεί κάποιος ούτε και ως πολιτική λύση. Έχουμε 2001. Μιλούμε για νοσοκομείο στο οποίο λιμνάζουν τα νερά κάτω στα θεμέλια. Θα πρέπει να πάτε, θα πήγατε, θα το είδατε. Δεν είναι δυνατόν. 
Μας προσφέρετε αυτήν τη στιγμή εδώ γενικές λύσεις εναποτιθέμενες στο νομοσχέδιο. Έχει επαρκή χρηματοδότηση; 
Εδώ κυκλοφορεί εντόνως -και θέλω εδώ την απάντησή σας στη δευτερολογία σας- η εξαίρεση του νοσοκομείου από το Γ΄ Κοινοτικό Πλαίσιο Στήριξης. Είναι αληθές ή όχι; Για να δούμε, γιατί και εκεί έχουν εναποτεθεί ίσως φρούδες ελπίδες για τη βελτίωση της κατάστασης του νοσοκομείου. 
Όσον αφορά τα χειρουργεία, δεν πρόκειται να λυθεί με την εφαρμογή του άρθρου 31 του προσφάτως ψηφισθέντος νόμου, διότι ξέρετε καλύτερα από κάθε άλλο -και θα σας το πουν- ότι χειρουργούν στη Νίκαια και προσαρμόζουν το πρόγραμμα των εγχειρήσεων κατά τα αποθέματα. Εν πολλοίς πραγματοποιώντας εγχειρήσεις, χειρουργεία σημαντικά, που οδηγούν σε αναπηρίες, με τεχνολογία και υλικά του '80. Αυτά είναι ζητήματα γενικότερης αντιμετώπισης και δεν ξέρω εάν ο τριακοστός τέταρτος μάνατζερ αύριο το πρωί στα νοσοκομεία τα κρατικά θα συντελέσει στην επίλυση των προβλημάτων. Οι κινητοποιήσεις, όμως, συνεχίζονται. Και αυτό σημαίνει ότι δεν πήραν επαρκείς απαντήσεις και εγγυήσεις οι εργαζόμενοι εκεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κυρία συνάδελφε, σε σχέση με τις προμήθειες η δυσκολία που υπήρχε έχει ξεπεραστεί. Έχουμε τώρα μία κατάσταση η οποία υπάρχει γενικώς σε όλα τα νοσοκομεία. Την πληρωμή και την προσπάθεια τήρησης του τριμήνου. Δεν τίθεται θέμα παλαιών υλικών αφού υπάρχει διαγωνισμός. Όλη μας τη ζωή στα νοσοκομεία την έχουμε περάσει. Οι γιατροί παραγγέλλουν, ανάλογα με το υλικό που έχουν ανάγκη και αυτό προμηθεύονται. Από τη στιγμή που ξεκίνησαν οι προμήθειες, δεν τίθεται τέτοιο θέμα.
Στο μέλλον η εφαρμογή και υλοποίηση του νόμου, που σας είπα πριν, θα δώσει μία άλλη διάσταση στις προμήθειες και στο χρόνο που θα ανταποκρίνεται σε σχέση με τους προμηθευτές. Άρα τα νοσοκομεία δεν θα έχουν κανένα πρόβλημα.
Το δεύτερο. Όσον αφορά το έδαφος, με ενημέρωσαν οι τεχνικές υπηρεσίες ότι υπήρξε ειδικό πρόβλημα στις εδαφολογικές συνθήκες. Και υπήρξε πραγματικά μεγάλη δυσκολία στήριξης του Τ.Ε.Π. Αυτό έχει ολοκληρωθεί τώρα. Το Τ.Ε.Π. προχωράει. Έχει εγκριθεί από ειδική ΣΑΕ -έχει εγγραφεί- το 1.025.000.000 για το κτίριο και έχουν ενταχθεί και 2.800.000.000 στο Γ΄ Κοινοτικό Πλαίσιο Στήριξης. Αυτό έχει ενταχθεί, έχει τελειώσει. Δεν είναι θέμα για να το συζητήσουμε. Υπάρχουν και άλλες παρεμβάσεις που θα γίνουν και σαν ολυμπιακό νοσοκομείο.
Να σας πω, όμως, τώρα και κάτι άλλο. Πραγματικά το προσωπικό, το οποίο μπορεί να είναι επαρκές, μπορεί όμως και να μην είναι πάντα, έχει και μία άλλη διάσταση. Τη διάσταση της αξιοποίησής του, της εκπαίδευσής του και της σωστής τοποθέτησής του. Είναι και θέμα διοίκησης, είναι και θέμα γενικότερο των νοσοκομείων. Εμείς πιστεύουμε ότι με τους καινούριους μάνατζερ και με τα Πε.Σ.Υ. θα έχει μία άλλη λειτουργικότητα και έτσι θα μπορέσουμε να ανταποκριθούμε καλύτερα.
Κλείνοντας θα ήθελα να πω κάτι που ανέφερα και στην πρωτολογία μου. Εγώ πιστεύω ότι οι γιατροί, το άλλο προσωπικό, οι εργαζόμενοι, υπερβάλλουν και πάνω από τις δυνατότητές τους και αντεπεξέρχονται πολύ καλά σε ένα πολύ δύσκολο έργο σε όλα τα νοσοκομεία της Ελλάδας. Γι' αυτό έχουμε τόσο καλή υγεία με δύσκολες σχετικά συνθήκες. Δεν μπορούμε, όμως, να προχωρήσουμε από δω και πέρα χωρίς αυτούς τους εργαζόμενους και χωρίς τους γιατρούς, με τους οποίους και διάλογο θα κάνουμε και τους θέλουμε συμμάχους σε αυτήν την προσπάθεια που γίνεται.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 6/1.10.2001 επερώτηση των Βουλευτών της Νέας Δημοκρατίας κυρίων Αθανάσιου Γιαννόπουλου, Ελευθέριου Παπανικολάου, Παναγιώτη Μελά, Γεωργίου Κωνσταντόπουλου, Ιωάννη Χωματά, Κωνσταντίνου Κιλτίδη, Νικολάου Κορτσάρη, Απόστολου Ανδρεουλάκου, Φάνης Πάλλη-Πετραλιά και Νικήτα Κακλαμάνη, προς τον Υπουργό Υγείας και Πρόνοιας, σχετικά με την κατάσταση της δημόσιας υγείας.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α΄ Αθηνών κ. Νικήτας Κακλαμάνης. Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής και Ε΄ Αντιπρόεδρος της Βουλής κ. Παναγιώτης Κοσιώνης.
Το λόγο έχει ο πρώτος των επερωτώντων κ. Αθανάσιος Γιαννόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, κατ' αρχάς θα ήθελα να ευχηθώ στην ηγεσία του Υπουργείου Υγείας καλή σταδιοδρομία, στους νέους, στο χρονικό διάστημα που θα μείνει από σήμερα έως τις εκλογές. Βεβαίως οι ευχές μου συνοδεύονται και με το "αλλαγή πλεύσης και πορείας". Αυτό θα το δούμε. Ξέρουμε ότι ο κύριος Υπουργός έχει τις θέσεις του, και εμείς έχουμε τις θέσεις μας. Και βεβαίως όταν επιχειρηματολογούμε πάνω στο χώρο της υγείας που δεν επιχειρηματολογούμε στείρα ή με μια φτηνή αντιπολιτευτική αντιπαράθεση, τουλάχιστον εμείς, που έχουμε θητεύσει και θητεύουμε χρόνια στο χώρο της υγείας, θέλουμε να λειτουργήσουμε εποικοδομητικά, θέλουμε να λειτουργήσουμε προσθέτοντας την εμπειρία μας. 
Αγνοηθήκαμε και αγνοούμεθα από την ηγεσία του Υπουργείου. Και βέβαια, θα έλεγα αυτό που λέει ο λαός μας "στου κουφού την πόρτα όσο θέλεις βρόντα". Εμείς θα χτυπάμε, θα βροντάμε μήπως κάποτε μας ακούσετε. Και αν βέβαια εμείς δεν ευτυχήσουμε να μας ακούσετε, τουλάχιστον θα ελπίζαμε οι Κοινοβουλευτικοί Εκπρόσωποι, οι γιατροί οι ανήκοντες στο ΠΑΣΟΚ να είχαν μια καλύτερη τύχη από εμάς. 
Λυπάμαι, κύριε Υπουργέ, αλλά από τις συζητήσεις που κάνουμε κατ΄ιδίαν με τους συναδέλφους που ανήκουν στο χώρο του ΠΑΣΟΚ, βλέπουμε ότι ούτε καν τους ζητήσατε έστω τις ταπεινές τους γνώμες για διάφορα θέματα, τα οποία εσείς έχετε δρομολογήσει, με το καλό βέβαια και επ' αγαθώ της υγείας του ελληνικού λαού, αλλά έτσι όπως αυτήν τη στιγμή έχετε σχεδιάσει τα πράγματα, δεν βλέπω να υπάρχει ανοιχτός ορίζοντας μπροστά.
Πάρα πολλά νοσοκομεία, αγαπητοί συνάδελφοι, που ξεκίνησαν με ευρωπαϊκούς πόρους έχουν μείνει στο επίπεδο του σκελετού, όπως τα νοσοκομεία Κατερίνης, Κέρκυρας, Λαμίας. Και γι΄αυτά αναρωτιέται κανείς τι συμβαίνει. Δεν τα παρακολούθησαν; Δεν υπήρξε φερέγγυα η ανάδοχος εταιρεία; Και βεβαίως είχα αναγκαστεί στην ιδιαιτέρα μου πατρίδα, στη Φθιώτιδα, να κάνω μηνυτήρια αναφορά για να μάθω τέλος πάντων τι έγινε, γιατί εγκατέλειψε η ανάδοχος εταιρεία το νοσοκομείο. Και βεβαίως προς αυτήν την κατεύθυνση κινήθηκαν, διότι όταν κάτι αναφέρουμε υπό τη μορφή ότι δεν περπατάει καλά στα χρηματοοικονομικά, ακούγεται η επωδός "πηγαίνετε στους εισαγγελείς". Όταν πάμε στις εισαγγελικές αρχές ακούγεται το άλλο σχόλιο, ότι πάτε να ποινικοποιήσετε την πολιτική ζωή της χώρας. 
Εμείς θα περιμένουμε με υπομονή. Έξι μήνες μετά τη μηνυτήρια αναφορά ακόμα περιμένω να με καλέσουν για να δω τι έγινε, τέλος πάντων, σε αυτό το πολύπαθο νοσοκομείο της Φθιώτιδας που έχει μείνει και ζήτημα είναι αν θα τελειώσει την προσεχή πενταετία. 
Βεβαίως θα πρέπει να σχολιάσουμε ότι αυτοί οι οποίοι ανέλαβαν αυτές τις μεγάλες εργολαβίες απ' ό,τι βλέπουμε στο πάνθεον της δημοσιότητας είναι παιδιά που ανήκουν στο χώρο της Χαριλάου Τρικούπη.
Κύριοι Υπουργοί, γιατί δεν έχετε στελεχώσει τα νοσοκομεία τόσον καιρό με ιατρικό, νοσηλευτικό και διοικητικό προσωπικό; Θα έλεγα ότι μόνο για το νοσηλευτικό προσωπικό ακούμε συνεχείς εξαγγελίες χρόνια τώρα για χιλιάδες διορισμούς και ακόμα δεν βλέπουμε αυτούς τους διορισμούς. Αυτό βέβαια που παρατηρούμε είναι ότι ολόκληρα τμήματα και μονάδες είναι κλειστές με αποτέλεσμα και οι κλινικές να υπολειτουργούν. 
Στο επίπεδο της ιατρικής υπηρεσίας πάρα πολλές θέσεις δεν έχουν προκηρυχθεί. Έχουν περάσει τα δύο χρόνια από τότε που έφυγαν διευθυντές κλινικών, είτε γιατί συνταξιοδοτήθηκαν είτε από άλλη αιτία και δεν έχουν προκηρυχθεί οι θέσεις. Και θα πρέπει να ξέρετε ότι μια κλινική, ένα τμήμα, μια μονάδα, όταν μένει πάνω από έξι μήνες χωρίς κεφαλή, χωρίς εκλεγμένο διευθυντή, δημιουργείται μεγάλο πρόβλημα ως προς την αρτιότητα της εκπαίδευσης των ειδικευομένων. Αυτό, βέβαια, δεν το σκέπτεστε.
Το μόνο που πιθανόν έχετε δει είναι επιλεκτικά κάποιες θέσεις να κρίνετε με τα ΣΚΕΙΟΠΝΙ μέχρις ότου γίνει η τελική σύνθεση των συμβουλίων και βεβαίως το βλέπετε καθαρώς λογιστικά. Θέλω την απάντησή σας.
Δεν προκηρύσσουμε, δεν επιλέγουμε, άρα γλιτώνουμε εκατοντάδες εκατομμύρια από αυτά τα οποία θα πληρώναμε εάν ήταν διορισμένοι.
Έρχομαι τώρα σε ένα μεγάλο κεφάλαιο το οποίο θα πρέπει να σας απασχολήσει ιδιαίτερα, αν τουλάχιστον συγκινείσθε από το θέμα της υγείας, καίτοι δεν γνωρίζετε το χώρο της υγείας. Εντατικές μονάδες. Μια τραγικότητα επικρατεί αυτήν τη στιγμή στις εντατικές μονάδες. Εκατόν δέκα κρεβάτια, που είναι έτοιμα, είναι κλειστά, διότι δεν υπάρχουν νοσηλεύτριες και νοσηλευτές. Είχατε υποσχεθεί ότι περί μήνα Σεπτέμβριο θα είχαν διοριστεί. Βρισκόμαστε στα τέλη Οκτωβρίου και δεν έχει γίνει τίποτα.
Θα σας αναφέρω γρήγορα μερικές μονάδες για να δείτε το δράμα που επικρατεί. Η μονάδα του Γενικού Κρατικού υπολειτουργεί με τέσσερα κρεβάτια μείον, ενώ θα μπορούσε να προσφέρει πολλές υπηρεσίες. Στο Ασκληπιείο Βούλας το ίδιο. Το Λαϊκό Νοσοκομείο λειτουργεί με μείον τρία κρεβάτια. Η μονάδα εικοσιπενταετίας με μηχανήματα που έχουν ξεπεραστεί πια και πιθανόν με αναξιόπιστες ενδείξεις, λειτουργεί με αυτούς τους ρυθμούς. 
Τι συμβαίνει; Θα το έχετε ζήσει όλοι, αγαπητοί συνάδελφοι, θα το έχει ζήσει και ο κύριος Υπουργός, που και αυτός θα είναι μάρτυρας ενοχλήσεων από συμπατριώτες του. Αναγκάζονται οι ασθενείς να πηγαίνουν σε ιδιωτικές μονάδες. Τι τους περιμένει στις ιδιωτικές μονάδες; Ένα υπερβολικό κόστος. Τι γίνεται εκεί; Αναγκάζονται να ξεπουληθούν πραγματικά και να παρακαλάνε όσους γνωστούς έχουν να πάνε σε κάποιο κρεβάτι δημόσιου νοσοκομείου για να μπορέσουν να ξεπεράσουν το οικονομικό αδιέξοδο στο οποίο βρίσκονται.
Πάρτε το ΕΚΑΒ, κύριε Υπουργέ. Κάθε μέρα θα σας ενημερώσει ο κ. Τσαγκαράκης ότι έχει δώδεκα με δεκαοκτώ κλήσεις που ζητάνε από τις ιδιωτικές μονάδες των νοσοκομείων να πάνε στα δημόσια νοσοκομεία. Θα σας έλεγα αν θέλατε να τιμωρήσετε τους Έλληνες που επέλεξαν τον ιδιωτικό τομέα τέλος πάντων είναι και μια λογική σας άποψη. Αλλά αν θέλετε να τιμωρήσετε και αυτούς τους Έλληνες που πήγαν στα δημόσια νοσοκομεία να χειρουργηθούν, αλλά επεπλάκησαν και πρέπει να αντιμετωπίσουν εκείνη τη νύχτα το φάσμα της μονάδας και το σύστημα δεν τους δίνει τη δυνατότητα, γιατί δεν υπάρχουν εκείνη τη στιγμή κρεβάτια -το ζούμε- γιατί τους αναγκάζετε να πληρώσουν χρήματα, τα οποία δεν έχουν και δεν μπαίνετε σε μια λογική συμφωνίας και συμβάσεων με τις ιδιωτικές μονάδες για αυτούς ειδικά τους φτωχούς ασθενείς; Μιλάμε για οικογενειακά δράματα.
Αυτήν τη στιγμή υπάρχουν άρρωστοι που περιμένουν να χειρουργηθούν επί σαράντα πέντε και εξήντα μέρες. Το πιστεύετε αυτό, κύριε Υπουργέ; Δεν το πιστεύετε. Ασθενής με θωρακοκοιλιακό ανεύρυσμα νοσηλεύεται αυτήν τη στιγμή στην Α' Χειρουργική. Είναι σαράντα έξι μέρες μέσα και περιμένει να χειρουργηθεί. Όταν λέμε θωρακοκοιλιακό ανεύρυσμα μιλάμε για μια χειροβομβίδα, που είναι έτοιμη να εκραγεί. Δεν θα μπορέσουμε να αντέξουμε άλλο και θα αναγκαστούμε να τον στείλουμε στο εξωτερικό. Ας αναλάβει το ελληνικό δημόσιο τα περαιτέρω.
Λίστες ασθενών. Είναι επίκαιρο θέμα, το ακούμε από τα Μέσα Μαζικής Ενημέρωσης. Θα σας ρώταγα για το "ΝΙΜΤΣ" τι έχετε να πείτε; Τι θα κάνει; Πού βρίσκεται; Τι καθεστώς επικρατεί; Ανήκει στο Υπουργείο Εθνικής Άμυνας. Και εφόσον ανήκει στο Υπουργείο Εθνικής Άμυνας, τα εκατό κρεβάτια δεν πρέπει να αξιοποιηθούν; Η εντατική του μονάδα δεν πρέπει να αξιοποιηθεί; Η καρδιοχειρουργική του κλινική πρέπει να υπολειτουργεί; Εάν δεν μπορούσατε να έρθετε σε συνεννόηση με τον κ. Τσοχατζόπουλο πιστεύω ότι με το νέο Υπουργό θα έρθετε σε κάποια συμφωνία και κατ' αυτόν τον τρόπο θα δοθούν λύσεις σ' αυτά τα θέματα που τούτην τη στιγμή καίνε τον Έλληνα.
Όσον αφορά τις εντατικές μονάδες θα ήθελα συγκεκριμένη απάντηση στα ερωτήματα που θα σας θέσω. 
Το "Ευγενίδειο" πού ανήκει; Ανήκει στο πανεπιστήμιο; Είναι ιδιωτική κλινική; Είναι μια κλινική που αποτελεί ένα εντευκτήριο των απομάχων καθηγητών της Ιατρικής Σχολής; Η εντατική του μονάδα γιατί δεν αξιοποιείται; Δεν σας ενδιαφέρει αυτό;
Δεν ξέρω την ειδικότητά του κ. Νασιώκα, ακούω όμως ότι είναι ογκολόγος και χαίρομαι γι' αυτό. Τα ογκολογικά εξωτερικά ιατρεία πώς λειτουργούν; Δεν σας συγκινούν, κύριε Υφυπουργέ, που αναλάβατε προχθές; Βεβαίως θα κριθείτε για όλη αυτή την ιστορία. Μετά τους "Αγίους Αναργύρους" που έκλεισαν, ξέρετε ότι οι ασθενείς συνωστίζονται στα εξωτερικά ιατρεία; 
Όσον αφορά τα ακτινοθεραπευτικά κέντρα, μπορείτε να μου πείτε, κύριε Υπουργέ και κύριε Υφυπουργέ, εάν θέλει κάποιος συμπληρωματική ακτινοθεραπεία πότε θα κλείσει ραντεβού στο "Μεταξά" και στον "Άγιο Σάββα"; Αν πάρετε τηλέφωνο χωρίς να φοράτε τη λεοντή του Υπουργού και ρωτήσετε πότε μπορείτε να κλείσετε ραντεβού, μετά θάνατον θα σας δώσουν ραντεβού. Πάρτε τηλέφωνο να το διαπιστώσετε. 
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, δεν θέλω να παρέμβω επί της ουσίας, αλλά οι εκφράσεις σας δεν είναι οι αρμόζουσες. Είναι Υπουργός κατά το Σύνταγμα και δεν "φοράει λεοντή". 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Χαίρομαι γιατί θέλετε να δικαιολογήσετε τον Υπουργό. 
ΠΡΟΕΔΡΕΥΩΝ (Κωνσταντίνος Γείτονας): Δεν μπαίνω επί της ουσίας αυτών που λέτε. Είπατε ότι "φοράει λεοντή Υπουργού". Είναι Υπουργός κατά το Σύνταγμα. Να λείπουν τέτοιες εκφράσεις.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, που είχατε χρηματίσει Υπουργός Υγείας, επειδή θέλετε να δικαιολογήσετε τον κύριο Υπουργό να σας πω ότι περιφρονητικά μίλησε και για σας και για τους προκατόχους σας λέγοντας ότι δεν κάνατε...
ΠΡΟΕΔΡΕΥΩΝ (Κωνσταντίνος Γείτονας): Μην μπαίνετε σ' αυτά τα θέματα. Εγώ δεν μπορώ να υπεισέλθω στη συζήτηση και το ξέρετε. Αναφέρθηκα με βάση τον Κανονισμό σ' ότι αφορά τη συγκεκριμένη φράση σας. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Εγώ θα ήθελα να μπαίνατε στη συζήτηση.
Όσον αφορά το θέμα της λίστας αγαπητοί συνάδελφοι -και βλέπω ότι όλοι κυρίως εδώ είμαστε γιατροί- να σας πω γιατί δημιουργείται. Δημιουργείται γιατί όλοι οι γιατροί δεν έχουν ένα ενιαίο εκπαιδευτικό πρόγραμμα και σύστημα και αυτό γιατί δεν υπάρχει στη χώρα μας. Μοιραίως υπάρχουν ελκυστικές κλινικές. Υπάρχουν συνάδελφοι οι οποίοι έχουν εκπαιδευτεί πολύ καλά. Κατ' αυτόν τον τρόπο δημιουργείται ο ιατρικός ελιτισμός, που δεν μπορούμε να το διαγράψουμε. Όταν λέμε ότι ο κάθε Έλληνας πολίτης έχει δικαίωμα της επιλογής του γιατρού του και του θεραπευτηρίου του τότε μοιραίως δημιουργούνται οι λίστες αναμονής. 
Εσείς γι' αυτό το θέμα πώς έχετε λειτουργήσει για να αυξήσετε τις υποδομές των νοσοκομείων, ώστε να μπορέσουν να απορροφηθούν οι λίστες; 
Κύριε Υπουργέ, επειδή έχετε κάνει και στο Υπουργείο Οικονομικών -και έχετε βέβαια και τις ευθύνες όταν ήσασταν παντεπόπτης Υπουργός Οικονομικών και παρακολουθούσατε τα οικονομικά της υγείας- ξέρετε τι πρέπει να γίνει; Έτσι όπως είναι το σύστημα της υποχρηματοδότησης και με το κλειστό νοσήλειο, τα νοσοκομεία πρέπει να λειτουργούν με πιο βραδείς ρυθμούς. Όσο θα εντατικοποιήσουμε τη λειτουργία των νοσοκομείων τόσο περισσότερα χρέη θα δημιουργούνται στα νοσοκομεία. Αυτό θα πρέπει να σας απασχολήσει ιδιαίτερα. Και φαίνεται ότι έχετε μπει σ' αυτήν τη λογική γιαβάς γιαβάς να λειτουργούν τα νοσοκομεία, να γίνεται ο μεγάλος συνωστισμός και οπότε να διοχετεύεται ένας μεγάλος αριθμός ασθενών στον ιδιωτικό τομέα. Να, λοιπόν, γιατί σας λέω ότι ο δημόσιος τομέας της υγείας χρηματοδοτεί τον ιδιωτικό τομέα της υγείας. Να μου φέρετε στοιχεία της τελευταίας πενταετίας αν στα νοσοκομεία υπάρχει κάποια κάρτα νοσηλείας από ιδιωτικές ασφαλιστικές εταιρείες. Αν δω κάτι τέτοιο εμένα θα με βρείτε πολύ χαρούμενο. Μη μου πείτε ότι το νέο σύστημα με τις συμβάσεις που λέτε ότι θα κάνουν οι ανώνυμες εταιρείες των Πε.Σ.Υ. θα δημιουργήσετε αυτό το ελκυστικό χαρακτήρα για να έλθουν ασθενείς ασφαλιστικών εταιρειών στα δημόσια νοσοκομεία, τα οποία στενάζουν από τους πολύκλινους θαλάμους. Έχουμε δεκαοκτώ ασθενείς σ' ένα θάλαμο στο Κρατικό Νίκαιας. Έχουμε τους παλιούς θαλάμους του Ευαγγελισμού, τους δεκαεξάκλινους ή τους τρίκλινους και τετράκλινους με τις άθλιες συνθήκες.
Να σας πω όμως και το άλλο; Εάν θα μπαίναμε σε αυτήν τη λογική ότι κάποιοι θα προτιμούσαν το δημόσιο νοσοκομείο, καταλαβαίνετε ότι με τον ανταγωνισμό των ασφαλιστικών εταιρειών δεν θα μπορούσε και δεν μπορεί το σύστημα να αντέξει αυτή τη κατάσταση, διότι δεν υπάρχουν χειρουργεία, δεν υπάρχουν μονάδες, δεν υπάρχουν εργαστήρια. 
Την περίοδο του 1985, στην τότε υστερία του συστήματος της σοσιαλμανίας που είχε πιάσει τους αγαπητούς συναδέλφους -προέδρους των νοσοκομείων, που διέλυσαν τα νοσοκομεία καταργώντας τις θέσεις των νοσοκομείων του "Ευαγγελισμού", του "Κρατικού", του "Αγίου Σάββα", του "Λαϊκού", του "ΚΑΤ", της "Αγίας Σοφίας" -ήταν η περιβόητη περίοδος η "χομεϊνική" όπως και άλλες φορές την έχω χαρακτηρίσει- καταργήθηκαν οι θέσεις και δημιουργήθηκαν οι πολύκλινοι θάλαμοι και αντί να πάμε προς τα επάνω, ο σοσιαλισμός πήγε το σύστημα υγείας προς τα κάτω. Πού θα βρείτε, λοιπόν, τις υποδομές αυτές για να έρθει κάποιος ασθενής μέσα στο νοσοκομείο, ο οποίος βέβαια έχει και κάποιες οικονομικές δυνατότητες να προσφέρει στο σύστημα μέσω των καρτών νοσηλείας τις οποίες διαθέτει; 
Ακούσατε προηγουμένως από την κα Κανέλλη για το Κρατικό Πειραιώς. Τι συμβαίνει στο "Κρατικό Πειραιώς"; Μα, είναι μόνο το "Κρατικό Πειραιώς"; Αναβάλλονται οι εγχειρήσεις, γίνονται διακομιδές σε άλλο νοσοκομείο, δεν έχουμε υλικά. Άκουσα βέβαια ότι όλα διορθώθηκαν, όλα τακτοποιήθηκαν, δεν μας έχετε πει όμως ακόμα ποιες τράπεζες έχουν αναλάβει την όλη αυτή διαχείριση, διότι εμείς γνωρίζουμε ότι καμία τράπεζα μέχρι στιγμής δεν έχει ασχοληθεί με το θέμα. 
Για τα καρδιοχειρουργικά περιστατικά έχουμε δύο μεγάλες καρδιοχειρουργικές κλινικές στην Αθήνα με δεκαπέντε ασθενείς η κάθε μία και με μονάδες, οι οποίες είναι από εικοσαπενταετίας οργανωμένες. Αυτές λειτουργούν με άθλιες συνθήκες και καταβάλλουν υπεράνθρωπες προσπάθειες οι αγαπητοί συνάδελφοι. Έχετε βοηθήσει καθόλου το σύστημα; Τι έχετε κάνει; Καλά κάνατε βέβαια στον ιδιωτικό τομέα και δώσατε σύμβαση τρία εκατομμύρια, αλλά θα πρέπει να πάτε όμως και να δείτε τι γίνεται ακριβώς στο "Ωνάσειο", τι γίνεται και στα άλλα ιδιωτικά θεραπευτήρια, τα οποία βέβαια διαφοροποιούνται, διότι εκεί υπάρχουν άλλες καταστάσεις. Στο "Ωνάσειο" σου λένε ότι θα πας σε αναβαθμισμένη θέση και αναγκάζεται ο κάθε φουκαράς να πληρώσει ενάμισι, δύο, δυόμισι εκατομμύρια, ανάλογα με το τι θα διαλέξει. Είναι η τεχνική ζήτηση αυτή του κρεβατιού. Τα τέσσερα κρεβάτια που έχετε σύμβαση για τους φτωχούς Έλληνες ποιος τα διαχειρίζεται, ποιος μπαίνει και μετά από εννέα μήνες που σου δίνουν ραντεβού για να χειρουργηθείς δεν έχεις να πληρώσεις; 
Τι συμβαίνει στις καρδιοχειρουργικές κλινικές των κρατικών νοσοκομείων; Εδώ δεν συγκινείστε; Για τους εμβολισμούς των αγγειοδυσπλασιών του εγκεφάλου ακόμα δεν έχετε υπογράψει συμβάσεις. Εγώ θα σας έλεγα το εξής: Δεν υπάρχει κρατικό νοσοκομείο, που να μπορέσουμε από τις υποδομές που έχουμε και την επιστημονική κατάρτιση των συναδέλφων να κάνουμε εμβολισμούς; Γιατί δεν δίνετε τις δυνατότητες αυτές; Προχθές είχα δύο περιστατικά, τα οποία πλήρωσαν πέντε εκατομμύρια. Πού να τα βρουν; Αυτά δεν σας συγκινούν; Το λέω αυτό, διότι έχετε μπει σ' ένα μαξιμαλιστικό πρόγραμμα, αγνοώντας και περιφρονώντας την καθημερινότητα της υγείας του ελληνικού λαού. 
Έρχομαι και σε ένα άλλο θέμα, την ακίνητη περιουσία. Είπατε για την περιουσία και τα κληροδοτήματα των νοσοκομείων. Ξεπουλήθηκε το Θ.Ω.Ν. Η "Σωτηρία" πήρε οκτακόσια εκατομμύρια. Τι τα έκανε η Σωτηρία τα οκτακόσια εκατομμύρια; Κάλυψε λειτουργικές ανάγκες τις οποίες είχε. Μα, αυτή ήταν η βούληση που διαθέτει, όταν έδινε το Θ.Ω.Ν. στα ιδρύματα, στο "Άσυλο Ανιάτων", στο "Γηροκομείο" και στη "Σωτηρία";
Με το μετρό τι έχετε κάνει, κύριε Υπουργέ; Τι έχετε κάνει όσον αφορά τις υποχρεώσεις του μετρό προς τα τρία νοσοκομεία: "Σωτηρία", "Κρατικό", "401"; Ποιος πληρώνει και τι πληρώνει; Θα θέλαμε να το μάθουμε. 
Το κληροδότημα του "Ερυθρού Σταυρού", το οποίο υπήρχε στη Μιχαλακοπούλου και το οποίο πουλήθηκε κατά το ήμισυ χωρίς να ελέγξετε την απόφαση, γιατί πουλήθηκε και πού πουλήθηκε; 
Επειδή υπερηφανεύεστε ότι είστε ο θεματοφύλακας των οικονομικών των δημόσιων νοσοκομείων, θα ήθελα να μας δώσετε μία απάντηση για τις αιμοδοσίες. Οι αιμοδοσίες αυτήν τη στιγμή έχουν ένα υπερβολικό κόστος για την παρασκευή...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δύο λεπτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Γιαννόπουλε, αλλά σε δύο λεπτά να ολοκληρώσετε. Οργανώστε στο χρόνο αυτό το υπόλοιπο του λόγου σας. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν ολοκληρώνεται το θέμα της υγείας σε είκοσι λεπτά. Δεν ολοκληρώνεται ούτε σε μέρες, έτσι όπως έχει γιγαντωθεί στη χώρα μας. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Τι να κάνουμε, υπάρχει και κανονισμός. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δυστυχώς ασχολούμεθα με κάποια θέματα, μήπως συγκινήσουμε τον κύριο Υπουργό. 
Για το θέμα της αιμοδοσίας, λοιπόν, τι θα μας πείτε; Αυτό είναι. Χρηματοδοτεί ο δημόσιος τομέας της υγείας με δισεκατομμύρια τον ιδιωτικό τομέα της υγείας κι εσείς δεν συγκινείσθε. Σας λέμε τι να κάνετε. Εισπράττονται τα χρήματα από τον ιδιωτικό τομέα της υγείας και τα νοσοκομεία στενάζουν. Χάθηκαν εξήντα χιλιάδες φιάλες πλάσματος και αναγκάστηκε το ελληνικό δημόσιο να πληρώσει σφαιρίνη από ιδιωτικές εταιρίες. Και δεν πήρατε καμία θέση. Άλλαξε η σύμβαση με τον ελβετικό "Ερυθρό Σταυρό" και πήγατε και κάνατε σύμβαση με τον ολλανδικό "Ερυθρό Σταυρό", χωρίς να μας πείτε εάν έχετε τις ίδιες προδιαγραφές. Μήπως κάνατε έκπτωση των προδιαγραφών, που σας είχε βάλει ο ελβετικός Ερυθρός Σταυρός ή υπήρχαν άλλα κίνητρα; 
Και βεβαίως το κορυφαίο κεφάλαιο της επικαιρότητας, το οποίο εσείς βέβαια το έχετε αναγάγει, για μας είναι μία αστεία υπόθεση, αλλά τέλος πάντων θα μας δοθεί ο χρόνος στη δευτερολογία να σας ξεναγήσω στο θέμα των απογευματινών ιατρείων, εκεί που σας πήγαν οι σύμβουλοί σας και για τις καλές υπηρεσίες, που προσέφεραν τους δώσατε και ερευνητικά προγράμματα, τα οποία θα είσθε υποχρεωμένος με την ερώτηση που έχω καταθέσει να μας τα πείτε, ποια είναι, πού είναι και τι ποσά έχουν πάρει. Και βεβαίως θα γίνει ένα μεγάλο σχόλιο γι΄ αυτόν τον πόνο του ελληνικού λαού, που τον αντιμετωπίζουμε εμείς μέσα στο χαράκωμα του νοσοκομείου καθημερινά, ενώ εσείς είσαστε στην Οδό Αριστοτέλους.
Κύριε Υπουργέ, θα σας κάνω μία πρόταση. Ελάτε να δείτε τη γενική εφημερία, που διεξάγεται σε ένα δημόσιο νοσοκομείο. Ελάτε να καθήσετε τρεις ώρες, θα σας κεράσουμε τους καφέδες σας, τα αναψυκτικά σας, να δείτε το δράμα που επικρατεί. Φύγετε από την Αριστοτέλους και ελάτε να δείτε τις άθλιες συνθήκες, που έχει αυτήν τη στιγμή το σύστημα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπανικολάου.
ΝΙΚΟΛΑΟΣ ΓΚΕΛΕΣΤΑΘΗΣ: Δείξτε μια ανοχή χρόνου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκελεστάθη, καθημερινώς γίνεσθε συνήγορος της άποψης να μιλούν παραπάνω από τον προβλεπόμενο χρόνο οι Βουλευτές. Αν αυτό το εφαρμόσουμε γενικά, όχι μόνο παραβιάζουμε τον Κανονισμό, αλλά δεν θα μπορούμε στο τέλος να έχουμε ισοζύγιο στο χρόνο της κάθε συνεδρίασης.
(Θόρυβος στην Αίθουσα)
Παρακαλώ, έχετε και δευτερολογία. Ουκ εν τω πολλώ το ευ, όταν θέλετε να εκφράσετε λόγο, Αν έχετε επιχειρήματα τα εκφράζετε και σύντομα. Δεν φταίει ο χρόνος.
Ορίστε, κύριε Παπανικολάου.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, των νοσοκομείων ημών εμπιπραμένων και διαλυμένων, υμείς κύριοι της Κυβερνήσεως άδετε και περί άλλων μεριμνάτε και τυρβάζετε.
Θα μπορούσα να πω, κύριε Πρόεδρε, παραφρασμένη η σοφή αυτή αρχαία ρήση βρίσκει απόλυτη εφαρμογή στα τεκταινόμενα σήμερα στον ευαίσθητο χώρο της υγείας. Ουρές, συνωστισμός, μακροχρόνιες λίστες, ράντζα ντροπής, τα οποία θεωρούνται από ορισμένους σήμερα εκσυγχρονιστές "ράντζα τιμής", γιατί υπάρχει πληθώρα ασθενών, απεργίες ασθενών -έγινε και αυτό πρώτη φορά επί των ημερών σας- αναμένοντες να μπουν στην κολυμβήθρα του Σιλωάμ στο χειρουργείο για να χειρουργηθούν, για το αναφαίρετο δικαίωμα που έχουν. Επομένως η υγείας μας βρίσκεται καθημερινώς στο απόσπασμα. Η ιατρική και νοσηλευτική ιεραρχία, προσωπικό σε ανύπαρκτο, θα έλεγα, επίπεδο, δημιουργώντας όλες τις γνωστές παρενέργειες που εθίγησαν από τον εισηγητή και θα θιγούν και από άλλους συναδέλφους.
Εκπαίδευση ώρα μηδέν. Ούτε ένα εκπαιδευτικό πρόγραμμα από το Υπουργείο Υγείας και Πρόνοιας δεν έχει σταλεί για τους ειδικευομένους γιατρούς. Βιβλιοθήκες ρημαγμένες και με συνθήκες δεκαετιών πριν, ενώ βλέπουμε σήμερα πώς γίνεται με τις βιβλιοθήκες, με την παρακολούθηση συνεδρίων που υπάρχει σε μηδαμινά, θα έλεγα, επίπεδα σε σύγκριση με άλλες προηγμένες χώρες, που σέβονται την υγεία και την προάσπιση της υγείας του λαού τους. Έχει αφεθεί όμως στον πατριωτισμό ορισμένων γιατρών και ηγετών του νοσηλευτικού προσωπικού.
Είσθε στην ηγεσία, κύριε Υπουργέ, ενάμιση χρόνο. Πείτε μας με το χέρι στην καρδιά: Δεν έπρεπε να είχατε κάνει ορισμένες παρεμβάσεις σ' αυτά τα τόσο σοβαρά θέματα υγείας; Δεν έπρεπε για τις τόσες ατασθαλίες που έχουν γίνει, να στείλετε ένα ΠΑΣΟΚικό πιράνχα στη φυλακή; Έναν, δεν λέω πολλούς.
Γνωρίζουμε όλοι μας ότι το 1997 επί υπουργίας του κ. Γείτονα διεγράφησαν χρέη 177 δισεκατομμυρίων. Πριν από λίγο καιρό 355 δισεκατομμύρια και τώρα επί των ημερών που μιλάμε τραβάει την ανηφόρα το χρέος με δεκάδες δισεκατομμυρίων.
Δεν αντιλαμβάνεται ο καθένας εδώ μέσα ότι υπάρχει έλλειμμα χρηστής διοικήσεως; Δεν πρέπει αυτά τα πιράνχα που επικαλεσθήκατε να συλληφθούν και να οδηγηθούν εκεί που πρέπει;
Αλλά εσείς, κύριε Υπουργέ, απορώ πως αισθάνεστε άνετα στη θέση που βρίσκεστε μετά απ' όλα αυτά που γίνονται στον ευαίσθητο χώρο της υγείας. 
Αναγνωρίσαμε τις αρχικές διαπιστώσεις που κάνατε αλλά και τη διάγνωση που παρέμεινε διάγνωση και είδαμε πομπωδώς που εξαγγείλατε τα διακόσια σημεία αγνοώντας ή το επέβαλε αυτό η επικοινωνιακή σας πολιτική ότι γύρω στα εκατόν δέκα επτά απ' αυτά, είχαν αναφερθεί και γραφεί σε προηγούμενη νομοθεσία δική σας και απλώς παρέμεναν ανενεργά. 
Σ' αυτόν τον Πίθο των Δαναΐδων, που είναι τα νοσοκομεία μας, δεν πρέπει να βάλετε χέρι και να επιχειρήσετε κάτι; Αλλά εσείς αρχίσατε νομοθετώντας από τα κεραμίδια και προσέξατε ιδιαιτέρως να εξυπηρετήσετε και να βολέψετε υμετέρους, εκατοντάδες λεγεωναρίους ΠΑΣΟΚάριους θα μπορούσα να πω και σας το είχαμε θίξει κατά τη διάρκεια του νομοσχεδίου που συζητήσαμε.
Στο τελευταίο όμως νομοσχέδιο που αφορούσε τις προμήθειες για τα ΠΕΣΥ και τα νοσοκομεία μας, κάνατε κάτι το οποίο δεν ήταν ηθικό και ήταν αντιφατικό με προγενέστερες εξαγγελίες σας, κύριε Υπουργέ, αναφορικά με την ετεροαπασχόληση. Είχατε εξαπολύσει έναν απηνή διωγμό εδώ και ενάμισι χρόνο για τους πανεπιστημιακούς δασκάλους και φέρατε τροπολογία ότι οι ΠΕΣΥάρχες δικαιούνται συγχρόνως να είναι και ΠΕΣΥάρχες, να είναι και πανεπιστημιακοί.
Αυτό ήταν κάτι που έκρυβε υποκρισία και αντιφατικότητα εκ μέρους του Υπουργείου και οφείλετε να απολογηθείτε στους φοιτητές της ιατρικής, στους κλινικούς, που είναι όλο αυτόν τον καιρό χωρίς κλινικές, χωρίς πρακτική εξάσκηση και στους γονείς που βιώνουν δράματα πραγματικά στις οικογένειες, γιατί θέλατε να εφαρμόσετε δυο μέτρα και δυο σταθμά. 
Βέβαια, απεσύρθη αυτή η τροπολογία γιατί όλη η Αντιπολίτευση ακολούθησε μια σθεναρά αντίσταση. Αυτό δείχνει ότι πριν αλέκτωρ λαλήσει, φέρατε την τροπολογία και πάλι θα τη φέρετε για να εξυπηρετήσετε τους υμετέρους.
Κύριε Υπουργέ, έχετε μια τακτική να κρύβεστε στα δύσκολα ακολουθώντας τη σημιτική μέθοδο. Πριν από μερικές μέρες, με τη γνωστή φάρσα για το φάκελο του άνθρακα, που ήλθε στο Υπουργείο Υγείας Πρόνοιας, έγινε σάλος. Επί ώρες οι δημοσιογράφοι δεν είχαν κάποια επικοινωνία και ενημέρωση. Γονείς, συγγενείς, μας τηλεφωνούσαν από την επαρχία και ήθελαν να μάθουν τι γίνονται τα παιδιά τους που εργάζονται στο Υπουργείο Υγείας. Εσείς δεν εμφανιζόσασταν ταμπουρωμένος στο γραφείο σας με μια μάσκα -έτσι ελέχθη από τους δημοσιογράφους- ούτε μιλούσατε ούτε επικοινωνούσατε. Όμως, ο ελληνικός λαός περνούσε πραγματικό δράμα και δεν είχε στοιχειώδη ενημέρωση.
Επιτέλους κυκλοφορήστε ένα φυλλάδιο, γιατί οι δημοσιογράφοι είπαν ότι είχαν ενημέρωση από το Υπουργείο να μυρίζετε τους φακέλους. Είναι μεγάλο λάθος αυτό. Διότι αυτομάτως η μορφή του άνθρακος μετατρέπεται σε πνευμονική και είναι θανατηφόρα. Αυτή την πληροφόρηση είχαν οι δημοσιογράφοι, αυτά είπαν και δεν τα λέω εγώ. 
Εάν δεν υπάρχει λήψη σωστών μέτρων, εάν δεν κυκλοφορήσετε ένα φυλλάδιο, δυστυχώς θα είμαστε πάλι ουραγοί στον τομέα της ενημέρωσης. 'Ηδη αυτές τις μέρες συνάντησα κλιμάκιο γιατρών από τη Γερμανία. Κάνουν έλεγχο σε διάφορα σημεία της χώρας μας και είπαν ότι η ενημέρωση αλλά και τα μέτρα προφυλάξεως για τη σύγχρονη αυτή μάστιγα είναι μηδαμινά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, η Νέα Δημοκρατία για άλλη μια φορά φέρνει στην Εθνική Αντιπροσωπεία το μεγάλο πρόβλημα της παροχής υπηρεσιών υγείας στον ελληνικό λαό, με στόχο τη βελτίωσή του. 
Είναι γεγονός ότι η κατάσταση στα δημόσια νοσοκομεία, είναι απαράδεκτη, χαώδης και προβληματική. Ο ελληνικός λαός δεν απολαμβάνει υπηρεσίες υγείας ανάλογες μ' αυτές του 21ου αιώνα. Δεν απολαμβάνει υπηρεσίες υγείας ως ευρωπαίος πολίτης.
Υπάρχει μια διοικητική, οικονομική και λειτουργική διάλυση των νοσοκομείων, υπάρχει μεγάλη σπατάλη χρημάτων χωρίς αντίκρισμα και υπάρχει μεγάλη παραοικονομία. Υπάρχει μεγάλη έλλειψη ξενοδοχειακής υποδομής, μεγάλη έλλειψη υλικοτεχνικής υποδομής και μεγάλη έλλειψη ανθρώπινου δυναμικού και δη νοσηλευτικού προσωπικού.
Για του λόγου όμως το αληθές, κύριε Υπουργέ, θα σας αναφέρω μερικά από τα προβλήματα που υπάρχουν σε δύο νοσοκομεία του Πειραιά "Γεν. Κρατικό Νικαίας" και "Μεταξά" και παρόμοια προβλήματα υπάρχουν σε όλα τα νοσοκομεία της Ελλάδας. 
"Γενικό Κρατικό Νοσοκομείο Νικαίας" του Πειραιά. Το 1998 έγινε η φιέστα των εγκαινίων θεμελίωσης του ΤΕΠ (Τμήματος Επειγόντων Περιστατικών). Ελέχθησαν τότε και μεγαλόστομες εκφράσεις από την τότε πολιτική ηγεσία του Υπουργείου ότι το ΤΕΠ σε τρία χρόνια θα έχει τελειώσει. Σπαταλήθηκαν εκατοντάδες εκατομμύρια, λέγεται για πεντακόσια εκατομμύρια. Για να συμπληρωθεί η τριετία μένει ενάμισης μήνας- και το ΤΕΠ βρίσκεται στα θεμέλια. Έξι θάλαμοι του νοσοκομείου δυναμικότητας τριάντα πέντε κλινών που είχαν υποστεί βλάβη από το σεισμό της 7ης Σεπτεμβρίου του 1999 ακόμη δεν λειτουργούν, είναι κλειστοί και μάλιστα αυτό συμβαίνει σε ένα νοσοκομείο, το οποίο έχει τη μεγαλύτερη διακίνηση ασθενών, εξυπηρετεί τη μείζονα περιφέρεια του Πειραιά και κάθε τρίτη μέρα εφημερεύει. Αυτό φυσικά προς δόξα των ράντζων του νοσοκομείου! 
Το νοσοκομείο λειτουργεί με τον οργανισμό του 1996 τετρακοσίων πενήντα κλινών. Σήμερα το ίδιο νοσοκομείο έχει επτακόσιες τριάντα κλίνες και υπάρχει έλλειψη νοσηλευτικού προσωπικού ακόμη και του Οργανισμού, όπου αυτό σημαίνει ότι η πραγματική έλλειψη σε προσωπικό είναι μεγάλη, η πραγματική έλλειψη σε νοσηλευτικό προσωπικό ξεπερνά το 40% και γι' αυτό βλέπουμε κάθε απόγευμα ή κάθε βράδυ να υπάρχει μια νοσηλεύτρια για σαράντα κρεβάτια ή μόνο ένας τραυματιοφορέας να είναι σε ημέρα εφημερίας στον παθολογικό τομέα ή στο χειρουργικό τομέα. 
Ακόμη αγοράστηκαν πλυντήρια και δόθηκαν διακόσια εκατομμύρια. Εξοφλήθη ο λογαριασμός, όμως τα πλυντήρια δεν λειτουργούν και ο ιματισμός δίνεται ακόμη σε ιδιωτική εταιρεία. Μήπως, κύριε Υπουργέ, εδώ υπάρχει σκάνδαλο;
Προ ημερών έκλεισαν τα χειρουργεία για μία εβδομάδα από τις 22 Οκτωβρίου και αυτό λόγω των πολλαπλών προβλημάτων που υπάρχουν στα χειρουργεία του νοσοκομείου, έλλειψη προσωπικού κλπ. Αλλά τελευταία εμφανίστηκε και έλλειψη αναλώσιμου υλικού και κυρίως για τα νευροχειρουργικά και τα ορθοπεδικά περιστατικά, που όχι μόνο τα τακτικά δεν εγένοντο αλλά και πολλά έκτακτα. Και αυτό γίνεται γιατί το νοσοκομείο χρωστά πάρα πολλά εκατομμύρια στους προμηθευτές. Οι γιατροί του νοσοκομείου βλέποντας τη συνεχή υποβάθμιση του νοσοκομείου προέβησαν και σε τετράωρες στάσεις εργασίας. 
Για το Νοσοκομείο "Μεταξά" θα σας πω ότι και εκεί υπάρχει έλλειψη προσωπικού, υπάρχει έλλειψη επτά διευθυντών, είκοσι επιμελητών Α' και Β' και κάπου διακοσίων περίπου ατόμων που είναι νοσηλευτικό και βοηθητικό προσωπικό. 
Εκείνο όμως που θέλω να προσέξετε, είναι ότι δημιουργήθηκε ένας χώρος για πέντε κρεβάτια ΜΑΘ (Μονάδα Αυξημένης Ευθύνης). Ελέγετο ότι κάπου διακόσια ογδόντα εκατομμύρια θα προέρχοντο από το Γ' Κοινοτικό Πλαίσιο Στήριξης για την υλικοτεχνική υποδομή της Μονάδος, τον ιατρικό δηλαδή εξοπλισμό. Τελευταία λέγεται ότι λόγω αδιαφορίας του αρμόδιου Υπουργείου, των παραγόντων, που τα λεφτά αυτά χάθηκαν κι έτσι ο χώρος αυτός των πέντε κρεβατιών χρησιμοποιείται πλέον ως αποθήκη. 
Αυτά και πολλά άλλα είναι τα προβλήματα των δύο νοσοκομείων του Πειραιά, αλλά αυτά και πολλά άλλα είναι τα προβλήματα των νοσοκομείων όλης της Ελλάδας. Αποτέλεσμα, κύριε Υπουργέ, είναι η ίδια η υγεία να νοσεί!
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Και ο άρρωστος που διέρχεται τις πόρτες ενός δημόσιου νοσοκομείου δυστυχώς, δεν έχει την ανάλογη περιποίηση, δεν έχει την ανάλογη περίθαλψη. Γι' αυτό θα σας πω, κύριε Υπουργέ, να σκύψετε με ενδιαφέρον πάνω στα προβλήματα αυτά, να δώσετε λύσεις για να μην καταντήσετε τα δημόσια νοσοκομεία μόνο για ασθενείς λαθρομετανάστες ή οικονομικούς μετανάστες.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, επερωτάται ο Υπουργός Υγείας και Πρόνοιας σήμερα για την κατάσταση στην οποία έχει οδηγήσει τη δημόσια υγεία για την υποβάθμιση της δημόσιας υγείας και την απαξίωση των δημόσιων νοσοκομείων της χώρας μας. Παράλληλα ενώ συνεχίζεται η απαξίωση των δημόσιων νοσοκομείων ο ιδιωτικός τομέας υγείας γιγαντώνεται και οι δαπάνες της ιδιωτικής υγείας αυξάνονται ραγδαία στη χώρα μας. Και αν κάτι λειτουργούσε ικανοποιητικά στο δημόσιο χώρο της υγείας ανταγωνιστικά προς τα μεγάλα ιδιωτικά κέντρα και προς τις μεγάλες ιδιωτικές κλινικές, οι πανεπιστημιακές κλινικές της χώρας μας, οι μόνες οι οποίες πραγματικά ήταν σε ένα έντονο ανταγωνισμό και σε μια έντονη κόντρα με τα ιδιωτικά νοσοκομεία, τους τελευταίους μήνες δεν λειτουργούν ή στην καλύτερη περίπτωση υπολειτουργούν. Αυτό έχει δυσάρεστες συνέπειες και για την προπτυχιακή και μεταπτυχιακή εκπαίδευση των φοιτητών μας και των γιατρών μας, αλλά και για τη νοσηλεία και για τις εξειδικευμένες εξετάσεις διαγνωστικές και θεραπευτικές των Ελλήνων πολιτών. 
Επερωτάσθε και γι' αυτό το λόγο, κύριε Υπουργέ, να μας πείτε τι θα γίνει. Θα τα λύσετε αυτά τα θέματα; Σας απασχολούν; Σας είχαμε προειδοποιήσει εδώ μέσα και σας είχαμε πει ότι οι πανεπιστημιακοί γιατροί δεν θα δεχθούν αυτά τα μέτρα, θα προσφύγουν στα δικαστήρια. Προσέφυγαν στα δικαστήρια και δικαιώθηκαν εν μέρει με προσωρινά μέτρα. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Το έχασαν.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Τα προσωρινά μέτρα τουλάχιστον του Συμβουλίου Επικρατείας τους δικαίωσαν. Έχετε την υπόθεση στις 31 Ιανουαρίου στο Συμβούλιο Επικρατείας. 
Υπάρχει μια τεράστια αναστάτωση. Πολλοί καθηγητές θα αρνηθούν να κάνουν κλινικό έργο και θα περιοριστούν μόνο στο διδακτικό και ερευνητικό τους έργο. Σας είχαμε προειδοποιήσει και γι' αυτό το σκηνικό ότι πολύ ευχαρίστως δεν θα κάνουν κλινικό έργο. Δεν θα φύγουν όμως από τα πανεπιστήμια. Οι πανεπιστημιακές κλινικές θα συνεχίσουν να υπολειτουργούν. Σας καλέσαμε να πάρετε τις ευθύνες γι' αυτό το θέμα, αλλά δεν το πράξατε. 
Παράλληλα οι δαπάνες σας για τη δημόσια υγεία, ενώ ο Έλληνας φορολογούμενος πληρώνει τον ιδιωτικό τομέα της υγείας οι δαπάνες σας για τη δημόσια υγεία αυξάνονται παράλληλα και αυτό λόγω της ανεξέλεγκτης σπατάλης που δείχνετε σ' αυτόν τον τομέα.
Θα σας πω κάτι χαρακτηριστικό. Φέρατε μια τροπολογία προχθές για τις προμήθειες. Ξέρετε πολύ καλά ποιους καλύψατε και γιατί τους καλύψατε. Στη Θεσσαλονίκη γίνονται σημεία και τέρατα. Στο "Ιπποκράτειο" νοσοκομείο της Θεσσαλονίκης διακινήθηκαν -το ξέρετε πολύ καλά αυτό γιατί διατάχθηκαν δυο ένορκες διοικητικές εξετάσεις- πανάκριβα ορθοπεδικά υλικά ληγμένα. Στις ένορκες διοικητικές εξετάσεις στους κωδικούς των ληγμένων υλικών δίπλα αποδείχθηκε ότι υπήρχαν ταχυδρομικοί κώδικες. Τι κάνατε; Πώς αξιοποιήσατε την κατάσταση αυτή; Τι κάνατε στο "Ιπποκράτειο" νοσοκομείο της Θεσσαλονίκης γι' αυτό το θέμα; Μήπως τη νοσηλεύτρια που το κατήγγειλε την μεταθέσατε αλλού και βρίσκεται κυριολεκτικά σε απόγνωση η συγκεκριμένη νοσηλεύτρια; Στο ίδιο νοσοκομείο πρόσφατα διαλύθηκε το συντονιστικό μεταμοσχεύσεων στη μοναδική κλινική μεταμοσχεύσεων στη βόρειο Ελλάδα εξαιτίας πάλι δυσλειτουργιών εκεί με τις νοσηλεύτριες. Ήταν οι ίδιες νοσηλεύτριες που είχαν καταγγείλει τα προηγούμενα περιστατικά. Το διαλύσατε για να τις εκδικηθείτε. 
Υπάρχουν σημεία σήψης σε όλα τα νοσοκομεία μας. Και επιτέλους θα θέλαμε από την Κυβέρνησή σας ενιαίο πολιτικό λόγο. Να λέτε τα ίδια πράγματα εσείς και τα ίδια ο διοικητής του ΙΚΑ. Έχουμε το μεγάλο πρόβλημα με το δεύτερο νοσοκομείο του ΙΚΑ το γνωστό ως "ΠΑΝΑΓΙΑ" με τη σύμβαση Δανιηλίδη. Η σύμβαση έληξε τον Απρίλιο. Βγαίνει ο Διοικητής του ΙΚΑ κ. Νεκτάριος σε ραδιοφωνική συνέντευξή του στη Θεσσαλονίκη και αναφέρει ότι είναι αναγκαία η συνέχιση της λειτουργίας του νοσοκομείου αυτού, χρειάζεται εκσυγχρονισμός, χρειάζεται βελτίωση, χρειάζεται επάνδρωση με νέο νοσηλευτικό προσωπικό και παράλληλα βγαίνετε εσείς και δηλώνετε ότι είναι παγκόσμια πρωτοτυπία η λειτουργία νοσοκομείων ΙΚΑ σε όλον τον κόσμο. Είναι ένα νοσοκομείο με διακόσιες σαράντα τέσσερις κλίνες, με υπηρεσίες πρωτοβάθμιας, δευτεροβάθμιας και τριτοβάθμιας φροντίδας, είναι το μοναδικό νοσοκομείο που κάνει και ασφαλιστική ιατρική και δεν απαντάτε τι θα κάνετε με αυτό το νοσοκομείο. Θα το κλείσετε;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Στον αρμόδιο Υπουργό Εργασίας. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Ναι, αλλά υπάρχει μία διάσταση απόψεων μεταξύ Υπουργού Εργασίας, μεταξύ διοικητού του ΙΚΑ και Υπουργού Υγείας. Ο μεν ένας δηλώνει ότι το νοσοκομείο θα συνεχίσει να υπάρχει, ο δε άλλος δηλώνει ότι είναι παγκόσμια πρωτοτυπία η διατήρηση του νοσοκομείου αυτού. Επιτέλους, κύριοι Υπουργοί της Κυβέρνησης, πρέπει να τα βρείτε μεταξύ σας, γιατί δεν σας φταίνε σε τίποτα τα τρία εκατομμύρια εργαζόμενοι ασφαλισμένοι του ΙΚΑ στη βόρεια Ελλάδα, οι οποίοι θέλουν το νοσοκομείο του ΙΚΑ να συνεχίσει τη λειτουργία του. 
'Οσον αφορά τα επαρχιακά νοσοκομεία -γιατί η απαξίωση της δημόσιας υγείας έχει να κάνει και με την εικόνα των δημόσιων νοσοκομείων στην ελληνική επαρχία, στην ελληνική περιφέρεια- θα μιλήσω για το Νοσοκομείο της περιοχής μου, της Κατερίνης. Καταθέσαμε και επίκαιρες ερωτήσεις και ο συνάδελφός μου της Συμπολίτευσης που μας απάντησε εδώ ότι προχωρήσατε στην προσωρινή έκπτωση του εργολάβου. Ο πρόεδρος της ΔΕΠΑΝΟΜ κρύβεται σε επανειλημμένα τηλέφωνά μας. Επί ενάμιση μήνα τον ψάχνουμε και δεν βγαίνει στο τηλέφωνο. Επιτέλους τι γίνεται εκεί στη ΔΕΠΑΝΟΜ; Μας είχε πει ότι στα μέσα Σεπτεμβρίου θα γίνει η οριστική έκπτωση του εργολάβου την οποία περιμένουμε ακόμα. Έφυγε ο Οκτώβριος, ακόμα περιμένουμε. Έχουν λήξει όλες οι προθεσμίες. Το έργο θεμελιώθηκε από τον κ. Γείτονα και σήμερα είναι ακόμη γιαπί. Πρόσφατα το επισκέφθηκε ο νέος Υφυπουργός Υγείας και Πρόνοιας κ. Νασιώκας -και είναι προς τιμήν του- και είδε τα χάλια του νέου νοσοκομείου και την πορεία του έργου αυτού. Επιτέλους η ΔΕΠΑΝΟΜ είναι ανεξέλεγκτη; Επιτέλους οι εργολάβοι είναι ανεξέλεγκτοι; Ακόμη και λάθη να έγιναν, τι θα γίνει; 
Σας παρακαλώ πολύ, κύριε Υπουργέ ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ και εγώ να τελειώσετε, γιατί σας έδωσα και δύο λεπτά παραπάνω χωρίς να το θέλω.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: ...να μας δώσετε σαφείς απαντήσεις και ιδιαίτερα για τα περιφερειακά νοσοκομεία γιατί και οι Έλληνες της περιφέρειας έχουν και αυτοί δικαιώματα σε ισότιμη συμμετοχή στο θέμα της υγείας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριε Υπουργέ, τους τελευταίους μήνες σηματοδοτείται από το Υπουργείο Υγείας ένας οραματισμός για την υγεία των Ελλήνων, πιστεύω, κατά ένα λανθασμένο τρόπο, κατά ένα τρόπο, θα τολμούσα να πω, μάταιο. Τα νομοθετήματα έρχονται κατά ένα άναρχο και άτακτο τρόπο. Είκοσι χρόνια εφαρμογής ενός συστήματος υγείας με αφετηρία και υπόβαθρο δικό σας ιδεολογικό περιεχόμενο, νομίζω ότι θα έπρεπε να σας οδηγήσουν σε ορθότερες σκέψεις και πράξεις. Αυτό δεν γίνεται. Και γι' αυτό τα πρακτικά ζητήματα της καθημερινότητας γύρω από την υγεία διογκώνονται, διότι οι αντινομίες και οι αντιφατικότητες που υπάρχουν στην άσκηση της υγειονομικής πολιτικής είναι εξόφθαλμες. 
Θα ξεκινήσω με την πρώτη. Πριν από λίγο ο συνάδελφός μου κ. Κωνσταντόπουλος σας μίλησε για τη σύμβαση της κλινικής Δανιηλίδη και πολύ αυθόρμητα εσείς του απαντήσατε, "απευθυνθείτε στο Υπουργείο Εργασίας". Είναι αδιανόητο, κύριε Υπουργέ και κύριοι της Κυβερνήσεως του ΠΑΣΟΚ οι κλάδοι υγείας των ασφαλιστικών ταμείων να μη διοικούνται από τον Υπουργό Υγείας. Αυτός ο τραγέλαφος και αυτή η φαρσοκωμωδία κάποτε πρέπει να σταματήσει. Δεν είναι δυνατόν να υπάρχει συνυπευθυνότητα τριών-τεσσάρων Υπουργών -για ποιο ζήτημα;- για ζήτημα αμιγώς υγιές. Οι κλάδοι υγείας των ασφαλιστικών ταμείων πρέπει επιτέλους αυτονόητα να υπαχθούν στο Υπουργείο Υγείας, για να μη ζούμε αυτό τον τραγέλαφο που διαρκώς στο κοινοβουλευτικό έργο που πράττουμε, παραπεμπόμαστε σε άλλα υπουργεία, ενώ το ζητούμενο είναι το θέμα υγείας.
Νοσήλεια ιδιωτικών κλινικών: Ο τραγέλαφος συνεχίζεται. Παρατάσεις επί παρατάσεων στη συμμόρφωση των ιδιωτικών κλινικών προς τις νέες προδιαγραφές, πενιχρά νοσήλεια των ιδιωτικών κλινικών των 10.000 και των 11.000 δραχμών. Ούτε είμαστε υπέρμαχοι αυτών των ανθρώπων με μία μονομέρεια, αλλά είναι αδιανόητο για λόγους ισονομίας και συνταγματικής τάξεως να μη λυθεί αυτό το θέμα. Μαθαίνω και πληροφορούμαι ότι κάπου βρίσκεται στο Υπουργείο Οικονομικών, ενώ υπάρχει υπογραφή των άλλων δύο συναρμοδίων Υπουργών Υγείας και Κοινωνικών Ασφαλίσεων.
Συμβάσεις Ταμείων με τα Κέντρα Αποκαταστάσεως: Από το 1993-1994 η πατρίδα μας πολύ καθυστερημένα με την παρότρυνση και της Ευρωπαϊκής Ένωσης και τη γενναία επιχορήγηση και επιδότηση από αυτή, ξεκίνησε αυτήν την προσπάθεια, γιατί επιτέλους πρέπει να κτυπήσουμε το κακό στη ρίζα του γύρω από τα ράντζα και όλα αυτά που συζητούμε, αγαπητοί συνάδελφοι. Αν δεν λυθεί το θέμα της αποκαταστάσεως αυτών των βαρέως πασχόντων που λιμνάζουν μέσα στα νοσοκομεία, δεν θα μπορέσουμε ποτέ να μιλάμε για μία υγεία κατ' εξοχήν δευτεροβάθμια, όπως θα έπρεπε να είναι. 
Είναι δυνατόν από το 1993-1994 -εδώ και δύο-τρία χρόνια έχω άπειρα παραδείγματα- κρατικοί και ιδιωτικοί φορείς να έχουν αίτημα και περίλαμπρα κέντρα αποκαταστάσεως και να μην προχωρά το θέμα της συμβάσεως των ταμείων; 
Αζήτητες θέσεις ειδικοτήτων, κύριε Υπουργέ: Κατά καιρούς σας έχω θέσει το θέμα επανειλημμένως, ασχολούμενος κατ' εξοχήν με την πρωτοβάθμια φροντίδα υγείας. Πότε επιτέλους θα παράγουμε τους οικογενειακούς γενικούς γιατρούς; Το ακούει ο ελληνικός λαός είκοσι χρόνια. Ντρέπομαι και εγώ πλέον να απευθυνθώ ως Αξιωματική Αντιπολίτευση στον ελληνικό λαό για οικογενειακούς γιατρούς. Υπάρχουν αζήτητες θέσεις ειδικοτήτων και υποχρέωση του Υπουργείου είναι εδώ και τώρα να γίνουν θέσεις γενικής ιατρικής, θέσεις ειδικευμένων στα νοσοκομεία για να λειτουργήσουν κλινικές, που υπάρχουν ένας και δύο γιατροί. Εδώ και τώρα, είναι επιτακτική ανάγκη. Κανένας δεν θα σας επικρίνει και κανένας δεν θα επικρίνει και την Κυβέρνηση αν προχωρήσει στην υλοποίηση του διορισμού αυτών των γιατρών.
Η πληρωμή των εφημεριών στα νοσοκομεία, κύριε Υπουργέ: Οι εφημερίες πρέπει να πληρώνονται σύμφωνα με τις ανάγκες των νοσοκομείων, όχι με το κονδύλι όπου προκαθορίζεται κατά ένα τρόπο οικονομικίστικο και έρχεται στις διοικήσεις των νοσοκομείων και "μαζέψτε τα και συμμαζέψτε τα και δώστε αυτά έχουμε, αυτά πρέπει να μοιραστείτε" και δεν νοιάζει κανέναν αν μία κλινική, όπως συμβαίνει και στο Νοσοκομείο Κιλκίς, τρεις κλινικές δεν μπορούν να καλύψουν τις εφημερίες και ο πολίτης αναζητά τη λύση του -πού;- στη Θεσσαλονίκη. Και κατόπιν ζητάμε να βάλουμε διηθητικούς φραγμούς από τη μεταφορά των ασθενών από την περιφέρεια προς το κέντρο.
Ναρκωτικά και αλκοολισμός: Επιτέλους η νομοθετική και ουσιαστική ρύθμιση πρέπει να γίνει, κύριε Υπουργέ. Οι ψυχιατρικές κλινικές προπάντων το Γενικό Νοσοκομείο στην Περιφέρεια, να αναλάβουν το ελάχιστον, τη σωματική απεξάρτιση αυτών των ανθρώπων. Πιστεύω ότι είναι πολύ εύκολο και νομίζω ότι θα έχετε ευήκοον ους σ' αυτό που σας ζήτησα πριν από λίγο. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Υγείας και Πρόνοιας κ. Αλέκος Παπαδόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κυρίες και κύριοι συνάδελφοι, το εννοώ λέγοντας ότι είναι χρήσιμη η σημερινή επερώτηση, γιατί δίνεται η δυνατότητα μέσα από την υπεύθυνη και κοινοβουλευτική διαδικασία να γίνεται ένας γόνιμος και εποικοδομητικός διάλογος, έστω και αν μερικές φορές και για τις ανάγκες είτε της κυβερνητικής υποστηρικτικής πλειοδοσίας είτε της αντιπολιτευτικής υπερβολής, λέγονται πράγματα, τα οποία ένθεν και ένθεν ενδεχομένως να μην ακουμπούν την πραγματικότητα στο σημείο που έπρεπε. 
Πάντως, είναι πολύ καλύτερα από αυτό το οποίο επιχειρείται τελευταία στη χώρα μας, που είναι η μετατόπιση του πολιτικού λόγου και των ζητημάτων που αφορούν τους πολίτες και τη δημόσια ζωή της χώρας στα πρωινά τηλεοπτικά παράθυρα. Εδώ, το Βήμα αυτό, από το οποίο έχουν παρελάσει ογκόλιθοι της πολιτικής ζωής και αυτή η Αίθουσα, εκ των πραγμάτων μας αυτοπροσδιορίζουν και μας εξαναγκάζουν σε μία διαδικασία υπευθυνότητας. 
Οι συνάδελφοι της Νέας Δημοκρατίας, οι επερωτώντες, επεσήμαναν προβλήματα τα οποία εν πολλοίς είναι και γνωστά και επαναλαμβανόμενα και υπαρκτά στο σύστημα υγείας, ένα σύστημα, το οποίο στη φάση που βρισκόμαστε, όπως όλα τα συστήματα και όχι μόνο της υγείας, θα πρέπει να αναπροσαρμόζεται. Θα πρέπει, όπως έλεγαν οι αρχαίοι Έλληνες, να τελεί υπό διαρκή ευαρμοστία, δηλαδή προσαρμογή στις νέες συνθήκες, στις νέες ανάγκες και στις νέες απαιτήσεις, για να μπορεί να επιβιώσει και ιδιαίτερα βέβαια το σύστημα υγείας.
Στόχος της Κυβέρνησης είναι ένα αληθές -ένα αληθές όμως- ένα πραγματικό και όχι κατ' επίφαση δημόσιο σύστημα υγείας, όχι μία ταμπέλα δημοσίου συστήματος υγείας για την ικανοποίηση μέσα από την παραδοχή ότι επειδή είναι νομικά πρόσωπα δημοσίου δικαίου, είναι και δημόσιο σύστημα υγείας, αλλά να γίνονται δεκάδες ή χιλιάδες καθημερινές ιδιωτικές πράξεις ή μεταφορά πόρων στον ιδιωτικό τομέα υγείας.
Νομίζω ότι αυτό είναι επιβεβλημένο καθήκον της ελληνικής κοινωνίας και όχι μόνο μιας Κυβέρνησης σαν τη δική μας ή οποιασδήποτε κυβέρνησης, η οποία θα προκύψει, γιατί είναι σύμφυτο με τη λειτουργία της κοινωνίας και με την κουλτούρα, η οποία υπάρχει και είναι εμπεδωμένη στη χώρα μας. 
Αλλά δήθεν σύστημα δημόσιας υγείας δεν μπορεί να υπάρξει, αν δεν διασφαλιστεί οργανωτικό και διοικητικό πλαίσιο εσωτερικής διοίκησης και ελέγχου, αποτελεσματικό και υπαρκτό και όχι ένα δήθεν. Ταυτόχρονα δεν μπορεί να υπάρξει, αν δεν εμφιλοχωρήσουν κανόνες και αρχές μέσα σε ένα σύστημα, στο οποίο οι πάντες θα υπακούουν. 
Τα θέματα της υγείας είναι πολλά και αναδεικνύονται και μπαίνουν στην επικαιρότητα και άλλα. Εμείς έχουμε ξεκινήσει αυτήν τη μεταρρύθμιση, την οποία με πολύ συστηματικό και μεθοδικό τρόπο και μέσα από απίστευτες καθημερινές αντιξοότητες θα τη συνεχίσουμε. 
Ήδη, όπως ξέρετε, έχουν ψηφιστεί οι τρεις πρώτοι νόμοι. Είναι σε διαδικασία εφαρμογής ο πρώτος νόμος της μεταρρύθμισης για την περιφερειακή συγκρότηση, τη λειτουργία των περιφερειακών συστημάτων υγείας και έχουν εκδοθεί όλες οι αποφάσεις και για τα δεκαεπτά ΠΕΣΥ, για την πλήρη έναρξη της λειτουργίας τους, που ταυτόχρονα σημαίνει ότι όλα τα νοσοκομεία της χώρας πια δεν είναι αυτόνομα νομικά πρόσωπα δημοσίου δικαίου, αλλά αποκεντρωμένες μονάδες του νομικού προσώπου του ΠΕΣΥ, αυτοτελείς πάντως. 
Τα διοικητικά συμβούλια δεν υπάρχουν, παραμένουν προσωρινά συμβούλια διοίκησης, μέχρις ότου αντικατασταθούν με την τοποθέτηση των διοικητών μάνατζερς και τη συγκρότηση των συμβουλίων διοίκησης και βεβαίως μέσα από διαδικασίες εσωτερικής πλήρους αναδιοργάνωσης των νοσοκομείων, που είναι διαδικασίες οι οποίες και επίπονες είναι και χρόνο απαιτούν. 
Ταυτόχρονα θα προχωρήσουν οι συγκροτήσεις των νέων οργάνων των νοσοκομείων με την τοποθέτηση των διοικητών -ξεκίνησε χθες η επιτροπή στην Αθήνα- και τα επιστημονικά συμβούλια στα νοσοκομεία, εκτός από τα ΠΕΣΥ, νοσηλευτικό συμβούλιο στα ΠΕΣΥ, εν συνεχεία εκλογή των νέων αρχιάτρων στα νοσοκομεία. Με βάση αυτό, όπως σας είπα, με τη συγκρότηση του εσωτερικού συλλογικού οργάνου στα νοσοκομεία, θα προχωρήσουν και οι αλλαγές με τους νέους οργανισμούς των νοσοκομείων, όπου θα ανακαθοριστούν πολλά πράγματα κι εκεί που υπάρχουν ελλείμματα κι εκεί που υπάρχουν υπερβολές, για να υπάρξει ένα σύστημα, το οποίο να ορθολογικοποιείται. 
Βεβαίως υπάρχουν οι νομοθετικές εκκρεμότητες, οι οποίες είναι στη φάση της επεξεργασίας και εκείνο το οποίο είναι από όλα τα νομοθετήματα και είναι γνωστό στη Βουλή και πρόκειται να ψηφιστεί, το πιο βασικό και αποτελεί τον πυρήνα της μεταρρύθμισης, είναι η ενιαία δημόσια πρωτοβάθμια φροντίδα υγείας. 
Θα απαιτηθεί ένας χρόνος στενής συνεργασίας με τη νέα πολιτική ηγεσία του Υπουργείου Εργασίας, προκειμένου να προχωρήσουμε σε έναν ουσιαστικό διάλογο με τους κοινωνικούς φορείς, ούτως ώστε να δημιουργηθεί στην Ελλάδα για πρώτη φορά ένα πραγματικό πρωτοβάθμιο σύστημα υγείας υπαγόμενο στο σύστημα υγείας, αντί της κατακερματισμένης -και είναι παγκόσμια πρωτοτυπία- "οργάνωσης" του πρωτοβάθμιου συστήματος υγείας με τους επτά Υπουργούς Υγείας, που έχει η χώρα μας, με τους ασφαλιστικούς φορείς, που αντί να είναι χρήστες υπηρεσιών υγείας στην Ελλάδα έχουν οικοδομήσει αυτοτελή, δικά τους και μη υπαγόμενα χάρη στην εποπτεία και τον έλεγχο του Υπουργού Υγείας, δημόσια συστήματα υγείας!
Είναι ένας εξορθολογισμός και είναι και η ωριμότητα των καιρών και αυτό επισημάνθηκε με πολύ γλαφυρό και χαρακτηριστικό τρόπο από τον κ. Κιλτίδη και συμφωνώ απολύτως μαζί του. 
Όμως, κύριοι συνάδελφοι, θα ήθελα να απαντήσω -γιατί αυτό νομίζω ότι πρέπει να κάνουμε όλοι μας- στα ερωτήματα, τα οποία θέτει η επερώτηση και αυτό απαιτεί η κοινοβουλευτική διαδικασία. 
Προσλήψεις: Γνωρίζετε ότι στο 2001 προκηρύχθηκαν πέντε χιλιάδες θέσεις νοσηλευτικού, διοικητικού και τεχνικού προσωπικού και διακόσιες πενήντα θέσεις γιατρών. Γνωρίζετε τις διαδικασίες του ΑΣΕΠ. Νομίζω ότι είναι μια εμπειρία για όλα τα Υπουργεία, μετά την αλλαγή που έκανε το Υπουργείο Εσωτερικών. Όμως εμείς το κάναμε εξ ανάγκης αυτό, δηλαδή οι περιφέρειες έχουν αναλάβει τη διαδικασία διεκπεραίωσης των προσλήψεων, μέσω ΑΣΕΠ, και εννοώ την τυπική διαδικασία, γιατί δεν είναι θέμα αξιολογικής κρίσης, για να μη γίνει καμιά παρανόηση. Θέλω να πω ότι για πρώτη φορά το Υπουργείο Υγείας συνέβαλε και με τις υπηρεσίες του ΑΣΕΠ, βοήθησε να επισπευσθεί μία διαδικασία που κρατούσε τρία χρόνια. Δηλαδή σε σχέση με τις περσινές, με βάση τη διαδικασία θα έρχονταν το 2003 αυτοί που προκηρύχθηκαν. Σήμερα, σε τρεις μήνες, έχει ολοκληρωθεί η διαδικασία κι έχουν αναρτηθεί οι πίνακες με τα αποτελέσματα. Ιδιαίτερα δε στην Αθήνα, όπου εκεί είναι πολύ μεγάλο το πρόβλημα και το ξέρουμε, έχει ολοκληρωθεί η εκδίκαση των ενστάσεων και την ερχόμενη εβδομάδα θα δημοσιευθούν στην Εφημερίδα της Κυβερνήσεως οι διορισμοί. Αυτή η διαδικασία ακολουθείται και για τα υπόλοιπα νοσοκομεία των άλλων ΠΕΣΥ της χώρας. 
Θα ήθελα επίσης να αναφερθώ στο θέμα του προσωπικού. Είναι καίριο ζήτημα. Απαντώ, λοιπόν, ότι θα είναι πολύ αυστηρή η αντίδραση του Υπουργείου. Εχει δοθεί εντολή στους προέδρους των ΠΕΣΥ και στα νοσοκομεία για την κατανομή του προσωπικού των νεοπροσλαμβανομένων σε θέσεις, οι οποίες δε θα ξεκινήσουν με αυστηρή ιεράρχηση, που έχουν να κάνουν με μονάδες εντατικής θεραπείας, ΜΑΦ, τεχνητό νεφρό, χειρουργεία, διότι η προτεραιότητα που έχει δοθεί είναι εκεί. Ελπίζω -δεν μπορώ να το πω τώρα, θα το ξέρουμε περίπου σε ένα μήνα, γιατί πρέπει να ολοκληρωθούν οι διαδικασίες κατάρτισης του τελικού προϋπολογισμού- ότι θα έχουμε τον αριθμό των αναγκαίων προσλήψεων που απαιτούνται για το 2002, ούτως ώστε να καλυφθεί ένα πάρα πολύ μεγάλο μέρος. Γιατί πραγματικά είναι αλήθεια αυτό που είπε ο κ. Γιαννόπουλος -έχουμε νοσοκομεία, όχι όλα, κύριε Γιαννόπουλε- όπου πραγματικά η αναλογία ασθενών με νοσηλευτικό προσωπικό είναι ιδιαιτέρως απογοητευτική. Εκείνο όμως που έχει επισημανθεί και θα είναι από τα βασικά καθήκοντα και τις πρώτες οδηγίες στους διοικητές των νοσοκομείων, αφορά την κατανομή του προσωπικού. Γιατί υπάρχουν και άλλα προβλήματα, υπάρχει και κακή κατανομή του προσωπικού, με αποτέλεσμα να εμφανίζονται πολλές φορές ελλείψεις, ενώ αριθμητικά και σε σχέση με διάφορες ειδικότητες λόγω της κακής κατανομής δε θα έπρεπε να υπάρχουν. 
Τα νοσήλεια των ιδιωτικών κλινικών στα οποία αναφέρεστε στην επερώτηση όπως είναι γνωστό, έχουν ήδη υπογραφεί και αναπροσαρμόζονται από 1-1-2002. Είναι ένα θέμα το οποίο ταλαιπώρησε με διάφορες τροποποιήσεις όλους μας, προκειμένου να διασφαλιστεί. Αυτό έχει επιλυθεί. 
Σε ό,τι αφορά την επίλυση των προβλημάτων των εργαζομένων, νομίζω ότι η εικόνα είναι διαφορετική από αυτήν την οποία περιγράφετε. Υπάρχουν ακόμα προβλήματα σε σχέση με τον αιτούμενο αριθμό εφημεριών. Οι προσαρμογές στις εφημερίες των διαφόρων διοικήσεων των νοσοκομείων δεν ήταν αυτές με βάση το πλαφόν και δεν ήταν με βάση τις ανάγκες κύριε Κιλτίδη, αλλά είναι με βάση -πολλές φορές- κριτήρια της διασφάλισης μεγαλύτερου εισοδήματος. 
Και επειδή είχαν δημιουργηθεί παλαιότερα προβλήματα με τα δωδεκατημόρια, κατά παράβαση έχουν γίνει κάποιες προσαρμογές από το Υπουργείο με διάφορες ειδικότερες ενισχύσεις, αλλά με αυτό το καθεστώς της δημοσιονομικής παραβίασης δε θα υπάρχει ανοχή. Στο σημείο εκείνο κατά το οποίο -γιατί τώρα συγκεντρώνουμε στοιχεία- υπάρχει μία προκλητική παραβίαση και του ύψους και των οδηγιών του Υπουργείου, θα υπάρχουν και καταλογισμοί σε αυτές τις περιπτώσεις, διότι η διαχείριση αποφάσεων πρέπει να γίνεται με έναν τρόπο απολύτου υποταγής και δεν μπορεί κανένας να κάνει παραγoντισμό μέσα στα νοσοκομεία. Αν δεν μπορεί, να σηκωθεί να φύγει, αλλά είναι προβλήματα τα οποία ούτως ή άλλως τώρα με το νέο τρόπο διοίκησης των νοσοκομείων, θα τα ξεπεράσουμε με όλες τις δυσκολίες και τις αντιδράσεις, οι οποίες υπάρχουν. 
Ήδη η ΠΟΕΔΗΝ, όπως γνωρίζετε, έκανε συμφωνία με την Κυβέρνηση μέσα από τη διαδικασία των συλλογικών συμβάσεων, η οποία έχει υπογραφεί και προχωράει. Δεν ξέρω αν έχει γίνει και ήδη νομοθετική ρύθμιση, γιατί η πρωτοβουλία είναι άλλου Υπουργείου. Ίσως να έχει κατατεθεί, δεν το ξέρω, αλλά έχει υπογραφεί η συλλογική σύμβαση για 60.000 δραχμές μηνιαίως. Βεβαίως θέλω να πω ότι η Κυβέρνηση πραγματικά και το Υπουργείο θα δώσει ιδιαίτερη βαρύτητα μέσα από τις νέες διαδικασίες στην αναβάθμιση του ανθρώπινου δυναμικού.
Για τα χρέη των νοσοκομείων εγώ δύο λόγια θα ήθελα να πω. Με ρωτάτε αν γίνονται σπατάλες στα νοσοκομεία. Ναι γίνονται, αλλά τα χρέη των νοσοκομείων δεν οφείλονται μόνο στις σπατάλες, που είναι ένα μικρό ποσοστό και για το οποίο έχουμε πάρει τα μέτρα αυτά, τα οποία παίρνουμε: Και με το νόμο για τις προμήθειες και με τις διαδικασίες της εσωτερικής αναδιοργάνωσης και με το θέμα του διπλογραφικού συστήματος και του νέου λογιστικού σχεδίου, το οποίο προχωράμε και τις επόμενες ημέρες θα υπάρχει και η προκήρυξη διότι περιμένουμε τις προδιαγραφές από το Οικονομικό Πανεπιστήμιο.
Και εδώ μπορώ να δεσμευθώ, γιατί αυτό είναι το μόνο σημείο στο οποίο μπορώ ως Υπουργός Υγείας -και επιτρέψτε μου να το πω- να βάλω και ένα θέμα προσωπικού στοιχήματος, γιατί μου λένε "βάζετε προσωπικό στοίχημα". Όχι, γι΄ αυτό μπορώ να βάλω όμως, γιατί το θεωρώ καίριας σημασίας να έχουμε εισαγωγή του διπλογραφικού συστήματος, που θα περιορίσει σημαντικά μέσα στο 2003 αυτό το σημαντικό θέμα. 
Αλλά πρέπει να γνωρίζουμε ότι τα χρέη των νοσοκομείων στο μεγαλύτερο και συντριπτικό μέρος δεν είναι μόνο θέμα κακοδιαχείρισης. Και εκεί υπάρχει και θα το αντιμετωπίσουμε, σας είπα, με όλα αυτά τα μέτρα και με άλλα, αλλά δε θέλω να χάσω χρόνο να τα αναφέρω. Το θέμα είναι ότι υπάρχει καθυστέρηση στην εξόφληση των ασφαλιστικών ταμείων στα νοσοκομεία. Χαρακτηριστικό παράδειγμα είναι ότι έχουμε και μια νέα γενιά χρεών, τα οποία θα αρχίσουν να δημιουργούνται στα περιφερειακά νοσοκομεία από την καθυστερημένη εξόφληση του ΟΓΑ, που κύριοι πελάτες -επιτρέψτε μου να πω τη φράση- των νοσοκομείων είναι οι αγρότες. Αλλά τώρα τελευταία έχουν αρχίσει αυτές οι πληρωμές και ελπίζω αυτό το πράγμα να περιοριστεί. 
Είναι ένα ζήτημα, όμως, το οποίο σε μια μεταβατική φάση ελπίζουμε να το επιλύσουμε και θα το επιλύσουμε, αλλά δεν έχει δημοσιευθεί ο νόμος ακόμα για τις προμήθειες μέσα από τη διαδικασία -επειδή με ρωτήσατε- του αλληλόχρεου λογαριασμού. Τουλάχιστον να μην υπάρχει πρόβλημα, γιατί υπάρχουν επιπρόσθετες επιβαρύνσεις από την καθυστέρηση, η οποία υπάρχει. 
Πιστεύουμε ότι, όταν θα ολοκληρωθεί το νομοθετικό έργο μέσα από τον Οργανισμό Διαχείρισης Πόρων Υγείας, αυτά τα θέματα θα ξεπεραστούν, διότι είναι αδύνατον να μπορεί να λειτουργήσουν σε ορθολογική βάση τα νοσοκομεία αν δεν υπάρχει οικονομική τακτοποίηση των υπόχρεων ασφαλιστικών ταμείων και του δημοσίου σε χρόνους που μπορούν. Τα νοσοκομεία δεν παράγουν χρήμα. Για να λειτουργήσουν τα νοσοκομεία θα πρέπει κάποιος να πληρώσει για τις δαπάνες, τις οποίες κάνουν. Είναι δύο διαφορετικά θέματα τα οποία πολλές φορές τα συγχέουμε.
Όμως με τη ρύθμιση την οποία έχουμε κάνει, η ενταλματοποίηση μέσα από απίστευτες γραφειοκρατικές -μετά την τροπολογία που έγινε- διαδικασίες έχει καταληκτική ημερομηνία 10.12.01 για την ολοκλήρωση και έτσι θα ξεπεραστούν τα προβλήματα που είχαμε με τους προμηθευτές -είναι γνωστά- και τα οποία εμφανίζονταν σε όλο το τελευταίο διάστημα. Θέλω να σας διαβεβαιώσω ότι ήταν πάρα πολύ μεγάλο θέμα σκληρής καθημερινότητας στο Υπουργείο, προκειμένου όλα αυτά να τα αντιμετωπίσει. 
Στο πέμπτο ερώτημα δεν αναφερθήκατε. Είναι ένα ζήτημα -και πολύ καλά κάνατε και το θέσατε- το που έχουν εγκατασταθεί τα ΠΕ.ΣΥ και με ποιες οικονομικές προϋποθέσεις. Τα περισσότερα ΠΕ.ΣΥ και επιτελικές υπηρεσίες έχουν εγκατασταθεί στα δημόσια κτίρια και δεν καταβάλλεται κανένα μίσθωμα.
Όπου δεν υπήρχαν δημόσια κτίρια κατάλληλα, προχωρήσαμε μέσα από αυστηρές διαδικασίες του νόμου σε μισθώσεις και μέσα από διαδικασίες διαφανείς. Επειδή αναφέρεται η Θεσσαλονίκη, αυτό έγινε και μετά από διαγωνισμό και με βάση τις τιμές της αγοράς, όπως ήταν στην κεντρική πλατεία Αριστοτέλους. Και εν πάση περιπτώσει επειδή λέγονται διάφορα πράγματα από αυτά τα οποία πολλές φορές λέγονται με περίσσια ανευθυνότητα, θέλω να σας πω ότι αυτό το κτίριο ανήκει στη Μονή Βατοπεδίου του Αγίου Όρους.
ΝΙΚΗΤΑΣ ΚΑΚΛΑΜΑΝΗΣ: Πόσο είναι το μηνιαίο...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν το θυμάμαι, κύριε Κακλαμάνη, ειλικρινά. Αλλά είναι δύο ΠΕΣΥ, δύο κτίρια.
Σχετικά με τα κλειστά εγκαταλελειμμένα νοσοκομεία. Κοιτάξτε, όλα προχωρούν. Και προχωρούν έστω και με τις συνήθεις καθυστερήσεις σε μια ολοκλήρωση και με προβλήματα τα οποία υπάρχουν από διαδικασίες. Είναι πολλά τα νοσοκομεία, τα περισσότερα έχουν παραδοθεί. 
Τα προβλήματα υπήρξαν οξυμμένα σε τρία νοσοκομεία, της Κέρκυρας, της Κατερίνης και της Λαμίας. Για τα δύο πρώτα κίνησε η ΔΕΠΑΝΟΜ τη διαδικασία έκπτωσης των εργολάβων και για μεν της Κερκύρας επελύθη το θέμα, διότι δόθηκαν ηυξημένες εγγυήσεις και προχωρεί κανονικά το έργο. Υπάρχει μια τέτοια ανάλογη διαδικασία -όπως ενημέρωσα, αλλά δεν μπορώ και δεν έχω δικαίωμα να πω παραπάνω, διότι δε γνωρίζω κιόλας, είναι όμως ένα θέμα ημερών- αν γίνει αυτό ηυξημένων εγγυήσεων και για την Κατερίνη προκειμένου να διασφαλιστεί η ολοκλήρωση του έργου. Η ΔΕΠΑΝΟΜ η οποία έχει την ευθύνη θα προχωρήσει κανονικά στην έκπτωση με όλες τις καθυστερήσεις που συνεπάγονται σ' αυτό.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Εγγυήσεις από την ανάδοχο εταιρεία;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Όχι, είναι σαφές. Είναι κατά το σύστημα της Κέρκυρας. Από συν ανάδοχο εταιρεία, ξένη εταιρεία. 
Πρόβλημα υπάρχει στο νοσοκομείο της Λαμίας και έχει απόλυτο δίκιο ο κ. Γιαννόπουλος. Το έργο, όπως είναι γνωστό, έχει προκηρυχθεί πριν από τέσσερα χρόνια. Τελεί υπό την επίβλεψη της οικίας ΔΕΚΕ, η οποία και εκεί κίνησε τη διαδικασία έκπτωσης του εργολάβου. Σήμερα βεβαίως έχει διευθετηθεί μέρος του προβλήματος και οι εργασίες προχωρούν προς το παρόν. Συμβατική προθεσμία περαίωσης της συγκεκριμένης είναι 10.1.2002, όπως μας πληροφόρησε η επιβλέπουσα υπηρεσία. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι ψέματα, κύριε Υπουργέ, αυτά. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ενημερωνόμαστε από την περιφέρεια, είναι ένα έργο το οποίο δεν τελεί υπό την επίβλεψη του Υπουργείου. Πιστεύουμε ότι θα επιτευχθεί η ολοκλήρωση του έργου με νέα εργολαβία και προς αυτήν την κατεύθυνση κινείται, όπως ενημέρωσαν, η εκεί διαδικασία και βεβαίως η συμπληρωματική χρηματοδότηση.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Έχει κάνει αγωγή...
ΠΡΟΕΔΡΕΥΩΝ (Κωνσταντίνος Βρεττός): Να μη γράφεται καμία διακοπή.
Κύριε Γιαννόπουλε, πόσες φορές θα πούμε να μη διακόπτετε;
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Ξέρω με ποιους μιλάω. Είστε ευπρεπέστατος και καλός συνάδελφος, αλλά διακόπτετε. Τι να κάνω, πρέπει να προλάβω. 
Συνεχίστε, κύριε Υπουργέ.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η απορρόφηση των κονδυλίων της Ευρωπαϊκής Ένωσης. Εδώ έχουμε δύο πεδία στα οποία πρέπει να αναφερθώ. Το ένα το οποίο έχει πολύ μεγάλη σημασία και καλώς το αναφέρατε, είναι το θέμα των κονδυλίων της Ευρωπαϊκής Ένωσης όσον αφορά την απορρόφηση του Β΄ Κοινοτικού Πλαισίου Στήριξης. Η απορρόφηση των πόρων αυτών που προέρχονται από την Ευρωπαϊκή Ένωση έχει φθάσει σήμερα στο 88%. Όπως γνωρίζουμε το φυσικό και οικονομικό αντικείμενο πρέπει να περαιωθεί μέχρι 31 Δεκεμβρίου. Μιλάω για όλο το Β΄ Κοινοτικό Πλαίσιο Στήριξης, εμάς και του Υπουργείου Υγείας. Στο Υπουργείο Υγείας είναι 88% και μέχρι το τέλος του οικονομικού έτους ευελπιστούμε ότι θα ξεπεράσει το 96%. Αν μάλιστα, κύριοι συνάδελφοι, δεν υπήρχε το γνωστό πρόβλημα με τα δύο αεροπλάνα του ΕΚΑΒ, η απορρόφηση σήμερα θα ήταν στο 102%.
Για το Ν.Μ.Τ.Σ. Γνωρίζετε ότι δεν ανήκει στο Υπουργείο Υγείας. Είναι μία συνεχής διαδικασία και προσπάθεια από όλες τις πολιτικές ηγεσίες να ενταχθεί λειτουργικά στο σύστημα. Το Ν.Μ.Τ.Σ. είναι ήδη ενταγμένο στο σύστημα της εφημερίας μέχρι τις τρεις το απόγευμα, αλλά το "Ευγενίδειο" είναι, κύριε Γιαννόπουλε, ιδιωτικό θεραπευτήριο και δεν υπάγεται στο ΕΣΥ. Ελπίζω και το λέω σαν ευχή αυτό και το αναμένω να αλλάξει το νομικό status από το πανεπιστήμιο, διότι θα επιλύσει πολλά από τα προβλήματα που σήμερα αναφύονται από τις αντιδράσεις των πανεπιστημιακών γιατρών σε σχέση με απογευματινά ιατρεία και όχι μόνο.
Για το "Θριάσιο" είναι η δωδέκατη ερώτηση έχει τροποποιηθεί ο οργανισμός με σκοπό να αντιμετωπιστούν δυσλειτουργίες και βεβαίως υπάρχει πρόβλημα νέου προσωπικού που προσλαμβάνεται, όπως σας είπα, την ερχόμενη εβδομάδα για να βελτιωθεί η εικόνα. Το Θριάσιο συμμετέχει, όπως γνωρίζουμε, από τις αρχές του χρόνου στο σύστημα της εφημερίας. 
Για το θέμα των Μ.Ε.Θ. των νέων τμημάτων και άλλων εξειδικευμένων μονάδων υπό την επίβλεψη της κας Σπυράκη της πρώην συνεργάτιδός μου, είχε γίνει μία εξαίρετη δουλειά από μία επιτροπή υπό τον κ. Πλατόπουλο. Πραγματικά θα μας βοηθήσει συστηματικά και για την εξασφάλιση χώρων και προσωπικού ώστε να καλύψουμε στο συντομότερο δυνατόν τα ελλείμματα που υπάρχουν. Όπως είναι χαρακτηριστικό να πω ότι το 1993 υπήρχαν εκατόν ενενήντα κλίνες Μ.Ε.Θ. και το 2001 λειτουργούν τριακόσιες εβδομήντα επτά. Αυξημένης φροντίδας το 1993 ήταν μηδέν και σήμερα ογδόντα δύο. Οι Μονάδες Τεχνητού Νεφρού το 1993 λειτουργούσαν σε πενήντα τρία νοσοκομεία, σήμερα είναι εξήντα εννέα και έχει εγκριθεί η ανάπτυξη νέων Μονάδων Τεχνητού Νεφρού σε άλλα εννέα νοσοκομεία. Πεποίθησή μας είναι η διασφάλιση νοσηλευτικού προσωπικού και τεχνολόγων που θα βοηθήσουν, ώστε σε σύντομο χρονικό διάστημα να έχουμε ένα καλύτερο αριθμό. Επίσης το Υπουργείο εξετάζει το θέμα της σύμβασης με τα ιδιωτικά νοσοκομεία, προκειμένου να καλύπτονται επείγουσες ανάγκες στις Μ.Ε.Θ. 
Από το Γ΄ Κοινοτικό Πλαίσιο Στήριξης έχει εξασφαλιστεί η χρηματοδότηση για τη λειτουργία των 20 πολυδύναμων κέντρων αντιμετώπισης της κρίσης χρηστών εξαρτησιογόνων ουσιών, ναρκωτικά και αλκοόλ. Στα κέντρα αυτά πρωτίστως θα λειτουργεί κέντρο σωματικής αποτοξίνωσης και θα παρέχονται άμεσες υπηρεσίες στα πλαίσια του γενικού νοσοκομείου. Τα κέντρα αυτά θα λειτουργούν στη Θεσσαλονίκη δύο, στην Κοζάνη, Πιερία, Λάρισα, Τρίκαλα Μαγνησία, Ιωάννινα, Πρέβεζα, Κέρκυρα, Μεσολόγγι, Αργολίδα, Αχαΐα, Καλαμάτα, Ηλείας, Αρκαδίας, Ηρακλείου, Αθήνα δύο και Πειραιά.
Για το θέμα της ακίνητης περιουσίας των νοσηλευτικών ιδρυμάτων. Είναι περιουσία των νοσηλευτικών ιδρυμάτων, τώρα έχει αλλάξει η διαδικασία και αυτά περιέρχονται στα ΠΕ.Σ.Υ. Έχει γίνει η καταγραφή και βεβαίως θα υπάρχει μία ορθολογική αξιοποίηση, η οποία θα είναι σε άλλα δεδομένα. Για τα επιμέρους θέματα, δεν τα γνωρίζω, κύριε Γιαννόπουλε. Γι΄ αυτά μπορούμε σε κάποια άλλη διαδικασία να σας ενημερώσω. Δεν αναφέρονται μέσα και δεν είχα σχετική ενημέρωση.
Για τα αεροπλάνα του ΕΚΑΒ υπήρξε, όπως ξέρετε, το γνωστό πρόβλημα. Μέχρι την ολοκλήρωση των διαδικασιών το Υπουργείο έχει εγκρίνει τη μίσθωση δύο αεροπλάνων προσωρινά, για την κάλυψη των αναγκών του ΕΚΑΒ. Επιπρόσθετα στη χρηματοδότηση των ολυμπιακών έργων περιλαμβάνεται η αγορά ακόμη πέντε ελικοπτέρων και δύο αεροπλάνων προϋπολογισμού 6,5 δισεκατομμύρια. Η δαπάνη αυτή έχει εγκριθεί. Και επειδή αναφέρετε στην ερώτησή σας τον τόπο στάθμευσης, δεν ετέθη ποτέ θέμα μεταφοράς των ελικοπτέρων του ΕΚΑΒ στο "Ελευθέριος Βενιζέλος" για λόγους τους οποίους αντιλαμβανόμαστε. Αυτά θα μείνουν στο Ελληνικό αποκλειστικά.
ΝΙΚΗΤΑΣ ΚΑΚΛΑΜΑΝΗΣ: Ποιοι είναι οι λόγοι; Δεν τους αντιλαμβάνομαι.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Οι λόγοι που επικαλούνται έχουν σχέση με την κυκλοφορία στο "Ελευθέριος Βενιζέλος".
Υπάρχει όμως σε συνεργασία με τα συναρμόδια Υπουργεία - είναι αυτά που διαθέτουν ελικόπτερα, όπως Ένοπλες Δυνάμεις, Αστυνομία κλπ. - προγραμματισμός για δημιουργία νέας κοινής οργανωμένης βάσης για τα πτητικά μέσα τόσο του ΕΚΑΒ όσο και της Αστυνομίας του Λιμενικού κλπ. στην Ελευσίνα ή στο Τατόϊ και περιμένουμε να ολοκληρωθεί αυτή η συνεργασία.
Θέσατε και μερικά θέματα εκτός, κύριοι συνάδελφοι. Αναφορικά με τους εμβολιασμούς είναι στο σχεδιασμό -και έχει προχωρήσει η διαδικασία, έχει περάσει και από το ΚΕΣΥ- να γίνονται εμβολιασμοί από πλευράς δημόσιων νοσοκομείων στον "Ευαγγελισμό", στο Γενικό Κρατικό, "Κοργιαλένειο", στο "ΑΧΕΠΑ", στο "Παπανικολάου" που ήδη άρχισε να λειτουργεί, γιατί είναι θέμα διασφάλισης προϋποθέσεων και στο "Παπαγεωργίου". 
Αναφορικά με την έλλειψη ιατρικού προσωπικού. Έχετε θέσει και ένα ερώτημα σε σχέση με την αναστολή της κρίσεως των διευθυντών. Όπως ξέρουμε εκτός από τους Διευθυντές για Επιμελητές Α΄ ή Β΄ είναι γνωστό ότι οι θέσεις που προκύπτουν από παραίτηση ή συνταξιοδότηση προκηρύσσονται άμεσα χωρίς να μπουν σε καμία διαδικασία έγκρισης. Εκεί δεν τίθεται κανένα θέμα και δεν υπάρχει καμία εντολή αναστολής από το Υπουργείο. Ανεστάλη η κρίση διευθυντών για να επιλεγούν από εθνικούς κριτές. Ολοκληρώνεται αυτή η διαδικασία σύντομα. Καταργούνται τα ΣΚΕΪΟΠΝΙ και τα διάφορα περίεργα -χαρακτηρίζω επιεικώς περίεργα- που γίνονταν αυτά τα χρόνια και ίσως να γίνονται και τώρα. Θα κρίνονται από κεντρικό συμβούλιο επιλογής. Και δώσαμε τη δυνατότητα αιτιολογημένα τα νοσοκομεία για καίριες ειδικότητες, που πρέπει να υπάρξει επιλογή τώρα με αυτό το καθεστώς και με πολύ αυστηρό και επιλεκτικό τρόπο, να γίνονται ad hoc, όπως φερ' ειπείν σε κέντρα υγείας ή σε ειδικότητες που υπάρχουν προβλήματα όπως αναισθησιολόγοι και μια σειρά από άλλα πράγματα. 
Κύριοι συνάδελφοι, θέλω να κλείσω με δύο λόγια σε σχέση με το θέμα των απογευματινών ιατρείων. Ως γνωστόν αυτή η διάταξη υπάρχει. Πρέπει να βγει και η απόφαση για να καθορίσει κάποιους όρους και προϋποθέσεις λειτουργίας που περιέχονται μέσα στο νόμο και είναι αναλυτικοί. 
Υπάρχει όμως μια σύγχυση η οποία τις τελευταίες μέρες έχει εκδηλωθεί στον κόσμο και έχει δημιουργηθεί πια η πεποίθηση ότι όποιος πλησιάζει το νοσοκομείο αν δεν βάλει στην τσέπη 40.000 δραχμές, δεν μπαίνει μέσα και είναι χαμένος. Δυστυχώς έχει επιπέσει όχι μόνο για τα θέματα υγείας, αλλά για πολλά θέματα σ' αυτήν τη χώρα και είναι ο μεγάλος παράγοντας, κατά την άποψή μου, αναστολής ένα βαρύ κλίμα δημαγωγίας και λαϊκισμού. 
Θέλω να απευθυνθώ, γιατί όλοι οι συνάδελφοι το γνωρίζουμε βεβαίως αυτό, από το επίσημο Βήμα της Βουλής και να πω πολύ απλοϊκά, πολύ αυτονόητα πράγματα, τα οποία πολλές φορές όταν τα λέει κανείς, τίθεται το ερώτημα γιατί ενώ είναι τόσο απλά επαναλαμβάνονται. Όμως, σήμερα με τη δυνατότητα η οποία υπάρχει ένα καταφανές ψέμα να περνάει στη συνείδηση του κόσμου ακριβώς όπως μπορούν κάποιοι να το καλλιεργήσουν, νομίζω, ότι υπάρχει σήμερα και ένα μέγα ζήτημα στη λειτουργία της Δημοκρατίας. 
Θέλω να πω ότι είτε πλούσιος είναι κάποιος είτε πένης είτε τουρίστας είτε μεσαίος είτε ψηλός είτε κοντός εφόσον ζει σε αυτήν τη χώρα και υποστεί κάτι ως επείγον περιστατικό και θέλει να πάει στο νοσοκομείο, θα πάει όπως πήγαινε, γίνεται προσπάθεια παράλληλα να του εξασφαλίσουμε όσο γίνεται καλύτερες προϋποθέσεις μέσα και από ανακοινώσεις τις οποίες θα κάνουμε, γιατί γίνεται δουλειά στο Υπουργείο από τα αυτόνομα τμήματα επειγόντων περιστατικών σε εξήντα τρία νοσοκομεία κλπ., χωρίς να πληρώσει ούτε μία δραχμή ο πολίτης και να μην έχει καμιά σχέση με τα απογευματινά ιατρεία.
Οι χρονίως πάσχοντες θα πηγαίνουν το πρωί όπως πήγαιναν μέχρι σήμερα και βεβαίως με καλύτερες προϋποθέσεις μέσα από ένα συνολικό πλαίσιο μέτρων χωρίς να πληρώνουν.
Η δυνατότητα άσκησης απογευματινών ιατρείων που συμβαίνει σε όλες τις χώρες της Ευρώπης για να μην είναι μαυσωλεία τα νοσοκομεία, γιατί δεν μπορεί να είναι δημόσιες υπηρεσίες δύο-τέσσερις, είναι πλέον γεγονός και όσες εξετάσεις θα γίνονται είτε χειρουργικές είτε ακτινοθεραπευτικές είτε μικροβιολογικές είτε ακτινολογικές είτε αξονικές, μαγνητικές ή οτιδήποτε άλλο, θα είναι δωρεάν χωρίς να πληρώνει ο πάσχων ούτε μία δραχμή.
Αλλά όποιος θέλει και έχει τη δυνατότητα μετά την απόφαση και το νόμο ότι οι πανεπιστημιακοί γιατροί θα κάνουν ιατρείο μέσα στα νοσοκομεία και αυτό επεξετάθη, γιατί θέλουμε τους γιατρούς να βγάζουν νόμιμα χρήματα, δε θέλουμε να κάνουν παράνομα ιατρεία πρωί, μεσημέρι και στο καθεστώς της εφημερίας. Δε θέλουμε να έχουν παράνομα ιατρεία έξω. Όποιος θέλει την επιλογή του γιατρού το απόγευμα, για να το δει μέσα από κανόνες αυστηρούς και προϋποθέσεις, αυτό μπορεί να το κάνει καταβάλλοντας στο νοσοκομείο. Και βεβαίως οι τιμές δεν είναι αυτές οι οποίες αναφέρονται προς τα έξω. Διότι όλοι ξέρουνε και λένε ότι πρέπει να είναι σαράντα χιλιάδες. Ποιες σαράντα χιλιάδες; Για είκοσι ένα καθηγητές της χειρουργικής μιλάμε σε όλη την Ελλάδα και βεβαίως κανένας αφελής σ' αυτήν τη χώρα δεν μπορεί να πιστέψει ότι μία μεσαία ή και απλή χειρουργική επέμβαση θα στοίχιζε στο χειρούργο καθηγητή της πρώτης βαθμίδας σαράντα χιλιάδες. Και προσπαθούμε να παραπλανήσουμε τον κόσμο μέσα από μία διαδικασία παραπληροφόρησης η οποία δε βοηθά. Τα απογευματινά ιατρεία θα προχωρήσουν. Ξέρουμε σε ορισμένα νοσοκομεία υπάρχουν προβλήματα ακριβώς γιατί οι συνθήκες δεν είναι ευεπίφορες ιδιαίτερα για εκείνους οι οποίοι ασκούσανε. 
ΒΑΣΙΛΗΣ ΚΕΔΙΚΟΓΛΟΥ: Υποδομής. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Τα θέματα των υποδομών είναι εκατόν τριάντα νοσοκομεία, είναι έξι-επτά αυτά θα τα δούμε και θα τα αντιμετωπίσουμε. Μπορούμε να έχουμε ελαστικότητες σε ορισμένα ζητήματα, αλλά ο θεσμός αυτός είναι χρήσιμος και για τους πολίτες και για το νοσοκομείο. Διότι εκείνο το οποίο θέλουμε να διασφαλίσουμε είναι να μη μείνουν τα πράγματα, δεν θέλουμε να κάνουμε διαχείριση τέλματος. Θέλουμε να προχωρήσουμε και να δώσουμε ζωντάνια στο σύστημα, θέλουμε το δημόσιο χρήμα να είναι στο νοσοκομείο και όχι μέσα από τεχνικές όπως σε κάποιο νοσοκομείο της Θεσσαλονίκης, το πρωί να γίνονται τέσσερις και πέντε αξονικοί τομογράφοι. 
Και ω του θαύματος, κύριε Κωνσταντόπουλε -επειδή είστε από τη Θεσσαλονίκη το λέω, δεν έχετε εσείς καμία σχέση, προς Θεού, το αντίθετο μάλιστα- να γίνονται σαράντα πέντε το απόγευμα και να πέφτει το θανατικό εκείνες τις ώρες και η αρρώστια και να διοχετεύονται από το νοσοκομείο αυτό στο ιδιωτικό διαγνωστικό του οποίου είναι μεγαλομέτοχος. Ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης, έχει το λόγο. 
ΝΙΚΗΤΑΣ ΚΑΚΛΑΜΑΝΗΣ: Κυρίες και κύριοι συνάδελφοι, χθες κάθισα και διάβασα τα Πρακτικά της προηγούμενης επερώτησης που είχαμε κάνει πριν μερικούς μήνες. Τα θέματα τα οποία είχαμε θίξει και σε εκείνη την επερώτηση ήταν με κάποιες εξαιρέσεις επικαιρότητας περίπου τα ίδια. Εάν δείτε τις απαντήσεις που μας είχε δώσει ο κύριος Υπουργός σε εκείνη την επερώτηση, ούτε λίγο ούτε πολύ έλεγε ότι ζούμε σε άλλη χώρα, ότι όλα όσα λέγαμε ή επερωτούσαμε, δεν υπήρχαν και δεν ίσχυαν και ότι όλα έβαιναν καλώς. 
Σήμερα με μεγάλη έκπληξη, ευχάριστη πολιτικά, αλλά όχι ευχάριστη υγειονομικά, βλέπουμε έναν άλλο Υπουργό που μετά από δεκαεννιά μήνες στο Υπουργείο, στην ουσία αποδέχεται τα πάντα από αυτά τα οποία επερώτησαν και ανέλυσαν οι συνάδελφοι και απλώς δίνει και ένα μήνυμα αισιοδοξίας ότι θα τα φτιάξουμε από εδώ και πέρα. Τα συμπεράσματα δικά σας. Αν αμφιβάλλετε γι' αυτό που σας λέω σας παραπέμπω να διαβάσετε τα Πρακτικά της προηγούμενης επερώτησης. 
Δεύτερον, πολιτική παρατήρηση. Άκουσα τον κύριο Υπουργό να λέει για πραγματικό σύστημα υγείας και όχι κατ' επίφαση. Και συνεχίζει παρακάτω στη δεύτερη φράση του και μιλάει για δήθεν σύστημα δημόσιας υγείας. 
Κύριοι συνάδελφοι, δεν ξέρω για πού χτυπάει η καμπάνα. Πάντως σίγουρα δεν χτυπάει για τους συναδέλφους του Κ.Κ.Ε., του Συνασπισμού ή της Νέας Δημοκρατίας. Για κάποιους άλλους συναδέλφους, εάν αυτά είναι αλήθεια και τα πιστεύει ο κύριος Υπουργός, χτυπάει, τους οποίος διαδέχτηκε στον υπουργικό θώκο. Τις φράσεις τις ακούσατε όλοι σας πιστεύω. Μίλησε για δήθεν σύστημα δημόσιας υγείας. 
Τρίτη πολιτική παρατήρηση που έχει να κάνει και με τα χρέη στα νοσοκομεία: Οφείλω να ομολογήσω ότι ήταν πρωτόγνωρο. Δεν ξέρω, αν εγώ ήμουν στη θέση του, αν θα μπορούσα να το κάνω. Πολιτικό θάρρος μία συνέντευξη του κυρίου Υπουργού στον "ΟΙΚΟΝΟΜΙΚΟ ΤΑΧΥΔΡΟΜΟ" πριν ένα μήνα, όπου εκτός των άλλων αναφερόταν και στις δαπάνες υγείας και στα χρέη των νοσοκομείων και ευθέως είπε: "Και ο κ. Παπαντωνίου κάνει πλασματικούς προϋπολογισμούς". Το γράφει επί λέξει η συνέντευξη για πλασματικούς προϋπολογισμούς. Και γράφετε και παρακάτω ότι όταν μία δαπάνη κάνει παραδείγματος χάρη 20.000.000 δραχμές κι εμείς στον προϋπολογισμό βάζουμε 5.000.000 δραχμές, πώς είναι δυνατόν να φτάνουν τα λεφτά; Αλλά αυτό, κύριε Υπουργέ, θα το συζητήσουμε όταν θα έρθει η ώρα του προϋπολογισμού, όπου θα έχω και τη συνέντευξη εδώ μπροστά μου για να μην με αμφισβητήσετε.
Ταυτόχρονα σήμερα μας λέει -και λέει αλήθεια βέβαια- ότι χρωστάνε τα ασφαλιστικά ταμεία στα νοσοκομεία. Βεβαίως, κύριε Υπουργέ, έχετε ακούσει υποθέτω δηλώσεις του κ. Νεκτάριου που λέει ότι δεν χρωστάει το ΙΚΑ, έχετε ακούσει τις δηλώσεις του κ. Κόντου του ΤΕΒΕ που λέει ότι δεν χρωστάει το ΤΕΒΕ. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έχει δίκιο.
ΝΙΚΗΤΑΣ ΚΑΚΛΑΜΑΝΗΣ: Χαίρομαι που το ακούω. Κάπου όμως πρέπει να συντονιστούμε. Εγώ ξέρω ότι χρωστάνε τα ασφαλιστικά ταμεία ή τουλάχιστον αυτή είναι η εκτίμησή μας. Για να ξέρουμε πρέπει να έχουμε και στοιχεία. Αλλά κάπου πρέπει να συντονιστείτε στην πολιτική υγείας, με τα συναρμόδια Υπουργεία. Και τουλάχιστον σήμερα βγαίνει ένα θετικό, όταν σας άκουσα και είπατε: "Δεν θα βιαστούμε αυτήν τη φορά για το νομοσχέδιο για την πρωτοβάθμια" -δεν εννοώ χρονικά, εννοώ από άποψη διαδικασίας- "και ότι θα πρέπει να συνεργαστούμε με τη νέα ηγεσία". Διότι πράγματι υπάρχει πλήρης αντίφαση εκεί, την οποίαν θα θίξω όταν θα έρθει η ώρα των απογευματινών ιατρείων, γιατί μερικά πράγματα επικαιρότητας, που δεν ήταν όταν καταθέσαμε την επερώτηση, δεν σημαίνει ότι δεν πρέπει σήμερα να τα συζητήσουμε.
Άκουσα ότι μιλήσατε για τα είκοσι κέντρα απεξάρτησης που θα χρηματοδοτηθούν από το Γ΄ Κοινοτικό Πλαίσιο Στήριξης, είχα ακούσει και την εισήγηση της κας Σπυράκη στα εγκαίνια των πτερύγων που είχαν καταστραφεί από το σεισμό στο Ψυχιατρείο. 
Ακούστε, κύριε Υπουργέ: Αυτές τις ιστορίες εμείς τις στηρίζουμε, αλλά για να έχουν μέλλον πρέπει κατά κύριο λόγο να χρηματοδοτούνται από τους εθνικούς πόρους και επικουρικά από τα πακέτα. Γιατί όταν τα χρήματα των πακέτων σταματήσουν και δεν υπάρχουν εξασφαλισμένοι εθνικοί πόροι για να συνεχίσουν τη λειτουργία τους αυτά θα κλείσουν, όπως σταμάτησαν -και το ξέρετε- σωρεία προγραμμάτων ψυχικής υγείας μόλις σταμάτησε η χρηματοδότηση από την Ευρωπαϊκή Ένωση.
Βεβαίως θα μου πείτε: "Τι να κάνουμε τώρα, αφού μας τα δίνουν; Να μην τα φτιάξουμε;". Φτιάξτε τα, αλλά ποτέ μην σας διαφεύγει ότι η κύρια χρηματοδότηση πρέπει να είναι από εθνικούς πόρους, αν θέλουμε να έχουν βιωσιμότητα. Και τα άλλα χρήματα να είναι επικουρικά για το διάστημα που τα έχουμε. 
Και έρχομαι στο θέμα -το αναφέρατε τελευταίο, αν κι εγώ το είχα σε άλλη σειρά- σχετικά με το ΕΚΑΒ. Ακούστε, κύριε Υπουργέ: Στις 24 Ιουλίου είχα καταθέσει ερώτηση με σωρεία ερωτημάτων για το ΕΚΑΒ. Στα ερωτήματα αυτά -και είναι ένα θέμα, το οποίο θίγω σήμερα στη Βουλή- σπανίως μας απαντάτε ως Υπουργείο Υγείας πρώτον εγκαίρως και δεύτερον να ακριβολογείτε σ΄ αυτά που σας ερωτούμε. 
Ρωτούσα: "Αληθεύει ότι τα παραπάνω -ήταν άλλη ερώτηση- είχαν σαν συνέπεια την καθυστέρηση τουλάχιστον δύο μηνών στην παράδοση των ασθενοφόρων και για το λόγο αυτόν εγκρίνατε μέσω του Υπουργείου Ανάπτυξης μετάθεση του χρόνου παράδοσης;" Καμία απάντηση. "Είναι ακριβές ότι τα ογδόντα ασθενοφόρα που προορίζονται για τα νομαρχιακά νοσοκομεία και σαράντα τρία που προορίζονται για το ΕΚΑΒ έχουν παραληφθεί οριστικά από τις αρμόδιες επιτροπές, όμως δεν ταξινομούνται και δεν αξιοποιούνται διότι δεν εκπληρώνετε τις οικονομικές σας υποχρεώσεις που απορρέουν από τις συμβάσεις;" Καμία απάντηση. Έχω εδώ την απάντηση υπογεγραμμένη από την κα Σπυράκη. Και άλλες ερωτήσεις. 
Και έρχομαι τώρα -προσέξτε- στην πέμπτη ερώτηση: "Αληθεύει ότι από το Φεβρουάριο έχετε στη διάθεσή σας τα χρήματα από την ασφαλιστική εταιρία για την αντικατάσταση του πέμπτου ελικοπτέρου και παρ' όλα αυτά μέχρι σήμερα δεν έχετε υπογράψει σύμβαση με τον κατασκευαστή;" Αυτό ήταν στις 24 Ιουλίου. Στην ερώτησή μου αυτήν η κα Σπυράκη δεν μου απαντάει, αλλά απαντάει μέσω δελτίου τύπου ο κ. Τσαγκαράκης -το έχω εδώ- με ημερομηνία 25 Ιουλίου, όπου στην αντίστοιχη ερώτηση απαντάει ο κ. Τσαγκαράκης: "Όσον αφορά στα πτητικά μέσα του ΕΚΑΒ έχει ήδη υπογραφεί η υπουργική απόφαση για την αντικατάσταση του πέμπτου ελικοπτέρου του Υπουργείου Υγείας και Πρόνοιας, το οποίο είναι σε συνεννόηση με την κατασκευάστρια εταιρία για την ταχύτερη παράδοση και ένταξη του πέμπτου ελικοπτέρου στο στόλο του ΕΚΑΒ".
Τι έχει συμβεί τώρα; Στις 25 Ιουλίου μου λέει ότι είχατε υπογράψει. Εσείς υπογράψατε -γιατί έχω την απόφαση- στις 19 Σεπτεμβρίου. Και μέσα στην απόφαση της 19ης Σεπτεμβρίου, που λέτε να πληρωθούν και να πάρουμε το πέμπτο ελικόπτερο, βάζετε και προθεσμία ενός μηνός. Δηλαδή έπρεπε στις 19 Οκτωβρίου να έχετε δώσει τα χρήματα και να έχετε παραλάβει το πέμπτο ελικόπτερο. Μέχρι και τη στιγμή αυτή που μιλάμε τα χρήματα δεν ξέρω εάν τα δώσατε. Μάλλον, όμως, δεν τα έχετε δώσει, γιατί εάν τα είχατε δώσει το πέμπτο ελικόπτερο θα το είχατε πάρει, το οποίο είναι έτοιμο εδώ και έξι μήνες και περιμένουν να το αγοράσετε και να το εντάξετε στο στόλο.
Μια και μιλήσατε για τα αεροπλάνα, γνωρίζετε ότι εμείς φέραμε το θέμα των αεροπλάνων στη Βουλή και σας στηρίξαμε μάλιστα στην απόφαση την αρχική που είπατε. 
Ακούστε τι συνέβη χθες. Πού είναι ο κ. Παπαδέλλης; Λέω για εσένα Φραγκλίνο επειδή ήταν στη Μυτιλήνη. Ακούστε, λοιπόν, τι συνέβη χθες από το βιβλίο συμβάντων του ΕΚΑΒ. Ξέρετε ότι στη Μυτιλήνη και στη Ρόδο υπάρχει σταθμός ΕΚΑΒ όπου είτε πετάει το ελικόπτερο είτε δεν πετάει, το προσωπικό -μηχανικοί, πιλότοι κλπ.- πληρώνεται. Χθες έπρεπε να μεταφερθεί ασθενής από τη Μυτιλήνη στην Αθήνα και από τη Ρόδο στο Ηράκλειο. Ελλείψει γιατρού να συνοδεύσει τον ασθενή -τουλάχιστον αυτή ήταν η επίσημη δικαιολογία- το ελικόπτερο δεν πέταξε, ούτε το ένα ούτε το άλλο. Τι έγινε; Εγώ νόμιζα ότι υπήρχε ένα μισθωμένο αεροπλάνο. Σήμερα άκουσα για δεύτερο. Θέλω να μας πείτε ποιο είναι το δεύτερο. Το ένα πάντως από τα δύο, κύριε Υπουργέ, είναι ιδιωτικό αεροπλάνο που ανήκει σε δύο τουρίστες Αυστριακούς που έχουν έρθει στα γηρατειά τους και μένουν στην Ελλάδα. Από αυτούς το έχει μισθώσει η εταιρεία "BELL AVIA" -το έχει αραγμένο στο "Ελληνικό"- και με αυτό το αεροπλάνο, οσάκις το εκχωρεί στο ΕΚΑΒ, βεβαίως έναντι πληρωμής, κάνει τις μεταφορές των ασθενών. 
Ερώτημα πρώτον: Ποιος έχει ελέγξει τις πτητικές ικανότητες του πιλότου; Ποιος έχει ελέγξει εάν γίνεται συντήρηση αυτού του αεροπλάνου; Υπάρχει ασφαλιστήριο συμβόλαιο σε περίπτωση -χτυπάμε ξύλο- ατυχήματος τι γίνεται γι' αυτούς που θα είναι μέσα την ώρα που τους μεταφέρει; Όλους. Από τον ασθενή, μέχρι τον πιλότο, τους γιατρούς και τους υπόλοιπους. Και επειδή το κυρίως αιτιολογικό που ακυρώθηκε η πρώτη παραγγελία των δύο αεροπλάνων ήταν η μικρή πόρτα, έχετε δει την πόρτα αυτού του αεροπλάνου, κύριε Υπουργέ; Γιατί εγώ πήγα χθες το βράδυ και το είδα το αεροπλάνο. Και μου λέτε τώρα ότι έχουμε ΕΚΑΒ; Το ίδιο έγινε και με τη Ρόδο. Δεν υπήρχε γιατρός να συνοδεύσει...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Κακλαμάνη, μου επιτρέπετε μία διακοπή;
ΝΙΚΗΤΑΣ ΚΑΚΛΑΜΑΝΗΣ: Εγώ ναι. Να μου κρατηθεί, όμως, ο χρόνος αν επιτρέπει και ο Πρόεδρος.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κατ' αρχάς αυτό το συγκεκριμένο αεροπλάνο ήταν για τις ανάγκες του καλοκαιριού και προκειμένου να καλύπτει εντελώς έκτακτες ανάγκες. Τα δύο αεροπλάνα που είπατε είναι πάλι διαδικασία προσωρινής μίσθωσης...
ΝΙΚΗΤΑΣ ΚΑΚΛΑΜΑΝΗΣ: Είναι άλλα επομένως.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι άλλα τα δύο. Η διαδικασία είναι στο στάδιο των προδιαγραφών για την προμήθεια των αεροπλάνων με βάση το πρόγραμμα των Ολυμπιακών Αγώνων που θα γίνει με leasing. Ειδικά αυτή η περίπτωση είναι εντελώς εμβαλωματική λύση, προκειμένου να αντιμετωπισθούν τα προβλήματα. Και υπήρχε ιδιαίτερο άγχος -είδατε ότι φέτος το καλοκαίρι δεν υπήρχαν τόσο οξυμμένα προβλήματα όσο τα προηγούμενα χρόνια- που προσπαθούσαμε να λύσουμε προβλήματα σε εμβαλωματικό τρόπο. Και νομίζω ότι σ' ένα βαθμό τα καταφέραμε χωρίς να υπάρχουν όλες αυτές οι πληρότητες ενδεχομένως τις οποίες και εμείς οι ίδιοι θα θέλαμε, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Σύμφωνοι, κύριε Υπουργέ, αλλά κόψτε το αυτό το αεροπλάνο γιατί δεν υπάρχουν -δεν γνωρίζω εγώ τουλάχιστον να υπάρχουν- προδιαγραφές ελεγμένες και όταν θα συμβεί το κακό θα τρέχουμε όλοι.
Δεύτερον, αγοράστε αυτό το πέμπτο ελικόπτερο. Αφού υπογράψατε. Στις 19 Σεπτεμβρίου. Έχω την απόφασή σας με την υπογραφή σας. 
Και τώρα μου λέτε για τα δύο καινούρια που θα πάρετε με τη μέθοδο που είπατε και εν όψει του 2004. Ακούστε, κύριε Υπουργέ. Σήμερα άκουσα ότι θα τα πάτε στην Ελευσίνα. Μακάρι. Στο "Ελευθέριος Βενιζέλος" ο ένας λόγος είναι αυτός που είπατε. Οι αεροδιάδρομοι. Τότε να μην επαίρεται ο κ. Λαλιώτης για τη σύμβαση γιατί οι αεροδιάδρομοι έπρεπε να υπήρχαν, όπως επίσης έπρεπε να υπάρχει και βάση ελικοπτέρων στο "Ελευθέριος Βενιζέλος". Έτσι;
Δεύτερον, δεν είναι μόνο οι αεροδιάδρομοι, κύριε Υπουργέ. Γνωρίζετε ότι στο "Ελληνικό" το αντίτιμο που πλήρωνε το ΕΚΑΒ, επειδή ήταν κρατικός αερολιμήν, ήταν άλφα και οι κύριοι της "HOΕCHTIF" σας ζητάνε χίλια άλφα. Γι' αυτό δεν τα έχετε στο "Ελευθέριος Βενιζέλος". Γιατί το ΕΚΑΒ δεν μπορεί να αντεπεξέλθει στο υπέρογκο μηνιαίο ενοίκιο που ζητάνε οι Γερμανοί προκειμένου να τα έχουν εκεί.
Και αν τα πάρετε τα ελικόπτερα και δεν έχετε ετοιμάσει να τα πάτε στην Ελευσίνα όπου εκεί δεν θα υπάρχει πρόβλημα, το ξέρετε ότι δεν θα μπορούν να πετάξουν από το "Ελληνικό"; Διότι εκεί δεν γίνονται πια πτήσεις με όργανα, γίνονται μόνο όψεως. Και τα μεν ελικόπτερα πετούν οκτώ το πρωί με οκτώ το βράδυ και μετά τις οκτώ το βράδυ, πετούν με ευθύνη των πιλότων, αλλά αν συμβεί κάτι, Θεός φυλάξει. Τα αεροπλάνα όμως, είτε πρωί είτε βράδυ είτε με καλό είτε με κακό καιρό, χρειάζονται όργανα και πτήσεις ενόργανες δεν γίνονται στο "Ελληνικό", όπως ξέρετε. Να πάρουμε τα αεροπλάνα και να τα έχουμε και αυτά δεμένα; 
Εγώ σας τα επισημαίνω αυτά από τώρα. Τα είχα γράψει στην ερώτησή μου και απαντήσεις δεν πήρα. Για το μόνο τουλάχιστον που νοιώθουμε ικανοποίηση, είναι ότι μέσω της ερώτησης και της πίεσης που ασκήσαμε δώσατε προκαταβολές στην AGUSTA και συνεχίζει τη συντήρηση των υπαρχόντων γιατί σας είχε απειλήσει με επιστολή, σαν Υπουργείο εννοώ ότι δεν θα το έκανε εάν δεν έπαιρνε προκαταβολές και ότι τουλάχιστον στον ένα προμηθευτή δώσατε και το 90% της προκαταβολής με καθυστέρηση έξι μηνών. Και έφυγαν από το τελωνείο του Πειραιά τουλάχιστον τα ασθενοφόρα. Δεν ξέρω πού τα διανείματε, αλλά τουλάχιστον έφυγαν. Αυτό όμως, έπρεπε να γίνει μετά από πίεση της Αντιπολίτευσης.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Για το δεύτερο και για το τρίτο Κοινοτικό Πλαίσιο Στήριξης και για το 2004 δεν θα αναφερθώ, γιατί δεν έχω χρόνο και πριν μπούμε στην Αίθουσα, έξω μίλησα κατ' ιδίαν με το γενικό γραμματέα που μου είπε, ότι δεν αλλάζει τίποτα γιατί είχαμε μπερδευτεί τώρα, ποιος θα έχει την αρμοδιότητα για τους Ολυμπιακούς Αγώνες και στο δικό σας Υπουργείο και μου είπε ότι συνεχίζει το σχήμα ως έχει. Θα πάμε με τους συναδέλφους να του κάνουμε επίσημη επίσκεψη, να μας ενημερώσει πρώτα και μετά να τα συζητήσουμε. 
Πάντως και εδώ σας λέω και την έδειξα και στον κ. Σοφιανό ότι έχω ερώτηση από τις 13 Ιουνίου, κύριε Υπουργέ, για το συγκεκριμένο θέμα του Γ΄ Κοινοτικού Πλαισίου Στήριξης και κυρίως σε ό,τι αφορά την ψυχική υγεία και μέχρι αυτήν τη στιγμή δεν έχω πάρει απάντηση. 'Η δεν μου απαντάτε καθόλου ή όταν μου απαντάτε -όχι μόνο σε εμένα αλλά και σε άλλους συναδέλφους- απαντάτε λειψά και σπανίως μας δίνετε πλήρεις απαντήσεις. Εδώ είναι, την είδε ο κ.Σοφιανός, δεν χρειάζεται τώρα να κάνω χρήση και να διαβάζω.
Εσείς είπατε ότι είναι 88%. Μακάρι να είναι έτσι. Εγώ, όταν θα έλθω στο Υπουργείο, θα ζητήσω να δω τα στοιχεία, γιατί προφανώς θα έχετε δει -νομίζω ότι ήταν στην "ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ" της πιο προηγούμενης Κυριακής στις ροζ σελίδες- δημοσίευμα που έλεγε ότι ήταν 70% η απορρόφηση. Εγώ δέχομαι τη δική σας διαβεβαίωση, θα ζητήσω όμως να δω τα στοιχεία. 
Για το Γ΄ Κοινοτικό Πλαίσιο Στήριξης όμως έχετε καθυστερήσει, κύριε Υπουργέ. Αυτήν τη στιγμή, ναι μεν έχετε πάρει προκαταβολές συνολικά και από το Κοινωνικό Ταμείο και απ' το ΕΛΠΑ της τάξης των 23.400.000 ευρώ, δηλαδή 7,8 δισεκατομμύρια αλλά τα ποσά που πρέπει να απορροφήσετε μέχρι τέλος του 2003 είναι μεγάλα. Εγώ, θέλω να δω εάν θα προλάβετε να τα απορροφήσετε. Γι΄ αυτά δεν θα έχετε την πολυτέλεια του Β΄ Κοινοτικού Πλαισίου Στήριξης που τα μεταφέρετε ουρές τώρα και τα απορροφάτε, διότι τώρα ακόμα απορροφάτε κονδύλια που θα έπρεπε να είχατε απορροφήσει στο τέλος του 1999. Επομένως μην το φέρνετε και ως επίτευγμα το ότι φτάσατε να δεχθώ το 88% με καθυστέρηση δύοσιμι ετών. Θα μου πείτε, δεν είσασταν εσείς εκεί. Εμένα δεν με νοιάζει, Κυβέρνηση του ΠΑΣΟΚ ήταν και πριν. Μιλώ συνολικά εγώ, δεν μιλώ επιμέρους. 
΄Ερχομαι τώρα στα δύο θέματα. ΄Οσον αφορά το απογευματινό ιδιωτικό ιατρείο, κύριε Υπουργέ, εμείς ξεκαθαρίζουμε τη θέση μας την είχαμε πει και μέσα στη Βουλή. Βέβαια, όταν σας είχα κάνει απ' αυτό το Βήμα στην προηγούμενη επερώτηση την ερώτηση πόση θα είναι η αμοιβή του γιατρού, γιατί ακούω, κύριε Υπουργέ, για 20.000 με 25.000 χιλιάδες δραχμές, μου είχατε απαντήσει ότι κινδυνολογώ. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Τόση είναι. 
ΝΙΚΗΤΑΣ ΚΑΚΛΑΜΑΝΗΣ: Μα, έχει φθάσει μέχρι 45.000. Εγώ σας είπα για 20.000 με 25.000 και εδώ βλέπουμε 30.000 και 40.000. Αλλά δεν είναι εκεί το θέμα. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι και λιγότερο.
ΝΙΚΗΤΑΣ ΚΑΚΛΑΜΑΝΗΣ: Και λιγότερο; Έχω το σχέδιο υπουργικής απόφασης. Τώρα, το λιγότερο που λέτε αν εννοείτε πάνω στα Γρεβενά, εντάξει, είναι λιγότερο. Δεν υπάρχει καμία αμφιβολία. Αλλά δεν είναι εκεί το θέμα.
Δεν γίνεται, κύριοι συνάδελφοι, στην ουσία απογευματινό ιδιωτικό ιατρείο και εντός Ελλάδος και εκτός Ελλάδος. Εκτός Ελλάδος γίνεται σε αρκετές χώρες της Ευρωπαϊκής Ένωσης πράγματι με δύο ουσιαστικές διαφορές. Πουθενά δεν γίνεται στο σύνολο των γιατρών και σε επίπεδο νοσοκομειακών. Μπείτε στην ιστοσελίδα της Ευρωπαϊκής Ένωσης και δείτε το. Γίνεται σε επίπεδο διευθυντών μόνο και σε επίπεδο καθηγητών, αλλά καθηγητών α΄ βαθμίδος. Δεύτερη και ουσιαστική διαφορά είναι ότι δεν πληρώνει ο ασθενής. Πληρώνει γι' αυτόν η κοινωνική του ασφάλιση.
Βεβαίως, αν εγώ, εξ Ελλάδας, θέλω να πάω να με δει ο κ. Γιακούμπ, εγώ ως τρίτο πρόσωπο θα πληρώσω τον κ. Γιακούμπ και μάλιστα, πολύ ακριβά. Αλλά εδώ μιλάμε για τους πολίτες της χώρας. Δεν βγάζει από την τσέπη του κανένας πολίτης τις 30.000, τις 40.000, τις 20.000, τις 10.000 τις έχει καθορίσει η κοινωνική ασφάλιση. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν είναι έτσι.
ΝΙΚΗΤΑΣ ΚΑΚΛΑΜΑΝΗΣ: Δεν είναι έτσι; Κύριε Υπουργέ, έχουμε σπουδάσει και έχουμε δουλέψει και ξέρουμε αν είναι έτσι ή όχι. Αν δεν είναι έτσι, φέρτε μας στοιχεία. Εδώ είναι ένα το κρατούμενο, λοιπόν.
Δεύτερον, δεν είδα πουθενά στην υπουργική απόφαση -είχα θέσει επανειλημμένως το θέμα- τι γίνεται με τους εργαστηριακούς γιατρούς. Έχει γίνει κάποια μελέτη για το πώς θα χρεώνονται τα αναλώσιμα υλικά, που θα χρησιμοποιούν τα νοσοκομεία και πώς θα είναι η αναστροφή; Είδα σε ένα σημείο για το σπινθηρογράφημα που λέτε "αναστροφή, το 60-40 γίνεται 40-60". Πώς γίνεται αυτό; Μπορεί να είναι 45-55 ή 30-70. Πώς βγήκε αυτό, μπορείτε να μας πείτε; Και μελέτη του 20, 25, 30, πώς βγήκε; Δεν μιλάω τώρα τις υποδομές. Όλοι, γιατροί και μη γιατροί, έχετε επισκεφτεί νοσοκομεία γιατί το πρόβλημα είναι για τα αστικά κέντρα, για την Αθήνα και τη Θεσσαλονίκη, δεν είναι για το Νοσοκομείο Γρεβενών. Εκεί, είτε με νόμο είτε χωρίς νόμο, απογευματινό ιδιωτικό ιατρείο δεν γίνεται. Το πρόβλημα είναι για τα αστικά κέντρα, όπου υπάρχει το 80% της κίνησης. Ίσως και για δύο ή τρεις ακόμα μεγάλες πόλεις. Τι λέμε τώρα "τα εκατόν τριάντα νοσοκομεία";
Τέταρτη ερώτηση: Έχετε συνεννοηθεί με τα ασφαλιστικά ταμεία για τις διαγνωστικές εξετάσεις; Εγώ μίλησα με διοικητές ασφαλιστικών ταμείων, κύριε Υπουργέ, και είπα το εξής. Πάει ένας ασφαλισμένος του ΙΚΑ, πληρώνει τον κ. Κακλαμάνη το απόγευμα, του γράφει τις εξετάσεις. Βέβαια, πουθενά δεν λέει αν ο κ. Κακλαμάνης έχει υποχρέωση να δει μετά τις εξετάσεις χωρίς άλλο σαρανταχίλιαρο ή τριανταχίλιαρο. Γιατί να μην πάει ο ασφαλισμένος του ΙΚΑ να κάνει τις εξετάσεις, για παράδειγμα στα κεντρικά του ΙΚΑ, πού ακτινολογικά, μικροβιολογικά, τα πάντα και δεν θα επιβαρυνθεί το ασφαλιστικό ταμείο; Του δίνεις το δικαίωμα -για να μην πω ότι τον υποχρεώνεις- να τις κάνει, γιατί αν του πεις "εδώ έχουμε καλά μηχανήματα, μέσα στο νοσοκομείο και βεβαίως, γι΄ αυτά θα πληρώσει ο ασφαλιστικός σου φορέας, είναι ξεκάθαρο"...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Υπάρχουν τα διαγνωστικά κέντρα του ΙΚΑ.
ΝΙΚΗΤΑΣ ΚΑΚΛΑΜΑΝΗΣ: Βεβαίως υπάρχουν, συμφωνώ απολύτως, αλλά εκεί έχει κάνει σύμβαση και τη διακόπτει ανά πάσα στιγμή θέλει το ΙΚΑ, αν δει ότι δεν το συμφέρει. Μέσα όμως, στο δημόσιο νοσοκομείο, το ΙΚΑ θα πρέπει να πληρώσει. Ρωτήσατε τον κ. Νεκτάριο αν έχει χρήματα να πληρώσει; 
Ξέρετε τι θα πετύχετε, κύριε Υπουργέ; Δίπλα στη μεγάλη τρύπα από τα χρέη εξαιτίας των νοσηλίων, που δεν σας καταβάλλουν τα ασφαλιστικά ταμεία και σε μεγάλο βαθμό -επαναλαμβάνω- έχετε δίκιο, τώρα θα δημιουργήσετε άλλη μαύρη τρύπα από χρέη που δεν θα σας καταβάλλουν τα χρήματα τα ασφαλιστικά ταμεία για διαγνωστικές εξετάσεις εξ αιτίας των ιδιωτικών ιατρείων. 
Ρώτησα εγώ το διοικητή του ΤΕΒΕ και του είπα "εσύ όποιος σου φέρει την απόδειξη από το νοσοκομείο ότι πλήρωσε τον κ. Κακλαμάνη 30.000 θα του δώσεις πίσω κάποια χρήματα;" Μου είπε "όχι, γιατί εγώ γι' αυτό το λόγο έχω προσλάβει γιατρούς στο ΤΕΒΕ, ώστε να πηγαίνουν οι ασφαλισμένοι, ούτε αυτοί να πληρώνουν ούτε εγώ πέραν του μισθού που τους δίνω να μη δίνω φράγκο". Πως τη βγάλατε αυτήν την απόφαση;
Βεβαίως μένει το πανεπιστημιακό θέμα. Δεν θέλω να καταναλώσω το χρόνο. Θα το αναπτύξω αυτό εγώ ή άλλοι συνάδελφοι, στις δευτερολογίες μας όταν θα σας επαναλάβουμε και την πολύ συγκεκριμένη πρότασή μας εάν θέλετε πραγματικά να απεγκλωβιστεί αυτή η ιστορία. Κύριε Υπουργέ, αν έχετε δίκιο ή αν έχετε άδικο είτε έχουμε εμείς δίκιο είτε οι πανεπιστημιακοί είτε η αλήθεια είναι κάπου στη μέση, για ένα πράγμα ευθύνεστε. Έχουν διαλυθεί οι ιατρικές σχολές. Έχει διαλυθεί η ιατρική εκπαίδευση και που να μην πάρει χαμπάρι η επιτροπή της Ευρωπαϊκής Ένωσης για την προπτυχιακή εκπαίδευση το τι γίνεται αυτήν τη στιγμή στις ιατρικές σχολές. Το πρόβλημα για τα πτυχία αυτών των φοιτητών θα είναι τεράστιο και βγείτε εσείς να πείτε "εμένα δεν με νοιάζει, φταίνε αυτοί γιατί εγώ τους έκλεισα τα ιατρεία". Το πρόβλημα όμως θα είναι πρόβλημα, η αναγνώριση πτυχίων θα είναι αναγνώριση πτυχίων και θα φέρει υπογραφή για να μην κρύβεται και ο συνομόλογός σας της Κυβέρνησης κ. Ευθυμίου πρώτα και Αλέκου Παπαδόπουλου ύστερα. Ο κ. Ευθυμίου έχει και αυτός την "έξυπνη" τακτική. Πάμε να του μιλήσουμε και μας παραπέμπει σε σας. Αν δεν το ξέρετε, σας το λέμε, αν και είναι σίγουρο ότι το ξέρετε. 
Υπουργός Παιδείας είναι ο κ. Ευθυμίου και όφειλε σήμερα να ήταν εδώ, άσχετα εάν δεν επερωτάται, ουσιαστικά, όχι τυπικά. Τυπικά δεν όφειλε. Αλλά αφού ξέρει ότι υπάρχει το θέμα, έπρεπε να πάρει θέση και να ενημερώσει την Εθνική Αντιπροσωπεία. Εκεί που φταίτε και σας τα λέμε, σας τα λέμε δικαίως και εκεί που δεν φταίτε, εμείς σας αναγνωρίζουμε ότι έχουν και κάποιοι άλλοι ευθύνη, οι οποίοι έχουν εξαφανισθεί. Ένα χρόνο τώρα βράζουν οι ιατρικές σχολές, βράζουν τα πανεπιστήμια. Ακούσατε μία λέξη από τον κ. Ευθυμίου; Αντίθετα όταν γίνονται οι συναντήσεις με τα ΔΕΠ κλπ., μιλάει αλλά δεν τα λέει προς τα έξω. Εγώ θέλω αυτά που λέει εκεί να έρθει να τα πει και στη Βουλή, για να δούμε επιτέλους τι γίνεται και αν υπάρχει κυβέρνηση που λειτουργεί σε σύνολο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κατ' αρχήν οφείλω να δηλώσω ότι δεν αισθάνομαι άσχημα που δεν είμαι γιατρός. 
ΝΙΚΗΤΑΣ ΚΑΚΛΑΜΑΝΗΣ: Αχρείαστοι να σας είναι.
ΑΛΕΞΑΝΔΡΟΣ ΑΚΡΙΒΑΚΗΣ: Ναι. 
ΠΡΟΕΔΡΕΥΩΝ (Παναγιώτης Σγουρίδης): Είσθε όμως Βουλευτής.
ΑΛΕΞΑΝΔΡΟΣ ΑΚΡΙΒΑΚΗΣ: Απ' ό,τι είδα όλοι οι εκλεκτοί συνάδελφοι της Νέας Δημοκρατίας που μίλησαν, είναι γιατροί. Η μόνη εξαίρεση είμαι εγώ και ο κύριος Υπουργός που δεν είμαστε γιατροί. Βεβαίως το γεγονός ότι οι υποστηρίξαντες την επερώτηση συνάδελφοι της Νέας Δημοκρατίας, είναι αποκλειστικά γιατροί, θέλω να πιστεύω ότι δεν σημαίνει ότι μόνο οι γιατροί μπορούν να γνωρίζουν, να ξέρουν και να υποστηρίζουν κάποιες απόψεις για το θέμα της υγείας. Γι' αυτό, λοιπον, θα ήθελα να δηλώσω ότι αισθάνομαι άνετα, όπως άνετα πιστεύω ότι αισθάνθηκε και ο κύριος Υπουργός με την ομιλία την οποία έκανε, η οποία θα μου επιτρέψετε να πω ότι ήταν καταλυτική. 
Βεβαίως οφείλω να απονείμω τα εύσημα και στους συγγράψαντες την επερώτηση συναδέλφους της Νέας Δημοκρατίας, γιατί πραγματικά είναι πρωτότυπη για την Αίθουσα αυτή. 'Εχει τύχει λόγω της ιδιότητάς μου να ασχοληθώ με πολλές επερωτήσεις διαφόρων τομέων και υπουργείων. Θα έλεγα ότι είναι από τις λίγες επερωτήσεις, η οποία έχει συγκεκριμένα ερωτήματα και ζητά συγκεκριμένα στοιχεία. Συνήθως οι επερωτήσεις που κάνει η Νέα Δημοκρατία είναι γενικόλογες, αόριστες και ως εκ τούτου παρασύρουν και τον Υπουργό που θα απαντήσει σε κάποιες γενικόλογες και αόριστες απαντήσεις. Με λίγα λόγια εξ αυτού του λόγου δεν προάγεται η συζήτηση στην Αίθουσα αυτή. 
Πιστεύω ότι έγινε μία γόνιμη συζήτηση και από τις δύο πλευρές, πολύ ωφέλιμη και ενημερωθήκαμε και εμείς που είμαστε εκτός ιατρικού κόσμου. Συνέβαλε σημαντικά η ίδια η επερώτηση στο να δείξει το δρόμο στον Υπουργό πως πρέπει να απαντήσει υπό την έννοια να απαντήσει λεπτομερώς και ευθέως. Και οφείλω σ' αυτό να αναγνωρίσω μία λεβεντιά, γιατί συνήθως οι απαντώντες Υπουργοί μιλάνε γενικά και αόριστα, εξορκίζουν τα κακώς κείμενα και εύχονται σε μία καλύτερη τύχη. Είδα το φαινόμενο ο κύριος Υπουργός να πάρει τα δεκαέξι ερωτήματα που αναφέρονται στην επερώτηση και να τα απαντήσει ένα προς ένα. Αυτό θέλει τόλμη και λεβεντιά. Τα λέω εκ πείρας μου εδώ σ΄ αυτό το χώρο. Και οι απαντήσεις που έδωσε θα μου επιτρέψετε να πω ότι ήταν απολύτως ικανοποιητικές. Βεβαίως από την αρχή ήταν συγκαταβατικός -έδειξε το στίγμα του- και διαλλακτικός προς όλες τις πλευρές. Δεν θέλησε να ωραιοποιήσει την κατάσταση. Και δεν είμαι και εγώ αυτός ο οποίος θα ισχυρισθώ ότι πρέπει όλος ο πολιτικός κόσμος, όλες οι κυβερνήσεις που κυβέρνησαν αυτόν τον τόπο να σεμνύνονται για την κατάσταση της υγείας. 
Θα διαφωνήσω με τον εκλεκτό συνάδελφο κ. Κακλαμάνη, που μίλησε για κάποιο συναίσθημα αισιοδοξίας που έδειξε ο κύριος Υπουργός. Όχι, δεν νομίζω. Μίλησε τελείως ρεαλιστικά και πραγματικά.
Είπε δηλαδή -εγώ δεν το ήξερα- ότι το πρώτο, το κυρίαρχο θέμα που ακούμε χρόνια όλοι οι πολίτες αυτού του τόπου είναι οι ελλείψεις σε προσωπικό στα νοσοκομεία. Ακούσαμε ήδη ότι σε δεκαπέντε μέρες πέντε χιλιάδες προσωπικό θα είναι στα νοσοκομεία. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αρχίζουν. 
ΑΛΕΞΑΝΔΡΟΣ ΑΚΡΙΒΑΚΗΣ: Ναι, αρχίζουν, διότι ξέρουμε όλοι τι γίνεται με το ΑΣΕΠ και τις χρονοβόρες διαδικασίες. Το ότι πέντε χιλιάδες άνθρωποι θα αρχίσουν να μπαίνουν σε είκοσι μέρες στο σύστημα της υγείας, δεν νομίζω ότι είναι μία υπερβολική αισιοδοξία του κυρίου Υπουργού, που από αυτό το γεγονός θα τον χαρακτηρίσουμε ότι είναι αισιόδοξος και σε όλα συναίνεσε με αυτά που είπατε εσείς. Είναι γεγονός. Δεν μπορούμε να το αμφισβητήσουμε αυτό το πράγμα, όπως και τα άλλα τα οποία ανέφερε για την απορρόφηση των κονδυλίων ή για όλα τα ερωτήματα τα οποία του θέσατε. 
Κοιτάξτε, εγώ δεν μπορώ να αναφερθώ σε λεπτομέρειες. Αναφερθήκατε επί παντός επιστητού. Ο κ. Κακλαμάνης μας μίλησε για την πόρτα του αεροπλάνου που δεν είναι καλή, για τους πιλότους που μπορεί να μην έχουν άριστη πτητική ικανότητα ή για το ασφαλιστήριο συμβόλων του αεροπλάνου που μπορεί να μην είναι τόσο καλό ή για το σοβαρό χθεσινό περιστατικό που δεν πέταξε το ελικόπτερο από τη Ρόδο στη Μυτιλήνη κλπ. 
Το σημαντικό όμως θέμα το οποίο με γεμίζει ικανοποίηση -πολιτική μιλώ- ως Βουλευτή και ως Έλληνα πολίτη είναι το εξής: Ο κύριος Υπουργός έχει ξεκινήσει μία μεταρρύθμιση του συστήματος υγείας και κατά αυτής της μεταρρύθμισης δεν βάλλεται. Προφανώς μου δίνει το δικαίωμα να ισχυρίζομαι ότι ή συμφωνείτε με αυτήν τη μεταρρύθμιση ή δεν έχετε στοιχεία να την αντιπολιτευθείτε, διότι εγώ δεν άκουσα...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ : Δεν καταλάβατε καλά. 
ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κύριε, εμένα μη με διακόπτετε. Όλοι καταλαβαίνουν. Και εσείς καταλαβαίνετε τι λέω και εγώ καταλαβαίνω τι λέτε εσείς. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ : ...
ΑΛΕΞΑΝΔΡΟΣ ΑΚΡΙΒΑΚΗΣ: Αφήστε τις διακοπές όταν βρίσκεστε σε δύσκολη θέση. Το ξέρουμε αυτό το παιχνίδι, είμαστε χρόνια σε αυτήν την Αίθουσα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να είστε ειλικρινής. 
ΑΛΕΞΑΝΔΡΟΣ ΑΚΡΙΒΑΚΗΣ: Είμαι απόλυτα ειλικρινής. Κατά της μεταρρύθμισης που έκανε ο κύριος Υπουργός δεν είπατε τίποτα. Λέτε τίποτα στην επερώτηση για την αλλαγή οργάνωσης και διοίκησης των νοσοκομείων; Ούτε στην επερώτηση λέτε τίποτα, αλλά ούτε και εδώ στις τοποθετήσεις σας. Εδώ ήμουν από την αρχή και σας άκουσα όλους. 
Εν πάση περιπτώσει, εγώ θα ήθελα να πω ότι δεν σας μέμφομαι. Αντίθετα η συζήτηση αυτή διεξήχθη σε χαμηλούς τόνους -με συγχωρείτε που ύψωσα λίγο τον τόνο της φωνή μου εξαιτίας των διακοπών και μόνο, γιατί δεν είχα σκοπό να υψώσω τον τόνο της φωνής μου- και εσείς σήμερα στην επερώτηση αυτή σταθήκατε στο ύψος των περιστάσεων. Μιλάμε για ένα κρισιμότατο θέμα της υγείας που είναι ο μεγάλος ασθενής χρόνια τώρα στην Ελλάδα και μιλήσατε με ήπιους τόνους, όπως και ο κύριος Υπουργός, ο οποίος δεν θέλησε καθόλου να ωραιοποιήσει την κατάσταση. Δεν έκανε καμία προσπάθεια να την ωραιοποιήσει και να πει ότι όλα είναι καλά, όλα είναι ανθηρά, όλα τα έχει κάνει ωραία. Δεν το άκουσα αυτό το πράγμα, που είναι κάτι σύνηθες εν πάση περιπτώσει και ανθρώπινο, ο καθένας δηλαδή να προσπαθεί να ωραιοποιεί το έργο το οποίο κάνει και τον τομέα που του έχει ανατεθεί. Ξεκίνησε και είπε ότι και εσείς συμβάλλατε σε αυτήν την ήρεμη, παραγωγική συζήτηση κάνοντας μια λεπτομερειακή επερώτηση και όχι μία αόριστη επερώτηση όπως συνήθως γίνονται σε αυτήν την Αίθουσα και τις έχετε δει και σεις και τις έχω δει και εγώ. 
Τελειώνοντας θέλω να πω ότι αυτήν τη στιγμή γίνονται πολύ σημαντικά βήματα στον τομέα της υγείας. Θέλω δε να πιστεύω ότι και ο ελληνικός λαός αντιλαμβάνεται την προσπάθεια που γίνεται, επικροτεί αυτήν τη μεταρρύθμιση και τα μέτρα που παίρνονται. ΄Ολα αυτά, θέλω να πιστεύω, ότι θα αποβούν επιτέλους προς όφελος του ελληνικού λαού. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αγαπητοί συνάδελφοι, η αλήθεια είναι ότι ακούγοντας προηγουμένως τον κ. Ακριβάκη ξαναήλθαν στο μυαλό μου οι ενδοιασμοί που είχα, όταν είδα ότι κατατέθηκε η επερώτηση της Νέας Δημοκρατίας για δύο βασικούς λόγους. Ο ένας ήταν η οξύτητα που είχε δημιουργηθεί σε προηγούμενη συζήτηση, ενώ σήμερα όλα ήταν "μέλι-γάλα". Ο δεύτερος λόγος είναι ότι όταν μπαίνεις σε μια συζήτηση επερώτησης άλλου κόμματος, εκ των πραγμάτων είσαι υποχρεωμένος να σκεφτείς ορισμένα πράγματα από πλευράς τακτικής. Παράδειγμα, στη θεματολογία, μπαίνεις στον ίδιο δρόμο με αυτούς που υπογράφουν την επερώτηση ή διαλέγεις έναν άλλο δρόμο και βάζεις μονάχα τη δική σου άποψη; ΄Εκρινα ότι από πλευράς δεοντολογίας και συναδελφικότητας δεν μπορεί να ξεφύγεις πάρα πολύ από εκεί. Αυτό όμως δημιουργεί ορισμένες επιπρόσθετες δυσκολίες για μας, διότι, διαβάζοντας την επερώτηση βλέπει κανείς ότι έχουμε λεπτομέρειες του τρόπου λειτουργίας των επιμέρους μονάδων των νοσοκομείων, (που είναι η πραγματικότητα). Υπάρχουν και κάποια άλλα θέματα που έχουν κάποια σημασία και θα τα αναφέρω, αλλά καμία λέξη για το γενικότερο πολιτικό πλαίσιο που καθορίζει και δημιουργεί τέτοια προβλήματα που υπάρχουν στα νοσοκομεία. Ήθελα να το πω αυτό, για να μην φανεί ότι αφήνω υπονοούμενα.
Έχουν ψηφιστεί δύο νομοσχέδια από τα έξι ή επτά, τα οποία έχουν μια συγκεκριμένη κατεύθυνση, τα ΠΕΣΥ, και αυτά που έχουν σχέση με τις προμήθειες και τα οποία κινούνται στα πλαίσια μιας συγκεκριμένης πολιτικής και ιδεολογικής άποψης που επικρατεί στην Ευρωπαϊκή Ένωση και στη χώρα μας. Είναι στα πλαίσια της ελεύθερης αγοράς, του ελεύθερου ανταγωνισμού. Και αυτά που λέγονται για την Ευρωπαϊκή ΄Ενωση, ο Υπουργός Υγείας έχει δίκιο σ΄ αυτά που λέει ότι γίνονται. Δεν υπήρχε πουθενά, κανένα παράδειγμα απογευματινού ιατρείου σε ολόκληρη την Ευρώπη, σε όλα τα νοσοκομεία που έχουν δημόσιο χαρακτήρα. Πουθενά και ποτέ. Το απόγευμα οι γιατροί ασχολούνταν με τους ασθενείς που είχαν στο νοσοκομείο. Αν γίνεται τώρα, γίνεται πάνω στην αντίληψη που επικρατεί στην Ευρωπαϊκή ΄Ενωση, που έχει στόχο την αποδέσμευση του κοινωνικού κράτους από αυτό που είχε καθιερωθεί μετά το Β' Παγκόσμιο Πόλεμο. Αυτό είναι καθιερωμένο. 
Ο κ. Γιαννόπουλος την προηγούμενη φορά αναφέρθηκε στο τι γίνεται στον εργαστηριακό τομέα στην Αγγλία. Είχα πει τότε, όταν συζητούσαμε το δεύτερο νομοσχέδιο, ότι προετοιμάζεται το έδαφος -το είπα με την έννοια της υποψίας, μακάρι να διαψευστώ- του ιδιωτικού εργαστηριακού τομέα μέσα στα νοσοκομεία. Είναι μια γενικότερη πρακτική που στοχεύει σ΄ αυτό που έχει γίνει θέμα συζήτησης τις τελευταίες ημέρες: αποκρατικοποιήσεις, ιδιωτικοποιήσεις. Το έχω πει τρεις, τέσσερις φορές, το επαναλαμβάνω και τώρα. Μπορεί ένας τόσο κερδοφόρος τομέας δημόσιος, όπως είναι η υγεία να μην παραδοθεί σιγά σιγά -δεν λέω ότι το κάνει ο σημερινός Υπουργός από πρόθεση- βαθμιαία και ακόμη περισσότερο στον ιδιωτικό τομέα; Δεν είναι δυνατόν. Θα ήταν παράταιρο τελείως. Αν, λοιπόν, κάποιος δεν έχει αντιρρήσεις σ΄ αυτόν τον τομέα, το να μιλάει για επιμέρους θέματα δεν ξέρω τι σημασία έχει.
Έγιναν ορισμένες αλλαγές, όπως με το ΠΕΣΥ. Όλα μεταβιβάζονται στο ΠΕΣΥ.
Καταργούνται τα νομικά πρόσωπα δημοσίου δικαίου, τα νοσοκομεία. Λέει και ορισμένες αλήθειες μερικές φορές ο κύριος Υπουργός που εντυπωσιάζουν. Λέει, παίζει ιδιαίτερο ρόλο όταν δεν γράφει νομικό πρόσωπο δημοσίου δικαίου; Δηλαδή δεν θα παίζει ιδιαίτερο ρόλο ούτε όταν θα γράφει νομικό πρόσωπο ιδιωτικού δικαίου; Δεν θα παίζει κανέναν ρόλο όταν θα λέει ανώνυμη εταιρεία η οποία έχει μπει μέσα στο ΠΕΣΥ. Και μπαίνει με έναν τέτοιο "όμορφο" τρόπο, που να δημιουργεί ψευδαισθήσεις στον κόσμο ότι θα πηγαίνουν να αντιμετωπίζουν καλύτερα ένα σύστημα περίθαλψης. 
Ποια είναι όμως η πραγματικότητα, για να φθάνουμε κάποτε στο ζουμί της υπόθεσης. Όλα αυτά που γίνονται και έγιναν και πιο πριν και το 1990-1993, έγιναν μετά το μπλοκάρισμα του 1985, 1986 στο ΕΣΥ που είχε δημιουργηθεί τότε. Κι έγινε για γνωστούς λόγους, τους οποίους έχω πει και άλλη φορά, δεν θέλω να τους επαναλάβω τώρα, με το μπάσιμο του μεγάλου επενδυτικού κεφαλαίου μέσα στο σύστημα της υγείας. 
Τι έχει γίνει για τον απλό χρήστη υπηρεσιών υγείας σε όλο αυτό το χρονικό διάστημα από το 1990 και εδώ; Έχει ακριβύνει; Ποια είναι η κατάσταση; Έγινε έρευνα πριν από λίγο και απεδείχθη ότι από τις εκατό δραχμές που δίνονται για παροχή περίθαλψης, το 43,6% πάει από την τσέπη του χρήστη. Τώρα αυτό επεκτείνεται ακόμα περισσότερο. Και ξέρετε τι πληρώνει ο χρήστης; Πληρώνει και το χιλιάρικο και το πεντοχίλιαρο και στα εξωτερικά ιατρεία και για εισαγωγή, πληρώνει στον καπνό, στο αλκοόλ έμμεση φορολογία, πληρώνει την άμεση φορολογία του, πληρώνει την έμμεση φορολογία του και στο τέλος θα πληρώνει. Να το συζητήσουμε και για τα εξωτερικά ιατρεία τι θα πληρώνει. 
Να σας πω και κάτι άλλο που κατά τη γνώμη μου έχει ιδιαίτερη σημασία.
Το 1990 ή 1991 πήγα σε ένα μεγάλο ιδιωτικό ίδρυμα να δω έναν κουμπάρο μου που είχε χειρουργηθεί και κατέβηκα όλους τους ορόφους και κοίταξα ποια ήταν η σύνθεση των ανθρώπων που ήταν στις αίθουσες αναμονής. Και πήγα περιοδεία ξανά ως Βουλευτής πλέον πριν από έξι με επτά μήνες. Έχει αλλάξει τελείως η κοινωνική σύνθεση των ανθρώπων που περιμένουν στα εξωτερικά ιατρεία. Ποιοι είναι αυτοί; Ο κοσμάκης! Δεν είναι πλέον ο άλλος με το μαργαριτάρι, με το βαμμένο μπλε μαλλί -δεν το λέω με την έννοια του άσχημου- αλλά έχει αλλάξει η κοινωνική σύνθεση. Πάνε εκεί. Και γιατί πάνε εκεί; Γιατί δεν βρίσκουν τρόπο να μπουν εύκολα μέσα στα νοσοκομεία σύμφωνα με τα περιστατικά που αντιμετωπίζουν. Αυτό, λοιπόν, έχει ανεβάσει το κόστος για τον κάθε έναν που αντιμετωπίζει προβλήματα υγείας.
Κι επειδή τώρα πήγε πολύ γλυκά η συζήτηση -και το γλυκά το λέω καθαρά ειρωνικά- πρέπει να υπολογίσουμε τι γίνεται και με τον κρατικό προϋπολογισμό, για να δούμε πως θα είναι και ο επόμενος κρατικός προϋπολογισμός. 
Θυμάμαι μια φορά που κάναμε μια φιλοσοφική συζήτηση με το μακαρίτη Γεώργιο Γεννηματά και λέγαμε κατά πόσο η χρηματοδότηση του δημόσιου συστήματος υγείας, η δημιουργία κέντρων υγείας, αγροτικών ιατρείων είναι ή δεν είναι παραγωγική επένδυση. Είναι αγαπητοί συνάδελφοι ή δεν είναι; Είναι από τις μεγαλύτερες παραγωγικές επενδύσεις. Για ποιο λόγο; Γιατί εκεί μέσα πάει και βρίσκει μια οποιαδήποτε αντιμετώπιση υγειονομικού χαρακτήρα όχι μόνο ο ανάπηρος, ο γέρος ή ο σακατεμένος, αλλά πάει και βρίσκει εκείνος που είναι το παραγωγικό δυναμικό της χώρας, ο απλός εργαζόμενος, ο εργάτης, ο μικρομεσαίος επιχειρηματίας. Εάν, λοιπόν, δεν κάνεις επένδυση σε αυτόν τον τομέα, εάν δεν κάνεις δωρεάν παροχή περίθαλψης υψηλής ποιότητας -που έχουμε τη δυνατότητα να το κάνουμε- τότε όλα τα άλλα που λέμε τώρα και κάνουμε δεν λένε τίποτε απολύτως. Το κόστος ανεβαίνει. 
Γι΄ αυτό που λέγεται για τα εξωτερικά ιατρεία, (σύμφωνα με αυτά που είπε ο κύριος Υπουργός) σκεφθείτε τώρα ότι ούτε εγώ κατάλαβα καλά ούτε η Κοινοβουλευτική Ομάδα του Κομμουνιστικού Κόμματος κατάλαβε καλά ούτε ο Ιατρικός Σύλλογος Αθήνας κατάλαβε καλά, ούτε το ΕΔΙ κατάλαβε καλά, κανείς δεν κατάλαβε καλά. Οι άνθρωποι που ασχολούνται με αυτά τα πράγματα κανείς τους δεν κατάλαβε τίποτε! Όλοι πια δεν καταλάβαμε τίποτε;
Δεν είναι μετατροπή του απογευματινού ιατρείου σε ιδιωτικό ιατρείο; Και ποιος θα πηγαίνει εκεί; Ποιος θα πληρώνει εκεί; ΄Ολος ο κόσμος δεν κατάλαβε τίποτα; Νομίζω ότι και οι εργαζόμενοι το έχουν αντιληφθεί και οι μαζικοί φορείς και άλλοι κοινωνικοί φορείς το έχουν καταλάβει πολύ καλά. Και το μοναδικό που περιμένει κανείς για να αντιδράσει δεν είναι βέβαια από επερωτήσεις και δεν θέλω να πω τέτοιου είδους επερωτήσεις, γιατί δεν θέλω να υποτιμήσω την αντίληψη της Νέας Δημοκρατίας. Δεν νομίζω ότι θα κερδίσουν από εδώ. Θα κερδίσουν με τον τρόπο που θα προσπαθούν να προβάλλουν τα αιτήματά τους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ : Λείπει βέβαια ο κύριος Υπουργός αλλά δεν πειράζει. 
΄Ακουσα με προσοχή τον κύριο Υπουργό πάνω στις απαντήσεις τις οποίες μας έδωσε, όχι τόσο πειστικές, αλλά τέλος πάντως πιστεύουμε ότι ο χρόνος μπορεί να λειτουργήσει σαν βάλσαμο γι΄ αυτά τα σημεία που του θίξαμε. Θα ήθελα να του πω όμως ότι όσον αφορά την πλήρωση κάποιων θέσεων σε επίπεδο διευθυντών έγιναν κάποιες εκλεκτικές επιλογές και κάποιες εκλεκτικές κρίσεις. Μάλιστα δε υπάρχει σε εκκρεμότητα ένας διευθυντής ο οποίος όπως πληροφορούμαι επειδή κατηγορείται ότι είναι αλλόθρησκος δεν διορίζεται. Δεν θέλω να πω περισσότερα. Ας φροντίσει να το βρει.
Για το Θριάσιο νοσοκομείο δεν μας είπε τίποτα ο κύριος Υπουργός για το πότε θα γίνει. Θα τον παραπέμψω ακριβώς στο θέμα για το Λάτσιο Ίδρυμα το Κέντρο Εγκαυμάτων που τελειώνει. Οι νοσηλευτές πρέπει να πάνε -έτσι λέει η σύμβαση- στην Αμερική να εξειδικευθούν. Αυτήν τη στιγμή, λοιπόν, θα γίνει το Κέντρο Εγκαυμάτων και δεν θα υπάρχουν νοσηλευτές για να στελεχώσουν αυτό το Κέντρο. Ευτυχώς βέβαια που βρέθηκε ο Λάτσης και έκανε το Ίδρυμα Εγκαυμάτων στη μνήμη των τόσων νεκρών στο ατύχημα της "ΠΕΤΡΟΛΑ". Και θα έπρεπε την πρωτοβουλία βέβαια για ένα Κέντρο Εγκαυμάτων να την έχει η πολιτεία. Βεβαίως είπα ευτυχώς που βρέθηκαν και άνθρωποι οι οποίοι έκαναν αυτές τις μεγάλες προσφορές. 
Κλειστά νοσοκομεία, κύριε Υφυπουργέ. Θα ξέρετε το ΝΙΕΘΕ επί παραδείγματι το οποίο δεν ανήκει βέβαια στο Υπουργείο Υγείας, ανήκει στο Υπουργείο Εμπορικής Ναυτιλίας. Είναι κλειστό, έχει λεηλατηθεί. Δόθηκαν χρήματα. Αυτήν τη στιγμή είναι ένα ξέφραγο αμπέλι που θα μπορούσε να αξιοποιηθεί. Ας ασχοληθείτε με αυτό. 
Στο Σωτηρία επί υπουργίας Κρεμαστινού που βλέπω ότι είναι τώρα εδώ, έδωσαν 200.000.000 δραχμές για να κάνουν ένα Κέντρο Ειδικών Λοιμώξεων. Κλειστό, λουκέτο. Τα χρήματα δόθηκαν, αυτό δεν παράγει έργο. 
Ένα Ινστιτούτο Ψυχικής Υγείας, το ελληνικό δημόσιο δαπάνησε 600.000.000 δραχμές συνολικό κόστος κατασκευής μαζί με τους πόρους από την Ευρωπαϊκή Ένωση 1.350.000.000 δραχμές. Έργο μηδέν. Δεν συγκινείσθε από αυτά; Τι θα κάνετε λοιπόν; 
Το "Μαρίκα Ηλιάδη" χρόνια τώρα δύο όροφοι κλειστοί. Εμείς τους βρίσκουμε τους ορόφους αυτούς όταν πάμε στις εκλογές του Ιατρικού Συλλόγου. Τότε βλέπουμε ότι είναι ακόμη γιαπί. 
Να, λοιπόν, πού θα μπορούσατε να προσφέρετε εάν είχατε μια ορθολογική κρίση πάνω στα θέματα υγείας. 
Ακούμε πολλές εξαγγελίες για τα ΤΕΠ. Αναλογιστήκατε το κόστος λειτουργίας και τη δυσλειτουργία που θα υπάρξει ΤΕΠ με κλινικές; Πού βρήκατε αυτήν τη πρωτοτυπία να υπάρχει άλλο προσωπικό στα ΤΕΠ και αυτό να κάνει την όλη δουλειά των εξωτερικών ιατρείων και να δίνει εντολές στις κλινικές επάνω και στα εργαστήρια να υποδεχθούν ασθενείς; Και αν αυτοί οι συνάδελφοι που θα είναι κάτω κάνουν διαγνωστικά λάθη είναι υποχρεωμένοι οι των κλινικών να αποδεχθούν τα διαγνωστικά λάθη; Θα υπάρξει σύγκρουση. Πρέπει να τα δείτε αλλά δεν έχετε και τα χρήματα να κάνετε αυτά τα πράγματα.
Πάμε τώρα στους διοικητές μάνατζερς που πάσα νόσο και πάσα μαλακία θα μπορέσουν αυτοί οι δικοί σας εκλεκτοί να λύσουν το θέμα. Και βεβαίως όπως είδαμε από το διορισμό αυτών των τριάντα τριάντα ατόμων -πόσους έχετε διορίσει- είναι όλοι εκλεκτοί της Χαριλάου Τρικούπη. Δεν βρέθηκε κανείς από το Κ.Κ.Ε. δεν βρέθηκε κανείς από τη Νέα Δημοκρατία που κάτι να ξέρει τέλος πάντων στο χώρο της υγείας να καταθέσει τις προσωπικές του απόψεις, τις εμπειρίες και να προσφέρει στο σύστημα; Να, λοιπόν, γιατί μπαίνετε σε λάθος δρόμο. Θα σας στοιχίσει αυτό το πράγμα δεν λέμε ότι δεν θα πάρουν μια δαπάνη της τάξεως των 2.000.000 δραχμών που αντιλαμβάνεσθε ότι θα είναι αντιστρόφως ανάλογη με το παραγόμενο εξ αυτών έργο. Αυτό θα σας στοιχίσει . Δεν σας ενοχλεί όμως καθόλου αρκεί να ικανοποιήσετε και να φτιάξει ο κύριος Υπουργός βέβαια το δικό του στρατό.
Αύριο ακούγεται ότι θα "κατέβει" στη Β΄ Αθηνών. Θα το σχολιάσουμε και αυτό.
Πέρασε βέβαια ο κύριος Υπουργός και έκανε εγκαίνια -προσυνεδριακά είχαμε μία υστερία εγκαινίων στα Πε.Σ.Υ.- και μοίρασε σε όλες τις επαρχίες χρήματα. Ποια χρήματα; Τα ανύπαρκτα; Γιατί πέρασε κι από τη δική μου πατρίδα, τη Λαμία, και είπε για τετρακόσια τριάντα εκατομμύρια για μονάδες Μ.Ε.Θ. κλπ. Εδώ δεν υπάρχει τίποτα. Και μάλιστα το φαιδρό της υποθέσεως είναι ότι απόφαση του διοικητικού συμβουλίου να πάνε οι νοσηλεύτριες να εκπαιδευτούν για τη Μονάδα Εντατικής Θεραπείας -ακούστε, κύριοι συνάδελφοι!- η οποία θα γίνει. Πότε θα γίνει, πότε θα πάρουν τα μηχανήματα; Θα πάνε όμως -λέει- ιδίοις εξόδοις να εκπαιδευτούν. Αυτά τα πρωτότυπα μόνο στην Ελλάδα συμβαίνουν.
Ο κύριος Πε.Σ.Υ.άρχης στο δικό μας το Πε.Σ.Υ., ο κ. Λιαρόπουλος, επεσκέφθη το "Λαϊκό Νοσοκομείο" και είδε την αθλιότητα που επικρατεί στη Μ.Ε.Θ. Από τα εννέα κρεβάτια λειτουργούν μόνο τα έξι. Και λέει "θα σας δώσω εγώ -γιατί έχω πόρους- εκατό εκατομμύρια και θα προβείτε αμέσως σε διαγωνισμό να πάρουμε τα μόνιτορς και τους αναπνευστήρες, για να λειτουργήσει". Χαρά στο "Λαϊκό Νοσοκομείο". Πάει μετά η πρόταση στο Υπουργείο, λένε "ποιος σας τα είπε αυτά;". Λένε "Μας τα είπε ο κύριος Πε.Σ.Υ.άρχης". Και απαντούν "Και ποιος του είπε ότι έχει χρήματα; Αφού δεν έχει τίποτα. Ακυρώνονται τα πάντα. Δεν υπάρχει τίποτα, φύγετε από δω".
Και ο κύριος Πε.Σ.Υ.άρχης ξέρετε τι έκανε, κύριε Υπουργέ; Και να το ελέγξετε αυτό. Την καλύτερη νοσηλεύτρια που είχαμε στην Εντατική Μονάδα την πήρε γραμματέα του. Αυτό έκανε! Το καταλάβατε;
Και παρακαλώ πολύ οι νοσηλεύτριες όλες που είναι σε διοικητικές υπηρεσίες αποσπασμένες να επανέλθουν στη νοσηλευτική τους θέση, στα πόστα αυτά που τις έχει ανάγκη ο ελληνικός λαός και όχι κάποιοι ειδικοί οι οποίοι θέλουν να πουλήσουν εκδούλευση.
Άκουσα τον κύριο Υπουργό που είπε "πλούσιος ή πένης". Μου θυμίσατε λίγο τη νεκρώσιμη ακολουθία, κύριε Υπουργέ. "Πλούσιος ή πένης, δίκαιος ή αμαρτωλός" θα βρίσκει ανακούφιση στο απογευματινό ιατρείο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν είπα αυτό.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είπατε "πλούσιος ή πένης". Και εγώ προσθέτω...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Στα επείγοντα είπα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: ..."Δίκαιος ή αμαρτωλός".
Έχετε κάνει λάθος μεγάλο στον προϋπολογισμό σας. Εσείς βλέπετε ότι μπροστά θα υπάρχει μια κερδοφορία εκ μέρους των απογευματινών ιατρείων και εμπλέξατε και τους εργαζομένους ότι από την κερδοφορία αυτή που θα υπάρξει το 40% θα το παρακρατεί το νοσοκομείο. Κατ΄ αυτόν τον τρόπο θα πάρετε και εσείς κάτι ψίχουλα απ΄ όλη την ιστορία.
Μου θυμίζει τον προϋπολογισμό που είχε κάνει ο κ. Παπαντωνίου με το χρηματιστήριο. Εξήχθη το ποσοστό παρακράτησης, το 5%, και είδατε τώρα στην κατρακύλα που βρέθηκε το χρηματιστήριο, από την εγγραφή στον προϋπολογισμό τετρακοσίων δισεκατομμυρίων, δεν έχετε ξεπεράσει τα πενήντα- εξήντα δισεκατομμύρια.
Υπολογίσατε στο κόστος στην εντατικοποίηση των μηχανημάτων, των νοσοκομείων, ότι θα αναγκαστείτε αύριο να αντικαταστήσετε πολύ γρήγορα τα μηχανήματα από την υπερβολική τους χρήση, τη στιγμή που δεν έχετε διορίσει προσωπικό στα νοσοκομεία; Γιατί άκουσα τον κύριο Υφυπουργό -και είχαμε μιλήσει και προχθές σε μία τηλεφωνική επικοινωνία- να λέει για αξιοποίηση μηχανημάτων υψηλής τεχνολογίας. Μα, σας πληροφορώ ότι τα περισσότερα νοσοκομεία δεν έχουν μηχανήματα υψηλής τεχνολογίας. Και όσα νοσοκομεία έχουν -μερικά μόνο- δεν έχουν προσωπικό.
Στο "Λαϊκό", επί παραδείγματι, ο αξονικός τομογράφος είναι δωρεά μιας ευγενούς κυρίας, της κας Καρατζά και τη μνημονεύω εδώ στη Βουλή. Ευτυχώς βρέθηκε η γυναικούλα αυτή και μας έδωσε τον αξονικό τομογράφο, αλλά εσείς μας στερείτε από το προσωπικό. Ο ψηφιακός αγγειογράφος ανήκει στο Ι.Κ.Α.. Δεν είναι περιουσιακό στοιχείο του "Λαϊκού" και δεν μπορεί να λειτουργήσει, όπως όφειλε να λειτουργήσει, ακόμη και για να λειτουργεί υπό τη μορφή της κερδοφορίας. Αυτά πρέπει να σας απασχολήσουν.
Και επειδή, κύριε Υπουργέ, αρκετά μας έχετε βάλει στον πειρασμό εμείς οι πανεπιστημιακοί να σας κάνουμε κριτική, θα ήθελα να σας πω το εξής: Εσείς δέχεσθε ότι οι πανεπιστημιακοί δάσκαλοι είναι άθλιοι και αχρείοι, συναλλασσόμενοι; Και αυτό δεν το είπατε εσείς. Οπλίσατε όμως κονδυλοφόρους -μετά από τα λεγόμενά σας ότι είμαστε μία καλοβολεμένη μειοψηφία, αντιδραστική στο σύστημα- για να μας χαρακτηρίσουν άθλιους και αχρείους. Δεν είμαστε. Και δεν είναι οι πανεπιστημιακοί.
Αν η Ελλάδα αυτήν τη στιγμή βρίσκεται σ' αυτήν τη ζηλευτή θέση από πλευράς υγειονομικών δεικτών, έχει γίνει από τη μεγάλη προσπάθεια που έχουν καταβάλει οι πανεπιστημιακοί δάσκαλοι σε όλες τις πανεπιστημιακές ιατρικές σχολές. 'Αρα, λοιπόν, μη μας καθυβρίζετε. 
Θα πω και το άλλο. Είπατε ότι είναι παγκόσμια πρωτοτυπία ο πανεπιστημιακός γιατρός να έχει τη δυνατότητα ιδιωτικού επαγγέλματος. Εμείς ήμασταν εκείνοι που σας είπαμε φτιάξτε τις υποδομές, δώστε αναστολή στο νόμο, και θα είμαστε οι πρώτοι που δεχόμαστε. Δεν είμαστε μαζοχιστές. Οι πανεπιστημιακοί δεν είναι μαζοχιστές να ταλαιπωρούν το σαρκίο τους. Αλλά είναι και παγκόσμια πρωτοτυπία, κύριε Υπουργέ, ότι τα δύο μεγάλα πανεπιστήμια, οι δύο μεγάλες πανεπιστημιακές σχολές του Καποδιστριακού και του Αριστοτελείου, δεν έχουν αμιγώς πανεπιστημιακά νοσοκομεία. Αυτό δεν σας συγκινεί; Και έχετε όπλα. Αυτήν τη στιγμή και το "Λαϊκό Νοσοκομείο" -βέβαια απευθύνομαι στον κ. Ευθυμίου ο οποίος είναι απών απ' όλες τις μάχες- ....
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, δύο λεπτά ακόμη.
... και το "Αλεξάνδρας" είναι πανεπιστημιακά. Ελάτε σε επαφή με τον Υπουργό, με τον Πρωθυπουργό, δώστε μας τη δυνατότητα αυτή του να αναπτυχθούμε μέσα σ' αυτά τα πανεπιστημιακά νοσοκομεία και μετά ελάτε να συζητήσουμε για απογευματινά ιατρεία και ό,τι θέλετε. Αλλά είμαι υποχρεωμένος να σας πω, κύριε Υπουργέ, ότι όταν ένα μεσημέρι βρεθήκατε σε ένα γεύμα εργασίας στην "Αίγλη" με τους εκλεκτούς καθηγητές της Ιατρικής Σχολής Αθηνών, εκεί δεν δεσμευτήκατε σε τίποτα. Η δέσμευση ήταν πώς θα λειτουργήσει το Χαϊδάρι, αν θα πάνε οι πανεπιστημιακοί. Με αυτά, λοιπόν, τα αλισβερίσια τα οποία έγιναν εκείνη τη στιγμή και με κάποιες, απ' ό,τι φημολογείται, δεσμεύσεις εκ μέρους σας σε κάποιους δώσατε την εντύπωση -κι εγώ δεν είμαι συνήγορος των πανεπιστημιακών καίτοι πανεπιστημιακός διότι του καθενός το βιογραφικό σημείωμα είναι γνωστό τοις πάσι-ότι είσθε πανεπιστημιομάχος και έχετε μόνο δεσμεύσεις ενδεχομένως με κάποιους συναδέλφους και μας έβαλαν κατά απερίγραπτο τρόπο να έρθουμε σε διαμάχη εμείς που δεν έχουμε καμία σχέση με τους ΕΣΥτες σε επίπεδο σύγκρουσης. Ο μακαρίτης ο Γεννηματάς ο οποίος είχε διείδει την όλη αυτή ιστορία, τι έκανε; Είπε να εμπλουτιστούν και να μετεγκατασταθούν καινούριες πανεπιστημιακές κλινικές στα νοσοκομεία για να δοθεί κάποια αίγλη, όπως το "Κρατικό Νικαίας", την "Αγία 'Ολγα", "ΚΑΤ", κλπ. 
Ο 'Ελληνας πολίτης δεν ενδιαφέρεται ούτε για τα νομικά πρόσωπα ιδιωτικού δικαίου, ούτε για τα νομικά πρόσωπα δημοσίου δικαίου. Ζητάει εναγωνίως υπηρεσίες υγείας. Ασχοληθείτε, λοιπόν, με την καθημερινότητα των υπηρεσιών υγείας που τις έχει ανάγκη ο 'Ελληνας πολίτης και μετά μπορούμε να τα βρούμε όλα. Και θα σας έλεγα ότι ήδη έφθασε η 1η του 2002. Δεν σας κάνω έκκληση ούτε για ιατρεία ούτε για τίποτα. Σας κάνω έκκληση, επειδή θα δημιουργηθεί τεράστιο πρόβλημα για την υγεία του ελληνικού λαού, να δώστε αναστολή και όταν θα είσαστε έτοιμοι, διαδοχικά τα νοσοκομεία να ενταχθούν στο σύστημα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, πάλι από τον κύριο Υπουργό ακούσαμε διαπιστώσεις γι' αυτά που συμβαίνουν στον ευαίσθητο χώρο της υγείας. Μίλησε για προβλήματα τα οποία είναι υπαρκτά και επαναλαμβανόμενα. Βέβαια ο Κοινοβουλευτικός Εκπρόσωπος της Συμπολιτεύσεως το θεώρησε αυτό ως τόλμη και λεβεντιά. Εμείς θεωρούμε ως τόλμη και λεβεντιά να γίνουν εκείνες οι απαραίτητες παρεμβάσεις που πρέπει άμεσα να γίνουν στον ευαίσθητο χώρο της υγείας, για να μη θρηνούμε ζωές συνανθρώπων μας, που καθημερινώς αν επισκεφθεί, όπως προκλήθηκε, ο κύριος Υπουργός τα εξωτερικά ιατρεία, θα δει το πραγματικό αλαλούμ που συμβαίνει στον ευαίσθητο αυτό χώρο. 
Αναφορικά με την πρωτοβάθμια περίθαλψη: 'Οπως κατάλαβα, παραπέμπεται στις καλένδες. Ενώ είναι εκ των ων ουκ άνευ, είναι ο βασικός πυλώνας που πρέπει να τον προσέξουμε ιδιαίτερα. Σύμφωνα με τα στατιστικά δεδομένα του Παγκοσμίου Οργανισμού Υγείας το 80% των ασθενών μπορούν να θεραπεύονται πρωτοβαθμίως και να αποτελεί ένα διηθητικό, τρόπον τινά, σταθμό η πρωτοβάθμια περίθαλψη και να μη χρειάζεται να καταφεύγουν στα νοσοκομεία και να έχουμε αυτά τα προβλήματα συνωστισμού και ασυνεννοησιών που πολλές φορές δημιουργούνται. Γι' αυτό είπαμε ότι η Κυβέρνηση νομοθετεί σήμερα από τα κεραμίδια. 'Επρεπε να έρθει εδώ και τόσα χρόνια ένα νομοσχέδιο στη Βουλή.
Για το διπλογραφικό σύστημα: Παραδέχθηκε ο κύριος Υπουργός ότι υπάρχει έλλειμμα χρηστής διοικήσεως στα νοσοκομεία. 'Όμως είχε τη δυνατότητα η Κυβέρνηση του ΠΑΣΟΚ και είχε δικό της άνθρωπο εδώ.
Αναφέρομαι στον καθηγητή Θεοχαρίδη που είναι στο Χάρβαρντ της Βοστώνης, ένας εκλεκτός επιστήμονας που τον συνάντησα το Μάρτιο στην Αμερική και έκλαιγε γιατί είχε βρει ένα τέτοιο ωραίο σύστημα, το οποίο έχει αντιγράψει η Ευρωπαϊκή Ένωση, το εφαρμόζει η Αμερική, το εφαρμόζει η Αγγλία ήδη και προέβλεπε 50% μείωση εξόδων για φάρμακα στα νοσοκομεία τριτοβάθμιας περίθαλψης. 
Όσον αφορά το ΙΚΑ, και είχε ασχοληθεί επισταμένως με το θέμα αυτό, προέβλεπε όχι μόνο στα φάρμακα μείωση 50%, αλλά και σε αναλώσιμο υλικό. Έναν τέτοιον επιστήμονα, ο οποίος ήταν και δικός σας, σύντροφός σας ήταν, η Κυβέρνηση τον έδιωξε. Αυτό είναι ένα μεγάλο ερωτηματικό και μετατίθεται η ρύθμιση του διπλογραφικού συστήματος το 2003. Αυτό είναι ένα ερώτημα που θα ήθελε απάντηση από τον κύριο Υπουργό.
Σχετικά με τις Μονάδες Τεχνητού Νεφρού, ο κύριος Υπουργός θέλει να κάνει συγκρίσεις με παλαιότερες εποχές. Πρέπει να το πάρετε χαμπάρι ότι είσθε είκοσι χρόνια στην Κυβέρνηση. Έχετε κάνει σοβαρότατα λάθη και αναφέρομαι συγκεκριμένα στη Μονάδα Τεχνητού Νεφρού στο Νοσοκομείο Κυπαρισσίας. Η ευεργέτης, η κα Κόντου έδωσε πάνω από 100 εκατομμύρια, για να γίνει η Μονάδα Τεχνητού Νεφρού.
Ξέρετε, κύριε Πρόεδρε, πόσο χρόνο πήρε για να αποδεχτεί η παρούσα Κυβέρνηση τη δωρεά; Δεκατρείς μήνες. Και τώρα υπολειτουργεί η Μονάδα Τεχνητού Νεφρού, διότι δεν έχει προσωπικό. Παρακαλούμε να στελεχωθεί η μονάδα αυτή, όπως και η μονάδα του Νοσοκομείου Καλαμάτας, και να εκσυγχρονιστεί το οργανόγραμμα του Νοσοκομείου Καλαμάτας, που είναι του 1986 και έχουμε έλλειψη προσωπικού, έλλειψη ατόμων που μπορούν να βοηθήσουν σε καίριες ειδικότητες. 
Η Μονάδα Εντατικής Θεραπείας δεν λειτουργεί, η Μονάδα Εμφραγμάτων δεν λειτουργεί και η Μεσσηνία είναι ένας από τους μεγαλύτερους νομούς της πατρίδας μας, που ιδιαίτερα το θέρος που διπλασιάζεται ο πληθυσμός, στερούνται της ανθρώπινης περιθάλψεως όχι μόνο ντόπιοι αλλά και τουρίστες, οι οποίοι επισκέπτονται το νομό και έτσι πραγματικά εκτίθεται, θα μπορούσα να πω, η πατρίδα μας. 
Εξεπλάγη ο κύριος Υπουργός και είπε ότι κατά περίεργο τρόπο γινόντουσαν οι εκλογές διευθυντών και άλλων στελεχών στα νοσοκομεία και συνεχίζονται να γίνονται κατά τον ίδιο τρόπο. 
Συγκεκριμένα αναφέρομαι εδώ, κύριε Υπουργέ, σε ένα συνάδελφο ο οποίος έχει εκλεγεί στον "Άγιο Σάββα". Λέγεται Κοσμόπουλος Γεώργιος. Έχει πάρει τη θέση του θωρακοχειρουργού εδώ και πολύ καιρό με μία μεγάλη πλειοψηφία, έξι προς ένα. Είναι ένας καταξιωμένος επιστήμονας, οποίος έχει κάνει και ειδικότητα κοντά στον κ. Μπάρναρντ στη Νότιο Αφρική και παραμένει αυτήν τη στιγμή σε εκκρεμότητα. Δεν διορίζεται. Γιατί; Αυτό είναι ένα θέμα, που παραμένει έωλο. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έγινε αναπομπή.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σχετικά με τα απογευματινά ιατρεία, πού θα τα κάνετε, κύριε Υπουργέ, τα απογευματινά ιατρεία; Έχετε επισκεφθεί τους χώρους των εξωτερικών ιατρείων, για να δείτε πού θα γίνουν τα εξωτερικά ιατρεία; Δεν υπάρχει χώρος. Υπάρχει μεγάλο πρόβλημα. Πρέπει να το δείτε, να το μελετήσετε το θέμα αυτό. 
Με τον τρόπο αυτό των απογευματινών ιατρείων, κατά τη γνώμη μου, κάνετε μία κατηγοριοποίηση ασθενών και ιατρών. Βάζετε ένα μεγάλο ποσό αμοιβής, σαράντα χιλιάδων και το μετατρέψατε και σε ευρώ για να μη φαίνεται στους ταλαίπωρους τους συνταξιούχους που δεν έχουν πού την κεφαλήν κλίναι, για να θεραπεύουν οι γιατροί τις απογευματινές ώρες. Νομίζω ότι είναι ένα αποτυχημένο σύστημα και ήδη όλοι οι φορείς και οι εκπρόσωποι των ιατρικών φορέων έχουν εκφραστεί με αρνητικά σχόλια γι' αυτό το θέμα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε και εγώ άκουσα με ικανοποίηση αυτά που είπε ο Υπουργός στην αρχή, ότι τα προβλήματα που αναφέραμε, είναι γνωστά, είναι υπαρκτά, ενώ οι προηγούμενοι Υπουργοί απαντούσαν ότι ισοπεδώνουμε τα πάντα και ότι καταστροφολογούμε.
Δεν αρκεί όμως, κύριε Υπουργέ, να τα γνωρίζετε τα προβλήματα. Χρειάζεται και να τα θεραπεύετε, διότι η ασθένεια δεν περιμένει. Ο νέος Υφυπουργός που παρίσταται και που είναι και ογκολόγος, το αντιλαμβάνεται αυτό πάρα πολύ καλά, ότι η αρρώστια δεν περιμένει. Είπατε επίσης ότι με τις προσλήψεις που θα γίνουν -και αναγνωρίσατε το μεγάλο ποσοστό έλλειψης νοσηλευτικού προσωπικού- θα επανδρωθούν πρώτα οι Μονάδες Εντατικής Θεραπείας. 
Δεν αρκεί μόνο οι Μονάδες Εντατικής Θεραπείας, κύριε Υπουργέ, να επανδρωθούν με προσωπικό. Υπάρχει και μεγάλη έλλειψη υλικοτεχνικής υποδομής, δηλαδή ιατρικού προσωπικού.
'Έχουμε σήμερα πενήντα τέσσερις μονάδες εντατικής θεραπείας με πεντακόσια δεκαεπτά κρεβάτια -αυτές είναι στατιστικές του Υπουργείου- ενώ θα έπρεπε να είχαμε πεντακόσια εξήντα. Από αυτά λειτουργούν μόνο τα τετρακόσια τρία, δηλαδή, έχουμε εκατόν δέκα τέσσερα κρεβάτια μονάδων εντατικής θεραπείας που δεν λειτουργούν. Και δεν λειτουργούν διότι δεν υπάρχει ο κατάλληλος εξοπλισμός και το κατάλληλο προσωπικό. Και είναι έγκλημα, κύριε Υπουργέ, να υπάρχει αυτή η έλλειψη κρεβατιών μονάδων εντατικής θεραπείας, διότι γνωρίζετε πολύ καλά ότι σώζονται ζωές. Και πιστεύω ότι πολλές φορές θα έχετε ενοχληθεί από φίλους σας ή ψηφοφόρους που έχουν την αγωνία να βρεθεί το βράδυ, το απόγευμα, τη νύχτα μια κλίνη εντατικής θεραπείας, για να σωθεί μία ανθρώπινη ζωή.
Κύριε Υπουργέ, απαντήσατε στα ερωτήματα που θέτουμε στην επερώτησή μας. 'Όμως δεν απαντήσατε καθόλου, μα καθόλου στα θέματα που σας θέσαμε και νομίζω ότι θα έπρεπε να πάρουμε μία απάντηση, εκτός εάν δεν τα γνωρίζετε.
Παραδείγματος χάρη το ΤΕΠ του "Γενικού Κρατικού Νοσοκομείου Πειραιά". Σας είπα ότι εδώ και τρία χρόνια έγιναν τα εγκαίνια και βρίσκεται ακόμη στα θεμέλια. Δεύτερον, οι έξι θάλαμοι του ίδιου νοσοκομείου τριάντα πέντε κλινών έχουν πάθει βλάβη από το σεισμό και ακόμη δεν λειτουργούν. Ακόμη είναι και η ΜΑΦ, μονάδα αυξημένης ευθύνης, φροντίδας, του "Νοσοκομείου Μεταξά", του οποίου υπάρχει ο χώρος και έχει μετατραπεί τώρα σε αποθήκη, διότι δεν υπάρχει ο κατάλληλος ιατρικός εξοπλισμός. Λέγεται ότι τα 280 εκατομμύρια, που είχαν προγραμματιστεί για τον εξοπλισμό της ΜΑΦ αυτής των πέντε κρεβατιών, έχουν χαθεί. Τι ισχύει απ' όλα αυτά;
Θέλω επίσης να σας πω δύο κουβέντες για τα απογευματινά ιατρεία. Ελέχθησαν πολλά. Εγώ θα σταθώ, κύριε Υπουργέ -και θέλω να το προσέξετε- σε ένα σημείο. Ο καθηγητής θα παίρνει τα 40 ή τα 45 χιλιάρικα. Σας ερωτώ να μου απαντήσετε, ποιος θα ελέγχει τον άρρωστο που θα πηγαίνει να εξετασθεί στον καθηγητή και αν πληρώνει στο νοσοκομείο ή δεν πληρώνει. Δηλαδή, η γραμματεύς που θα κόβει τις αποδείξεις θα ελέγχει τον καθηγητή αν πληρώνει τα χρήματα ή όχι; 'Η έξω από την πόρτα κάθε καθηγητού θα στήσετε το ΣΔΟΕ; Τι θα γίνει; Πείτε μας να ακούσουμε.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): ... (Δεν ακούστηκε).
ΠΡΟΕΔΡΕΥΩΝ (Παναγιώτης Σγουρίδης): Θα κόβετε τριπλότυπο. 
ΝΙΚΗΤΑΣ ΚΑΚΛΑΜΑΝΗΣ: Αν πάω κατευθείαν στο γραφείο του γιατί του έχω τηλεφωνήσει; Τι μου λέτε για διπλότυπα;
ΠΑΝΑΓΙΩΤΗΣ ΜΕΛΑΣ: Μα, αν δεν κόβετε τριπλότυπο, κύριε Υπουργέ...
Εγώ ρωτώ ποιος θα ελέγξει τον καθηγητή εάν κόβεται τριπλότυπο ή διπλότυπο και αν βλέπει τον άρρωστο δωρεάν χωρίς να πληρώσει τίποτα ή να πληρώσει τη μισή επίσκεψη ή όλη στον ίδιο. Πιστεύω απόλυτα ότι μέσα στο νοσοκομείο θα αυξηθεί η παραοικονομία, και θα αυξηθεί η παραοικονομία υπό την κάλυψη του Υπουργείου και θα έχετε, κύριε Υπουργέ, ευθύνη γι' αυτό το πράγμα. 
ΠΡΟΕΔΡΕΥΩΝ (Παναγιώτης Σγουρίδης): Ο ένας θα φυλάει τον άλλο. Είναι βέβαιο αυτό. 
Ορίστε, κύριε Κωνσταντόπουλε.
ΓΕΩΡΓΙΟΣ ΚΩΝΣΤΑΝΤΌΠΟΥΛΟΣ: Κύριε Πρόεδρε, επερωτήθηκε ο κύριος Υπουργός Υγείας και Πρόνοιας γιατί η Κυβέρνηση δεν φρόντισε για την ανάπτυξη νέων τμημάτων και μονάδων εντατικής θεραπείας, ιδιαίτερα στα νοσοκομεία της επαρχίας. Θα ήθελα να μου πείτε, κύριε Υπουργέ, πόσες νέες νεογνολογικές μονάδες έχουν γίνει τελευταία σε νοσοκομεία της ελληνικής περιφέρειας, πόσες μονάδες εντατικής θεραπείας νεογνών και προβληματικών νεογνών έχουν γίνει τα τελευταία χρόνια. Γιατί γνωρίζετε πολύ καλά ότι η σύγχρονη βιομηχανία παραγωγής προβληματικών νεογνών, προβληματικών παιδιών, αναπήρων παιδιών, βρίσκεται στις ελλείψεις που υπάρχουν στην εντατική θεραπεία, στην πρώιμη θεραπεία, στην πρώιμη διάγνωση των πρόωρων και προβληματικών νεογνών. Από εκεί ξεκινά το κακό γιατί η απόσταση που χωρίζει τη γέννηση ενός παιδιού με ασφυξία από την επαρχία μέχρι να πάει στα μεγάλα κέντρα, όπου υπάρχουν τα νεογνολογικά τμήματα, είναι πολύ μεγάλη και κάθε δευτερόλεπτο είναι καταστροφικό για τον εγκέφαλο αυτών των παιδιών.
Θέλω, λοιπόν, να μου πείτε τι έχετε κάνει τα τελευταία χρόνια για την ανάπτυξη νέων τμημάτων σε προβληματικές περιοχές και σε αποστάσεις μεγάλες από τα οργανωμένα πανεπιστημιακά κέντρα. Δεν μας έχετε απαντήσει σ' αυτόν τον τομέα και νομίζω ότι οφείλετε στον ελληνικό λαό μία απάντηση.
Επίσης, είναι άδικο για σας προσωπικά και για τη θητεία σας να συνδέσετε το όνομά σας με το χάος που επικρατεί στις πανεπιστημιακές κλινικές, στα πανεπιστημιακά νοσοκομεία. Διακυβεύετε πάρα πολλά για να κερδίσετε πολύ λίγα και πρέπει να δείτε επιτέλους αν μπορείτε να αναστείλετε τις διατάξεις περί πανεπιστημιακών γιατρών και να προχωρήσετε με γενναιότητα , όπως σας είπε και ο πρώτος επερωτών, ο συνάδελφος κ. Γιαννόπουλος, στη δημιουργία αμιγών πανεπιστημιακών νοσοκομείων στη χώρα μας.
Το θέλει η πανεπιστημιακή κοινότητα. Είναι μια επιταγή των καιρών και πρέπει επιτέλους να προχωρήσετε σε αυτόν τον τομέα. 
Όσον αφορά το ΕΚΑΒ μαθαίνω ότι θα προκηρύξετε επτακόσιες θέσεις για την πλήρωση ιδιαίτερα της υπαίθρου. Υπάρχουν τεράστιες περιφερειακές ανισότητες. Στην περιοχή μου, στην Πιερία υπάρχουν μόνο δεκατρείς υπάλληλοι στο ΕΚΑΒ εκ των οποίων δύο εκτελούν χρέη τηλεφωνητή. Στην διπλανή Ημαθία με την ίδια πληθυσμιακή κατάσταση υπάρχουν σαράντα υπάλληλοι στο ΕΚΑΒ. Τι θα κάνετε; Θα αμβλύνετε αυτές τις καταστάσεις; Πώς θα κάνετε τη χωροταξική κατανομή των νέων υπαλλήλων ΕΚΑΒ; Με τι κριτήρια θα την κάνετε; 
Και κάτι τελευταίο. Όσον αφορά τις περίφημες επιτροπές που είχατε κάνει για την υγιεινή και ασφάλεια στους χώρους εργασίας στα νοσοκομεία, είχατε συστήσει τριάντα επιτροπές. Τα αποτελέσματά τους ποια είναι; Οι εισηγήσεις τους ποιες είναι; Τα αξιοποιήσατε αυτά τα αποτελέσματα; Δεν ανακοινώθηκε τίποτα πάνω σ' αυτόν τον ευαίσθητο τομέα που έχει να κάνει με την υγιεινή και ασφάλεια των εργαζομένων στα νοσοκομεία. Και ξέρετε πολύ καλά τι συμβαίνει σήμερα με τα τρυπήματα από βελόνες, με τα λοιμώδη νοσήματα, με το AIDS και χίλιες δυο καταστάσεις για τις οποίες επιτέλους πρέπει να δούμε αυτές οι περιβόητες επιτροπές, τις οποίες είχατε συστήσει, εάν είχαν αποτελέσματα. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, υπάρχει μία πρόταση από τον κ. Κακλαμάνη να τοποθετηθεί για να μην υπάρχει τοποθέτηση δική σας, τοποθέτηση δική του και επανατοποθέτηση δική σας. Να κάνει κάποια ερωτήματα και να κλείσετε εσείς τη συζήτηση της επερώτησης. Συμφωνείτε; 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Βεβαίως, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κακλαμάνη, σας δίνω το χρόνο σας. Όσο θέλετε από αυτόν, χρησιμοποιήστε.
ΝΙΚΗΤΑΣ ΚΑΚΛΑΜΑΝΗΣ: Ο φίλος βέβαια ο κ. Ακριβάκης έφυγε, αλλά δεν πειράζει -είπε ότι στην ουσία δεν άκουσε να πούμε τίποτα για τη μεταρρύθμιση, αν συμφωνούμε. 
Παρ' ότι θα χρησιμοποιήσω τώρα μια λέξη που πάντα εκνευρίζει τον κύριο Υπουργό όταν τη λέω, αν ήταν εδώ ο κ. Ακριβάκης θα του έλεγα ότι οι αλλαγές, που κατά τον κύριο Υπουργό έχουν ονομαστεί μεταρρύθμιση, για μας έχουν ονομαστεί απορύθμιση της υγείας. Όταν, λοιπόν, τη λέξη "μεταρρύθμιση" την έχεις αντικαταστήσει με τη λέξη "απορύθμιση", αυτό τα λέει όλα και δεν υπάρχει κανένας λόγος κάθε φορά εδώ να ερχόμαστε και να λέμε τις αντιρρήσεις μας. 
Το δεύτερο, το οποίο είναι και ένα μήνυμα προς τους νεοδιορισθέντες και πριν λίγους μήνες διορισθέντες, είτε προέδρους ΠεΣΥ είτε διοικητές νοσοκομείων είναι ότι εμείς θα περιμένουμε, κύριε Υπουργέ, να συμπληρωθεί το εξάμηνο και μετά θα ζητήσουμε τα πεπραγμένα τους στη Βουλή. 
Πάντως, σας λέω κάτι. Για ελέγξτε αν όλοι οι πρόεδροι των ΠεΣΥ είναι πλήρους και αποκλειστικής απασχόλησης. Και επειδή είστε τόσο τυπικός στην παρουσία των γιατρών στα νοσοκομεία και των άλλων εργαζομένων -και δεν διαφωνούμε εμείς γι' αυτό- πόσο εργάζονται οι πρόεδροι των ΠεΣΥ; Είναι κάθε μέρα στις δουλειές τους; 
Ιδιαίτερα, παραδείγματος χάρη -βλέπω και τον Υφυπουργό σας εκ Λαρίσης- ο κ. Πάγκαλος είναι κάθε μέρα στο ΠεΣΥ Λαρίσης, κύριε Νασιώκα; Και βεβαίως θα έχουμε την ευκαιρία μαζί σε επίκαιρες ερωτήσεις να μιλήσουμε για τα δύο νοσοκομεία της πόλης σας όπου θρήνος και οδυρμός η ιστορία. 
Κύριε Υπουργέ, σας βάζω ένα θέμα τώρα. Θα μου πείτε βέβαια, απευθυνθείτε στον κ. Τσοχατζόπουλο που είναι τώρα Υπουργός Ανάπτυξης ή εγώ θα συμπληρώσω ας απευθυνθώ και στον κ. Κοσμίδη, το Γραμματέα του Υπουργικού Συμβουλίου. Υπάρχει πρόβλημα με τα φάρμακα. Επιτέλους, αποφασίστε να κάνετε κάτι ως Κυβέρνηση. Οι ελλείψεις που υπάρχουν είναι ελλείψεις αντικειμενικές, είναι όμως και ελλείψεις τεχνικές: Με το κόλπο των παράλληλων εξαγωγών. Η ιστορία αυτή δεν μπορεί να συνεχιστεί. Τέλος πάντων, ας βγάζουν κάποιοι λεφτά, αλλά δεν είναι δυνατόν να εισάγω εκατό χιλιάδες κουτιά και να τα εξάγω την άλλη μέρα με άλλες τιμές. Άσε ρε παιδί μου και τριάντα χιλιάδες για την εγχώρια κατανάλωση και ανάγκη! 
Τυπικά δεν είναι δική σας δουλειά. Οφείλετε να το βάλετε το θέμα στο Υπουργικό Συμβούλιο, κύριε Υπουργέ, διότι σας το λέμε ότι είναι θέμα που θα το σηκώσουμε πολύ στη Βουλή αν δεν μπει το μαχαίρι στο κόκαλο. Πολλά πράγματα δεν είναι μέσα στο ενδιαφέρον μας να κάνουμε φασαρία. Αλλά δυστυχώς φαίνεται ότι μόνο άμα γίνεται μεγάλη φασαρία αποφασίζει η Κυβέρνηση να δράσει.
Και το λέω αυτό, διότι έχω τώρα εδώ μπροστά μου δημοσίευμα της 20ης Σεπτεμβρίου που πήγε ο κ. Σημίτης στο Συνήγορο του Πολίτη και εκεί διαπίστωσε ποιες είναι οι τέσσερις υπηρεσίες στις οποίες υπάρχει κακοδιαχείριση, κακοδιοίκηση. "Το δημόσιο μας πληγώνει", το ξέρετε το δημοσίευμα. Ο χώρος της υγείας υπό την ευρύτερη έννοιά του με 22,2% είναι πρώτος. Μα, μόνο στις διαπιστώσεις θα μένουμε; Γιατί αυτό που σας είπα για τα φάρμακα διαπίστωση είναι. Δεκαοκτώ μήνες φωνάζω. 
Δεκαοκτώ μήνες φωνάζω. Δεκαοκτώ μήνες ονομάζω και τον ηθικά υπεύθυνο. Ηθικά από άποψη άσκησης πολιτικής εννοώ. Δεν βρήκα άκρη με τους τρεις προηγούμενους στο Υπουργείο Ανάπτυξης. Τώρα που πήγαν οι καινούριοι θα πάω να τους επισκεφθώ και τους τρεις, μήπως βρω άκρη, να δω ποιος χειρίζεται το φάρμακο. Ο Υπουργός, ο Υφυπουργός ή ο κ. Κοσμίδης; Για να ξέρουμε τι μας γίνεται.
Ως προς τις προσλήψεις στα νοσοκομεία, ορθώς, κύριε Υπουργέ, τα πήγατε στις περιφέρειες -σας το είχαμε πει κι εμείς- και ορθώς είπατε ότι τυπικά κάνουν τη διαδικασία του ΑΣΕΠ. 
Προσέξτε τώρα, σας επισημαίνω εδώ έναν κίνδυνο, τον οποίο εμείς θα τον ελέγξουμε. Κάνουν την αίτηση, λέει "πόσο απολυτήριο" και γράφει ο Κακλαμάνης "18". Λέει "ξέρεις εγγλέζικα;". Γράφει ο Κακλαμάνης "ξέρω". "Τι πτυχίο έχεις στα εγγλέζικα;". "LOWER". Μπαίνουν στο κομπιούτερ, τυπική είναι η διαδικασία, περνάει ο Κακλαμάνης. Όταν θα πάει στο νοσοκομείο που θα τοποθετηθεί, εκεί θα φτιαχτεί με απόφαση του κυρίου διοικητή ή δική σας -δεν ξέρω- μια τριμελής επιτροπή, που υποτίθεται ότι θα ελέγξει τώρα τα πιστοποιητικά, το ότι έχει "18" ο Κακλαμάνης στο απολυτήριο, το ότι έχει πτυχίο "LOWER" ο Κακλαμάνης ή οτιδήποτε άλλο.
Δεν εμπιστευόμεθα την τριμελή επιτροπή. Κομματική θα είναι η τριμελής επιτροπή. Σας το λέμε εκ των προτέρων ότι δεν την εμπιστευόμεθα και λέμε εκ των προτέρων στους διοικητές, στη γενική διευθύντριά σας, αν έχει εκείνη την ευθύνη σε επίπεδο Υπουργείου, αλλά και σε σας ότι θα πάμε και θα κάνουμε έλεγχο σε όσα περισσότερα νοσοκομεία μπορέσουμε, σε όσες περισσότερες προσλήψεις, ζητώντας τα χαρτιά αυτά. Το λέμε εκ των προτέρων, ξέρω ότι είναι έξω από τις δικές μας δυνατότητες, έξω και από τις δικές σας πολλές φορές, αλλά σας τον επισημαίνουμε τον κίνδυνο. 
Ως προς τα τρία νοσοκομεία που είπατε, δεν είναι μόνο τα τρία. Είναι και του Βόλου, είναι και των Τρικάλων, είναι και του Πύργου. Δεν είναι μόνο της Κατερίνης, της Κέρκυρας κλπ. Της Αλεξανδρούπολης τελικά πότε θα εγκατασταθεί, κύριε Υπουργέ; Πέρσι που είχα πάει εγώ μου είχαν πει για τη μετεγκατάσταση Μάρτιο το 2001. Πάω το Μάιο, μου λένε τον Ιούνιο. Πέρασε ο Ιούνιος, ήρθε ο Οκτώβριος. Τι γίνεται με το Νοσοκομείο της Αλεξανδρούπολης;
ΠΡΟΕΔΡΕΥΩΝ (Παναγιώτης Σγουρίδης): Θέλει ογδόντα νοσηλευτές επιπλέον. Αν πάνε ογδόντα νοσηλευτές επιπλέον θα λειτουργήσει.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Πότε θα πάνε, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Τους έδωσαν εκατό, αλλά θέλουν άλλους ογδόντα για να λειτουργήσουν.
ΝΙΚΗΤΑΣ ΚΑΚΛΑΜΑΝΗΣ: Εγώ προσωπικά έχω πολύ καλή άποψη για τον Πρόεδρο της ΔΕΠΑΝΟΜ τον κ. Σαράφογλου. Αλλά δεν είναι συμπεριφορά αυτή προέδρου οργανισμού. Γιατί το έζησα εγώ, ο κ. Κωνσταντόπουλος είναι υπερβολικά ευγενής. Χρειάστηκε να κάνω εγώ, ενώπιον του προέδρου του Δ.Σ. του "Νοσοκομείου Κατερίνης", τέσσερα τηλέφωνα, για να βγει ο κ. Σαράφογλου. Ο κ. Κωνσταντόπουλος δεν σας είπε όλη την αλήθεια. Ενάμιση μήνα τον έψαχνα. Οφείλουν οι πρόεδροι των οργανισμών να απαντούν, όποιος Βουλευτής, όποιας πτέρυγας και αν είναι, που τους ζητά. Στο κάτω-κάτω δεν τον πήρε για ρουσφέτι, τον πήρε για να μας ενημερώσει εν όψει της επίσκεψής μας, γιατί ούτε ο πρόεδρος του Δ.Σ. του νοσοκομείου δεν ήξερε να μας ενημερώσει ο άνθρωπος. Δικαίως, δεν μας απέκρυπτε. Δεν ήξερε να μας ενημερώσει, τουλάχιστον τότε, πριν δυο μήνες που πήγαμε. Δεν είναι δυνατόν να αποκρύπτεται ο κ. Σαράφογλου και άλλα να μου λέει και άλλα να γίνονται εν συνεχεία. Μάλλον δεν έχει γίνει τίποτα από αυτά που μου είπε ότι θα είχαν γίνει. Αυτά είναι και θέματα αρχής ενώπιον του πολιτικού κόσμου γενικά και συνολικά. 
Και σας λέω και κάτι άλλο. Δεν ξέρω ποιοι είναι οι προγραμματισμοί σας, τι δεν μας είπατε σήμερα. Μας είπατε γενικά για το νομοσχέδιο, για την πρωτοβάθμια, δεν ξέρω τι άλλο έχετε.
Κάντε και ένα νομοσχέδιο, που επιτέλους να είναι θεσμικό πλαίσιο για τον εθελοντισμό, κύριε Υπουργέ. Διαβάζω ότι η Εκκλησία θέλει να κάνει νοσοκομείο. Οφείλουμε να είχαμε θεσμικό πλαίσιο, που να μπορεί η Εκκλησία να κάνει νοσοκομείο, που να μπορούν πρωτοβουλίες ιδιωτών να κάνουν υπηρεσίες υγείας, που να λειτουργούν, επαναλαμβάνω, μέσα σε θεσμικό πλαίσιο, τουλάχιστον ελέγχου των οικονομικών, ακόμη και αν τα βάζουν οι ίδιοι και κυρίως ελέγχου της ποιότητας. Είμαστε η μόνη χώρα που δεν έχουμε. Δεν μιλάω γι' αυτά που εντάσσονται απευθείας, π.χ. το "Ελπίδα" πήγε κατευθείαν στο "Παίδων". Εκεί καλύπτεται από γενικές διατάξεις. Αλλά αν αύριο η Εκκλησία θέλει να κάνει νοσοκομείο υπό μορφήν εθελοντισμού δεν υπάρχει θεσμικό πλαίσιο, όπως δεν υπάρχει γενικότερα και για τον εθελοντισμό. Επιτέλους πάρτε μια πρωτοβουλία, αν μη τι άλλο για θέματα πρόνοιας, εγώ θα έλεγα και πολιτισμού, αλλά τώρα μιλάμε για τον Υπουργό Υγείας και Πρόνοιας, να φύγει αυτό το χαράτσι του 20%. Κάνει ο άλλος δωρεά και του βάζουμε 20% φορολογία και θέλουμε να μιλάμε για εθελοντισμό και κίνητρα για ανθρώπους που θέλουν βοηθήσουν; Τουλάχιστον μην το κάνετε για προνοιακά ιδρύματα.
Και τελειώνοντας, εμείς κύριε Υπουργέ, σας λέμε ποια είναι η άποψή μας. Σας την είχαμε πει, τη λέω και τώρα για να καταγραφεί και να ακούσουν και οι δημοσιογράφοι για τους πανεπιστημιακούς τι θα κάναμε εμείς, αν ήμασταν στη θέση σας. 'Oχι τώρα, εξ αρχής. Δεν θα είχαμε κινήσει αυτήν τη διαδικασία. Θα είχαμε ενεργοποιήσει το νόμο του κ. Αρσένη, ο οποίος στην ουσία παλαιότερα ήταν και νόμος του κ. Σουφλιά. Εθελοντικά κατ' αρχήν και όποιος θέλει πλήρη και αποκλειστική. Σας λέω ότι ένα 35% των πανεπιστημιακών θα πήγαινε στην πλήρη και αποκλειστική, είτε γιατί είναι προκλινικά μαθήματα -ούτως ή άλλως δηλαδή δεν έχουν- είτε διότι υπάρχει και μια μερίδα -και ο ομιλών ανήκει σ' αυτήν τη μερίδα- που είχαμε μια άλλη αντίληψη και είχαμε κάνει από μόνοι μας την πλήρη και αποκλειστική.
Από κει και πέρα, βάζουμε μεταβατική περίοδο πέντε ετών- σας φάνηκε μεγάλη, σας είπα κάντε τη μικρότερη- και καθόμαστε και συζητάμε κάτω από ποιες προϋποθέσεις μπορούν οι πανεπιστημιακοί να είναι πλήρους και αποκλειστικής. Για μας είναι δύο οι βασικές. Τη μια την είπε ο κ. Γιαννόπουλος. Η Αθήνα και η Θεσσαλονίκη δεν επιτρέπεται να μην έχει αμιγώς πανεπιστημιακά νοσοκομεία, μέσα στα οποία θα κάνουν το νοσηλευτικό, το εκπαιδευτικό και το ερευνητικό. Το δεύτερο -και δεν σας αφορά εσάς αυτό, αφορά τον Υπουργό Παιδείας- είναι το εξής: Οφείλει το Υπουργείο Παιδείας να δώσει τις πραγματικές αμοιβές σε τέτοιο τρόπο λειτουργίας πανεπιστημιακών δασκάλων. Κύριε Υπουργέ, εγώ δεν κατηγορώ γι' αυτό, θυμάστε τι σας είχα πει, ότι αν θέλουμε να βρούμε αξιόλογους, πρέπει να τους πληρώσουμε. 'Αλλο τώρα πως ήταν ο τρόπος επιλογής, εκεί θα τα πούμε μια άλλη φορά. 'Οτι παίρνει ο Πρόεδρος του ΠΕΣΥ ακαθάριστα 1.950.000 δραχμές ή ο διοικητής 1.750.000. 'Όταν όμως παίρνουν αυτοί τόσα, δεν μπορεί ακαθάριστα ο καθηγητής Α' βαθμίδος -λέω με τα σημερινά δεδομένα- με τριάντα χρόνια να παίρνει 1.050.000 δραχμές. 'Οπως και να το κάνουμε, δεν μπορεί. Το αντιλαμβάνεσθε ότι δεν μπορεί. Αυτή είναι, λοιπόν, η θέση της Νέας Δημοκρατίας για να καταγραφεί και αυτή είναι και η πρόταση που σας κάνουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Θα είμαι συνοπτικός και περιεκτικός. Πραγματικά, θα ήθελα να σας ευχαριστήσω, γιατί έγινε σήμερα μια εποικοδομητική συζήτηση η οποία βοηθά και εμάς, αλλά νομίζω ότι βοηθάει και γενικότερα για να ενημερωθούμε περί της πραγματικής καταστάσεως για το τι συμβαίνει στη χώρα.
Θα ήθελα, όμως, να ξεκαθαρίσω ένα πράγμα σε σχέση με τους πανεπιστημιακούς γιατρούς, γιατί ίσως αυτή η διελκυστίνδα των τελευταίων ημερών να δημιουργεί και πεπλανημένες εντυπώσεις, οι οποίες είναι εντελώς άδικες και για τους μεν και για τους δε. Δεν είμαι εκείνος ο οποίος συνεχώς τονίζω ότι όπου λειτούργησε η ιατρική σχολή, αναβαθμίστηκαν οι υπηρεσίες υγείας; Και σεμνύνεται αυτή με όλα τα προβλήματα που ενδεχομένως να υπάρχουν ακόμη, γιατί η ιατρική σχολή της Κρήτης και το Πανεπιστημιακό της Κρήτης, είναι αυτό που είναι και έχει αναβαθμίσει τις υπηρεσίες. Το ίδιο στην Πάτρα, που έχει και μεγαλύτερο χρόνο ολοκλήρωσης, το ίδιο στα Γιάννενα και βεβαίως φιλοδοξούμε γιατί θα κάνουμε κάθε προσπάθεια μέσα στο πλαίσιο των δυνατοτήτων να ενισχύσουμε και τα δύο νέα Πανεπιστημιακά Νοσοκομεία της Αλεξανδρούπολης και της Λάρισας, το οποίο -της Αλεξανδρούπολης δεν ξεκίνησε ακόμη- είναι σε μια φάση ανάπτυξης και θα απαιτήσει κάποιο συγκεκριμένο χρονικό διάστημα.
Τι γίνεται στην Αθήνα; Οι πέντε αυτές ιατρικές σχολές έχουν πανεπιστημιακά νοσοκομεία, τα οποία όμως είναι δημόσια νοσοκομεία υπαγόμενα στο ΕΣΥ. Είναι εγκατεστημένες πανεπιστημιακές κλινικές και οι οργανισμοί τους είχαν συνταχθεί στη βάση να λειτουργήσουν ως πανεπιστημιακά νοσοκομεία, αλλά την ευθύνη την έχει το Υπουργείο Υγείας, όπως και τη διοίκηση και την οικονομική στήριξη, τα πάντα τα έχει το Υπουργείο Υγείας. Είναι ένα μεικτό σχήμα που δεν είναι κακό, γιατί ισχύει και σε άλλες χώρες. 
Στην Αθήνα, συνέχισε ένα status όπως και στη Θεσσαλονίκη που υπήρχε τα προηγούμενα χρόνια. Ποια είναι η πραγματικότητα; Στη Θεσσαλονίκη, χωρίς να ονομάζεται πανεπιστημιακό αυτής της κατηγορίας είναι το ΑΧΕΠΑ, γιατί είναι πανεπιστημιακές κλινικές μέσα, άρα υπάρχει και είναι διασκορπισμένo σε άλλα νοσοκομεία. Στην Αθήνα, εγώ δεν πιστεύω ότι φταίει μόνο η ελληνική πολιτεία, αλλά ένας αυτόματος πιλότος που έρχεται από πολλά χρόνια και από νοοτροπίες που υπήρχαν. Λειτούργησε αμιγώς δύο πανεπιστημιακά νοσοκομεία, το "Αιγινήτειο" και το "Αρεταίειο" που δεν υπάγονται στο Υπουργείο Υγείας, αλλά είναι στο Πανεπιστήμιο. Είναι ένα μεικτό και περίεργο από νομικής απόψεως σχήμα το νοσοκομείο "Συγγρού" το οποίο έχει εφορία αλλά την όλη οικονομική στήριξη την έχει για τις διαδικασίες και τον έλεγχο το Υπουργείο Υγείας, χωρίς να έχει την ευθύνη της διοίκησης, γιατί διοικείται από το Πανεπιστήμιο.
Έγινε ένα μόρφωμα νομικό το Ευγενίδειο το οποίο όμως υπάγεται στις διατάξεις περί ιδιωτικών κλινικών, ενώ το πανεπιστήμιο έχει το 95% και από εκεί και πέρα έχουμε διάφορες κλινικές εγκατεστημένες σε διάφορα νοσοκομεία στην Αθήνα. Και βεβαίως το λέω συνεχώς ότι η παρουσία πανεπιστημιακών κλινικών στα διάφορα νοσοκομεία στην Αθήνα, τα αναβαθμίζει. Διότι είτε καλοί είτε κακοί είναι δεν παύει να είναι πανεπιστημιακοί γιατροί και εκ των πραγμάτων κουβαλάνε μια νέα αντίληψη και δεν είναι στατικοποιημένη στο επιστημονικό πεδίο. 
Τι λέμε εμείς τώρα. Κτίζεται και τελειώνει με όλες τις δυσκολίες -και θα ενημερώσω τη Βουλή κάποια στιγμή για τις απίστευτες δυσκολίες τις οποίες ξεπερνάμε μέρα με τη μέρα- το Χαϊδάρι που είναι ένα υπερσύγχρονο νοσοκομείο από τα καλύτερα που κτίζονται στην Ευρώπη σήμερα. Θα μπορούσε να ήταν και καλύτερο δεν έχει σημασία, αλλά είναι από τα καλύτερα ακτινολογικά νοσοκομεία της χώρας, είναι περίπου δίδυμο του Παπαγεωργίου Θεσσαλονίκης. Στόχος μας είναι να λειτουργήσουν τα εξωτερικά ιατρεία από τον Απρίλιο και αυτό είναι πάρα πολύ σημαντικό. Και αναμένουμε. Γι' αυτό ονομάστηκε πανεπιστημιακό γιατί θα λειτουργήσει κατά τον τρόπο λειτουργίας των νοσοκομείων της Πάτρας, των Ιωαννίνων, της Λάρισας -έχει και τμήματα του ΕΣΥ- του Ηρακλείου, θα λειτουργήσει ένα πανεπιστημιακό νοσοκομείο κατά το πρότυπο αυτών και θα στελεχωθεί από πανεπιστημιακές κλινικές. Και αναμένουμε όλο αυτό το διάστημα μέσα από απίστευτες διαβουλεύσεις και δίνοντας ακόμη και τον οργανισμό τον οποίο έχουμε συντάξει. Και είπαμε αν θέλετε, αλλάξτε το αλλά πείτε μας επιτέλους, ποιες πανεπιστημιακές κλινικές θα πάνε, διότι δεν θα είναι μόνο για τον Υπουργό Υγείας, το Υπουργείο, την Kυβέρνηση, θα είναι για όλους μας. Να μην έχει αυτήn τη μεγάλη στέρηση η Αθήνα σε υποδομές με νοσοκομεία της προπολεμικής περιόδου πριν από το '40. Φτιάξαμε ένα κόσμημα. Δεν μπορεί να καθυστερήσει άλλο. Και βεβαίως πρέπει να διασφαλιστούν πολλά πράγματα και κυρίως το θέμα της χρηματοδότησης. Είναι ένα δεύτερο νοσοκομείο στο κέντρο της Αθήνας για να φύγουμε απ' αυτά τα νοσοκομεία της κακής κατάστασης και τα λέω επιεικώς έτσι. Να υπάρχει ένα δεύτερο αμιγώς και από εκεί και πέρα να έρθει η ιατρική σχολή, ότι αφορά το εκπαιδευτικό ή ερευνητικό έργο να το διαχειριστεί. 
Κύριοι συνάδελφοι, θέλω να σας διαβεβαιώσω όταν ανέλαβα Υπουργός Υγείας τη δεύτερη μέρα την πρώτη απόφαση και παρά τις αντιδράσεις, την οποία υπέγραψα ήταν να παραχωρηθεί χώρος μπροστά από το νοσοκομείο του Χαϊδαρίου για τα εργαστήρια όχι του νοσοκομείου αλλά της ιατρικής σχολής, ακριβώς γιατί πιστεύω ότι θα χρειαστεί ένα ισχυρό πανεπιστημιακό νοσοκομείο να είναι από κάθε άποψη η ναυαρχίδα τουλάχιστον στο χώρο της Αθήνας. Και περιμένουμε απαντήσεις γύρω απ' αυτό. Και βεβαίως όλα τα πρακτικά προβλήματα, αυτά τα οποία σήμερα έχουμε, γιατί πράγματι υπάρχει πρόβλημα στο "Ιπποκράτειο" και κυρίως στο "Λαϊκό" που το ξέρει ο κ. Γιαννόπουλος καλά για να κάνει κανείς απογευματινά ιατρεία κλπ.. Δεν είμαστε από τον 'Αρη, τα αναγνωρίζουμε αλλά έχουμε την προοπτική. Καμία συνεννόηση, αντίθετα αποφασίζουν όχι οι ιατρικές σχολές αλλά τα μέλη ΔΕΠ και λένε εμείς δεν πάμε στο Χαϊδάρι. Ποιοι είναι εκείνοι οι οποίοι θα στερήσουν από την ιατρική σχολή ή από τον ελληνικό λαό το πιο υπερσύγχρονο νοσοκομείο. Αντίστοιχο πρόβλημα υπάρχει και στη Θεσσαλονίκη. Να φύγουν οι τέσσερις γυναικολογικές νεογνολογικές από το "Ιπποκράτειο", που έχει ανάγκη να ολοκληρωθεί η λειτουργία του "Παπαγεωργίου" να πάνε σε ένα υπερσύγχρονο νοσοκομείο όπως επίσης να απελευθερωθούν κάποιες κλινικές από το "ΑΧΕΠΑ". Δεν ξέρω αν προβλέπουν αντίστοιχα και αν υπάρχει στο "Παπανικολάου". Ίσως υπάρχει μια.
Κύριοι συνάδελφοι, αντιμετωπίζουμε τα προβλήματα με σύνεση -θέλω να σας διαβεβαιώσω γι' αυτό- και δεν έχουμε καμία διάθεση αντιπαράθεσης. Πρέπει όμως να συμφωνήσουμε όλοι σε κάτι, που στοχεύει στο γενικό καλό, αλλά ταυτόχρονα -και η πολιτεία πρέπει να λειτουργεί με κανόνες και αρχές και να είναι συνεπής στις υποχρεώσεις της- οι πάντες πρέπει να υποτάσσονται μέσα σε ένα θεσμικό πλαίσιο, γιατί δεν μπορεί να υπάρχουν στεγανά δοβλέτια. Δεν γίνεται. Είναι ο συμβολισμός και όχι το πρακτικό πρόβλημα, αν θα κάνουν μέσα ή έξω ιατρείο ή οτιδήποτε άλλο. Έχει τεράστια σημασία αυτό για ένα σύστημα, το οποίο επιβάλλεται, να αντέξει και να μην εξαγοραστεί. Μάλιστα, σήμερα έκανα μία δήλωση στο "ΒΗΜΑ", που την πιστεύω, πάνω στο αν πρέπει να αρχίσουν δηλαδή να αγοράζονται τα δημόσια νοσοκομεία, όπως συμβαίνει σε πολλές χώρες της Ευρώπης, στο τέλος αυτής της δεκαετίας, από ιδιωτικούς φορείς. Και αυτήν τη στιγμή στη Σουηδία υπάρχει μεγάλο πρόβλημα και η διαμάχη που γίνεται έγκειται στο γεγονός ότι θέλουν δημόσια νοσοκομεία να τα εξαγοράσουν ιδιωτικοί φορείς. Το γεγονός αυτό έχει αποτελέσει ένα αντικείμενο μεγάλης διελκυστίνδας μέσα στο σοσιαλδημοκρατικό κόμμα το οποίο κυβερνά στη Σουηδία. Δεν θέλουμε τέτοιο πράγμα. Θέλουμε να το ισχυροποιήσουμε αυτό, βεβαίως με μέτρα που πιστεύουμε ότι είναι επιτυχή ή που είμαστε έτοιμοι πράγματι να τα αναθεωρήσουμε, αλλά και στην πρακτική εφαρμογή, αν υπάρχουν πειστικότερες προτάσεις και λύσεις, είμαστε έτοιμοι να τις δεχθούμε, αλλά βεβαίως μέσα από ένα καλόπιστο κλίμα συνεργασίας.
Έρχομαι στο θέμα του Νοσοκομείου της Νίκαιας. Το Νοσοκομείο της Νίκαιας είναι ένα ταλαιπωρημένο νοσοκομείο, ένα νοσοκομείο προβληματικό από τη γένεσή του. Είναι νοσοκομείο το οποίο δέχεται εκατόν ογδόντα χιλιάδες ασθενείς εφημερίας σε έναν ιδιότυπο χώρο, ένα νοσοκομείο που κουβαλάει ημαρτημένα πολλών δεκαετιών και του δείχνουμε βέβαια μια ιδιαίτερη έγνοια και προσοχή. Το θέμα των προμηθειών ήταν "απόνερο" της όλης καταστάσεως την οποία στο Υπουργείο τη νιώσαμε σαν ένα μεγάλο άλγος. Θα λυθεί αυτό το θέμα. 
Αναφορικά με το θέμα των ΤΕΠ υπάρχουν και ατυχίες. Ξέρετε ότι υπήρχε το πρόβλημα της στήριξης. Από κάτω ήταν ολόκληρο πηγάδι. Καθυστέρησαν οι διαδικασίες, μπλέκονται διάφορες τεχνικές υπηρεσίες της νομαρχίας, της περιφέρειας και άντε να τα συντονίσεις αυτά τα πράγματα. Δεν ήταν εύκολο. Προχωρεί όμως. Έχει γραφεί στη ΣΑΕ, γίνονται εργασίες, είναι ένα ποσό της τάξεως του 1.025.000.000 δραχμών και βεβαίως αυτό το έργο θα προχωρήσει γιατί είναι καίριο θέμα η σωστή λειτουργία του Νοσοκομείου Νίκαιας για μια ολόκληρη και συγκεκριμένη περιοχή. 
Θέλω τώρα να αναφερθώ στο θέμα του ελικοπτέρου, γιατί το έθιξε ο κ. Κακλαμάνης, ως διαδικασία. Τον καιρό που έγινε η ερώτησή σας, κύριε συνάδελφε, υπεγράφη και η υπουργική απόφαση για το ελικόπτερο. Στη συνέχεια άρχισε η σύνταξη των συμβάσεων. Συντάχθηκε η σύμβαση, πήγε στο Ελεγκτικό Συνέδριο για προέγκριση. Εκεί υπήρχε μια πολύ ελαφρά καθυστέρηση, λόγω καλοκαιριού και υπεγράφη η σύμβαση την ημερομηνία που αναφέρατε, το Σεπτέμβριο. Πριν από δέκα ημέρες η Επιτροπή Παραλαβής του ΕΚΑΒ -βέβαια δεν έχει πολύ μεγάλο έργο, γιατί υπάρχουν οι προδιαγραφές από τον προηγούμενο- εξέτασε το θέμα και περιμένουμε αυτές τις ημέρες να συνταχθεί το πόρισμα της επιτροπής. Τα χρήματα, είπα, ότι υπάρχουν και θα καταβληθούν αμέσως. 
Ο κ. Κακλαμάνης έθεσε ορισμένα ερωτήματα και πολύ ενδιαφέρουσες προτάσεις για τις οποίες θα ήθελα να ενημερώσω το Σώμα. 
Κύριοι συνάδελφοι, στην Ελλάδα ο θεσμός δεν ευνόησε μέχρι τώρα στο να έχουμε εξειδικευμένους ανθρώπους στη διοίκηση των υπηρεσιών υγείας. Κι όχι μόνο να έχουν τη γνώση αλλά και την εμπειρία, προκειμένου να κάνεις την κατάλληλη επιλογή. Και βεβαίως είναι αδιανόητο και ακούγεται παράταιρα σε όλο τον κόσμο να έχουμε μεγάλες "επιχειρησιακές" μονάδες, να εκτελούν προϋπολογισμούς πενήντα και εξήντα δισεκατομμυρίων δραχμών και να διοικούνται από πολύ καλούς ανθρώπους, να δεχθώ εγώ, αλλά ασχέτους και παρεμπιπτόντως, πολλές φορές, ασχολούμενους με τη διοίκηση των νοσοκομείων. Αυτά είναι τα οποία αλλάζουν. Και είναι προφανές ότι θα απευθυνθούμε σε εκείνους οι οποίοι έχουν τουλάχιστον κάποια τεκμήρια. Η πράξη θα αποδείξει αν αυτά τα τεκμήρια και οι επιλογές και στους ΠΕΣΥάρχες και στους μάνατζερς ήταν οι κατάλληλες. Και προσπαθούμε να κάνουμε ό,τι είναι το δυνατόν καλύτερο και με όσο γίνεται αυστηρά κριτήρια και αυστηρές διαδικασίες. 
Αναφερθήκατε στον κ. Πάγκαλο, τον οποίο θεωρώ εξαίρετο επιστήμονα και πολύ καλό στη δουλειά του. Είναι καθηγητής του Πολυτεχνείου στην Πληροφορική. Και θέλουμε μέσα στο σύστημα έναν, δύο τέτοιους ανθρώπους, για να μπορέσουμε να καλύψουμε αυτό το μεγάλο έλλειμμα, διότι για ποια μεταρρύθμιση μιλάμε, αν δεν εισάγουμε συστήματα πληροφορικής ή διπλογραφικό;
Αυτά είναι εκ των ουκ άνευ προϋποθέσεις. Και βεβαίως τους δίνουμε με τον πρώτο νόμο -δεν είναι με την τελευταία τροπολογία η οποία απεσύρθη και καλώς απεσύρθη και κακώς μπήκε για ψήφιση αλλά αφορούσε ένα πολύ ειδικό θέμα- τους δίνουμε τη δυνατότητα να μη χάσουν την επαφή με το πανεπιστήμιο, γιατί αλλιώς θα κάνουμε επιλογές από ανακυκλούμενους και ένα τέτοιο πράγμα εγώ προσωπικά δεν θα το ήθελα ποτέ. Συμφωνώ όμως ότι το κύριο καθήκον είναι αυτό και θα ήθελα επειδή είναι ένας συμπαθέστατος άνθρωπος και δεν μπαίνει θέμα κριτικής, ο κύριος Νασιώκας στον οποίο υπάγεται έχει συζητήσει μαζί του, αλλά δεν νομίζω ότι υπάρχει πρόβλημα. 
Το δεύτερο θέμα είναι με τα φάρμακα. Πράγματι υπάρχει πρόβλημα όχι στην έκταση που αναφέρατε. Αλλά μπορεί να γίνει σε έκταση επικίνδυνη. Δυστυχώς το θέμα των παραλλήλων εξαγωγών είναι επειδή εμείς έχουμε άλλες διαδικασίες τιμολόγησης των φαρμάκων, είναι χαμηλές, φέρνουν από εδώ και τους πάνε στο εξωτερικό. Η λύση είναι να αυξήσουμε τις τιμές. Αυτό δεν είναι λύση! 
Το πρόβλημα προέκυψε από αδυναμία παρέμβασης. Και αμφιβάλω εάν το Υπουργείο Ανάπτυξης μπορεί να παρέμβει. Δυστυχώς μέσα σε ορισμένα πράγματα του άκρατου ανταγωνισμού, το θέμα των φαρμάκων εθεωρήθη αγαθό όπως τα όποια άλλα υλικά αγαθά. Από εκεί ξεκινάει, είναι ένα θέμα που μας ήλθε από έξω και πρέπει να το αντιμετωπίσουμε εσωτερικά και βεβαίως αυτό θα το ξανασυζητήσουμε με την ηγεσία του Υπουργείου Ανάπτυξης. Και κάποια στιγμή εγώ πιστεύω και θα ξανακάνω την πρόταση, με όλη την προβληματικότητα στον τρόπο οργάνωσης που έχει σήμερα ο ΕΟΦ, θα πρέπει όλα αυτά τα θέματα να φύγουν από το Υπουργείο εάν υπάρχει ένας συγκεκριμένος φορέας ο οποίος θα πρέπει να τα διαχειρίζεται. Διότι συμβαίνει και κάτι άλλο. Δηλαδή καθόμαστε και απολογούμαστε πολιτικά για θέματα στα οποία και το Υπουργείο Υγείας δεν μπορεί να παρέμβει και να ελέγξει. Και δεν είναι αυτό το θέμα να απολογείσαι. Όμως εκείνος ο οποίος έχει το πρόβλημα, αυτός νοιάζεται και μπορεί να το επιλύσει. 
Επίσης για την τριμελή επιτροπή. Κοιτάξτε το λέει ο νόμος μέσα. Δεν μπορώ να διανοηθώ ότι θα μπορούμε να πιστοποιήσουμε την πρόσληψη κάποιου. Αυτό σημαίνει ότι δεν έχει πρόβλημα η Κυβέρνηση ή η Δημόσια Διοίκηση. Σημαίνει ότι θα έχει πρόβλημα η κοινωνία, εάν υπάρχει η τάδε ευκολία να του παρουσιάσει κάποιος ένα πλαστό απολυτήριο και να μην το ελέγξει ή οτιδήποτε άλλο ή πτυχίο. 
Λοιπόν, σας διαβεβαιώ ότι οι εντολές θα είναι αυστηρότατες και είναι ένα θέμα το οποίο δεν είναι θέμα διοικητικού μέτρου. Έχουμε προηγούμενα πριν λίγα χρόνια, εγώ ήμουν Υπουργός Εσωτερικών τότε, όπου υπήρχαν τέτοια παραδείγματα ανευθυνότητας. Αλλά πιστεύω βεβαίως -και οι εντολές θα είναι τόσο αυστηρές- ότι αυτό σημαίνει όχι αυστηρότητα, αλλά δε θέλω να χρησιμοποιήσω τη φράση γιατί είναι ένα ζήτημα που έχει βαθιά ηθική διάσταση, εάν με την ευκολία κάποιος πιστοποιεί ανύπαρκτα πράγματα, δηλαδή υπερβαίνει κάθε έννοια λειτουργίας δημοσίου λειτουργού.
Κύριε Κακλαμάνη, ο κ. Σαράφογλου οφείλω να πω ότι είναι ένας πολύ σοβαρός άνθρωπος και ευπρεπής. Σημασία έχει όμως...
ΝΙΚΗΤΑΣ ΚΑΚΛΑΜΑΝΗΣ: Εγώ δεν είπα ότι δεν είναι ευπρεπής. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ναι. Πάνω σε αυτό εγώ δέχομαι αυτήν την αιτίασή σας. Όμως για το θέμα της Κατερίνης, η έγνοια μας είναι να σωθεί το νοσοκομείο. Αλλά όμως με πολύ αυστηρές εγγυήσεις, όχι από το συγκεκριμένο εργολάβο, κατά το πρότυπο της Κέρκυρας. Εύχομαι και να ευχόμαστε, γιατί διαφορετικά θα μπούμε σε πολύ μεγάλη περιπέτεια και είναι κρίμα από το Θεό.
Για το θεσμικό πλαίσιο, για τον εθελοντισμό, γίνονται ad hoc προσπάθειες. Αλλά ο εθελοντισμός είναι μία ιστορία που υπερβαίνει το Υπουργείο Υγείας και είναι ένα ζήτημα το οποίο καλώς θέσατε, κύριε Κακλαμάνη, και σας ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 6/1-10-2001 επερωτήσεως των Βουλευτών της Νέας Δημοκρατίας κυρίων Αθανάσιου Γιαννόπουλου, Ελευθέριου Παπανικολάου, Παναγιώτη Μελά, Γεωργίου Κωνσταντόπουλου, Ιωάννη Χωματά, Κωνσταντίνου Κιλτίδη, Νικόλαου Κορτσάρη, Απόστολου Ανδρεουλάκου, Φάνης Πετραλιά-Πάλλη και Νικήτα Κακλαμάνη προς τον Υπουργό Υγείας και Πρόνοιας, σχετικά με την κατάσταση της δημόσιας υγείας.
Έχουν διανεμηθεί τα Πρακτικά της 18ης Οκτωβρίου 2001 και ερωτάται το Σώμα αν τα επικυρώνει.
ΟΛΟΙ OI ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 18ης Οκτωβρίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ OI ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.35΄ λύεται η συνεδρίαση για σήμερα Τετάρτη 31 Οκτωβρίου 2001 και ώρα 18.00΄με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 

