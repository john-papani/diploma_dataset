ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΙΔ’

Πέμπτη 20 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Β. Κεγκέρογλου, σελ.
3. Ανακοινώνεται ότι τη συνεδρίαση παρακολουθούν μαθητές απότ ο Β’ Δημοτικό Σχολείο Γέρακα, το Τεχνικό Επαγγελματικό Εκπαιδευτήριο Ευαγγελισμού και η Πρόεδρος της Επιτροπής Κοινωνικών Υποθέσεων του Ουγγρικού Κοινοβουλίου κ. Μάτρας Μάρθα με 4 Βουλευτές, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις  Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 21 Οκτωβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με την αναγκαιότητα επιπρόσθετης ενημέρωσης των πολιτών για τη γρίπη των πτηνών, σελ.
β) Προς τον Υπουργό Απασχόλησης και Κοινωνικής Προστασίας:
i) σχετικά με τα προβλήματα των εργαζομένων μετά την εφαρμογή του νέου ωραρίου κ.λπ., σελ.
ii) σχετικά με την επαναλειτουργία των εργοστασίων «Β» και «Ολυμπιακής» των Κλωστηρίων Ναούσης, τη διασφάλιση των θέσεων εργασίας κ.λπ., σελ.
iii) σχετικά με την παραχώρηση των αθλητικών εγκαταστάσεων του Ολυμπιακού Χωριού στο Δήμο Αχαρνών για τις ανάγκες των αθλουμένων της περιοχής κ.λπ., σελ.
iv) σχετικά με τη λήψη μέτρων λειτουργίας του καπνεργοστασίου «ΝΤΑΙΜΟΣ» στη Θεσσαλονίκη, τη διασφάλιση των θέσεων εργασίας κ.λπ., σελ.
γ) Προς τoν Υπουργό Εθνικής Παιδείας και Θρησκευμάτων σχετικά με την υλοποίηση της διακήρυξης «δωρεάν ΙΝΤΕΡΝΕΤ στους φοιτητές», σελ.
δ) Προς τον Υπουργό Ανάπτυξης σχετικά με την κατάρτιση του μακροχρόνιου ενεργειακού σχεδιασμού κ.λπ., σελ.
ε) Προς τον Υπουργό Μεταφορών και Επικοινωνιών σχετικά με την απομάκρυνση των παράνομων κεραιών από τον Χορτιάτη κ.λπ, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: 
α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων», σελ.
β) «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης», σελ.
2. Συζήτηση επί της αρχής του σχεδίου νόμου του Υπουργείου Εθνικής ‘Αμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (ΑΣΕΙ)», σελ.


ΟΜΙΛΗΤΕΣ
Α. Επί των Επικαίρων Ερωτήσεων:
ΑΓΓΕΛΗΣ Α., σελ.
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΜΠΟΥΡΑΣ Α., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπουργείου Εθνικής ‘Αμυνας:
ΑΛΕΥΡΑΣ Α., σελ.
ΓΕΙΤΟΝΑΣ Κ., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΑΝΕΛΛΗ Λ., σελ.
ΚΟΛΟΖΩΦ Ο., σελ.
ΚΟΡΤΣΑΡΗΣ Ν., σελ.
ΚΩΝΣΤΑΝΤΑΡΑΣ Δ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΓΚΡΙΩΤΗΣ Ι., σελ.
ΜΙΧΑΛΟΛΙΑΚΟΣ Π., σελ.
ΟΙΚΟΝΟΜΟΥ Β., σελ.
ΣΠΗΛΙΟΤΟΠΟΥΛΟΣ Σ., σελ.
ΦΟΥΣΑΣ Α., σελ.
ΧΡΥΣΗΣ Β., σελ.
ΧΡΥΣΟΧΟΙΔΗΣ Μ., σελ.
ΧΩΜΑΤΑΣ Ι., σελ.
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΔ΄
     Πέμπτη 20 Οκτωβρίου 2005
     ----------
     Αθήνα, σήμερα στις 20 Οκτωβρίου 2005, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ανέστη Αγγελή, Βουλευτή Καστοριάς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία οι Πρόεδροι των Δ.Δ. Βροχίτσας, Κορυφής, Αμπελώνος, Ελαιώνος, Αγ. Αποστόλων, Χειμαδιού και του Οικισμού Ανθόπυργου του Πύργου Ηλείας ζητούν να βελτιωθεί ο μοναδικός δρόμος επικοινωνίας τους με τον Πύργο Ηλείας.
     2) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Παγκύπρια Οργάνωση Πολυτέκνων ζητεί τη μετεγγραφή στα Ελληνικά Πανεπιστήμια των τέκνων των πολύτεκνων Ελληνοκυπρίων.
     3) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Πρόεδρος του Τοπικού Συμβουλίου του Δ.Δ. Δεματίου του Δήμου Αρκαλοχωρίου ζητεί να καταβληθεί οικονομική ενίσχυση από το πρόγραμμα  FROST στους ελαιοπαραγωγούς της περιοχής του.
     4) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Γονέων Δημοτικού Σχολείου Ξηροπήγαδου Αιτωλ/νίας ζητεί να λειτουργήσει το Σχολείο ως πενταθέσιο.
     5) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας στο οποίο ζητείται η άμεση αποπεράτωση του δρόμου Δοκίμι – Καλύβια – Γέφυρα Αχελώου.
     6) Οι Βουλευτές Β΄ Αθηνών και Β΄ Πειραιώς κ. ΦΩΤΗΣ ΚΟΥΒΕΛΗΣ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία οι φοιτητικοί Σύλλογοι του Πανεπιστημίου Τρίπολης ζητούν να αντιμετωπισθούν λειτουργικά και κτηριακά προβλήματα του Πανεπιστημίου καθώς και το θέμα της σίτισης και στέγασης των φοιτητών του.
     7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία 46 ανθρωπιστικές οργανώσεις και συλλογικοί φορείς ζητούν να μην καταργηθούν τα ανθρώπινα δικαιώματα στην Ευρώπη στο πλαίσιο της δράσης καταπολέμησης της Διεθνούς Τρομοκρατίας.
     8) Ο Βουλευτής Σερρών κ. ΑΡΙΣΤΕΙΔΗΣ  ΜΟΥΣΙΩΝΗΣ κατέθεσε αναφορά με την οποία το Περιφερειακό Συμβούλιο ΙΔ ΤΑΞΙ Ανατολικής Μακεδονίας – Θράκης ζητεί η έκδοση της ειδικής άδειας να αφορά σε Νομούς άνω των 250.000 κατοίκων.
     9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλαδικός Σύνδεσμος Παραπληγικών και Κινητικά Αναπήρων ζητεί τη χορήγηση στα μέλη του αναπηρικών αδειών ταξί.
     10) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Γονέων Δημοτικού Σχολείο Ξηροπήγαδου Ναυπακτίας ζητεί να λειτουργήσει το σχολείο αυτό ως πενταθέσιο.
     11) Οι Βουλευτές Λαρίσης και Β΄ Πειραιώς κύριοι κ. ΕΚΤΟΡΑΣ ΝΑΣΙΩΚΑΣ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Δήμαρχος Νίκαιας Λάρισας ζητεί την υιοθέτηση πρότασης που αφορά στη διανομή καλλιεργητικών δικαιωμάτων βαμβακιού και καλαμποκιού.
     12) Οι Βουλευτές Α΄ Πειραιώς και Λέσβου κ. ΕΛΠΙΔΑ ΠΑΝΤΕΛΑΚΗ και κ. ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία ο Δήμαρχος Σφακίων Νομού Χανίων ζητεί τη στελέχωση του Πολυδύναμου Περιφερειακού Ιατρείου της Χώρας Σφακίων κ.λπ.
     13) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Σύνδεσμος Πολυτέκνων Νάξου Κυκλάδων ζητεί να δοθεί στους πολύτεκνους δικαίωμα έκπτωσης 50% στα ακτοπλοϊκά εισιτήρια.
     14) Οι Βουλευτές Α΄ Πειραιώς και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά με την οποία ο Σύλλογος Σπουδαστών ΑΕΝ/Ασπροπύργου ζητεί την αναβάθμιση της Ναυτικής Εκπαίδευσης.
     15) Οι Βουλευτές Α΄ και Β΄ Θεσσαλονίκης κ. ΓΕΩΡΓΙΟΣ ΧΟΥΡΜΟΥΖΙΑΔΗΣ και κ. ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία τα ΔΣ των Α’, Γ’ και Δ’ ΕΛΜΕ  Θεσσαλονίκης διαμαρτύρονται για την ενεργοποίηση διατάξεων του γνωστού «καθηκοντολογίου».
     16) Οι Βουλευτές Α΄ και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά με την οποία τα Σωματεία της Ν/ΖΩΝΗΣ καταγγέλλουν ενέργειες της Διοίκησης του ΟΑΕΔ που αφορούν στην παραλαβή δικαιολογητικών του εποχιακού επιδόματος της Ν/ΖΩΝΗΣ.
     17) Οι Βουλευτές Αχαίας και Β΄ Αθηνών κ. ΠΑΝΑΓΙΩΤΗΣ ΚΟΣΙΩΝΗΣ και κ. ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία ο κ. Ιωάννης Σιώκος, κάτοικος Μελισσίου Ξυλοκάστρου Κορινθίας ζητεί να του χορηγηθεί η έκθεση ελέγχου του ΠΕΚ Πάτρας που αφορά στην ΕΑΣ Ξυλοκάστρου.
     18) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε δημοσίευμα εφημερίδας στο οποίο ζητείται η δημιουργία θεσμικού πλαισίου που  να καθορίζει τις προϋποθέσεις και τη μοριοδότηση στις προσλήψεις πυροσβεστών στις Υπηρεσίες Πολιτικής Προστασίας.
     19) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε  αναφορά με την οποία ο Δήμος Αυλώνος Μεσσηνίας ζητεί να χορηγείται το διατροφικό επίδομα των νεφροπαθών τεχνητού νεφρού μέσω τραπεζικών λογαριασμών.
     20) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να επιτραπεί η μετεγγραφή φοιτητών τέκνων πολύτεκνων οικογενειών.
     21) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία το Εργαστήρι Ειδικής Επαγγελματικής Αγωγής και Αποκαταστάσεως Νομού Αιτωλ/νίας «ΠΑΝΑΓΙΑ ΕΛΕΟΥΣΑ» ζητεί τη χρηματοδότηση της λειτουργίας του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 1492, 1493/25-8-05 και 1665/31-8-05 των Βουλευτών κ. Τόνιας Αντωνίου και Φώτη Κουβέλη δόθηκε με το υπ’ αριθμ. 198/14-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κ.κ. Τόνια Αντωνίου και Φώτης Κουβέλης, για τα θέματα της αρμοδιότητάς μας, σας πληροφορούμε τα εξής:
     Οι κτηνιατρικές υπηρεσίες της χώρας στο πλαίσιο των δραστηριοτήτων τους, διενεργούν ελέγχους στα εκτρεφόμενα, στα διακινούμενα στο πλαίσιο του ενδοκοινοτικού εμπορίου και στα εισαγόμενα από τρίτες χώρες πουλερικά της χώρας, σύμφωνα με τις κείμενες διατάξεις για την προστασία της υγείας του ζωικού κεφαλαίου. Στα εισαγόμενα πουλερικά οι έλεγχοι διενεργούνται στους Σταθμούς Υγειονομικού Κτηνιατρικού Ελέγχου της χώρας, όπου ελέγχονται τα υγειονομικά πιστοποιητικά των πουλερικών και διαπιστώνεται η καλή υγειονομική τους κατάσταση. Στα πουλερικά ενδοκοινοτικής προέλευσης, στα εισαγόμενα πουλερικά μετά την εισαγωγή τους, καθώς και στα παραγόμενα στη χώρας μας οι έλεγχοι διενεργούνται στα κατά τόπους πτηνοτροφεία. Οι έλεγχοι αυτοί συνίστανται στην πραγματοποίηση τακτικών επισκέψεων, με σκοπό την κλινική διαπίστωση της υγειονομικής τους κατάστασης και, ενδεχομένως, στη λήψη των αναγκαίων δειγμάτων εφ' όσον απαιτείται. Όταν κατά τη διάρκεια αυτών των επισκέψεων διαπιστώνεται η ύπαρξη ακόμη και υπονοιών γρίπης των πτηνών, οι κτηνιατρικές υπηρεσίες επιβάλλεται να προβαίνουν σε απομονώσεις των πτηνοτροφείων, σε δειγματοληψίες παθολογικού υλικού και αποστολή των δειγμάτων στο Εθνικό Εργαστήριο Αναφοράς για τη Γρίπη των Πτηνών (Τμήμα Παθολογίας Πτηνών του Κέντρου Κτηνιατρικών Ιδρυμάτων Θεσσαλονίκης). Στην περίπτωση δε επιβεβαίωσης της ασθένειας, επιβάλλονται επιπλέον μέτρα, όπως η επιτόπου θανάτωση και η υγειονομική ταφή τους κ.λ.π.
     Συγκεκριμένα, στο Π.Δ/γμα 31/1995 (Φ.Ε.Κ. Α 25), που εκδόθηκε σε συμμόρφωση με την οδηγία 92/40/Ε.Ο.Κ. του Συμβουλίου, καθορίζονται τα μέτρα που εφαρμόζονται για την καταπολέμηση της γρίπης των πτηνών. Στο εν λόγω Π.Δ/γμα προβλέπόνται μέτρα επί υποψίας (απομονώσεις πτηνοτροφικών εκμεταλλεύσεων, απαγορεύσεις μετακινήσεων πουλερικών κ.α.), καθώς και μέτρα επί επιβεβαίωσης της παρουσίας της ασθένειας (θανάτωση των προσβεβλημένων πουλερικών, καθιέρωση προστατευτικών ζωνών γύρω από τις μολυσμένες εκμεταλλεύσεις, διενέργεια απολυμάνσεων κ.α.).
     Ήδη δε σε κοινοτικό επίπεδο διεξάγεται συζήτηση για την αντικατάσταση της παραπάνω οδηγίας με νέα οδηγία, ώστε να περιλαμβάνονται όλες οι νεότερες εξελίξεις στα μέτρα που πρέπει να λαμβάνονται.
     Στη με αριθμ. 279719/19-11-2004 απόφαση Υπουργού ΑγροτικήςΑνάπτυξης και Τροφίμων (Φ.Ε.Κ. Β 1760) δημοσιεύθηκε το Σχέδιο Επείγουσας Επέμβασης για τη Γρίπη των Πτηνών για τη χώρα μας. Στο εν λόγω Σχέδιο περιγράφονται αναλυτικά τα βήματα, τα οποία πρέπει να εφαρμόζονται από τις κτηνιατρικές υπηρεσίες, προκειμένου αφενός έγκαιρα να διαγνωστεί και αφετέρου έγκαιρα να αντιμετωπιστεί ενδεχόμενο κρούσμα της ασθένειας, με στόχο τον περιορισμό του κινδύνου για την υγειονομική κατάσταση του πτηνοτροφικού κεφαλαίου της χώρας.
     Πέρα από τα παραπάνω μέτρα, το Υπουργείο Αγροτικής Ανάπτυξης και Τροφίμων (Γεν. Δ/νση Κτηνιατρικής) συμμετέχοντας στην υλοποίηση σχετικών κοινοτικών αποφάσεων κατά το 2003 και κατά το 2004, εφάρμοσε έκτακτα προγράμματα επιτήρησης των γριπικών ιών στα εκτρεφόμενα πουλερικά και στα άγρια πτηνά της χώρας. Αντίστοιχο πρόγραμμα έχει καταρτιστεί και για το έτος 2005, αναμένεται δε η έγκρισή του άμεσα, μαζί με τα αντίστοιχα προγράμματα των άλλων χωρών μελών της Ε.Ε. Με το πρόγραμμα αυτό επιδιώκεται να εντοπιστούν οι πηγές των μολύνσεων και οι ορότυποι των γριπικών ιών, ώστε να δοθεί η δυνατότητα έγκαιρης αντιμετώπισης τυχόν κρουσμάτων. Σημειώνεται ότι με τα μέχρι σήμερα στοιχεία των δύο προηγούμενων χρόνων, τα αποτελέσματα των προγραμμάτων αυτών για τη χώρα μας ήταν αρνητικά.
     Στο πλαίσιο της προετοιμασίας για το πρόγραμμα αυτό, η κτηνιατρική υπηρεσία του Υπ. Αγροτικής Ανάπτυξης και Τροφίμων ήδη ζήτησε την άμεση κινητοποίηση των κτηνιατρικών υπηρεσιών των Νομαρχιακών Αυτοδιοικήσεων, με στόχο την ενημέρωση οργανώσεων που δραστηριοποιούνται στα θέματα άγριων πτηνών, όπως η Συνομοσπονδία Κυνηγών, οι οργανώσεις: παροχής περίθαλψης' στα άγρια πτηνά, ορνιθολογικές κ.α. οργανώσεις. Σχετικού περιεχομένου σύσκεψη με αντιπροσώπους τέτοιων οργανώσεων αναμένεται να πραγματοποιηθεί σύντομα προκειμένου να εξεταστεί από κοινού η δυνατότητα συμβολής τους στο πρόγραμμα. Ειδικότερα, στόχος είναι να διαπιστωθεί αμέσως η άφιξη των αποδημητικών/μεταναστευτικών πτηνών, προκειμένου να εξασφαλιστεί η δυνατότητα άμεσης λήψης των αναγκαίων δειγμάτων, γεγονός που θα οδηγήσει σε πρώιμη διαπίστωση της τυχόν παρουσίας του υπεύθυνου παθογόνου παράγοντα.
     Επίσης, η Γεν. Δ/νση Κτηνιατρικής του Υπουργείου Αγροτικής Ανάπτυξης και Τρoφίμων εφαρμόζoντας το άρθρο 17 του Π.Δ/τος 31/1995 (Φ.Ε.Κ. Α 25) «Θέσπιση μέτρων για την καταπολέμηση της γρίπης των ορνίθων, σε συμμόρφωση με την 92/40/ΕΟΚ του Συμβουλίου», έχει ήδη από το 1998 καταρτίσει σχέδιο επείγουσας επέμβασης, το οποίο έχει εγκριθεί από τις κοινοτικές υπηρεσίες και έχει κοινοποιηθεί στις Δ/νσεις Κτηνιατρικής, στα Κτηνιατρικά Εργαστήρια και στα Κέντρα Κτηνιατρικών Ιδρυμάτων. Με το σχέδιο αυτό περιγράφονται αναλυτικά τα βήματα τα οποία πρέπει να. εφαρμόζουν οι κτηνιατρικές υπηρεσίες, προκειμένου αφενός έγκαιρα να διαγνωστεί και αφετέρου έγκαιρα να αντιμετωπιστεί ενδεχόμενο κρούσμα της ασθένειας, με στόχο τον περιορισμό του κινδύνου για την υγειονομική κατάσταση του πτηνοτροφικού κεφαλαίου της χώρας. Στα μέτρα αυτά, όπως προαναφέρθηκε, ανήκει η υποχρέωση δήλωσης υπονοιών για την ασθένεια, η απομόνωση των ύποπτων εκτροφών πουλερικών, η διενέργεια δειγματοληψίας για την απομόνωση του παθογόνου παράγοντα, η σύσταση Τοπικών Κέντρων Ελέγχου της Νόσου και Ομάδας Αντιμετώπισης της Κρίσης, τα μέτρα θανάτωσης των προσβεβλημένων πουλερικών κ.α.
     Σημειώνεται ότι η κτηνιατρική υπηρεσία του Υπουργείου Αγροτικής Ανάπτυξης και Τροφίμων με πρόσφατη εγκύκλιό της προς τις αρμόδιες Δ/νσεις κτηνιατρικής, καθώς και προς τους πτηνοτροφικούς φορείς της χώρας, ενημέρωσε για τις τελευταίες εξελίξεις σχετικά με τη γρίπη των πτηνών, ζητώντας τη λήψη μέτρων στην κατεύθυνση εντατικοποίησης των τακτικών κτηνιατρικών επιθεωρήσεων που διενεργούνται στις πτηνοτροφικές επιχειρήσεις' για την εξακρίβωση της υγειονομικής κατάστασης των εκτρεφομένων πουλερικών και την έγκαιρη διαπίστωση τυχόν ύποπτων συμπτωμάτων. Συμπληρωματικά, συνέστησε τον εμβολιασμό με αντιγριπικό εμβόλιο των πτηνοτρόφων και των ανθρώπων που γενικά χειρίζονται ζωντανά, σύμφωνα με τις κατευθύνσεις που προβλέπονται στο Σχέδιο Επείγουσας Επέμβασης.
     Επιπλέον των ελέγχων στις πτηνοτροφικές επιχειρήσεις, επισημάνθηκε η ανάγκη ιδιαίτερης σημασίας και στα οικόσιτα πουλερικά. Και τούτο γιατί παρά το ότι ο αριθμός τους είναι συγκριτικά πολύ μικρότερος από το σύνολο των εκτρεφομένων πουλερικών της χώρας, ο αριθμός των «εκμεταλλεύσεών» τους και συνεπώς η διασπορά τους είναι πολύ μεγάλη. Με αυτό το δεδομένο, ζητήθηκε από τις κτηνιατρικές υπηρεσίες να ενημερώσουν τις κατά τόπους Νομαρχιακές και Δημοτικές αρχές, να πραγματοποιήσουν ενδεχόμενα ενημερωτικές συγκεντρώσεις των κατοίκων, καθώς και να εκδώσoυν σχετικά δελτία τύπου για την ανάγκη ταχείας ενημέρωσης των κτηνιατρικών υπηρεσιών από τους ιδιοκτήτες των οικόσιτων πουλερικών σε περίπτωση εμφάνισης ασθενειών, απωλειών κ.λ.π.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     2. Στην με αριθμό 2181/15-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 93827/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2181/15-9-2005 την οποία κατέθεσε ο Βουλευτής κ. Βασίλειος Κεγκέρογλου. σας γνωρίζουμε τα ακόλουθα:
     Το ΥΠ.Ε.Π.Θ. είναι ευαισθητοποιημένο σε θέματα Ειδικής Αγωγής και Εκπαίδευσης και καταβάλλει κάθε προσπάθεια για την επίλυση των προβλημάτων που παρουσιάζονται και έχει ως στόχο να λειτουργήσουν όλα τα σχολεία κανονικά.
     Όσον αφορά στο Τ.Ε.Ε. Ειδικής Αγωγής Ηρακλείου Κρήτης σας γνωρίζουμε ότι συμπεριλαμβάνεται στις υπό ίδρυση Σχολικές Μονάδες Ειδικής Αγωγής. Ήδη το σχέδιο της Κοινής .Υπουργικής Απόφασης Ιδρύσεων Σ.Μ.Ε.Α. Π.Ε. και Δ.Ε. βρίσκεται στο Εθνικό Τυπογραφείο για δημοσίευση σε Φ.Ε.Κ.. Το σχολείο δεν ξεκίνησε ποτέ τη λειτουργία του, αφού το ΥΠ.Ε.Π.Θ. δεν έχει αποστείλει το Φ.Ε.Κ. Ιδρύσεων Σ.Μ.Ε.Α. στις Δ/νσεις Εκπ/σης.
     Ειδικότερα για την ίδρυση νέων δομών Ειδικής Αγωγής, το ΥΠ.Ε.Π.Θ. στο πλαίσιο της εφαρμογής του νόμου 2817/2000 δέχεται κάθε χρόνο τις προτάσεις των φορέων κάθε νομού και τις υλοποιεί ιδρύοντας αντίστοιχα τις μονάδες που προτείνονται. Ειδικότερα απαιτείται πρόταση από την Τοπική Αυτοδιοίκηση, τη Δ/νση της αντίστοιχης βαθμίδας εκπαίδευσης, την Περιφερειακή Δ/νση Π.Ε. και Δ.Ε. και το Κ.Δ.Α.Υ. της περιοχής.
     Για το τρέχον σχολικό έτος, η Διεύθυνση Ειδικής Αγωγής του ΥΠ.Ε.Π.Θ. παρέλαβε τη σχετική πρόταση για την ίδρυση του Τ.Ε.Ε. Ειδικής Αγωγής στο Ηράκλειο από την Περιφερειακή Δ/νση ΠΕ και ΔΕ Εκπ/σης Κρήτης και τη Δ/νση Β/θμιας Εκπ/σης Ηρακλείου με την προϋπόθεση να εξασφαλιστεί από τη Νομαρχιακή Αυτοδιοίκηση Ηρακλείου η στέγαση του σχολείου, ως ο πλέον αρμόδιος φορέας για το κτιριολογικό των Σ.Μ.Ε.Α.. Η Νομαρχιακή Αυτοδιοίκηση διαβίβασε την αριθμ. 40/2005 απόφαση του Νομαρχιακού Συμβουλίου, βάσει της οποίας προτείνεται η ίδρυση, με την αναφορά ότι υπάρχει δυνατότητα εξεύρεσης κατάλληλου κτηρίου για τη στέγαση του σχολείου.
     Τέλος σας γνωρίζουμε ότι η Περιφερειακή Δ/νση Π.Ε. και Δ.Ε. Εκπ/σης Κρήτης και η Δ/ση Β/θμιας Εκπ/σης Ηρακλείου μας πληροφόρησαν ότι η Νομαρχιακή Αυτοδιοίκηση δεν έχει μέχρι σήμερα εξασφαλίσει τον κατάλληλο χώρο για την στέγαση του προαναφερόμενου σχολείου.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 1992/12-9-05 ερώτηση των Βουλευτών κ. Δημητρίου Τσιόγκα και κ. Νικολάου Γκατζή δόθηκε με το υπ’ αριθμ. 91814/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 1992/12-9-2005 την οποία κατέθεσαν οι Βουλευτές κ.κ. Τάκης Τσιόγκας και Νίκος Γκατζής, και αφορά στη σχολική στέγη στο Δήμο Τρικκαίων, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.ΑΕ. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Το έτος 2004 η Νομαρχιακή Αυτοδιοίκηση Τρικάλων έχει επιχορηγηθεί με το ποσό των 300.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Η ετησία επιχορήγηση της Ν.Α. Τρικάλων για το έτος 2005 ανέρχεται στο ποσό των 900.000,00 €. Αντίστοιχα σε ετήσιες επιχορηγήσεις ως προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Όσον αφορά στη σχολική στέγη της Α/θμιας Εκπαίδευσης στο Δήμο Τρικκαίων η Δ/νση Σχεδιασμού και Προγραμματισμού της Ν.Α. Τρικάλων με σχετικό έγγραφό της μας πληροφόρησε τα ακόλουθα:
     Α) ΝΗΠΙΑΓΩΓΕΙΑ
     Το Νηπιαγωγείο Κουτσομυλίων στεγάζεται και λειτουργεί σε νέο κτίριο, τα Νηπιαγωγεία Αγ.Νικολάου, Αγ.Επισκέψεως, 9ο, 20ο, 29ο, 22ο, 3ο, και 31ο στεγάζονται σε ενοικιαζόμενα κτίρια διότι δεν υπάρχουν διαθέσιμα οικόπεδα για την ανέγερση νέων διδακτιρίων. Για τα 8ο και 25ο Νηπιαγωγεία προγραμματίζεται η ένταξή τους σε πρόγραμμα εγκατάστασης προκατασκευασμένων κτιρίων βαρέως τύπου. Το 14ο Νηπιαγωγείο Αλώνια Μπάρας, θα υλοποιηθεί από τον Ο.Σ.Κ. στο πλαίσιο της εργολαβίας 2005 Β προκατασκευασμένων αιθουσών βαρέως τύπου. Η σχετική εργολαβία ήδη δημοπρατήθηκε, κατακυρώθηκε και βρίσκεται στη διαδικασία υπογραφής της σύμβασης με ανάδοχο, οπότε και θα αρχίσει να εκτελείται .
     Β) ΔΗΜΟTlΚΑ
     Το 4ο Δημοτικό σχολείο είναι χαρακτηρισμένο ως διατηρητέο μνημείο από το Υπουργείο Πολιτισμού. Έχει γίνει μελέτη ανακατασκευής και συντήρησης και έχει υποβληθεί Τεχνικό Δελτίο για ένταξη σε πρόγραμμα συντήρησης στο ΥΠΕΧΩΔΕ και το Υπουργείο Πολιτισμού. Η Ν.Α Τρικάλων έχει εξασφαλίσει πίστωση από το Νομαρχιακό πρόγραμμά της. Το 6ο Δημοτικό στεγάζεται σε ενοικιαζόμενο κτίριο διότι δεν υπάρχει διαθέσιμο οικόπεδο για ανέγερση διδακτηρίου. Για το 7ο Δημοτικό ο Δήμος Τρικκαίων προωθεί την ένταξη κατασκευής του .στο Γ΄ Κ.Π.Σ. . Το 10ο Δημοτικό λειτουργεί σε ιδιόκτητο παλαιό κτίριο. Έχει συνταχθεί μελέτη για ανέγερση νέου κτιρίου και αναμένεται η ένταξη της κατασκευής από πόρους του Κ.Π.Σ. Το 29ο Δημοτικό Σχολείο λειτουργεί σαν μονοθέσιο. Με την επέκταση του σχεδίου πόλεως και την εξασφάλιση οικοπέδου θα προγραμματιστεί κατασκευή νέου κτιρίου.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 2148/15.9.05 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 3401Β/10.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω Ερώτησης, σας γνωρίζουμε ότι:
     1. Στο πλαίσιο του Περιφερειακού Σχεδιασμού Διαχείρισης Στερεών Αποβλήτων (ΔΣΑ) της Αττικής, προβλέπεται η δημιουργία Κεντρικού Σταθμού Μεταφόρτωσης Αποβλήτων (ΚΣΜΑ) στη Γλυφάδα, σε θέση η οποία έχει εγκριθεί ως καταρχήν κατάλληλη για αυτή τη χρήση, σύμφωνα με τα οριζόμενα στις διατάξεις του άρθρου 33 του Ν. 3164/2003 (ΦΕΚ 176 Α/2.7.03).
     2. Με ίδιες διατάξεις προβλέπεται ρητά, ότι η διερεύνηση της καταλληλότητας των θέσεων για την εγκατάσταση Τοπικών Σταθμών Μεταφόρτωσης (ΤΣΜΑ) εμπίπτει στις αρμοδιότητες της Περιφέρειας Αττικής, η δε έγκριση τους γίνεται με απόφαση του Γενικού Γραμματέα της Περιφέρειας Αττικής, που εκδίδεται μετά από γνώμη του Περιφερειακού Συμβουλίου.
     3. Στις αρμοδιότητες της Περιφέρειας Αττικής εμπίπτει επίσης και η τήρηση της διαδικασίας περιβαλλοντικής αδειοδότησης (Προκαταρκτικής Περιβαλλοντικής Εκτίμησης και Αξιολόγησης και Έγκρισης Περιβαλλοντικών Όρων) για την ίδρυση και λειτουργία των ΤΣΜΑ, σύμφωνα με την κείμενη νομοθεσία.
     Η Ειδική Υπηρεσία Περιβάλλοντος (Ε.Υ.Π.Ε.) του ΥΠΕΧΩΔΕ, διαβίβασε με το υπ. αριθ. 141371/30.05.2005 έγγραφό της, φάκελο Μελέτης Περιβαλλοντικών Επιπτώσεων (ΜΠΕ) κατόπιν αιτήματος του Δήμου Γλυφάδας, στην Δ/νση Περιβάλλοντος-Χωροταξίας (ΠΕΧΩ) της Περιφέρειας Αττικής, για περιβαλλοντική αδειοδότηση του έργου «Λειτουργία Σταθμού Αποκομιδής και Μεταφόρτωσης Οικιακών Απορριμμάτων (ΣΜΑ) του Δήμου Γλυφάδας, λόγω αρμοδιότητας. Από τα περιεχόμενα του φακέλου της ΜΠΕ διαπιστώθηκε ότι το έργο αφορά στην λειτουργία υφιστάμενου τοπικού σταθμού αποκομιδής και μεταφόρτωσης απορριμμάτων του Δήμου Γλυφάδας και παράλληλα η θέση της εγκατάστασης, συμπίπτει με την αναφερόμενη στο άρθρο 33, εδάφιο 2 του Ν. 3164/2003, για ίδρυση και λειτουργία Κεντρικού Σταθμού Μεταφόρτωσης Απορριμμάτων (ΚΣΜΑ).
     Επί του παρόντος, η Δ/νση ΠΕΧΩ, της Περιφέρειας Αττικής, βρίσκεται στο στάδιο αξιολόγησης της Μελέτης Περιβαλλοντικών Επιπτώσεων του Τοπικού Σταθμού Μεταφόρτωσης Απορριμμάτων στην θέση αυτήν, σε σχέση με τα οριζόμενα στο άρθρο 33 του Ν. 3164/03.
     4. Εφόσον ο συγκεκριμένος χώρος μεταφόρτωσης δεν πληροί τις προδιαγραφές κατασκευής και λειτουργίας όπως αυτές ορίζονται από την ισχύουσα νομοθεσία, λογίζεται ως χώρος ανεξέλεγκτης διάθεσης στερεών αποβλήτων (ΧΑΔΑ).
     Η Ε.Υ.Π.Ε./ΥΠΕΧΩΔΕ, μετά από καταγγελία κατά της λειτουργίας του σταθμού μεταφόρτωσης αποβλήτων του Δήμου Γλυφάδας, κοινοποίησε την απάντησή της (υπ. αριθ. οικ. 140185/11.01.05 έγγραφο) στην Ειδική Υπηρεσία Επιθεωρητών Περιβάλλοντος (Ε.Υ.Ε.Π.) του ΥΠΕΧΩΔΕ για τις τυχόν ενέργειές της. Μετά από την διερεύνηση της υπόθεσης από την Ε.Υ.Ε.Π./ΥΠΕΧΩΔΕ, διαπιστώθηκε ότι είχε επιβληθεί διοικητική χρηματική ποινή, ύψους 10000 ΕΥΡΩ καθώς και προσωρινή διακοπή λειτουργίας της δραστηριότητας από την Δ/νση Προστασίας Περιβάλλοντος της Νομαρχίας Αθηνών (υπ.αριθ. 2364/30.05.05 έγγραφο της ΕΥΕΠ/ΥΠΕΧΩΔΕ).
     5. Παράλληλα, η Δ/νση Περιβαλλοντικού Σχεδιασμού του ΥΠΕΧΩΔΕ, επεσήμανε με το με αρ. πρωτ. 127523/2061/30.6.05 έγγραφο της στον Δήμο Γλυφάδας και στην Περιφέρεια Αττικής ότι ο παραπάνω αναφερόμενος χώρος ανεξέλεγκτης διάθεσης απορριμμάτων του Δήμου θα πρέπει να κλείσει άμεσα και να αποκατασταθεί σύμφωνα με το άρθρο 1Ο παρ. 2 της ΚΥΑ 50910/2727/2003, η δε Περιφέρεια Αττικής που έχει την ευθύνη της υλοποίησης του Περιφερειακού Σχεδιασμού Διαχείρισης Στερεών Αποβλήτων θα πρέπει να κινήσει άμεσα τις διαδικασίες υλοποίησης του ΚΣΜΑ Γλυφάδας.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     5. Στην με αριθμό 2114/14.9.05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 3392 Β/7.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω ερώτησης και από πλευράς αρμοδιοτήτων του ΥΠΕΧΩΔΕ, σας γνωρίζουμε ότι:
     1. Σύμφωνα με το άρθρο 8 παρ. Α και το Παράρτημα 2 της ΚΥΑ Η.Π.37591/2031/2003 (ΦΕΚ 1419/8) («Μέτρα και όροι για τη διαχείριση ιατρικών αποβλήτων από υγειονομικές μονάδες»), οι εγκαταστάσεις αποτέφρωσης, που λειτουργούν εντός ή εκτός των υγειονομικών μονάδων (ΥΜ), πρέπει να κατασκευάζονται και να λειτουργούν σύμφωνα με τις απαιτήσεις της Οδηγίας 2000/76/ΕΚ (για την αποτέφρωση των αποβλήτων) και συνεπώς της ΚΥΑ 22912/1117/2005 (759/8) («Μέτρα και όροι για την πρόληψη και τον περιορισμό της ρύπανσης του περιβάλλοντος από την αποτέφρωση των αποβλήτων»), η οποία εναρμόνισε την εθνική νομοθεσία με την παραπάνω Οδηγία.
     Οι προαναφερόμενες απαιτήσεις είναι αυστηρές και υψηλού κόστους. Στην πράξη είναι δυσχερής η τήρησή τους από μια εγκατάσταση αποτέφρωσης μολυσματικών αποβλήτων που υφίσταται εντός μιας ΥΜ, ιδίως όσον αφορά τη σωστή λειτουργία, συντήρηση και παρακολούθηση των εκπομπών μιας τέτοιας εγκατάστασης.
     Κατά συνέπεια, για την προάσπιση της δημόσιας υγείας και την προστασία του περιβάλλοντος, θα πρέπει κατά προτεραιότητα να αξιοποιείται η δυνατότητα διάθεσης των μολυσματικών νοσοκομειακών αποβλήτων στον Αποτεφρωτικό Κλίβανο του ΕΣΔΚΝΑ στα Άνω Λιόσια Αττικής, ο οποίος έχει κατασκευαστεί και λειτουργεί σύμφωνα με τις απαιτούμενες για το σκοπό αυτό προδιαγραφές και διαθέτει την προβλεπόμενη από τη νομοθεσία περιβαλλοντική άδεια.
     2. Στο πλαίσιο συνεργασίας με θέμα τα Νοσοκομειακά Απόβλητα που συντονίζεται από το Γενικό Επιθεωρητή Δημόσια Διοίκησης, διεξάγεται δειγματοληπτικός έλεγχος σε νοσοκομεία, ιδιωτικές κλινικές, πολυιατρεία και διαγνωστικά κέντρα, από μικτό κλιμάκιο της Ειδικής Υπηρεσίας Επιθεωρητών Περιβάλλοντος (ΕΥΕΠ) και του Σώματος Επιθεωρητών Υπουργείου Υγείας-Πρόνοιας (ΣΕΥΥΠ), για να διαπιστωθεί η τήρηση της νομοθεσίας και να συνταχθεί έκθεση με σχετικές προτάσεις.
     Επίσης, το ΥΠΕΧΩΔΕ πρόσφατα συμπεριέλαβε στο Μέτρο «Τεχνική Βοήθεια» του Επιχειρησιακού Προγράμματος «Περιβάλλον», Μελέτη με αντικείμενο τον «Εθνικό σχεδιασμό διαχείρισης αποβλήτων από εγκαταστάσεις στον τομέα της υγείας», συνολικού προϋπολογισμού 150.000 €. Στη Μελέτη αυτή θα εκτιμηθεί η υφιστάμενη κατάσταση και οι απαραίτητες υποδομές, προκειμένου να αρχίσουν οι διαδικασίες ωρίμανσης των αναγκαίων έργων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     6. Στην με αριθμό 2185/15.9.05 ερώτηση της Βουλευτού κ. Βασιλικής Παπανδρέου δόθηκε με το υπ’ αριθμ. 3407 Β/10.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω Ερώτηση και όσα αφορούν ζήτημα αρμοδιότητας ΥΠΕΧΩΔΕ, σας γνωρίζουμε ότι:
     Στο πλαίσιο του Περιφερειακού Σχεδιασμού Διαχείρισης Στερεών Αποβλήτων (ΔΣΑ) της Αττικής προβλέπεται η δημιουργία Κεντρικού Σταθμού Μεταφόρτωσης Αποβλήτων (ΚΣΜΑ) εντός του ΒΙΠΑ Κηφισιάς σε δυο εναλλακτικές θέσεις οι οποίες έχουν εγκριθεί ως καταρχήν κατάλληλες για αυτή τη χρήση, σύμφωνα με τα οριζόμενα στις διατάξεις του άρθρου 33 του Ν. 3164/2003 (ΦΕΚ 176 Α/2.7.03).
     Στις ίδιες διατάξεις προβλέπεται ρητά ότι η διερεύνηση της καταλληλότητας των θέσεων για την εγκατάσταση Τοπικών Σταθμών Μεταφόρτωσης (ΤΣΜΑ) εμπίπτει στις αρμοδιότητες της Περιφέρειας Αττικής, η δε έγκριση τους γίνεται με απόφαση του Γενικού Γραμματέα της Περιφέρειας Αττικής, που εκδίδεται μετά από γνώμη του Περιφερειακού Συμβουλίου.
     Στις αρμοδιότητες της Περιφέρειας Αττικής εμπίπτει επίσης και η τήρηση της διαδικασίας περιβαλλοντικής αδειοδότησης (Προκαταρκτικής Περιβαλλοντικής Εκτίμησης και Αξιολόγησης και Έγκρισης Περιβαλλοντικών Όρων) για την ίδρυση και λειτουργία των ΤΣΜΑ, σύμφωνα με την κείμενη νομοθεσία.
     Ο Δήμος Κηφισιάς υπέβαλε αίτημα στην Δ/νση Περιβάλλοντος-Χωροταξίας (ΠΕΧΩ) της Περιφέρειας Αττικής, για περιβαλλοντική αδειοδότηση Τοπικού Σταθμού Μεταφόρτωσης Απορριμμάτων στη θέση «Καλυφτάκη», εντός ΒΙΠΑ Κηφισιάς. Η επιλεγείσα θέση της εγκατάστασης ΤΣΜΑ, συμπίπτει με την μια εκ των δυο εναλλακτικών θέσεων που ορίζονται στο άρθρο 33, εδάφιο 2 του Ν. 3164/2003, για ίδρυση και λειτουργία Κεντρικού Σταθμού Μεταφόρτωση ς Απορριμμάτων (ΚΣΜΑ).
     Επί του παρόντος, η Δ/νση ΠΕΧΩ, της Περιφέρειας Αττικής, βρίσκεται στο στάδιο αξιολόγησης της Προμελέτης Περιβαλλοντικών Επιπτώσεων του έργου και μεταξύ άλλων εξετάζεται η συμβατότητα της δημιουργίας Τοπικού Σταθμού Μεταφόρτωσης Απορριμμάτων στην θέση αυτήν, σε σχέση με τα οριζόμενα στο άρθρο 33 του Ν. 3164/03.
     Μετά από επιθεώρηση που διενεργήθηκε από την Ειδική Υπηρεσία Επιθεωρητών Περιβάλλοντος (Ε.Υ.Ε.Π.) του ΥΠΕΧΩΔΕ διαπιστώθηκε ότι, ο Δήμος Κηφισιάς υλοποιούσε έργο, με σκοπό την κατασκευή ΤΣΜΑ χωρίς την απαιτούμενη από τις κείμενες διατάξεις περιβαλλοντική αδειοδότηση (ε' σχετικό).
     Εφόσον ο συγκεκριμένος χώρος μεταφόρτωσης δεν πληροί τις προδιαγραφές κατασκευής και λειτουργίας όπως αυτές ορίζονται από την ισχύουσα νομοθεσία, θεωρείται χώρος ανεξέλεγκτης διάθεσης στερεών αποβλήτων (ΧΑΔΑ).
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 21 Οκτωβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129, παράγραφος 2 και 3, 130 παράγραφος 2 και 3 του Κανονισμού της Βουλής)
      1.- Η με αριθμό 129/18-10-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Ανάπτυξης, σχετικά με τους κινδύνους από τον ανεξέλεγκτο δανεισμό των νοικοκυριών κ.λπ.
      2.- Η με αριθμό 130/18-10-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με το διορισμό μονίμων εκπαιδευτικών στα σχολεία, την κατάργηση των αναπληρωτών και ωρομισθίων κ.λπ.
      3.- Η με αριθμό 133/5/18-10-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ιδιωτικοποίηση της Ολυμπιακής Αεροπορίας (Θα απαντήσει ο Υφυπουργός Μεταφορών και Επικοινωνιών).
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1.- Η με αριθμό 128/18-10-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την αναπροσαρμογή του στεγαστικού επιδόματος των φοιτητών.
      2.- Η με αριθμό 131/18-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση τοποθέτησης καθηγητών μουσικών οργάνων στα σχολεία.
      3.- Η με αριθμό 135/18-10-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Εθνικής Άμυνας, σχετικά με τη λήψη μέτρων προστασίας του μνημειακού χώρου της Γυάρου κ.λπ.
      Ο συνάδελφος Βουλευτής κ. Βασίλειος Κεγκέρογλου ζητά άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες Ερωτήσεις πρώτου κύκλου:
      Πρώτη είναι η με αριθμό 117/17-10-2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τους Υπουργούς Υγείας και Κοινωνικής Αλληλεγγύης και Αγροτικής Ανάπτυξης και Τροφίμων, σχετικά με την αναγκαιότητα επιπρόσθετης ενημέρωσης των πολιτών για τη γρίπη των πτηνών κ.λπ.
      Η επίκαιρη ερώτηση του κ. Αγγελή έχει ως εξής:
      «Είναι γεγονός ότι η Κυβέρνηση δια των αρμοδίων Υπουργών μετά τη διεθνή αναστάτωση για τη γρίπη των πτηνών και το φόβο ενδεχόμενης μετάδοσής της στον άνθρωπο, έχει ενημερώσει τους πολίτες με σαφείς πρωτοβουλίες.
      Εν τούτοις, όμως, επικρατεί αναστάτωση στους πολίτες, οι οποίοι εμβολιάζονται μαζικώς για την κοινή γρίπη, ή προμηθεύονται φαρμακευτικά σκευάσματα άσχετα με τη νόσο, χωρίς ιατρική συνταγή ή προτροπή. Η σύγχυση γίνεται μεγαλύτερη, όταν διασπείρονται από τα μέσα μαζικής ενημέρωσης ανεύθυνες προσωπικές απόψεις και εκτιμήσεις, οι οποίες στερούνται της επιστημονικής τεκμηρίωσης και δεοντολογίας. Ουσιαστικά χωρίς σήμερα να υπάρχει η ασθένεια στη χώρα μας, διαπιστώνεται το φαινόμενο να υπάρχει αδικαιολόγητος πανικός με σαφείς επιπτώσεις, τόσο στην κοινωνική ζωή όσο και στην οικονομία.
      Με το δεδομένο ότι η Κυβέρνηση έχει λάβει τα απαραίτητα μέτρα –που δεν δικαιολογούν τον πανικό- αλλά υπάρχει ανάγκη πρόσθετης ενημέρωσης, ερωτώνται οι κύριοι Υπουργοί:
      Ποιες επιπλέον πρωτοβουλίες προτίθεται να λάβει η Κυβέρνηση, ώστε οι πολίτες να προστατευθούν από ανεύθυνες και χωρίς επιστημονική τεκμηρίωση και δεοντολογία απόψεις που προκαλούν αδικαιολόγητο πανικό;»
      Ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, είναι γεγονός ότι μετά τα δημοσιεύματα και γενικότερα τις αναφορές για την πανδημία της γρίπης των πουλερικών, υπήρξε μια ανησυχία στον κόσμο, που βεβαίως ήταν εύλογη, στο επίπεδο της δυνατότητας να γίνουν αντιληπτά και να κατανοηθούν ορισμένα πράγματα.
      Θα πρέπει να ξέρουμε όμως ότι αυτήν τη στιγμή η πατρίδα μας είναι πλήρως θωρακισμένη από πλευράς δημόσιας υγείας. Από το μήνα Μάρτιο που εδόθη η συνέντευξη Τύπου από τον Υπουργό για το Εθνικό Σχέδιο Δράσης σύμφωνα με τις οδηγίες του Παγκοσμίου Οργανισμού Υγείας πάρθηκαν όλα εκείνα τα μέτρα, τα οποία είναι πλήρως εναρμονισμένα προς τις οδηγίες, δηλαδή να υπάρχει ένα ποσοστό κάλυψης των αναγκών, σε περίπτωση που θα είχε εκδηλωθεί η επιδημία, με αντιιικά φάρμακα. Αυτά παρηγγέλθησαν και θα έχουμε μία διαθεσιμότητα διακοσίων πενήντα χιλιάδων σε χάπια και διακόσια πενήντα κιλά «δραστικής σκόνης» τα οποία θα παρασκευαστούν δόσεις από το Ινστιτούτο Παστέρ και παράλληλα υπάρχει και μία μεγάλη δόση, πάνω από σαράντα χιλιάδες εμβαλάγια, τα οποία κρατούνται τα αντιιικά, αν ποτέ ήθελε εμφανιστεί αυτή η επιδημία της γρίπης. 
      Επίσης, όλα τα μέτρα και οι οδηγίες οι οποίες δόθηκαν στις εισόδους της χώρας μας από πλευράς οποιονδήποτε μέτρων δημόσιας υγείας είναι συγκεκριμένα. Δόθηκαν οδηγίες ότι θα πρέπει να γίνει ο συνήθης εμβολιασμός για το κοινό κρυολόγημα, την κοινή γρίπη –και για να γίνει πιο αντιληπτό και κατανοητό- το εμβόλιο αυτό δεν παρέχει οποιαδήποτε προστασία για το ενδεχόμενο της γρίπης των πουλερικών. 
      Βεβαίως, φέτος είχαμε μια μεγάλη ποσότητα εμβολίων, που ξεπέρασε σχεδόν το ενάμισι εκατομμύριο. Αυτήν τη στιγμή εμπλουτίζεται ακόμη το οπλοστάσιό μας, θα έλεγα, με διακόσιες σαράντα χιλιάδες εμβόλια για να καλυφθούν οι ομάδες αυτές του πληθυσμού που πραγματικά, έχουν ανάγκες και που έγκαιρα ανακοινώθηκαν ποιοι θα πρέπει να κάνουν εμβόλιο. Εντός των ημερών θα υπάρχει η διαθεσιμότητα αυτών των εμβολίων. Μέσω της ελεύθερης αγοράς θα διατεθούν γύρω στα ενενήντα χιλιάδες εμβόλια. Τα άλλα δε εμβόλια θα τα έχει ο Ε.Ο.Φ. για να μπορέσουμε, ανάλογα με τις ανάγκες που παρατηρούνται στα φαρμακεία και με τη λίστα που αναγράφονται, να τα διαθέσουμε, πραγματικά, σε αυτούς που έχουν ανάγκη και όχι σε αυτούς που από κάποια φοβία ενδεχομένως ή και από σύνδρομο πανικού έφθασαν στο σημείο άκριτα να κάνουν εμβόλια.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υφυπουργέ.
      Το λόγο έχει ο κ. Αγγελής για δύο λεπτά.
      ΑΝΕΣΤΗΣ ΑΓΓΕΛΗΣ: Κύριε Υπουργέ, κύριοι συνάδελφοι, βέβαια η ερώτηση σε καμία περίπτωση δεν διεκδικεί την επικαιρότητα με το δεδομένο ότι το θέμα ίσως έχει εξαντληθεί την προηγούμενη εβδομάδα. Διεκδικεί όμως ότι αναζητεί την ουσία των πραγμάτων και προσδιορίζει, βεβαίως, τον κίνδυνο πανικού που ούτως ή άλλως υπάρχει στην ελληνική κοινωνία με χίλιες δυο επιπτώσεις, τόσο βεβαίως στην κοινωνία όσο και στα οικονομικά δεδομένα. Είδαμε ότι, όταν μία πληροφορία διαχέεται με άναρχο τρόπο, έχει χίλιες δυο επιπτώσεις. Κατά συνέπεια, η διαχείριση της πληροφορίας που μεταδίδεται από οπουδήποτε θα πρέπει σε κάθε περίπτωση να έχει και την επιστημονική τεκμηρίωση αλλά και τη δεοντολογία. 
      Κατά συνέπεια, οι απαντήσεις σας μας καθησυχάζουν βεβαίως σε πολύ μεγάλο βαθμό, εν τούτοις όμως παραμένουν τα ερωτήματα όσον αφορά τη σωστή και εις βάθος διαχείριση του θέματος και βεβαίως είναι ιδιαίτερα σημαντικό που η Κυβέρνηση και μέσα από το σχέδιο «ΠΕΡΣΕΥΣ» αλλά και με την κινητοποίηση των αντιστοίχων κέντρων 54 του Υπουργείου Αγροτικής Ανάπτυξης σε όλη την περιφέρεια όσον αφορά το προληπτικό στάδιο έχει λάβει τα ενδεδειγμένα μέτρα. Από εκεί και πέρα, θα θέλαμε να πληροφορηθούμε για τα επιπρόσθετα μέτρα, τα οποία, βεβαίως, παίρνονται σε επίπεδο Ευρωπαϊκής Ένωσης. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο κύριος Υφυπουργός για δύο λεπτά.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριοι συνάδελφοι, ότι πολλές φορές και εμείς οι επιστήμονες με την χρησιμοποίηση ιατρικών όρων και με προβληματισμούς σε καθαρά επιστημονικό επίπεδο δημιουργούμε κάποια σύγχυση και ακούγονται πάρα πολλά. Θα πρέπει να καταλάβουμε ότι η Ελλάδα δεν πρόκειται να είναι το βιολογικό εργαστήριο όπου θα πάθει μετάλλαξη ο ιός Η5Ν1 για να αλλάξει το επιδημιολογικό μοντέλο. Αν θα γίνει κάτι και αν θα αλλάξει κάτι δεν θα είναι η Ελλάδα απ’ όπου θα αρχίσει αυτό το φαινόμενο της πανδημίας. Υπάρχουν άλλες χώρες που έχουν ιστορική σχέση με τα επιδημιολογικά φαινόμενα τα οποία παρουσιάστηκαν.
    Γι’ αυτό θα πρέπει να ξέρουμε ότι πολλές φορές η υπερπληροφόρηση, η υπερενημέρωση, η εκ μέρους της επιστημονικής κοινότητας ανάλυση σ’ αυτό το επίπεδο πρέπει να γίνεται σε επιστημονικά συνέδρια για να μην προβληματίζεται τόσο ο πολίτης που δεν μπορεί να αποκωδικοποιήσει την επιστημονική ορολογία. Θα θυμάστε ιστορικά ότι το 1995 απλά, διαρροϊκά σύνδρομα είχαν χαρακτηριστεί ως χολέρα στην Ελλάδα. Το 2002 είχαμε άλλο πρόβλημα με τους δήθεν κοξακοϊούς που δημιούργησαν την επιδημία της μυοκαρδίτιδας από καθαρά λανθασμένους χειρισμούς. Έτσι δημιουργήθηκε ένας γενικότερος πανικός με τεράστιες επιπτώσεις στην εθνική οικονομία. 
    Και τώρα έχουμε αυτό το φαινόμενο της μεγάλης ανησυχίας που ο ίδιος ο Παγκόσμιος Οργανισμός Υγείας καθησυχάζει τα πράγματα και λέει εντελώς διαφορετικά στοιχεία αυτήν τη στιγμή. Άρα θα πρέπει να ξέρουμε κάτι που το επαναλαμβάνω κατηγορηματικά. Η Ελλάδα έχει ένα πολύ καλό σύστημα δημόσιας υγείας και δεν κινδυνεύει να μεταβληθεί σε ένα βιολογικό εργαστήριο μετάλλαξης του ιού Η5Ν1. 
    ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 116/17.10.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Πρωτόπαπα προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με τα προβλήματα των εργαζομένων μετά την εφαρμογή του νέου ωραρίου κ.λπ.
    Η επίκαιρη ερώτηση του κ. Πρωτόπαπα έχει ως εξής:
    «Σύμφωνα με καταγγελίες της Ομοσπονδίας Ιδιωτικών Υπαλλήλων Ελλάδος η εφαρμογή του νέου ωραρίου λειτουργίας σε ορισμένα πολυεθνικά υπερκαταστήματα γίνεται με αυθαίρετη και παράνομη επιβάρυνση των εργαζομένων. Οι εταιρείες αυτές υποχρεώνουν το προσωπικό τους να δουλεύουν επιπλέον ώρες την εβδομάδα χωρίς φυσικά επιπλέον αμοιβή, χωρίς να καταβάλλουν τις φθηνότερες πια υπερωρίες και φυσικά χωρίς να προχωρούν σε νέες προσλήψεις. Σε σχετικά δημοσιεύματα του Τύπου αναφέρονται, μάλιστα, συγκεκριμένα παραδείγματα από το PRAKTIKER και το IKEA.
    Επειδή παρ’ ότι η Κυβέρνηση διαβεβαίωνε τη Βουλή (κατά τη συζήτηση του Σ/Ν) ότι θα «θα είναι αμείλικτη» σε τυχόν τέτοια φαινόμενα και «εγγυάται τη δημιουργία νέων θέσεων εργασίας», ως τώρα ούτε έλεγχοι έγιναν, οι αυθαιρεσίες εις βάρος των εργαζομένων ανθούν και νέες θέσεις εργασίας δεν δημιουργούνται.
    Ερωτώνται οι κ.κ. Υπουργοί:
    1. Είναι εν γνώσει τους οι σχετικές καταγγελίες; Εάν ναι, τι προτίθενται να κάνουν ώστε –μέσω του ΣΕΠΕ- να επιβληθεί η νομικότητα και να προστατευθούν οι εργαζόμενοι; 
    2. Προτίθενται να συναινέσουν και σε νέα «αιτήματα» πολυεθνικών –σύμφωνα με δημοσιεύματα- για την επέκταση λειτουργίας των υπερκαταστημάτων και την Κυριακή;»
      Κύριε Υπουργέ, αφού σας ευχηθούμε χρόνια πολλά για την ονομαστική σας εορτή απ’ όλο το Σώμα, έχετε το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
    Επιτρέψτε μου να καταθέσω και στη Βουλή την επιστημονική μου άποψη γιατί βλέπω ότι τις τελευταίες ημέρες να ταλαιπωρείται ένας ολόκληρος λαός με την τρομοκρατία των πουλερικών. Θέλω να πω ως γιατρός και όχι ως πολιτικός, επιτέλους, έλεος! Για να μεταλλαχθεί ο ιός θέλει πάνω από δέκα χρόνια. 
    Όλη αυτή η τρομοκρατία, όλη αυτή η φοβία δεν δικαιολογείται. Πρέπει να είμαστε ψύχραιμοι. Βέβαια, αυτό δεν σημαίνει ότι δεν πρέπει να λάβουμε μέτρα υποδομής και μέτρα προληπτικά και αποτρεπτικά. Όμως πληρώνει ακριβά η χώρα μας την τρομοκρατία είτε των πουλερικών είτε του SAR είτε οποιωνδήποτε άλλων ασθενειών. 
    ΠΡΟΕΔΡΕΥΩΝ (Ιωάννης Τραγάκης): Άσχετο ήταν αυτό αλλά καλό. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αυτό το ενιαίο ωράριο έχει γίνει σάκος του μποξ για πολλούς και για πολλά θέματα. Τι είναι το ενιαίο ωράριο; Είναι μία ώρα παράταση τις καθημερινές και δυο ώρες το Σάββατο. Είναι ένα εθνικό ωράριο σε ένα ενιαίο πλαίσιο.
        Γιατί το έκανε η Κυβέρνηση; Το έκανε για ένα λόγο: Για να μπορούμε να έχουμε πρώτον, τη διευκόλυνση του πολίτη να πηγαίνει να ψωνίζει και δεύτερον, αύξηση της ανταγωνιστικότητας όπως και καλύτερα οικονομικά στις μικρομεσαίες επιχειρήσεις. 
        Για τη μία ώρα παραπάνω η Κυβέρνηση έδωσε δέκα χιλιάδες θέσεις απασχόλησης επιδοτούμενες με 14 ευρώ την ημέρα για να μπορεί επιχείρηση με τρία άτομα προσωπικό ή μια οικογενειακή επιχείρηση –κι αυτό γι’ αυτήν την ώρα τη ρημάδα την παραπάνω που βάλαμε- να παίρνει τετράωρο απασχόλησης και να διευκολύνεται, να ξαποσταίνει, να ξεκουράζεται ο οικογενειάρχης που έχει οικογενειακή επιχείρηση μικρή μέχρι τρία άτομα. Αυτό δεν ισχύει για τα μεγάλα καταστήματα. 
        Αυτή είναι η φιλοσοφία του ενιαίου ωραρίου. Νομίζω ότι κανείς καλοπροαίρετος δεν πρέπει να αμφιβάλει γι αυτήν την πολιτική που βοηθάει πάρα πολύ.
        Όσον αφορά τα δημοσιεύματα, καλό θα ήταν ως Βουλευτής να κάνετε και εσείς ο ίδιος μια επίσκεψη να τα διαπιστώνατε από μόνο σας και όχι μόνο…
        ΧΡΗΣΤΟΣ ΠΡΩΤΟΠΑΠΑΣ: Το ρώτησα.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Προσέξτε, λοιπόν, οι κατά τόπους κοινωνικές επιθεωρήσεις έκαναν σε όλη την Ελλάδα έλεγχο και για τα PRACTIKER και για τα IKEA. Δεν διαπιστώθηκε καμία παράβαση στο χώρο εργασίας.
        Επίσης, οι προσλήψεις λόγω του ωραρίου έχουν αυξηθεί σε όλη την Ελλάδα και το γνωρίζουμε αυτό από τις υπηρεσίες του Ο.Α.Ε.Δ., όπου γίνονται ανάρπαστες οι θέσεις των δέκα χιλιάδων που έχουμε δώσει με τετράωρη απασχόληση. Ειδικά δε στις περιοχές Λάρισας και Θεσσαλονίκης έχουν πραγματοποιηθεί στο λίγο διάστημα που λειτουργεί το ενιαίο ωράριο, εξήντα οκτώ νέες προσλήψεις. 
        Κύριε Πρωτόπαπα, αυτή η Κυβέρνηση με το ν.3385, τον πρόσφατο νόμο τον εργασιακό, τριπλασίασε τα διοικητικά και ποινικά πρόστιμα για να ξέρει ο καθένας ότι δεν μπορεί να γλιτώσει από την τσιμπίδα του νόμου. Το Σ.Ε.Π.Ε. κάνει προληπτικό έλεγχο ή άμεσα επεμβαίνει όπου υπάρχει παράβαση εργασιακής νομοθεσίας, όπου υπάρχει καταγγελία ή ο,τιδήποτε άλλο. 
        Εμείς τριπλασιάσαμε τα πρόστιμα και τα ποινικά και τα διοικητικά. Αυτό δεν σας λέει ότι είναι πολιτική βούληση της Κυβέρνησης, απόφαση της Κυβέρνησης να μην αφήσει και να μην επιτρέψει να γίνει εργασιακή ζούγκλα η χώρα μας;
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
        Ορίστε, κύριε Πρωτόπαπα, έχετε το λόγο για δύο λεπτά.
        ΧΡΗΣΤΟΣ ΠΡΩΤΟΠΑΠΑΣ: Κατ’ αρχήν χρόνια πολλά στον εορτάζοντα Υφυπουργό τον κ. Γεράσιμο Γιακουμάτο και εκ μέρους μας.
        Θέλω να τονίσω, όμως, ότι τον ιό της τρομοϋστερίας, αγαπητέ κύριε Γιακουμάτο, μάλλον η Κυβέρνηση τον έσπειρε με την ατυχέστατη ανακοίνωση του Υπουργείου Αγροτικής Ανάπτυξης και τα τραγελαφικά τα οποία επακολούθησαν με αποκλειστική ευθύνη του κ. Μπασιάκου στη συνέχεια.
        Λοιπόν, αναλογιστείτε τις δικές σας ευθύνες και ως Κυβέρνηση κάντε επιτέλους κάποιες σοβαρές κινήσεις. Δείξτε την απαραίτητη σοβαρότητα και ευθύνη που χρειάζεται σε μια στιγμή που και ο κόσμος την έχει ανάγκη.
        Εμείς κρατήσαμε χαμηλούς τόνους μέχρι τώρα. Τώρα ζητήσαμε να γίνει παρέμβαση και ενημέρωση στην αρμόδια επιτροπή από τον κ. Μπασιάκο, διότι οι κινήσεις του, ξαναλέω, είχαν ως αποτέλεσμα να εξαπλωθεί ο ιός της τρομοϋστερίας και όχι ο ιός Η5.
        Όσον αφορά το θέμα που συζητάμε σήμερα και το οποίο θεωρώ εξόχως σοβαρό, μας είχε διαβεβαιώσει η Κυβέρνηση διά του κ. Σιούφα και του κ. Παπαθανασίου ότι θα αυξηθούν οι θέσεις εργασίας με το νέο ωράριο, που δεν είναι μόνο η ώρα την ημέρα γιατί για την Αττική είναι και το δίωρο του Σαββάτου. Μην το ξεχνάτε αυτό.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το είπα.
        ΧΡΗΣΤΟΣ ΠΡΩΤΟΠΑΠΑΣ: Το αποτέλεσμα ποιο είναι; Επικοινώνησα ο ίδιος με το σωματείο του PRACTIKER και επικοινώνησα και με σωματεία άλλων πολυεθνικών υπερκαταστημάτων. Θέλω να σας διαβεβαιώσω ότι δεν έχει γίνει  ούτε μία πρόσληψη σ’ αυτά τα πολυεθνικά υπερκαταστήματα όλο αυτό το διάστημα των μερικών μηνών. Και θέλω να σας διαβεβαιώσω ότι απ’ ό,τι φαίνεται δεν θα γίνει. Διότι ξέρετε τι κάνουν;
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε ποια περιοχή;
        ΧΡΗΣΤΟΣ ΠΡΩΤΟΠΑΠΑΣ: Ξέρετε τι κάνουν; Κάνουν το εξής και αυτό που θα σας πω είναι διαπιστωμένο και διπλοτσεκαρισμένο. Αλλάζουν αιφνιδιαστικά τις βάρδιες των υπαλλήλων ανάλογα με τη δουλειά που προέχουν ή προβλέπουν να έχουν.
        Δεύτερον, τους αναγκάζουν σε διπλές βάρδιες και εκμεταλλευόμενοι το νόμο τον οποίο πρόσφατα έχετε ψηφίσει για τη διευθέτηση, λένε «κάποια στιγμή με βάση το νόμο που έχει ψηφιστεί θα πάρετε σε ρεπό τις διπλές βάρδιες που σας αναγκάζουμε να κάνετε σήμερα». Και τους υποχρεώνουν επίσης επειδή έχουν φθηνύνει οι υπερωρίες, να κάθονται για παράδειγμα το Σάββατο αλλά και κάθε μέρα μία ώρα παραπάνω για να κλείσουν ταμείο με τις ίδιες βάρδιες οι ίδιοι άνθρωποι, οδηγώντας σε σοβαρά προβλήματα την ποιότητα ζωής τους και με αποτέλεσμα να έχουν σημειωθεί ήδη σειρά παραιτήσεων σε ορισμένα απ’ αυτά τα πολυεθνικά υπερκαταστήματα.
Στείλτε, λοιπόν, κύριε Υφυπουργέ, το Σ.Ε.Π.Ε. -το οποίο, απ’ ό,τι ρώτησα και μου είπαν, δεν έχετε στείλει- να τους κάνουν έλεγχο. Στείλτε το Σ.Ε.Π.Ε. να επιβάλει την τήρηση της εργατικής νομοθεσίας. Μεριμνήστε για να υπάρχουν, τουλάχιστον, ανθρώπινες συνθήκες δουλειάς σε αυτούς τους χώρους και καταλάβετε ότι με τον τρόπο που χειρίζεστε ως Κυβέρνηση τα ζητήματα, όχι μόνο δεν θα δημιουργηθούν θέσεις εργασίας, αλλά οδηγείτε σε μία άνευ προηγουμένου υπερεντατικοποίηση και υπερεκμετάλλευση του εργαζομένου που δεν ταιριάζει σε μια χώρα όπως η Ελλάδα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Πρωτόπαπα. 
      ΧΡΗΣΤΟΣ ΠΡΩΤΟΠΑΠΑΣ: Και δεν μου απαντήσατε, κύριε Υφυπουργέ, στο εξής. Είδα δημοσιεύματα σε πολλές εφημερίδες –και κλείνω με αυτό, κύριε Πρόεδρε- σχετικά με το ότι άλλα υπερκαταστήματα ζητούν να επανεξεταστεί το θέμα της αργίας της Κυριακής. Σας ρωτώ, λοιπόν, ευθέως το εξής: Υπάρχει τέτοιο θέμα για την Κυβέρνηση, ναι ή όχι; 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρωτόπαπα, σας διαβεβαιώνω με τον πιο κατηγορηματικό τρόπο ότι δεν τίθεται θέμα κατάργησης της αργίας της Κυριακής. Αυτό είναι απόλυτο. 
      ΔΗΜΗΤΡΟΣ ΤΣΙΟΓΚΑΣ: Στη Λάρισα λένε ότι θα ανοίξουν την Κυριακή! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν έχει σημασία τι λέει ο καθένας. Αυτό είναι το πρώτο. 
      Δεύτερον, κύριε Πρωτόπαπα, εγώ δεν μίλησα πολιτικά, αλλά επιστημονικά και ιατρικά για ένα θέμα που απασχολεί την πατρίδα μας και είναι εθνικό. Δεν είναι θέμα για να κάνουμε κομματική αντιπαράθεση. Τα συμφέροντα της πατρίδας είναι πάνω από το ΠΑ.ΣΟ.Κ. και πάνω από τη Νέα Δημοκρατία. 
      ΧΡΗΣΤΟΣ ΠΡΩΤΟΠΑΠΑΣ: Συμφωνώ μαζί σας! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το τρίτο που θέλω να σας πω, κύριε Πρωτόπαπα, είναι ότι, πραγματικά, αυξήθηκαν οι θέσεις απασχόλησης. 
      Θα σας καλέσω στο γραφείο μου –και θα σας παρακαλέσω πάρα πολύ να έρθετε όποτε θέλετε- να δείτε τους κατά τόπου Ο.Α.Ε.Δ., όπου ζητούν θέσεις. Δηλαδή, τείνουν σχεδόν να καλυφθούν οι δέκα χιλιάδες θέσεις που προκηρύξαμε. Άρα υπάρχει ζήτηση. 
      Όμως τώρα θα μου πείτε ότι πρόκειται για θέσεις τετράωρης απασχόλησης, αλλά αυτό μπορούμε να το συζητήσουμε, όπως και για την απασχολησιμότητα.
      Όμως υπάρχουν γυναίκες με παιδιά, οι οποίες μπορούν και θέλουν να απασχοληθούν τετράωρο, προκειμένου να μπορούν να φροντίζουν την οικογένειά τους, αλλά και να συνεισφέρουν στον οικογενειακό προϋπολογισμό. Άρα δεν μειώνονται οι θέσεις απασχόλησης, κύριε Πρωτόπαπα, αλλά αυξάνονται. 
      Από εκεί και πέρα, το Σ.Ε.Π.Ε. πήγε. Βέβαια καλό θα είναι -και με τη δική σας υπόδειξη- να ξαναπάει. Όμως, σας ενημερώνω ότι στη Λάρισα, που λέτε, είχαμε εξήντα οκτώ θέσεις απασχόλησης μέσω του Σ.Ε.Π.Ε. που είναι δηλωμένες. 
      Από εκεί και πέρα, λοιπόν, πιστεύω ότι όσον αφορά το ν. 3385, δεν έχει αρχίσει να γίνεται διευθέτηση ακόμα με την υπουργική απόφαση. Μην «πυροβολείτε», λοιπόν, εκ των προτέρων ένα θεσμό, ο οποίος δεν έχει εφαρμοστεί ακόμα. 
      Θα σας θυμίσω τη δική σας διευθέτηση, του κ. Γιαννίτση, όπου είχαμε τρεις επιχειρήσεις στα πέντε χρόνια. Θα δούμε την εξέλιξη και την πορεία της διευθέτησης και μαζί θα συναποφασίσουμε αν, πραγματικά, προάγει την ανταγωνιστικότητα και τις θέσεις απασχόλησης ή όχι. 
      Πάντως ο προηγούμενος νόμος δημιούργησε τέλμα. Δεν πρόσφερε καμιά βοήθεια ούτε  στην ανταγωνιστικότητα ούτε στις θέσεις απασχόλησης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Εισερχόμαστε στην Τρίτη με αριθμό 121/17-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την επαναλειτουργία των εργοστασίων «Β» και «Ολυμπιακής» των Κλωστηρίων Ναούσης, τη διασφάλιση των θέσεων εργασίας κ.λπ..
      Το ειδικότερο περιεχόμενο της επίκαιρης ερώτησης έχει ως εξής:
      «Κατά συζήτηση στη Βουλή της υπ. Αριθμ. 64/16-9-05 επίκαιρης ερώτησης του κόμματός μας, η Κυβέρνηση διαβεβαίωσε ότι δια μέσω της επαναχρηματοδότησης του επιχειρηματία Λαναρά εξασφαλίζεται η προμήθεια πρώτης ύλης των εργοστασίων.
      Παρά όμως τις διαβεβαιώσεις της, την Πέμπτη 14 Οκτωβρίου, ο μεγαλοεπιχειρηματίας Λαναράς απέλυσε τους 110 εργαζόμενους στα εργοστάσια «Β» και «Ολυμπιακή».
      Αποδεικνύεται ότι τα λεγόμενα «θαλασσοδάνεια» δεν εμποδίζουν τους επιχειρηματίες να κλείνουν τα εργοστάσια και να μεταφέρουν τις δραστηριότητες τους σε γειτονικές χώρες, αποδυναμώνοντας παραπέρα την ήδη ισχνή παραγωγική βάση της χώρας μας και οδηγώντας τους εργαζομένους στην ανεργία με όλα τα επακόλουθά της. 
      Ερωτώνται οι κ.κ. Υπουργοί τι άμεσα μέτρα θα πάρει η Κυβέρνηση για να συνεχίσουν με ευθύνη της τη λειτουργία τους τα εργοστάσια «Β» και «Ολυμπιακή» των Κλωστηρίων Ναούσης, να αρθούν όλες οι απολύσεις και να διασφαλιστούν όλες οι θέσεις εργασίας;»
      Κύριε Υφυπουργέ, έχετε το λόγο για τρία λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχει δίκιο ο Βουλευτής κ. Τζέκης. 
      Πράγματι στη Νάουσα υπάρχει ένα μεγάλο πρόβλημα με τη μεγάλη κρίση της κλωστοϋφαντουργίας –δεν θα αναλύσω τους λόγους- και έχουμε ανεργία. 
      Το ζητούμενο είναι η Κυβέρνηση αυτή, κύριε Τζέκη, να τακτοποιήσει και τους υπόλοιπους είκοσι τρεις. Από τους ενενήντα οκτώ της Τρικολάν έχουν μείνει είκοσι τρεις θέσεις. Έχω ζητήσει από το δήμαρχο και από τους φορείς με τους οποίους συναντήθηκα προχθές να μου φέρουν τις είκοσι τρεις θέσεις από τις ενενήντα οκτώ, ώστε να τακτοποιηθούν και αυτοί με κάποιο τρόπο.
      Είναι γεγονός ότι στις 18-10-2005, προχθές, πήγαν οι εκατόν δέκα απολύσεις με κλητήρα. Αυτό ήταν πάρα πολύ κακό. Το Υπουργείο είναι απόλυτα αντίθετο σε αυτήν τη λογική των ομαδικών απολύσεων και δεν επιτρέπουμε τις απολύσεις. 
      Όμως υπάρχουν και νόμοι του κράτους. Εάν, τελικά, γίνουν αυτές οι απολύσεις, να είστε σίγουρος, κύριε Τζέκη, ότι μαζί θα συνδιαμορφώσουμε ένα κοινωνικό πλέγμα, ώστε να προστατεύσουμε αυτούς τους άνεργους από την εξαθλίωση, από το ότι είχαν τόσα χρόνια τη δουλειά τους και ότι τελικά τη χάνουν. Είναι κατανοητά όλα αυτά. 
      Έχουμε κάνει πάρα πολλές πολιτικές, από πλευράς Υπουργείου Κοινωνικής Απασχόλησης, για τη Νάουσα. Αυτή είναι μια ιστορία αποβιομηχάνισης στη Νάουσα εδώ και πάρα πολλά χρόνια και καλούμαστε εμείς μέσα σε δεκαεννέα μήνες να λύσουμε ένα χρόνιο πρόβλημα που ταλάνιζε την κοινωνία της Νάουσας. 
      Σας ενημερώνω, κύριε Τζέκη, ότι και μετά απ’ αυτό το πρόβλημα των εκατόν δέκα εργαζομένων που παρουσιάστηκε και ο Υπουργός Οικονομίας και Οικονομικών κ. Αλογοσκούφης και η Κυβέρνηση, βλέποντας αυτό το δράμα που περνάει η Νάουσα και με την επέμβαση των Βουλευτών όλων των κομμάτων που είχαμε συνάντηση προχθές στο Υπουργείο Απασχόλησης και χθες στο Υπουργείο Οικονομίας και Οικονομικών, θα συνδιαμορφώσουμε μέτρα που να μπορούν, πράγματι, να βοηθήσουν και να ανακουφίσουν αυτούς τους δύσμοιρους εκεί, που, δυστυχώς, είχαν την ατυχία να έχουν εργοδότη τον κ. Λαναρά. 
      Όμως, κύριε Τζέκη, δεν μπορείτε να εγκαλείτε γι’ αυτό την Κυβέρνηση, διότι σε μια ελεύθερη οικονομία η Κυβέρνηση δεν μπορεί να διασφαλίσει να μην κλείσει. Οι νόμοι του κράτους τηρούνται. Θα βοηθήσουμε όσο μπορούμε με μέτρα και του Υπουργείου Απασχόλησης, που είναι πάρα πολλά στη διάθεσή σας, αλλά και του Υπουργείου Εθνικής Οικονομίας, ώστε να παρέμβουμε προστατευτικά γι’ αυτούς που απολύονται. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ορίστε, κύριε Τζέκη. Έχετε το λόγο για δύο λεπτά. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Είναι κατανοητή η θέση της Κυβέρνησης. Είχε δοθεί διαβεβαίωση πριν από λίγο καιρό ότι η επαναχρηματοδότηση του συγκεκριμένου επιχειρηματία εξασφαλίζει τους μισθούς, αλλά και παράλληλα εξασφαλίζει την προμήθεια πρώτης ύλης για τη λειτουργία των εργοστασίων και μέσα σε λίγο χρονικό διάστημα αυτό, πραγματικά, δεν συμβαίνει. Γιατί η διαβεβαίωση ήταν αυτή, ότι το δάνειο δόθηκε, για να δοθεί η πρώτη ύλη στα εργοστάσια. Καταθέτω στα Πρακτικά τι είχε πει τότε ο κύριος Υπουργός. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για μας, βέβαια, το συγκεκριμένο νομικό πλαίσιο έχει ταξικό περιεχόμενο. Εξασφαλίζει πάντοτε τα δικαιώματα των μεγαλοεπιχειρηματιών και ποτέ τα δικαιώματα των εργαζομένων, γιατί αναφέρονται συνέχεια στο νομικό καθεστώς. Το νομικό καθεστώς το ξέρουμε. Το ζήτημα, όμως, είναι πώς η Κυβέρνηση επεμβαίνει, για να εξασφαλιστεί η πρώτη ύλη στο συγκεκριμένο εργοστάσιο, για να λειτουργήσουν. 
      Επαναλαμβάνω ότι είναι οι πολιτικοί και της σημερινής Κυβέρνησης, αλλά και των προηγούμενων κυβερνήσεων, που αποθρασύνουν –αν θέλετε- τους μεγαλοεπιχειρηματίες, ώστε αυτοί που εκμεταλλεύονται τους εργάτες για ολόκληρα χρόνια και τους κρατούν όμηρους, για να επιβάλουν τα σχέδιά τους στις κυβερνήσεις, έρχονται τώρα και μιλούν και απειλούν τους εργαζόμενους να μην μπουν ούτε μέσα στο εργοστάσιο. 
      Γιατί αυτήν την ώρα, κύριε Πρόεδρε, οι εκατόν δέκα εργαζόμενοι είναι μέσα στο εργοστάσιο και δεν πρόκειται να φύγουν από εκεί ούτε αν στείλουν πεντακόσιους-χίλιους αστυνομικούς ή τα Μ.Α.Τ., για να τους βγάλουν. Ο συγκεκριμένος μεγαλοεπιχειρηματίας έστειλε σε όλες τις αρχές της Νάουσας επιστολή, λέγοντας ότι δεν έχουν αυτό το δικαίωμα οι εργαζόμενοι. Το καταθέτω και αυτό στα Πρακτικά.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει, επιτέλους, να δούμε ότι η πολιτική είτε θα ευνοήσει τα συμφέροντα των εργαζομένων είτε των μεγαλοεπιχειρηματιών. Μάλιστα σε αυτό το σημείο είναι ενδεικτική η στάση της σημερινής Κυβέρνησης, αλλά και των προηγούμενων ότι πάντοτε προωθούν τα συμφέροντα των μεγαλοεπιχειρηματιών. 
      Εμείς ζητάμε απάντηση. Είπε ότι συναντήθηκαν στο Υπουργείο ο νομάρχης και οι Βουλευτές. Όμως έδωσαν και ένα συγκεκριμένο πλαίσιο αιτημάτων. Όμως δεν σας είδαμε να το κάνετε αποδεκτό. Είναι πέντε αιτήματα, κύριε Πρόεδρε, και επιτρέψτε μου εν συντομία να τα αναφέρω: 
      Να βγουν απευθείας σε σύνταξη όσοι βρίσκονται στην τελευταία πενταετία και με αριθμό ενσήμων πενήντα πέντε οι άνδρες, πενήντα οι γυναίκες. 
      Να βγουν απευθείας σε σύνταξη, ανεξαρτήτου ορίου ηλικίας, όσοι έχουν συμπληρώσει τα τριάντα χρόνια και οκτώ χιλιάδες ένσημα. 
      Να μετρήσει ο συντάξιμος χρόνος ανεργίας των απολυμένων. 
      Για τους προερχόμενους από ομαδικές απολύσεις, όπως είναι αυτές, να ισχύσει η ρύθμιση σύμφωνα με την οποία να μην απαιτούνται τα χίλια ένσημα βαρέα τα τελευταία τρία χρόνια, γιατί είναι πολύ δύσκολο. 
      Τέλος, να παγώσουν στεγαστικά δάνεια και όλα αυτά και τα φορολογικά τους. 
      Αυτά δεν μας είπατε αν τα κάνετε αποδεκτά. Μας αναφέρατε μόνο τα προγράμματα. Όμως, εμείς λέμε ότι αυτά τα προγράμματα είναι η διαχείριση της ανεργίας και της φτώχειας. 
      Και η αποβιομηχάνιση όχι μόνο στη Νάουσα, αλλά και σε άλλες περιοχές της χώρας μας είναι ενδεικτική. Είναι, δηλαδή, αυτές οι συνέπειες της πολιτικής που ακολουθήσατε μέχρι τώρα.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΑΓΓΕΛΟΣ ΤΖΕΚΗΣ: Εμείς, λοιπόν, δηλώνουμε για μια ακόμη φορά ότι οι εργαζόμενοι δεν πρόκειται να παραδοθούν, ότι η Νάουσα δεν πρόκειται να παραδοθεί στην ανεργία…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, ολοκληρώσατε, παρακαλώ!
      ΑΓΓΕΛΟΣ ΤΖΕΚΗΣ: Γιατί ξέρετε ότι ο μεγαλοεπιχειρηματίας αυτός έχει βάλει στο στόχαστρο να κλείσει και το εργοστάσιο γάλακτος της Νάουσας. Άρα είναι συνολικό το θέμα και συνολική απάντηση επιθυμούμε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Γιακουμάτο, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κανείς δεν είπε από την Κυβέρνηση ότι ο συνδικαλιστικός αγώνας δεν έχει διάφορες μορφές. Και η επιλογή του αγώνα, κύριε Τζέκη, είναι υπόθεση των συνδικαλιστών. Εμείς δεν είμαστε ούτε υπέρ ούτε κατά. Δεν μπορούμε να επέμβουμε στους συνδικαλιστές και στο εργατικό κέντρο και στο Σωματείο Εργαζομένων του Λαναρά και να πούμε κάντε κατάσταση εκεί. Είναι μορφή αγώνα, δικαίωμα σε μια δημοκρατία του κάθε εργαζόμενου να αναλάβει τις ευθύνες του και για τη μορφή αγώνα που θα επιλέξει. Αυτό για πρώτο.
      ΑΓΓΕΛΟΣ ΤΖΕΚΗΣ: Μπαμπάκι θα τους πάτε, να δουλέψει το εργοστάσιο…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον, σας είπα στις 22/9 –γιατί έχετε λάθος και την επίκαιρη, είναι 63, δεν είναι 64- επί λέξει, καθώς έχω τα Πρακτικά μπροστά μου, για το δάνειο, που λέτε συνέχεια, ότι – και διαβάζω επί λέξει:
      «Έχω πει και δεσμεύομαι μέσω των Πρακτικών της Βουλής ότι αυτό δεν ήταν δάνειο, αλλά ήταν αναχρηματοδότηση υφισταμένου δανείου, κύριε Τζέκη, τα οποία είχαν παρθεί από χθες. Αυτό, λοιπόν, είναι 20.000.000 ευρώ με όρους και προϋποθέσεις για προεξόφληση υφισταμένων δανείων. Η τράπεζα από τα 20.000.000, πήρε τα 9.000.000 ευρώ για αναχρηματοδότηση. Αυτό είναι το ένα. Δεύτερον, με τον όρο ότι θα προωθούνται οι μισθοί και οι πρώτες ύλες, για πρώτες ύλες κατατέθηκαν 8,5 εκατομμύρια ευρώ».
      Αυτά είπα, αυτά γίνονται, αυτά τηρήθηκαν.
      ΑΓΓΕΛΟΣ ΤΖΕΚΗΣ: Πρώτη ύλη δεν έχει το εργοστάσιο. «Θαλασσοδάνειο» δώσατε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακούστε, κύριε Τζέκη, εμείς για «θαλασσοδάνεια» των 218.000.000 ευρώ και των 102.000.000 εκατομμυρίων ευρώ δεν έχουμε ούτε τη λογική ούτε τη φιλοσοφία αυτή. Το δάνειο είναι αναχρηματοδότηση, σας το έχω πει εκατό φορές.
      Και για να πάμε στην ουσία…
      ΑΓΓΕΛΟΣ ΤΖΕΚΗΣ: Για την γιορτή την ονομαστική του κυρίου Υπουργού οι εκατόν δέκα εργαζόμενοι μου είπαν να του δώσω για δώρο τις απολύσεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για να πάμε στην ουσία, κύριε Τζέκη…
      ΑΓΓΕΛΟΣ ΤΖΕΚΗΣ: Ως δώρο για την ονομαστική σας εορτή.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί δεν κάνετε, κύριε Τζέκη, αφού επιμένετε, μία αίτηση κατάθεσης εγγράφων στο Υπουργείο Οικονομίας, να πάρετε στοιχεία, παρά κάνετε σπέκουλα με το δάνειο συνέχεια; Γιατί; Ξέρετε τη διαδικασία. Γιατί, λοιπόν; Για να έχετε κάτι να λέτε!
      Και το λέτε αυτό, γιατί ξέρετε πολύ καλά ότι τα αιτήματα που βάλατε, τα πέντε αιτήματα…
      ΑΓΓΕΛΟΣ ΤΖΕΚΗΣ: Δεν τα βάλαμε εμείς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, καλά, εντάξει. Όχι, δεν τα βάλαμε εμείς, τα έβαλε το Π.Α.Μ.Ε.. Είναι πανομοιότυπα.
      ΑΓΓΕΛΟΣ ΤΖΕΚΗΣ: Τα έβαλαν οι φορείς της πόλης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι πανομοιότυπα!
      ΑΓΓΕΛΟΣ ΤΖΕΚΗΣ: Δεν είναι ο νομάρχης υποχείριο του Π.Α.Μ.Ε..
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι πανομοιότυπα τα αιτήματα!
      ΠΡΟΕΔΡΕΥΩΝ (Ιωάννης Τραγάκης): Παρακαλώ! Εσείς τα διαβιβάσατε.
      ΑΓΓΕΛΟΣ ΤΖΕΚΗΣ: Μιλάμε για τον κ. Σιδηρόπουλο, μιλάμε για τον νομάρχη…
      ΠΡΟΕΔΡΕΥΩΝ (Ιωάννης Τραγάκης): Εσείς τα διαβιβάσατε στο Σώμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ζητάνε πανομοιότυπα σε όλη την Ελλάδα να αλλάξουμε το ασφαλιστικό. Η Κυβέρνηση, κύριε Τζέκη…
      ΑΓΓΕΛΟΣ ΤΖΕΚΗΣ: Το Π.Α.Μ.Ε. θα το βλέπετε μπροστά σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Κυβέρνηση, κύριε Τζέκη…
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υφυπουργέ, παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … έχει την πλειοψηφία του ελληνικού λαού και στις 7 του Μάρτη και σήμερα, διότι έχει δεσμεύσεις προεκλογικές. Έχουμε ξεκαθαρίσει προεκλογικά και το λέμε και σε όλους τους τόνους μετεκλογικά ότι εμείς σε αυτήν την τετραετία δεν θέτουμε θέμα ασφαλιστικού.
      Εσείς τι ζητάτε; Ζητάτε πρόωρες συνταξιοδοτήσεις στα πενήντα και πενήντα πέντε του ιδιωτικού τομέα και αντιλαμβάνεστε ότι το να τάζεις, κύριε Τζέκη, λαγούς και πετραχήλια είναι ο εύκολος δρόμος!
      ΑΓΓΕΛΟΣ ΤΖΕΚΗΣ: Εσείς λαγούς και πετραχήλια στο Λαναρά τα δώσατε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το να βρίσκεις όμως πόρους, να παράγεις πλούτο…
      ΠΡΟΕΔΡΕΥΩΝ (Ιωάννης Τραγάκης): Κύριε Τζέκη, παρακαλώ. Δεν μας έχετε συνηθίσει σε αυτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ζητούμενο δεν είναι να κάνουμε οι δυο μας έναν πλειστηριασμό για το ποιος θα δώσει περισσότερα.
      ΑΓΓΕΛΟΣ ΤΖΕΚΗΣ: Μας μπουκώσατε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ζητούμενο είναι να μας πείτε πώς θα παράγουμε πλούτο, για να μοιράσουμε δίκαια και ειδικότερα στις ευαίσθητες κοινωνικές ομάδες. Και σας λέω κάτι, κύριε Τζέκη…
      ΠΡΟΕΔΡΕΥΩΝ (Ιωάννης Τραγάκης): Και με αυτό ολοκληρώστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η εποχή που με δανεικά και αγύριστα κάναμε κοινωνική πολιτική τελείωσε.
      ΑΓΓΕΛΟΣ ΤΖΕΚΗΣ: Εσείς καταστρέφετε παραγωγικές μονάδες!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Ελλάδα με την ανάπτυξη, στην τροχιά που έχει μπει από αυτήν την Κυβέρνηση…
      ΑΓΓΕΛΟΣ ΤΖΕΚΗΣ: Το συγκεκριμένο «θαλασσοδάνειο»…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … θα παράγει πλούτο, για να μοιράζει δίκαια, ειδικότερα και περισσότερα στις μικρές, ευαίσθητες κοινωνικές ομάδες.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Εισερχόμαστε στην τέταρτη επίκαιρη ερώτηση του πρώτου κύκλου.
      Θα συζητηθεί η με αριθμό 123/17-10-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με την υλοποίηση της διακήρυξης «δωρεάν INTERNET στους φοιτητές».
      Η επίκαιρη ερώτηση, λόγω αρμοδιότητας, θα απαντηθεί από τον Υφυπουργό κ. Νεράντζη.
      «Δωρεάν παιδεία σήμερα στις συνθήκες της εκπαίδευσης της πληροφορικής, δεν σημαίνει μόνο δωρεάν συγγράμματα, αλλά και δωρεάν πρόσβαση στο Διαδίκτυο. Στην Ελλάδα η κατάσταση σε σχέση με τις άλλες ευρωπαϊκές χώρες εμφανίζει τεράστια καθυστέρηση. Όπως φαίνεται και από τα στατιστικά στοιχεία που δίνει η EUROSTAT (Statistics in focus 25/2005), μόνο 45,7% των Ελλήνων φοιτητών έχουν πρόσβαση στο Ιnternet έναντι 94,2% των Σουηδών και 68,3% του μέσου όρου των φοιτητών της Ευρώπης των δεκαπέντε. Είναι χαρακτηριστικό ότι ούτε καν οι φοιτητές του τμήματος Πληροφορικής του πανεπιστημίου δεν έχουν μέσω του πανεπιστημίου δυνατότητα πρόσβασης στο Διαδίκτυο. Ένας φοιτητής με μόνο ενεργή σύνδεση με το Διαδίκτυο επιβαρύνεται με πάνω από 200 ευρώ το μήνα. Η Κυβέρνηση, ενώ έχει διακηρύξει το «δωρεάν Internet στους φοιτητές» δεν έχει προχωρήσει σε αντίστοιχες κινήσεις ή εμφανίζεται να περιορίζει το μέτρο μόνο σε ελάχιστο αριθμό αριστούχων φοιτητών.
      Ερωτάται η Υπουργός Παιδείας:
      Πότε ακριβώς θα προχωρήσει η Κυβέρνηση στην υλοποίηση της διακήρυξης «δωρεάν Internet στους φοιτητές» και αν αυτό σημαίνει, όπως θα έπρεπε, δωρεάν όλα τα πάγια και δωρεάν ογκοχρέωση για όλους ανεξάρτητα τους φοιτητές.»
      Ορίστε, κύριε Υφυπουργέ, έχετε το λόγο για δύο λεπτά. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Οι διαπιστώσεις, στις οποίες προβαίνει η ερώτηση, δεν μπορούν να βρουν αντιρρήσεις. Υπάρχουν πράγματι σημαντικές υστερήσεις, ελλείψεις και καθυστερήσεις, για τις οποίες βέβαια δεν έχει καμία ευθύνη η παρούσα Κυβέρνηση. 
      Θέλω όμως να κάνω μία διευκρίνιση. Ουδέποτε η Κυβέρνηση και ο Πρωθυπουργός μίλησαν για δωρεάν Διαδίκτυο στους φοιτητές. Το λέω, γιατί κάνατε επίκληση, δύο φορές, αν δεν κάνω λάθος, μέσα στο κείμενο της ερωτήσεώς σας, της δωρεάν χρήσης. Η Κυβέρνηση μίλησε για φθηνό Διαδίκτυο στους φοιτητές και περί αυτού θα απαντήσουμε σήμερα στην ερώτηση που κάνετε. Η λεπτομερής ανακοίνωση του μέτρου αυτού, με τις τεχνικές και οικονομικές ρυθμίσεις του και τον ορίζοντα εφαρμογής, σύμφωνα πάντοτε με την πρωθυπουργική εξαγγελία, αναμένεται ότι θα λάβει χώρα μέχρι το τέλος του τρέχοντος μηνός.
      Για να μη μείνει όμως αναπάντητη η ερώτησή σας θα πρέπει να σας πω μερικές βασικές αρχές, τις οποίες περιλαμβάνει το μέτρο και στις οποίες έχουμε καταλήξει, ύστερα από μακρά διαδικασία τεχνικής και κανονιστικής νομικής επεξεργασίας. Καταλήξαμε σε ένα σχήμα παροχής φθηνού Διαδικτύου στους φοιτητές, με αξιοποίηση και των κρατικών δικτυακών υποδομών. Υπήρξε ευρεία διαβούλευση, τόσο με τους φορείς που δραστηριοποιούνται στην αγορά, όσο και με τις αρχές που εποπτεύουν την αγορά ηλεκτρονικών επικοινωνιών, σε εθνικό και κοινοτικό επίπεδο. Δικαιούχοι της υπηρεσίας αυτής σχεδιάζουμε να είναι όλοι οι ενεργοί προ και μεταπτυχιακοί φοιτητές των ελληνικών δημοσίων ιδρυμάτων της τριτοβάθμιας εκπαίδευσης. Η υπηρεσία εμπλέκει όλους τους φορείς που ενεργοποιούνται σήμερα στη σχετική αγορά, δηλαδή τον κυρίαρχο τηλεπικοινωνιακό πάροχο, που είναι ο Ο.Τ.Ε., τους εναλλακτικούς τηλεπικοινωνιακούς παρόχους, τους παρόχους Διαδικτύου, καθώς και κρατικούς φορείς. Η λύση αυτή θα σέβεται τις αρχές της διαλειτουργικότητας και της τεχνολογικής ουδετερότητας και θα είναι ανεκτή σε όλες τις επιχειρήσεις που δραστηριοποιούνται στον τομέα παροχής υπηρεσιών ηλεκτρονικών επικοινωνιών. 
      Με τη λύση που θα παρουσιαστεί σύντομα, θα προσφέρεται ευρυζωνική πρόσβαση στο Διαδίκτυο χωρίς ογκοχρέωση. Οι προαναφερόμενες τιμές για τους φοιτητές αναμένεται ότι θα είναι τουλάχιστον κατά 50% φθηνότερες από τις σήμερα ισχύουσες τιμές στην αγορά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Το τι λέει η Κυβέρνηση είναι ένα ερωτηματικό σχετικά με αυτό το ζήτημα, διότι για παράδειγμα ο Πρωθυπουργός εμφανίστηκε στη Θεσσαλονίκη και λέει ότι ο αριστούχος κάθε έτους θα έχει δωρεάν σύνδεση με το Διαδίκτυο και δεν υπάρχει η έννοια του έτους, όπως κατήγγειλαν οι καθηγητές της Θεσσαλονίκης σήμερα στον τρόπο λειτουργίας των πανεπιστημίων. 
      Εν πάση περιπτώσει είναι αίτημα: δωρεάν σύνδεση με το Διαδίκτυο. Είναι δικό μας αίτημα. Και νομίζω ότι δωρεάν παιδεία σήμερα δεν σημαίνει μόνο να παίρνεις ένα σύγγραμμα ενός καθηγητή. Σημαίνει ότι έχεις δωρεάν δυνατότητα επαφής με τη γνώση. Είναι τραγικό αυτό που συμβαίνει στην Ελλάδα. Η Σχολή Πληροφορικής στο Πανεπιστήμιο της Αθήνας δεν δίνει δυνατότητα σύνδεσης με το Διαδίκτυο στους φοιτητές. Φεύγουν παιδιά και πάνε να σπουδάσουν στο πιο επαρχιακό πανεπιστήμιο της Μεγάλης Βρετανίας και το πρώτο πράγμα που στέλνουν στις οικογένειές τους είναι το e-mail τους, που τους δίνει αμέσως διασύνδεση το ίδιο το πανεπιστήμιο.
      Εγώ σας πρόσεξα που είπατε ότι σκέφτεστε δωρεάν ογκοχρέωση. Εγώ θα σας έλεγα ότι υπάρχουν και τα πάγια. Υπάρχει το πάγιο για να έχεις τηλεφωνική γραμμή, υπάρχει το πάγιο για να έχεις DSL. Πώς θα μπορέσουν οι φοιτητές να ανταποκριθούν; Εμείς επαναλαμβάνουμε το αίτημά μας και ξαναρωτάω: Μπορείτε να είστε πιο συγκεκριμένος έστω και σε αυτά που αναφέρατε σήμερα σχετικά με τα πάγια;
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Αλαβάνο.
    Το λόγο έχει ο Υφυπουργός κ. Νεράντζης.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Άλλο πράγμα το αίτημα -και πράγματι υπάρχει αίτημα, εκ των πραγμάτων, για δωρεάν παροχή Διαδικτύου- και άλλο πράγμα η διακήρυξη γι’ αυτή, περί της οποίας μιλάτε εσείς εδώ. Να το διευκρινίσουμε. 
    Εμείς δεν κάναμε διακήρυξη για «δωρεάν». Συμφωνώ μαζί σας ότι η κατάσταση είναι τραγική, αν θέλετε, αλλά δεν μπορεί αυτή η τεράστια διαδρομή και απόσταση που μας χωρίζει από την υπόλοιπη Ευρώπη –τα μέλη της Ενωμένης Ευρώπης- και τον υπόλοιπο κόσμο, να εκμηδενιστεί, να αφανιστεί, εντός τόσο λίγου χρονικού διαστήματος. 
    Όταν προηγουμένως σας είπα ότι εμείς έχουμε υπολογίσει ότι 50% τουλάχιστον θα είναι φθηνότερο το Διαδίκτυο στους φοιτητές, αυτό σημαίνει ότι το 50% αυτής της αποστάσεως ή και περισσότερο το έχουμε ήδη εξαλείψει με την εξαγγελία αυτών των μέτρων. Είναι εύλογα τα ερωτήματά σας για το πάγιο, αλλά σας εξήγησα –ίσως δεν έγινα αντιληπτός- ότι αυτό ανάγεται στην τεχνική λεπτομέρεια, η οποία αναμένεται ότι θα εξαγγελθεί μέχρι τέλη του μηνός Οκτωβρίου.
    Θα παρακαλούσα, λοιπόν, για να μη δημιουργηθούν αντιφάσεις να περιμένουμε όσον αφορά τις τεχνικές λεπτομέρειες. Μπορώ να ανακοινώσω σήμερα στη Βουλή ότι δε θα υπολογίζεται η ογκοχρέωση. Θα είναι 50% περίπου φθηνότερο από το υπάρχον και θα παρέχεται σε όλους ανεξαιρέτως τους προ και μεταπτυχιακούς φοιτητές όλων των αναγνωρισμένων τριτοβάθμιων ιδρυμάτων. Τα υπόλοιπα θα γίνουν εντός πολύ ολίγου χρονικού διαστήματος. 
    Ευχαριστώ πολύ. 
    ΠΡΟΕΔΡΕΥΩΝ (Ιωάννης Τραγάκης): Εισερχόμαστε στις επίκαιρες ερωτήσεις δευτέρου κύκλου. 
    Θα συζητηθεί η πρώτη με αριθμό 119/17.10.2005 επίκαιρη ερώτηση του Βουλευτή της Νέας Δημοκρατίας κ. Αθανασίου Μπούρα προς τον Υπουργό Απασχόλησης και Κοινωνικής Προστασίας, σχετικά με την παραχώρηση των αθλητικών εγκαταστάσεων του Ολυμπιακού Χωριού στο Δήμο Αχαρνών για τις ανάγκες των αθλουμένων της περιοχής κ.λπ..
    Η επίκαιρη ερώτηση του κυρίου συναδέλφου έχει ως εξής: 
    «Ο Δήμος Αχαρνών απαριθμεί περίπου εκατόν πενήντα χιλιάδες κατοίκους, μεγάλο ποσοστό από τους οποίους είναι νέοι.
    Στην περιοχή δραστηριοποιούνται τριάντα πέντε αθλητικά σωματεία και ογδόντα επτά τμήματα του Οργανισμού Αθλητικής Ανάπτυξης του Δήμου. Το βασικό όμως πρόβλημα είναι η έλλειψη αθλητικών χώρων με αποτέλεσμα οι αθλούμενοι της περιοχής να χρησιμοποιούν αθλητικές εγκαταστάσεις όμορων δήμων επί πληρωμή.
    Όπως είναι γνωστό εντός των ορίων του Δήμου Αχαρνών δημιουργήθηκε το Ολυμπιακό Χωριό και πολλές αθλητικές εγκαταστάσεις, με όλες τις επιβαρυντικές επιπτώσεις κατά τη διάρκεια της κατασκευής τους και τη μεγάλη καθυστέρηση καταβολής των απαλλοτριώσεων στους ιδιοκτήτες που άρχισε και συνεχίζεται από τη δική μας Κυβέρνηση.
    Οι δημότες και ο Δήμος Αχαρνών είναι ανάστατοι και αγανακτισμένοι από τη φημολογούμενη παραχώρηση των αθλητικών εγκαταστάσεων στην ερασιτεχνική Α.Ε.Κ., αντί να αποδοθούν για χρήση στους νέους της περιοχής.
    Μετά από αυτά ερωτάται ο κ. Υπουργός:
    1. Πρόκειται πράγματι να παραχωρηθούν οι αθλητικές εγκαταστάσεις του Ολυμπιακού Χωριού στην Α.Ε.Κ.; 
    2. Γιατί δεν δίνεται η χρήση τους στο Δήμο Αχαρνών για την ανάπτυξη του αθλητισμού των νέων της περιοχής;».
    Το λόγο έχει ο Υφυπουργός κ. Γιακουμάτος για τρία λεπτά.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το Ολυμπιακό Χωριό είναι μια πολύτιμη κληρονομιά των Ολυμπιακών Αγώνων. Οι Ολυμπιακοί Αγώνες πέρα από τη χώρα μας, έδωσαν σε όλη την οικουμένη ένα μήνυμα ότι η Ελλάδα μπορεί και θέλει, όταν όλοι οι Έλληνες συνεργαζόμαστε προς θετική κατεύθυνση και όχι όταν μεμψιμοιρούμε και γκρινιάζουμε. Αυτό είναι το πρώτο μήνυμα.
    Το δεύτερο είναι το εξής: Οφείλω να ομολογήσω ότι το Ολυμπιακό Χωριό ήταν μια ιδέα που συνέλαβε το ΠΑ.ΣΟ.Κ. και εμείς την ολοκληρώσαμε. Άρα έχουμε και εδώ το διακομματικό, το πολυκομματικό, το εθνικό, το οποίο έχει πολύ μεγάλη σημασία, κύριοι συνάδελφοι. 
    Θα ήθελα να ευχαριστήσω τους Βουλευτές και τον κ. Μπούρα που είναι ο επερωτών, αλλά και τον κ. Σταύρου, τον οποίο βλέπω σήμερα εδώ, για το ενδιαφέρον τους. Συνεχώς με πιέζουν για το Ολυμπιακό Χωριό. Αναφέρω μόνο τους δύο Βουλευτές, γιατί είναι από τη συγκεκριμένη εκλογική περιφέρεια, γιατί έχουν την πρώτη αντίληψη και άποψη για τα εκεί δρώμενα.
    Τι είναι οι αθλητικές εγκαταστάσεις, για τις οποίες ρωτά ο Βουλευτής; Είναι πράγματι ένα κόσμημα, είναι μεγάλο κοστολόγιο. Γιατί εμείς τα οικόπεδα που πήραμε τα πληρώσαμε και μάλιστα με ακριβό τίμημα από το κτήμα Δήμογλη. Τα πλήρωσε ο Ο.Ε.Κ.. 
    Τι είναι ο Ο.Ε.Κ.; Ο Ο.Ε.Κ. είναι τα χρήματα των εργαζομένων και των εργοδοτών, κύριοι, δεν είναι χρήματα του δημοσίου, δεν είναι η Γενική Γραμματεία Αθλητισμού. Είναι χρήματα εργαζομένων και εργοδοτών με δικό τους κωδικό. Κάθε παραχώρηση, κύριε Πρόεδρε, σημαίνει απιστία. Άρα, λοιπόν, τι κάνει εδώ ο Ο.Ε.Κ.; Ο Ο.Ε.Κ. έχει πληρώσει κύριοι συνάδελφοι, 900.000 ευρώ για τη συντήρηση μόνο των εγκαταστάσεων του Ολυμπιακού Χωριού, των αθλητικών χώρων.
    Αντιλαμβάνεστε λοιπόν, κύριε Πρόεδρε, ότι δεν μπορούμε να το παραχωρήσουμε δωρεάν, πρώτον και δεύτερον, ότι πρέπει να εξασφαλίσουμε τα συμφέροντα του Ο.Ε.Κ., της Εργατικής Κατοικίας. Αυτό θα γίνει. Υπάρχουν δύο προτάσεις. Η μία είναι της ερασιτεχνικής Α.Ε.Κ. που ενδιαφέρεται να το νοικιάσει και η δεύτερη του Δήμου Μενιδίου. Ο Δήμος Μενιδίου –και με το Δήμαρχο που μίλησα- δεν έχει τη δυνατότητα για ένα τόσο μεγάλο κόστος, όπως επίσης δεν έχει την εξειδίκευση να συντηρήσει αυτόν το μεγάλο χώρο.
      Τι λέμε, λοιπόν; Κάνουμε προκήρυξη, αφού ορίσαμε μέσω του Σ.Ο.Ε. ποιο είναι το τίμημα για ενοικίαση για τρία χρόνια για να δούμε πώς θα πάει, σε τι θα ωφελήσει και πώς θα διατηρήσουν τις εγκαταστάσεις, τα κτήρια και όλο το χώρο, γιατί το θέλουμε σε αρίστη κατάσταση, και μετά αν όλη η συνεργασία είναι καλή θα πάει στα δώδεκα χρόνια. Άρα, κάνουμε αυτό που υπερασπίζει τα συμφέροντα του Ο.Ε.Κ., δηλαδή τα συμφέροντα αυτών που πληρώνουν, εργαζομένων και εργοδοτών. 
      Από εκεί και πέρα πράγματι, αν το πάρει η Α.Ε.Κ., που έχει κάνει μια καλή πρόταση –η ερασιτεχνική Α.Ε.Κ., εννοώ- τότε λοιπόν όλοι οι κάτοικοι του Ολυμπιακού Χωριού, που θα είναι περίπου είκοσι χιλιάδες συν τους δημότες του Δήμου Μενιδίου, με τα επίσημα αναγνωρισμένα αθλητικά σωματεία θα μπορούν, βάσει της σύμβασης που θα κάνουμε με όποιον δώσει μεγαλύτερο τίμημα, να αθλούνται. Αυτή είναι η χρυσή τομή για να δώσουμε μια λύση πραγματικά και να εξασφαλίσουμε την πολύτιμη κληρονομιά του Ολυμπιακού Χωριού που πρέπει να είναι φάρος. Πρέπει το Ολυμπιακό Χωριό να γίνει υπερτοπική αγορά και πρέπει να γίνει ένα παράδειγμα προς μίμηση για αποκέντρωση της πόλης. Και αυτή η δυνατότητα έπεσε ο κλήρος να την έχει ο Δήμος Αχαρνών και ο Δήμος Μενιδίου με την υπεραξία που δίνει στους γύρω οικοπεδούχους της Εργατικής Κατοικίας αυτή η επένδυση. Θα πρέπει, λοιπόν, να είναι ευχαριστημένοι.
      Αν υπάρχει άλλη αντίληψη ή άλλη άποψη ή άλλη πρόταση, να μας την πείτε να την μάθουμε και εμείς. Εμείς, αυτή η Κυβέρνηση, ορκιστήκαμε στο Ευαγγέλιο για να τηρούμε τους νόμους και να προφυλάσσουμε το δημόσιο συμφέρον από όπου δει. Αυτό είναι δόγμα και δεν επιδέχεται καμία πολιτική ή άλλη συζήτηση. 
      ΠΡΟΕΔΡΕΥΩΝ (Ιωάννης Τραγάκης): Ο κ. Μπούρας έχει το λόγο για δύο λεπτά. 
      ΑΘΑΝΑΣΙΟΣ ΜΠΟΥΡΑΣ: Να πω και εγώ, κύριε Πρόεδρε, χρόνια πολλά στον εορτάζοντα και φίλο Υπουργό. 
      Θα ήθελα να πω ότι όλοι σεβόμαστε τους νόμους και θέλουμε να εφαρμοστούν. Από εκεί και πέρα όσα σήμερα εγώ σε αυτό το δίλεπτο θα υπερασπιστώ δεν εκφράζουν μόνο τη δική μου άποψη, κύριε Υπουργέ, όπως σωστά είπατε, αλλά είναι η επιθυμία και η αγωνία και των άλλων Βουλευτών της Νέας Δημοκρατίας και του κ. Σταύρου και του κ. Βλάχου και του κ. Κατσιγιάννη και του κ. Κατσίκη και του κ. Δούκα γι’ αυτήν την περιοχή. 
      Πρέπει να μην σκεφτόμαστε μόνο τα οικονομικά στοιχεία ορισμένων πραγμάτων, αλλά και την πραγματικότητα. Και πρέπει να πω ότι την περιφέρεια Αττικής αυτή που παλιά λέγονταν υπόλοιπο, δεν πρέπει να τη θεωρούμε πραγματικά την πίσω αυλή της Αττικής. Δεν πρέπει να είναι ο χώρος στον οποίο εναποθέτουμε όλες τις ρυπογόνες δραστηριότητες, που εναποθέτουμε ό,τι επιβαρύνει τη γενικότερη δομή της κοινωνίας, όπως οι χωματερές, οι δραστηριότητες που δεν μπορούν να φιλοξενηθούν αλλού.
      Και επειδή μιλάμε για ένα συγκεκριμένο και πολύ σημαντικό δήμο, το Δήμο Αχαρνών, ο οποίος είναι από τους μεγαλύτερους δήμους, όχι μόνο της Αττικής, αλλά της χώρας που αναπτύσσεται ραγδαία, θα ήθελα να σας πω ότι είναι ο δήμος που φιλοξενεί τους περισσότερους παλιννοστούντες συμπολίτες μας. Και πρέπει να ξέρετε –και το ξέρει όλο το πανελλήνιο- ότι έχουν μια ιδιαίτερη τάση στον αθλητισμό οι άνθρωποι που προέρχονται από τους παλιννοστούντες Ελληνοποντίους. Αυτοί μάλιστα οι συνάνθρωποι μας, οι συμπολίτες μας κοσμούν με την παρουσία τους τη χώρα μας, και μάλιστα είναι αυτοί που πρόβαλαν και στους τελευταίους Ολυμπιακούς Αγώνες τη χώρα μας. 
      Επομένως, πέρα από το οικονομικό κόστος και τη συντήρηση, την οποία πρέπει να εξασφαλίσετε, ο Δήμος Μενιδίου που διαθέτει τριάντα πέντε σωματεία και ογδόντα επτά αθλητικές ενώσεις, έχω την εντύπωση ότι έχει δικαιώματα, τη στιγμή μάλιστα που έδωσε τη γη του προσφέροντας, όπως εσείς καλά γνωρίζετε, το κτήμα Δήμογλη. Και θέλω να σας ευχαριστήσω δημοσίως, γιατί εσείς ως αρμόδιος Υπουργός και η Κυβέρνησή μας αυτό το θέμα που ήταν γάγγραινα και δεν έπαιρναν οι άνθρωποι τις αποζημιώσεις τους το λύσατε, βεβαίως χωρίς να έχουν εξαλειφθεί όλα τα προβλήματα, τα οποία συνεχίζονται στην αποπληρωμή. 
     Αυτή τη στιγμή που υπάρχουν συμπολίτες μας που δεν πληρώθηκαν ακόμη τις αποζημιώσεις τους, δεν είναι λογικό το αίτημα να παραχωρηθούν για να νοιώσουν αυτοί οι συμπολίτες μας ότι υπάρχει μέριμνα, που στην περιοχή τους φιλοξενούνται δραστηριότητες ρυπογόνες, μεγάλες βιομηχανίες-βιοτεχνίες; Αυτοί οι άνθρωποι έδωσαν σημαντικό κομμάτι για την τέλεση των Ολυμπιακών Αγώνων όχι με το Ολυμπιακό Χωριό μόνο. Επιβαρύνθηκε εκεί η κοινωνία για χρόνια από αυτές τις δραστηριότητες. Όπως ξέρετε, στην περιοχή «ανθούν» οι έμποροι ναρκωτικών και επομένως ο αθλητισμός είναι η καλύτερη δυνατή προσφορά στην κοινωνία. 
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Δεν νομίζω ότι τα 900.000 ευρώ πρέπει να αποτελούν το ζητούμενο για τον Ο.Ε.Κ., ο οποίος στο τέλος-τέλος με αυτή τη διαδικασία βρήκε τη λύση για να κάνει χιλιάδες εργατικές κατοικίες για να αποδώσει στους δικαιούχους. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ. 
     ΑΘΑΝΑΣΙΟΣ ΜΠΟΥΡΑΣ: Εγώ πιστεύω, κύριε Υπουργέ, ότι θα επαινεθεί η πράξη σας. Η τοπική κοινωνία θα σας ευχαριστήσει για μια ακόμα φορά μετά τη διευθέτηση του κτήματος Δήμογλη, εάν προβείτε στη γενναία πράξη οι αθλητικές εγκαταστάσεις του Ολυμπιακού Χωριού να δοθούν στο Δήμο Αχαρνών που επιτελεί ένα σημαντικότατο έργο. Να ξέρετε ότι στην αντίθετη περίπτωση θα υπάρξουν αναστατώσεις και κινητοποιήσεις στην περιοχή.
     Σας ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ορίστε, κύριε Υφυπουργέ, έχετε το λόγο για δύο λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Μπούρα, πρέπει να ξέρετε ότι η ποιότητα ζωής και το περιβάλλον είναι η πρώτη προτεραιότητα, εθνική προτεραιότητα και για τον Πρωθυπουργό και για τις οδηγίες που έχει δώσει.
     Θα σας πω και κάτι πολύ πιο απλό. Στον 20ο αιώνα το ζητούμενο ήταν ψωμί-παιδεία-ελευθερία. Και στο ψωμί είχαμε πρόβλημα και πρόβλημα παιδείας υπήρχε και ελευθερίας. Αυτά γίνονταν στον 20ο αιώνα, ειδικά στο πρώτο ήμισυ. Στον 21ο αιώνα το ζητούμενο είναι ποιότητα, ποιότητα, ποιότητα. 
     Για την ποιότητα ζωής λοιπόν μη τα λέτε σε εμένα, μην τα λέτε στην Κυβέρνηση, για το θέμα της υποβάθμισης της περιοχής αυτής που πράγματι είναι έτσι, αλλά δεν είναι ευθύνη της σημερινής Κυβέρνησης. Ειδικότερα δε δεν πρέπει να μιλάτε για το Υπουργείο Απασχόλησης και Κοινωνικής Προστασίας, διότι η αναβάθμιση είναι εστιασμένη στο Ολυμπιακό Χωριό. 
     Όμως θα σας πω κάτι γιατί δεν το ξέρετε, δεν το καταλάβατε. Πρώτον, πληρώθηκε σε υψηλό τίμημα η παραχώρηση που είπατε των οικοπέδων στο κτήμα Δήμογλη. Εάν υπάρχουν ακόμα καθυστερήσεις, θα σας πω ότι ήταν σαράντα χιλιάδες στρέμματα και βρέθηκαν ιδιοκτήτες για εκατόν πενήντα χιλιάδες στρέμματα. Το ξέρετε καλύτερα από εμένα. Αυτά ακολουθούν τη δικαστική οδό και δεν είναι δικό μου θέμα. Άρα λοιπόν εμείς τα χρήματα τα έχουμε καταβάλει στο Ταμείο Παρακαταθηκών και Δανείων, αλλά να μη δηλώνεται ένα στρέμμα για δεκαοκτώ! Αυτό είναι κατανοητό.
     Δεύτερον, δεν είναι θέμα να δώσουμε 900.000 ευρώ. Αξίζει πολύ περισσότερα η τοπική κοινωνία. Το ζητούμενο δεν είναι στο τίμημα. Το ζητούμενο είναι στο συμφέρον του Ο.Ε.Κ., ο οποίος σας λέω ότι είναι τα χρήματα των εργαζομένων και εργοδοτών. Εάν κάνετε αυτό το ερώτημα στον κ. Ορφανό, βεβαίως θα μπορούσε να σας τα δώσει και αυτό κάνει η Γενική Γραμματεία Αθλητισμού.
     Δεν έχετε καταλάβει ότι εμείς δεν υπαγόμεθα στο Γενικό Λογιστήριο του κράτους. Είναι ξεχωριστός λογαριασμός. Αν πάρετε χρήματα από εκεί και τα δώσετε δωρεάν, κύριε Μπούρα, θα πάτε φυλακή. Εύχομαι δηλαδή να το καταλάβετε, εάν ποτέ διοικήσετε τον Ο.Ε.Κ.. Είναι ξεχωριστά χρήματα. 
     Το τρίτο που θέλω να σας πω είναι ότι εγώ δεν θέλω να με επαινέσει η τοπική κοινωνία, κύριε Μπούρα. Δεν είμαι σε αυτή τη θέση για να επαινούμαι από την τοπική κοινωνία ή από τις μικρές κοινωνικές ομάδες. Είμαι σ’ αυτή τη θέση για την ελληνική κοινωνία, για το συμφέρον, για την ποιότητα, για καλύτερη οικονομική κατάσταση. Θέλουμε να παράγουμε πλούτο και ο πλούτος αυτός να μοιραστεί και στο Ζεφύρι που το αναβαθμίζουμε τώρα με εργατικές κατοικίες και ειδικά στο Δήμο Μενιδίου. 
     Και λόγω της γνωριμίας και φιλίας με τον πιλότο κ. Στριφτό, σας λέω ότι έχουμε ανεβάσει πάρα πολύ ψηλά πάνω από τα 32.000 πόδια το Μενίδι και τις Αχαρνές. Γιατί; Διότι δώσαμε το 10% -εξαντλήσαμε όλα τα περιθώρια της εργατικής κατοικίας- που είναι το μάξιμουμ. Κτίζουμε συνέχεια και αναβαθμίζουμε την περιοχή.
     Θα πρέπει λοιπόν να λέτε και ένα «ευχαριστώ», όχι η κοινωνία, οι Βουλευτές για τον αγώνα που κάνουμε για την ποιότητα ζωής
      ΑΘΑΝΑΣΙΟΣ ΜΠΟΥΡΑΣ: Το είπαμε, κύριε Υπουργέ, το «ευχαριστώ» αλλά προχωράμε στο ακόμα καλύτερο βήμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και να είσθε σίγουρος, όταν σας επαινεί η κοινωνία, τότε και το μέρος της κοινωνίας, το υποσύνολο θα είναι ευχαριστημένο.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση της τρίτης επίκαιρης ερώτησης με αριθμό 122/17.10.2005 του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη λήψη μέτρων λειτουργίας του καπνεργοστασίου «ΝΤΑΪΜΟΝ» στη Θεσσαλονίκη, τη διασφάλιση των θέσεων εργασίας κλπ. 
Συγκεκριμένα η επίκαιρη ερώτηση του κ. Τσιόγκα έχει ως εξής:
      «Η «ΝΤΑΪΜΟΝ», μία από τις πιο δυναμικές και κερδοφόρες εταιρείες του κλάδου επεξεργασίας καπνού, αλλά και το τελευταίο εν λειτουργία καπνεργοστάσιο που απέμεινε στη Θεσσαλονίκη, κλείνει σε λίγες μέρες πετώντας στο δρόμο της ανεργίας πάνω από τετρακόσιους εργάτες και εργάτριες (μόνιμο και εποχικό προσωπικό). 
      Η εν λόγω επιχείρηση, αφού δανειοδοτήθηκε, κλείνει μεταφέροντας τις δραστηριότητές της σε γειτονική χώρα. Η σημερινή Κυβέρνηση της Νέας Δημοκρατίας, όπως και οι προηγούμενες του ΠΑ.ΣΟ.Κ., έχουν τεράστιες ευθύνες γιατί με την πολιτική τους που συμφώνησαν στην Ευρωπαϊκή Ένωση δίνουν τη δυνατότητα στις επιχειρήσεις και μάλιστα επιδοτώντας να μεταφέρονται σε γειτονικές χώρες, όπου τα ημερομίσθια είναι εξευτελιστικά. Έχουν, επίσης, μεγάλες ευθύνες επειδή υπερψήφισαν τη νέα Κ.Α.Π. που αν δεν καταργήσει, θα συρρικνώσει δραστικά την καπνοκαλλιέργεια με δραματικές αρνητικές συνέπειες στους καπνεργάτες και καπνοπαραγωγούς.
      Ερωτώνται οι κύριοι Υπουργοί:
      Τι μέτρα πρόκειται να πάρει η Κυβέρνηση ώστε να συνεχίσει με ευθύνη της να λειτουργεί το καπνεργοστάσιο «ΝΤΑΪΜΟΝ», διασφαλίζοντας όλες τις θέσεις εργασίας;».
      Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο, για τρία λεπτά.
      Σήμερα στην ονομαστική σας εορτή είχατε την τιμητική σας! Τέσσερις επίκαιρες ερωτήσεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ευχαριστώ για το δώρο και το φιλοδώρημα της Βουλής με τέσσερις επίκαιρες σήμερα. Σας ευχαριστώ όλους.
      Κύριε Πρόεδρε, πράγματι υπάρχει ένα πρόβλημα με το καπνεργοστάσιο «ΝΤΑΪΜΟΝ» στη Θεσσαλονίκη. Αυτό το πρόβλημα μου ήλθε προχθές στο Υπουργείο και με την επίκαιρη ερώτηση του συναδέλφου. Γι’ αυτό λοιπόν, για να έχουμε προσωπική …
      ΙΩΑΝΝΗΣ ΜΑΓΚΡΙΩΤΗΣ: Και δική μου σας έχω καταθέσει, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επίκαιρη ερώτηση;
      ΙΩΑΝΝΗΣ ΜΑΓΚΡΙΩΤΗΣ: Όχι, επίκαιρη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάμε για την επίκαιρη σήμερα ...
      ΠΡΟΕΔΡΕΥΩΝ (Ιωάννης Τραγάκης): Απ’ ό,τι είδα από την Αίθουσα, όλοι ενδιαφέρονται.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εντάξει, εγώ μιλάω για την επίκαιρη τώρα.
      Θα ήθελα να σας πω, κύριε Βουλευτά, ότι το Σάββατο, μεθαύριο θα γίνει σύσκεψη στη Θεσσαλονίκη με τον Γενικό Γραμματέα τον Τάκη Κοντό, με τους εργαζόμενους, εκεί στον τόπο δουλειάς. Να είστε και εσείς εκεί και οι υπόλοιποι για να δούμε, κύριε Πρόεδρε, την πραγματικότητα, να δούμε τα προβλήματα και να επέμβουμε όσο είναι δυνατόν περισσότερο και καλύτερα. 
      Αυτή είναι η απάντησή μου και θα τα συζητήσουμε μετά την επί τόπου σύσκεψη. 
      Είναι η πρώτη φορά, κύριε συνάδελφε, που η Κυβέρνηση δεν περιμένει στο γραφείο και δεν περιμένει μετά την πορεία απέξω τους διαδηλωτές. Πάει η ίδια: Είτε λέγεται «TRIUMPH», στο εργοστάσιο είτε λέγεται «ΝΑΟΥΣΑ» στη Νάουσα είτε λέγεται «ΝΤΑΪΜΟΝ» στη «ΝΤΑΪΜΟΝ» …
      ΑΓΓΕΛΟΣ ΤΖΕΚΗΣ: Στη Νάουσα δεν πήγατε γιατί «καίει» η Νάουσα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, να εκτιμήσετε την προσπάθεια που κάνουμε, τον αγώνα που δίνουμε για να μπορέσουμε να κάνουμε αυτό που λέμε: το πώς, δηλαδή, θα εξυπηρετήσουμε καλύτερα τον πολίτη, είτε αυτός είναι άνεργος, είτε συνταξιούχος, είτε οτιδήποτε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Τσιόγκας έχει το λόγο, για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Επειδή, κύριε Υπουργέ, αναφέρατε ότι στη Λάρισα έγιναν εξήντα οκτώ προσλήψεις τους τελευταίους μήνες, σας αναφέρω ότι το 2005 στη Λάρισα έγιναν δεκαπέντε χιλιάδες απολύσεις, δηλαδή πενήντα πέντε απολύσεις την ημέρα.
      Δεύτερον, επειδή το Π.Α.Μ.Ε. το βλέπετε και στον ύπνο σας, θα σας πω το εξής: Τι έγινε; Ο Νομάρχης Ημαθίας ο κ. Σπάρτης, ο οποίος πρόσκειται στο κόμμα σας, προσχώρησε στο Π.Α.Μ.Ε.; Αυτός υπογράφει το κείμενο που σας καταθέσαμε με τα αιτήματα για τη Νάουσα και σας το έχει στείλει στο Υπουργείο στις 17 του μηνός. 
      Σε ό,τι αφορά την «ΝΤΑΪΜΟΝ» θέλω να σας πω ότι οι εργαζόμενοι της «ΝΤΑΪΜΟΝ» σας στέλνουν τις τετρακόσιες πενήντα απολύσεις στην ονομαστική σας εορτή. Έκλεισε άλλα δύο καπνομάγαζα πέρυσι, απέλυσε άλλους χίλιους εργαζόμενους πέρυσι κι ας λέτε εσείς κάθε πρωί στα κανάλια ότι δεν έφυγε καμία επιχείρηση στο εξωτερικό. Και η «ΝΤΑΪΜΟΝ», αλλά και άλλες πολλές επιχειρήσεις, όπως η «FROZA» στη Λάρισα –που πήγε στη Βουλγαρία- έχουν κλείσει και έχουν φύγει.
      Κλείνει, λοιπόν, και αυτό φέτος. Μέχρι τις 15 Νοεμβρίου 2005 –λέει- τελειώνει η σεζόν. Άλλοι εκατό μόνιμοι και άλλοι τριακόσιοι πενήντα εποχικοί, οι οποίοι βεβαίως βρίσκονται σε πολύ δύσκολη θέση, αφού και τα εκατό ένσημα που παίρνουν τώρα, του χρόνου δεν θα πάρουν ούτε ταμείο ανεργίας και δεν θα θεμελιώσουν συνταξιοδοτικό δικαίωμα. Το ίδιο βεβαίως ισχύει και για τους μόνιμους.
      Πρέπει να πω ότι την ίδια ώρα αυτή η πολυεθνική, η «ΝΤΑΪΜΟΝ» επεκτείνει τις δραστηριότητες σε γειτονικές χώρες: Σκόπια, Βουλγαρία, Τουρκία. Φεύγει από δω και πάει εκεί.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για σήμερα πείτε μας.
      ΔΗΜΗΤΡΙΟΣ ΤΣΙΟΓΚΑΣ: Αφού ξεζούμισε τους εργαζόμενους, αφού έπαιρνε όλα τα χρόνια καπνά σε εξευτελιστικές τιμές, αφού ξεκοκάλισε δισεκατομμύρια επιδοτήσεων, τώρα σηκώνεται και φεύγει. 
      Στις εξελίξεις αυτές συνετέλεσε και η νέα Κοινή Αγροτική Πολιτική, η οποία αποσυνδέει την επιδότηση από την παραγωγή καπνού και βέβαια, δίνετε ένα βοήθημα στους καπνοπαραγωγούς, το οποίο θα τελειώσει και αυτό. 
      Εδώ πρόκειται για μια πολιτική εξαφάνισης της καπνοκαλλιέργειας. Η Ευρωπαϊκή Ένωση, στο όνομα δήθεν της αντικαπνιστικής εκστρατείας για την προστασία της υγείας, κλείνει τα καπνομάγαζα, σταματάει την καλλιέργεια καπνού στη χώρα μας, εξαφανίζει τους καπνοπαραγωγούς και τους εργάτες από τα καπνομάγαζα, ενώ την ίδια ώρα οι καπνοβιομηχανίες φέρνουν έτοιμα, επεξεργασμένα καπνά από άλλες χώρες. Την ίδια ώρα, λοιπόν, ξεκληρίζονται αγρότες, καπνοπαραγωγοί, κλείνουν καπνομάγαζα. Και βεβαίως, είναι υποκριτικό το ενδιαφέρον που δείχνετε και εσείς και η Ευρωπαϊκή Ένωση για την προστασία της υγείας, όταν δεν ξέρουμε τι τρώμε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω με μία φράση. 
      Έχουμε τρελές αγελάδες, κοτόπουλα με διοξίνες, σάπια τυριά, αυτά που παράγουν οι πολυεθνικές, πλαστικό φαΐ και πολλά άλλα. Και βέβαια, έχετε σοβαρές ευθύνες, γιατί ψηφίσατε τον κανονισμό για τον καπνό, όπως και οι προηγούμενες κυβερνήσεις που έστρωσαν το χαλί γι’ αυτή την πολιτική εξέλιξη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ:  Τελευταία φράση.
      Γι’ αυτό οι εργαζόμενοι και οι αγρότες πρέπει να βγάλουν πολιτικά συμπεράσματα για τις πολιτικές που ακολουθείτε και εσείς, αλλά και οι προηγούμενες κυβερνήσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, είναι μία επίκαιρη ερώτηση που αφορά ανέργους. Τι σχέση έχουν τώρα οι τρελές αγελάδες με τις «τρελές» διαπιστώσεις του κυρίου συναδέλφου, δεν το έχω καταλάβει. 
      ΔΗΜΗΤΡΙΟΣ ΤΣΙΟΓΚΑΣ: Το ενδιαφέρον σας για την υγεία, έγινε καπνός. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε τώρα το ενδιαφέρον για την υγεία.
      Το λέω αυτό, κύριε Πρόεδρε, γιατί λέει ανόμοια πράγματα και «τρελά» πράγματα και επιτρέψτε μου να πω τη φράση αυτή και γιατί τα λέει. 
      Είπα, κύριε Πρόεδρε και είναι γραμμένο στα Πρακτικά….
      ΑΓΓΕΛΟΣ ΤΖΕΚΗΣ: Κύριε Υπουργέ, λίγη σοβαρότητα δεν βλάπτει. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Απόλυτη σοβαρότητα.
      ΠΡΟΕΔΡΕΥΩΝ (Ιωάννης Τραγάκης): Η φράση δεν επιτρέπεται. Είναι εντός εισαγωγικών, επειδή λέγαμε για τις τρελές αγελάδες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να αιτιολογήσω, κύριε Πρόεδρε. Ναι, είναι εντός εισαγωγικών. «Τρελές» ιδέες υπάρχουν. 
      ΑΓΓΕΛΟΣ ΤΖΕΚΗΣ:  Ας είναι λίγο σοβαρός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Είπα, κύριε Πρόεδρε -και είναι γραμμένο στα Πρακτικά της Βουλής- ότι στο «PRAKTIKER» και στο «ΙΚΕΑ» που μας ρώτησε ο κ. Πρωτόπαπας, έγιναν στη Λάρισα εξήντα οκτώ προσλήψεις με μερική απασχόληση. Έχουμε επιδοτήσει δέκα χιλιάδες θέσεις. Δεν είπα εγώ πόσοι απολύθηκαν ή πόσοι προσλήφθηκαν στη Λάρισα. 
      ΔΗΜΗΤΡΙΟΣ ΤΣΙΟΓΚΑΣ: Στο PRAKTIKER στη Λάρισα δεν έγινε καμία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, μου λέτε εδώ για δεκαπέντε χιλιάδες απολυμένους. Σας εξηγώ, λοιπόν, ότι εγώ μίλησα για το PRAKTIKER και για το ΙΚΕΑ που ήταν η προηγούμενη επίκαιρη ερώτηση. Κύριε Τσιόγκα, λίγη ειλικρίνεια. 
      ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, σας παρακαλώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δηλαδή, εγώ μιλάω για το PRAKTIKER και το ΙΚΕΑ και εκείνος μιλάει για τη Λάρισα.
      Δεύτερον, μήπως δεν λέγατε τα ίδια και για τον Μιχαηλίδη στην Ξάνθη; Στις επίκαιρες, σε όλα τα κανάλια λέγατε ότι φεύγει κ.λπ.. Σας ενημερώνω, λοιπόν, όσον αφορά την Ξάνθη -και είναι εδώ και ο Βουλευτής, κ. Τσαλίδης- ότι ο Μιχαηλίδης πέρυσι υποσχέθηκε τετρακόσιες πενήντα….
      ΔΗΜΗΤΡΙΟΣ ΤΣΙΟΓΚΑΣ:  Για τη «ΝΤΑΙΜΟΝ» σας ρωτάμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε τα  αυτά. Τα ίδια λέγατε και τότε. Ο Μιχαηλίδης φέτος στην «Καπνική Ξάνθης» απασχόλησε τετρακόσια πενήντα άτομα και παραπάνω, πάνω από εκατό ημερομίσθια που είχαμε δεσμευθεί. Άρα, λοιπόν….
      ΠΡΟΕΔΡΕΥΩΝ (Ιωάννης Τραγάκης): Να φροντίσετε, λοιπόν, να κάνετε το ίδιο και στη «ΝΤΑΙΜΟΝ». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα δούμε και για τη «ΝΤΑΙΜΟΝ». Περιμένετε.
      Για το Μιχαηλίδη λέγατε ότι πάει Βουλγαρία, αλλά έμεινε στην Ξάνθη και λειτουργεί στην Ξάνθη.
      ΑΓΓΕΛΟΣ ΤΖΕΚΗΣ:  Μα, είναι στη Βουλγαρία. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν λέτε κάτι, πρέπει να τα ακούσετε κιόλας. Να μη λέτε, για να μην ακούτε.
      Τρίτον, λέτε για τις επιχειρήσεις που έφυγαν στα Βαλκάνια. Η γλωσσούλα σας, όμως, δεν μπορεί να φθάσει στην πραγματικότητα και στην αλήθεια. Δεν λέτε πότε έφυγαν. Σας εξηγώ, λοιπόν, επίσημα και σας προκαλώ να με διαψεύσετε, ότι στο δεκαοκτάμηνο που αυτή η Κυβέρνηση έχει την ευθύνη της χώρας δεν έχει φύγει καμία. 
      ΔΗΜΗΤΡΙΟΣ ΤΣΙΟΓΚΑΣ: Η «FROZA» από τη Λάρισα. 
      ΠΡΟΕΔΡΕΥΩΝ (Ιωάννης Τραγάκης): Πάντως, για να είμαστε δίκαιοι διευκρίνισε ο κ. Τσιόγκας ότι αφορούσε τις προηγούμενες κυβερνήσεις η αναφορά του.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν το διευκρίνισε. Μακάρι να το διευκρίνιζε. Άμα, το διευκρινίσει, το αποσύρω.
      ΔΗΜΗΤΡΙΟΣ ΤΣΙΟΓΚΑΣ:  Όχι και τώρα στο δεκαοκτάμηνο έφυγαν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τέταρτον, για τις επιδοτήσεις τελεία και παύλα. Σας καλώ στο Υπουργείο. Όποιος έχει πάρει επιχορήγηση ή επιδότηση για  αναπτυξιακό και είναι μέσα στα πλαίσια των θέσεων απασχόλησης….
      ΔΗΜΗΤΡΙΟΣ ΤΣΙΟΓΚΑΣ:  Δασκαλόπουλος Δ΄. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …και έχει κλείσει, ξεκινάει κύριε Πρόεδρε -και θέλω να δω αν το ΠΑΜΕ θα είναι εκεί και αν ο κ. Τσιόγκας θα είναι- από 21 Νοεμβρίου λαμπρό πεδίο και χώρος στα τριμελή και τετραμελή πλημμελειοδικεία. 
      Ήδη σας λέω ότι παραπέμπονται. Πηγαίνετε εκεί, λοιπόν, για να πάρετε την απάντηση ποιος έδινε επιδοτήσεις και, όπως είπατε εσείς, τα τρώγανε. Μην κατηγορείτε αυτή την Κυβέρνηση. Τα του Καίσαρος τω Καίσαρι, κύριε Τσιόγκα. 
      ΑΓΓΕΛΟΣ ΤΖΕΚΗΣ: Τι θα κάνουμε με τη «ΝΤΑΪΜΟΝ»;
      ΔΗΜΗΤΡΙΟΣ ΤΣΙΟΓΚΑΣ: Τελειώστε πρώτα με τη «ΝΤΑΪΜΟΝ». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας είπα για τη «ΝΤΑΪΜΟΝ», αλλά δεν το καταλάβατε. Το Σάββατο θα γίνει σύσκεψη στη Θεσσαλονίκη για τη «ΝΤΑΪΜΟΝ». Σας καλώ και εσάς. 
      ΙΩΑΝΝΗΣ ΜΑΓΚΡΙΩΤΗΣ: Εγώ πήγα στο εργοστάσιο και είναι μαύρο το μέλλον. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θέλω να πω κάτι τελευταίο. Για το Π.Α.Μ.Ε. είπα το εξής: Είναι πανομοιότυπα τα αιτήματα -και καλά κάνουν- για ασφαλιστικά θέματα. Έχει δεσμευτεί αυτή η Κυβέρνηση -και έχει εγκριθεί αυτή η δέσμευση από τον ελληνικό λαό- ότι δεν θα αλλάξει το ασφαλιστικό. Εσείς ζητάτε σε αυτήν την τετραετία…
      ΔΗΜΗΤΡΙΟΣ ΤΣΙΟΓΚΑΣ: Νομός Ημαθίας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και ο νομάρχης. 
      Σας είπα, λοιπόν, κατηγορηματικά ότι δεν υπάρχουν αλλαγές του ασφαλιστικού σε αυτήν την τετραετία. 
      ΠΡΟΕΔΡΕΥΩΝ (Ιωάννης Τραγάκης): Εδώ θα είμαστε, κύριοι συνάδελφοι, και, απ’ ό,τι βλέπω, θα τα πούμε πάλι για τη «ΝΤΑΙΜΟΝ». 
      Προχωρούμε στη συζήτηση της δεύτερης με αριθμό 118/17-10-2005 επίκαιρης ερώτησης δεύτερου κύκλου του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την κατάρτιση του μακροχρόνιου ενεργειακού σχεδιασμού κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με το άρθρο 3 του ν. 2773/99 «η άσκηση Δραστηριότητας Ηλεκτρικής Ενέργειας, τελεί υπό την εποπτεία του κράτους, η οποία ασκείται από τον Υπουργό Ανάπτυξης στο πλαίσιο του Μακροχρόνιου Ενεργειακού Σχεδιασμού της χώρας», ο οποίος «διαμορφώνεται σε πενταετή και δεκαετή κυλιόμενη βάση και προσλαμβάνει τη μορφή απόφασης του Υπουργού Ανάπτυξης, η οποία γνωστοποιείται στην αρμόδια Διαρκή Επιτροπή της Βουλής». 
      Με την υπ’ αριθμ. 1522/17.06.04 ερώτηση, που απηύθυνα στον Υπουργό Ανάπτυξης, έθετα τα ερωτήματα εάν έχει καταρτισθεί ο Μακροχρόνιος Ενεργειακός Σχεδιασμός της χώρας και πότε αναμένεται να κατατεθεί στη Βουλή. 
      Η απάντηση που μου δόθηκε, με το υπ’ αριθμ. Δ/4/Β/Φ15/42/12024 έγγραφο του Υπουργείου Ανάπτυξης που υπογράφεται από τον κ. Σαλαγκούδη, ανέφερε ότι: «η Ρ.Α.Ε., μέσα στα πλαίσια του Νόμου 2773/1999, προέβη στην εκπόνηση σχεδίου «Μακροχρόνιου Ενεργειακού Σχεδιασμού της Ελλάδος για την περίοδο 2001-2010». Το σχέδιο τέθηκε σε δημόσια διαβούλευση στις αρχές του 2003 με τη συμμετοχή όλων των φορέων της αγοράς». 
      Έκτοτε έχει περάσει πάνω από ένας χρόνος, η δημόσια διαβούλευση αποδεικνύεται ατέρμων και, παρά το γεγονός ότι ολοκληρώνεται το θεσμικό πλαίσιο απελευθέρωσης της αγοράς ενέργειας, δεν έχει εκδοθεί ακόμη η υπουργική απόφαση για τον Μακροχρόνιο Ενεργειακό Σχεδιασμό. 
      Ερωτάται ο αρμόδιος Υπουργός: 
      Έχει ολοκληρωθεί η διαδικασία κατάρτισης του Μακροχρόνιου Ενεργειακού Σχεδιασμού της χώρας; 
      Πότε αναμένεται να κατατεθεί στη Βουλή;».
      Θα απαντήσει ο Υφυπουργός Ανάπτυξης κ. Σαλαγκούδης. 
      Ορίστε, κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, και ο κύριος συνάδελφος, αλλά και εγώ από τα ίδια έδρανα είχαμε καταστήσει σαφές όλα τα προηγούμενα χρόνια ότι ήταν ανάγκη στη χώρα μας να δημιουργηθεί ένας μακροχρόνιος ενεργειακός σχεδιασμός, να υπάρχει μία στρατηγική για την ενέργεια, η οποία ατυχώς όλα τα προηγούμενα χρόνια δεν υπήρχε. Αυτή η στρατηγική για την ενέργεια θα εκτιμά πώς θα διασφαλίζεται στο μέλλον η ασφάλεια εφοδιασμού, πώς θα αξιοποιούνται τα εγχώρια καύσιμα, πώς θα πρέπει να κατευθύνουμε την πολιτική μας στην ενέργεια, ούτως ώστε να έχουμε όσο το δυνατόν μεγαλύτερη αυτάρκεια και λιγότερη εξάρτηση και ταυτόχρονα πώς θα προστατεύουμε το περιβάλλον, πώς θα φροντίζουμε, ώστε να δημιουργούνται ανταγωνιστικές τιμές για να ενισχύεται η ανταγωνιστικότητα της οικονομίας μας. Δεν υπήρχε τέτοια στρατηγική. 
      Ο ν.2773/1999 προέβλεψε, πράγματι, για ένα μακροχρόνιο -ιδιότυπο, όπως τον αναφέρει- σχεδιασμό που θα προέβλεπε πενταετία έως δεκαετία, αλλά δυστυχώς δεν δημιούργησε κανένα όργανο που θα τον πραγματοποιήσει. Η Ρυθμιστική Αρχή Ενέργειας, μη έχουσα αρμοδιότητα, αλλά βλέποντας ότι υπήρχε κενό και δεν γινόταν τίποτα από πουθενά, εκπόνησε ένα τέτοιο σχέδιο, όπως απάντησα στη γραπτή ερώτηση που έστειλε ο κύριος συνάδελφος, ένα σχέδιο μακροχρόνιου ενεργειακού σχεδιασμού, το οποίο ετέθη σε διαβούλευση το 2003, αλλά υπήρξαν πάρα πολλές αντιρρήσεις. Προσπαθήσαμε και εμείς να επεξεργαστούμε αυτό το σχέδιο, αλλά διαπιστώσαμε ότι δεν θα ήταν ένα σωστό, αξιόπιστο, με τη συμφωνία όλων των φορέων σχέδιο και ένας οδηγός πλέον για τη στρατηγική μας για την ενέργεια. 
      Γι’ αυτόν ακριβώς το λόγο, όπως λέγαμε και από την Αντιπολίτευση, ήδη έχουμε καταρτίσει το νομοσχέδιο, το οποίο έχει περάσει από την κυβερνητική επιτροπή, για τη σύσταση Συμβουλίου Εθνικής Στρατηγικής για την Ενέργεια. Αυτό το Συμβούλιο Εθνικής Στρατηγικής για την Ενέργεια θα είναι θεσμοθετημένο όργανο εντός των ημερών που θα κατατεθεί και θα ψηφιστεί εδώ στη Βουλή. 
    Αυτό θα αναλάβει να συντάξει τον μακροχρόνιο ενεργειακό σχεδιασμό που δεν θα είναι μόνο πενταετίας ή δεκαετίας, αλλά μπορεί να ξεπεράσει και την εικοσαετία μέσα στα πλαίσια αντίστοιχων μακροχρόνιων σχεδιασμών που υπάρχουν και στην Ευρωπαϊκή Ένωση με τα σύγχρονα δεδομένα που επικρατούν πλέον στην παγκόσμια ενεργειακή κοινότητα, αλλά και με αυτά που έχει η χώρα μας, τα ενεργειακά καύσιμα και με τον τρόπο που θα τα αξιοποιήσουμε.
    ΠΡΟΕΔΡΕΥΩΝ (Ιωάννης Τραγάκης): Προτού δώσω το λόγο στον κ. Πιπεργιά, έχω την τιμή να ανακοινώσω στο Σώμα, ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και ένας συνοδός από το Β΄ Δημοτικό Σχολείο Γέρακα. 
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
      Ορίστε, κύριε Πιπεργιά, έχετε το λόγο.
    ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, η Κυβέρνηση αντιμετωπίζει αυτό το τεράστιο θέμα με τη λογική «Δεν έχουμε πολιτική; Φτιάξε μία ακόμη επιτροπή!». 
    Έχουμε γεμίσει από επιτροπές που έχει δημιουργήσει το Υπουργείο Ανάπτυξης. Εθνική Επιτροπή για τις Μικρομεσαίες, Εθνική Επιτροπή για τον Ανταγωνισμό, Ινστιτούτο για τις Μικρομεσαίες, Εθνική Επιτροπή για τον Ενεργειακό σχεδιασμό και άλλα τινά. 
    Μα, κύριε Υπουργέ, θα περιμένουμε πότε θα συσταθεί η Επιτροπή Ενεργειακού Σχεδιασμού για να προχωρήσει ο ενεργειακός σχεδιασμός; Η Κυβέρνηση δεν έχει άποψη; Δεν έχει τη δυνατότητα, με τη δομή, τα όργανα του Υπουργείου και τις εποπτευόμενες επιχειρήσεις του κλάδου που οι περισσότερες είναι δημόσιες να προχωρήσει; 
    Το πετρέλαιο κινείται γύρω στα 60 δολάρια το βαρέλι. Πολλοί ομιλούν για ενεργειακή κρίση. Εσείς είπατε –και έτσι είναι- ότι η χώρα μας είναι πετρελαιοεξαρτώμενη. Δυστυχώς όμως δεν έχετε μπούσουλα για να αντιμετωπιστεί η κρίση.
    Εξαγγέλετε ότι θα προχωρήσετε με τολμηρά βήματα στην απελευθερωμένη αγορά. Η ασφάλεια ενεργειακού σχεδιασμού πως εξασφαλίζεται; Το μίγμα καυσίμων από που καθορίζεται; Από την αγορά; Η ελεύθερη αγορά θα το καθαρίσει; Με ποια κριτήρια; Τις θέσεις των μονάδων ηλεκτροπαραγωγής, το πού θα αναπτυχθούν οι μονάδες, και το πώς θα συμβάλλουν στην οικονομική ανάπτυξη, δηλαδή πώς θα καθοριστούν; Από τους επενδυτές που δεν επενδύουν; 
    Το ενεργειακό κόστος στην ανάπτυξη ποιοι θα το αποφασίσουν; Οι κερδοσκόποι;
    Η ασφάλεια εφοδιασμού στην ηλεκτρενέργεια που αφήνεται; Αφήνεται στη Δ.Ε.Η.; Στη Δ.Ε.Η. των παραιτήσεων; Στη Δ.Ε.Η. των ποινικών διώξεων; Ή στους διαρκώς υποψήφιους επενδυτές που δεν επενδύουν; 
    Μπορεί να υπάρχει η παροιμία «για το παλιό καλό κρασί» πλην όμως ο Παλαιοκρασσάς «ξύνισε»! Και ξύνισε πολύ, κύριε Υπουργέ. Βγάζει θυμό. Ρωτήστε τον κ. Αλογοσκούφη. Το γνωρίζει όλος ο κόσμος. Οι παραιτήσεις διαδέχονται η μία την άλλη. Προχθές παραιτήθηκε ο κ. Μωυσής. Εσείς  αφήνετε εκεί στη Δ.Ε.Η.  την ασφάλεια ηλεκτρενεργειακού εφοδιασμού; 
    Προφανώς δεν έχετε σχεδιασμό γιατί δεν μπορείτε και είναι λογικό, αφού δεν μπορείτε να αντιμετωπίσετε ούτε μια διοικητική κρίση. 
    Κύριε Υπουργέ, έχετε απαντήσει κατ’ επανάληψη και σε έγγραφα και σε ερωτήσεις. Έχετε πει κατ’ επανάληψη ότι θα φέρετε ενεργειακό σχεδιασμό. Εσείς όμως δεν μπορείτε να το κάνετε. Δυστυχώς, είσαστε εκτεθειμένοι, ως Κυβέρνηση και απέναντι στο Κοινοβούλιο και απέναντι στο λαό.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Ανάπτυξης κ. Σαλαγκούδης. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, προκαλεί κατάπληξη, όχι απλώς έκπληξη, το γεγονός ότι ο κύριος συνάδελφος, ο ανήκων στο κόμμα που επί είκοσι χρόνια κυβερνούσε αυτό τον τόπο και δεν είχε μπούσουλα, δεν είχε στρατηγική, δεν είχε μακροχρόνιο ενεργειακό σχεδιασμό, να ελέγχει την Κυβέρνηση των δεκαεννέα μηνών γιατί δεν έκανε τον ενεργειακό σχεδιασμό. Ακόμη έκαναν μια απόπειρα με τον 2773 και εκεί δεν καθόρισαν τίποτε, ποιος θα φτιάξει τον ενεργειακό σχεδιασμό.
    ΔΗΜΗΤΡΙΟΣ ΠΙΠΕΡΓΙΑΣ: Είχατε προσχέδιο έτοιμο στα συρτάρια.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα πρέπει δε να πω ότι το σχέδιο που έκανε η Ρ.Α.Ε., το έκανε μόνο και μόνο επειδή είδε ένα κενό, δεν υπήρχε τίποτε. Και εάν θα εξετάσετε σε όλη την Ευρωπαϊκή Ένωση και σε όλον τον κόσμο, θα διαπιστώσετε ότι όσον αφορά τη Ρυθμιστική Αρχή Ενέργειας, είναι ασυμβίβαστο να κάνει τον μακροχρόνιο σχεδιασμό. Να δίνει γνώμη, ναι, όπως δίνει και ο Δ.Ε.Σ.Μ.Η.Ε., όπως θα δώσει και η Δ.Ε.Η., όπως θα δώσουν και τα ΕΛ.ΠΕ., όπως θα δώσουν και όλοι οι φορείς στον ενεργειακό τομέα, όπως θα δώσουν και οι καθηγητές πανεπιστημίων που ασχολούνται με τα ενεργειακά.
    Αυτό ναι. Πώς λοιπόν θα γίνει; Πρέπει να συσταθεί ένα όργανο και αυτό το όργανο είναι το Συμβούλιο Εθνικής Στρατηγικής για την Ενέργεια. Όπως σας είπα, το νομοσχέδιο που κρατώ πέρασε από την κυβερνητική επιτροπή και εντός των ημερών κατατίθεται και θα έχουμε τη δυνατότητα, κύριε συνάδελφε, να το συζητήσουμε εδώ στη Βουλή. Έτσι λοιπόν θα κάνουμε εμείς.
    Και θα πρέπει να ξέρετε ότι η κυβέρνηση του 1990-1993 είχε φτιάξει ένα παρόμοιο σχέδιο. Ούτε και σε εκείνο στηριχθήκατε, για να μπορέσετε να πραγματοποιήσετε ενεργειακό σχεδιασμό, έστω την τελευταία δεκαετία της εικοσαετούς διακυβέρνησης του τόπου από το κόμμα σας. 
    Έτσι, λοιπόν, εμείς θα προχωρήσουμε συστηματικά, ούτως, ώστε να γίνει και ο ενεργειακός σχεδιασμός. Θα έρχεται επικαιροποίηση και έκθεση από αυτό το όργανο κάθε χρόνο στη Βουλή, για να ενημερώνεστε και να το εγκρίνετε. Και έτσι η χώρα μας θα προχωρήσει εξασφαλίζοντας ασφάλεια εφοδιασμού για την ενέργεια, ανταγωνιστικές τιμές για την ενέργεια, εκμετάλλευση των εγχώριων καυσίμων, απεξάρτηση από το πετρέλαιο. 
    Τα καταφέραμε μέχρι τώρα και πραγματοποιήσαμε πολύ μεγάλα βήματα σε σχέση με εσάς, όσον αφορά την απεξάρτηση από το πετρέλαιο. Μέχρι στιγμής έχουμε εγκαταστήσει και έχουμε ξεπεράσει τα εξακόσια μεγαβάτ σε ανανεώσιμες πηγές ενέργειας και εκατόν ογδόντα μεγαβάτ ακόμη εγκαθίστανται μέχρι τους πρώτους μήνες του 2006. Μέχρι το 2008 θα φτάσουμε από τα τετρακόσια τριάντα μεγαβάτ που παραλάβαμε στα 1000 MW και ο στόχος μας είναι για τις ανανεώσιμες πηγές ενέργειας να φτάσουμε στο ποσοστό αυτό του 20,1%. 
    Κύριε συνάδελφε, λειτουργούμε με συγκεκριμένο μπούσουλα. Έχουμε μπούσουλα εμείς, έχουμε ενεργειακό πρόγραμμα. Το είδατε. Αυτό εκτελούμε και εφαρμόζουμε. Όσον αφορά δε τη στρατηγική για την ενέργεια και το μακροχρόνιο σχεδιασμό, θα συζητήσουμε πολύ σύντομα το Συμβούλιο Εθνικής Στρατηγικής για την ενέργεια και εκεί θα δείτε ότι αυτή η Κυβέρνηση αντιμετωπίζει σοβαρά τα μεγάλα ζητήματα που απασχολούν τον ελληνικό λαό και προδιαγράφουν το μέλλον της πατρίδας μας. 
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Θα συζητηθεί η τέταρτη με αριθμό 124/17.10.2005 επίκαιρη ερώτηση δευτέρου κύκλου της Βουλευτού του Συνασπισμού Ριζοσπαστικής Αριστεράς, κ. Ασημίνας Ξηροτύρη-Αικατερινάρη προς τους Υπουργούς Μεταφορών και Επικοινωνιών και Επικρατείας, σχετικά με την απομάκρυνση των παράνομων κεραιών από το Χορτιάτη κ.λπ..
    Η επίκαιρη ερώτηση της κυρίας Ξηροτύρη έχει ως εξής:
    «Σε επανειλημμένες ερωτήσεις μας για την κατάσταση «ζούγκλα» στο «πάρκο κεραιών στο Χορτιάτη» η πρώην και νυν ηγεσία του Υπουργείου, επικαλούνται για μεν τη μερική ακύρωσή της με αριθμό 87072/96 ΚΥΑ, την απόφαση του Συμβουλίου Επικρατείας και την μετέπειτα σχετική μελέτη του Αριστοτελείου Πανεπιστημίου, ενώ καλούσαν σε συνεργασία όλες τις αρμόδιες υπηρεσίες και τις Αστυνομικές αρχές στις επιχειρήσεις δίωξης των παράνομων εκπομπών. Παρά ταύτα όμως η κατάσταση το πάρκο κεραιών Χορτιάτη κυριολεκτικά «δεν πάει άλλο» από τις παράνομες και αυθαίρετες κεραίες και οι Δήμαρχοι της περιοχής ζητούν την παρέμβαση του εισαγγελέα κινούμενοι στην κατεύθυνση να αποξηλώσουν με δικά τους μέσα όλες τις παράνομες κεραίες. Δήμαρχοι και Νομάρχης (που συγκαλεί σχετική σύσκεψη), όπως και οι επί 15 χρόνια σε κινητοποίηση κάτοικοι της περιοχής, τάσσονται υπέρ της εφαρμογής της ΚΥΑ ΄96 και ζητούν να ληφθούν εδώ και τώρα όλα τα μέτρα για να γίνει πιο συγκεκριμένο το νομικό πλαίσιο, για να μην τοποθετεί καθένας μια κεραία όπου θέλει και να απομακρυνθούν οι πλέον των εκατό (100) αυθαίρετες κεραίες.
     Επειδή στη Θεσσαλονίκη εκτός από την ατμοσφαιρική ρύπανση σημειώνεται έκρηξη της ηλεκτρομαγνητικής ακτινοβολίας με κύριες πηγές τους ραδιοτηλεοπτικούς σταθμούς και την κινητή τηλεφωνία και επειδή σήμερα συγκλονίζεται από σκάνδαλα παράνομων εκπομπών τηλεοπτικών σταθμών ερωτώνται οι κύριοι Υπουργοί:
    1. Προτίθενται να λάβουν άμεσα όλα τα μέτρα ώστε και οι παράνομες κεραίες να απομακρυνθούν και οι νόμιμες να ελεγχθούν ως προς τον τρόπο λειτουργίας τους; 
    2. Προτίθενται να επανεξετάσουν την επαναφορά της ΚΥΑ ’96, αίτημα όλων των φορέων όπως και τη λειτουργία ειδικής υπηρεσίας (του ΕΣΡ) στη Θεσσαλονίκη για τη διαρκή εποπτεία και έλεγχο των εκπομπών;»
     Το λόγο έχει ο κ. Υφυπουργός για τρία λεπτά.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Ολόκληρο αυτό το τεράστιο θέμα δεν μπορεί να χωρέσει στον ασφυκτικό χρόνο των τριών λεπτών, ανεξάρτητα από το ότι και εγώ έχω επιφυλάξεις αν αυτό συνιστά επίκαιρη ερώτηση, αφού ο Κανονισμός αξιώνει άμεση επικαιρότητα. Επίκαιρα γενικότερα είναι όλα τα θέματα. Εν πάση περιπτώσει, αφού ετέθη, θα σας απαντήσω με όση συντομία μπορώ και με όση περιεκτικότητα επιτρέπει ο χρόνος.
    Μας ρωτάτε αν προτιθέμεθα να λάβουμε όλα τα μέτρα, ώστε οι παράνομες κεραίες να απομακρυνθούν. Μιλάμε προφανώς για τις κεραίες των ραδιοσταθμών.
    Η διαδικασία είναι η εξής: Διαπιστώνει η Ε.Ε.Τ.Τ. ότι υπάρχει μία εκπομπή, στη συνέχεια απευθύνεται στο Ε.Σ.Ρ. το οποίο επίσης εξετάζει τη νομιμότητα του σταθμού από τον οποίο προέρχεται η εκπομπή και αν κριθεί ότι είναι παράνομος από το Ε.Σ.Ρ., αναπέμπεται στην Ε.Ε.Τ.Τ. η οποία διατάσσει την κατάσχεση. Αυτή είναι η διαδικασία. Η απομάκρυνση των κεραιών είναι έργο των νομαρχιών, η υλική πράξη.
    Από τα στοιχεία που έχει η υπηρεσία, από το έτος 2003 μέχρι σήμερα, η Εθνική Επιτροπή Τηλεπικοινωνιών και Ταχυδρομείων έχει προβεί σε κατάσχεση είκοσι πέντε τηλεοπτικών σταθμών. Εκτός όμως από αυτό, ελέγχονται και οι νομίμως λειτουργούντες σταθμοί. Δηλαδή προβαίνει η Εθνική Επιτροπή και σε τεχνικούς ελέγχους του τηλεοπτικού φάσματος, κατόπιν συγκεκριμένων καταγγελιών, ακόμη και όσον αφορά του νόμιμους χρήστες για τις παρεμβολές στις συχνότητες που χρησιμοποιούν.
    Περαιτέρω επειδή το πρόβλημα είναι σύνθετο, προς διευκόλυνση της άσκησης των ελεγκτικών της αρμοδιοτήτων, η Εθνική Επιτροπή έχει ζητήσει προσφάτως από τους νομίμως λειτουργούντες σταθμούς της περιοχής Θεσσαλονίκης όπως δηλώσουν αυτές τις εγκαταστάσεις εκπομπής που σήμερα χρησιμοποιούν στο κέντρο εκπομπής Χορτιάτη. Επίσης από τη Δ.Ε.Η. έχει ζητήσει η Ε.Ε.Τ.Τ. να την ενημερώσει σχετικά με τις ηλεκτροδοτήσεις που έχουν γίνει στη συγκεκριμένη περιοχή. Άρα, λοιπόν, έχουμε ένα πλέγμα το οποίο παρακολουθεί όλους αυτούς τους σταθμούς. Και ο αριθμός των κατασχέσεων στις οποίες προέβησαν οι αρχές, δηλαδή 25 Απριλίου 2003 είναι δηλωτικός. 
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Τώρα, μένει το δεύτερο θέμα, τι μας ζητάτε δηλαδή. Μας ζητάτε να επανέλθουμε στην Κ.Υ.Α. του 1996; Αυτή ακυρώθηκε από το Συμβούλιο της Επικρατείας. Η τεχνική έκθεση επί της οποίας στηρίχθηκε –και αυτό θέλω παρακαλώ να το προσέξετε- ήταν του 1995. Και αυτή την τεχνική έκθεση τη συνέταξαν υπάλληλοι. Εμείς αναθέσαμε στα δύο πολυτεχνεία. Τρεις καθηγητές από το Μετσόβιο και το Αριστοτέλειο συνέταξαν τη μελέτη τους το 2003. Τι θέλετε τώρα;	 Να παρακάμψουμε και να πετάξουμε στο καλάθι των αχρήστων την έκθεση του 2003, των καθηγητών και να επανέλθουμε στην έκθεση του 1995, κατά οκτώ χρόνια παλαιότερη, που συνέταξαν δημόσιοι υπάλληλοι; Να αφήσουμε την αυθεντία που εγγυώνται, εξ ορισμού, οι επιτροπές με καθηγητές που είναι το αντικείμενό τους και να πάμε στους δημοσίους υπαλλήλους; Πώς θα απολογηθούμε μετά; 
    Μου λέτε ότι οι κάτοικοι διαμαρτύρονται. Μα και το 1996 διαμαρτύρονταν οι κάτοικοι και σήμερα διαμαρτύρονται. Και τρίτη μελέτη να γίνει και να προβλέπει κάτι άλλο, πάλι θα διαμαρτύρονται. 
    Σας πληροφορώ, λοιπόν, ότι η έκθεση των καθηγητών το 2003, του Πολυτεχνείου είναι καταπέλτης υπέρ της απόλυτης υπεροχής του Χορτιάτη ως χώρου φιλοξενίας αυτών των κεραιών. Δηλαδή εμείς με τι αιτιολογικό τώρα θα επιστρέψουμε στην παλιά, την ακυρωθείσα τεχνική έκθεση; Δεν είναι δυνατόν, δεν υπάρχει. Εκτός εάν εσείς βρείτε κάποιο στοιχείο που να μας οδηγήσει.
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Υπουργέ, έχετε και δευτερολογία. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα απαντήσω περί τους Ραδιοτηλεοπτικού Συμβουλίου μετά.
    ΠΡΟΕΔΡΟΣ (Άννα Μπενάκη - Ψαρούδα): Η κυρία Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βέβαια, κύριε Υπουργέ, ότι η ερώτηση δεν είναι επίκαιρη, νομίζω ότι κάνετε πολύ μεγάλο λάθος. Για όλα αυτά τα οποία γίνονται στην περιοχή του πάρκου κεραιών του Χορτιάτη και για το ότι και η νομαρχία συγκαλεί σύσκεψη και οι τέσσερις δήμαρχοι μαζί με το νομάρχη είχαν προχθές συνάντηση με τον εισαγγελέα και υπάρχουν στοιχεία που κάθε φορά από τους κατοίκους του Χορτιάτη και των γύρω περιοχών, στέλνονται στις Εισαγγελικές Αρχές γιατί όντως το θέμα δεν πάει άλλο. 
      Και επειδή η κατάσταση είναι έτσι, πρέπει να πάρετε εδώ και τώρα άμεσα μέτρα. Όπως σας λέω είναι μηδενική, πλέον η ανοχή. 
    Κατά καιρούς, αυτοί οι έλεγχοι που μου περιγράψατε δεν έχουν αποδώσει. Πριν από ένα χρόνο, είχε εκδικαστεί κάποια υπόθεση στο Πλημμελειοδικείο Θεσσαλονίκης και δεκαεπτά παράνομοι υπεύθυνοι σταθμών κλπ., καταδικάστηκαν. Πλήρωσαν κάποια πρόστιμα, έφυγαν για δεκαπέντε ημέρες και ξανατοποθέτησαν τις εγκαταστάσεις τους κάπου αλλού. 
    Η παρανομία δηλαδή είναι σε έξαρση. Και η παρανομία συνοδευόμενη και με ένα σωρό άλλα πράγματα. Οι  κάτοικοι, λοιπόν, δεν αντιδρούν μόνο για την υγεία τους, για τη συσσώρευση αυτών των καναλιών, αλλά αντιδρούν και γιατί πράγματι υπάρχουν αυτές οι παράνομες κεραίες. 
Γίνονται ένα σωρό επεισόδια και στο τέλος προκαλούνται και πυρκαγιές σ’ αυτήν την περιοχή.
     Υπάρχει, λοιπόν, άμεση ανάγκη να λυθούν αυτά τα προβλήματα. Δεν μπορούν αυτήν τη στιγμή να σταθούν ούτε εκθέσεις καθηγητών πανεπιστημίου, ούτε παλιότερες εκθέσεις κλπ. Πρέπει εσείς με επάρκεια και σοβαρότητα να δείτε αυτό το πρόβλημα. Εμείς σας κάνουμε κάποιες προτάσεις οι οποίες περίπου διαμορφώθηκαν και μετά απ’ αυτήν τη σύσκεψη στον προϊστάμενο εισαγγελίας πρωτοδικών πριν από λίγες μέρες.
      Είναι επίκαιρη η κατάσταση. Πρέπει να επανεξετάσετε το θέμα για την οργάνωση νέου πάρκου σε μία άλλη περιοχή. Θα πρέπει να υπάρξει μία ειδική επιτροπή στην οποία πρέπει εσείς να συνεισφέρετε και να επιμείνετε να δημιουργηθεί από τη νομαρχία, από την πολεοδομία, από το Εθνικό Ραδιοτηλεοπτικό Συμβούλιο, από το δασαρχείο, από τη «Ν.Ε.Τ.», από τη Δ.Ε.Η., από τον εισαγγελέα, την αστυνομία κλπ, που να ξαναδεί τις άδειες εγκατάστασης και εκπομπής, τις πολεοδομικές παραβάσεις, την παράνομη κατάληψη δασικού χώρου, την ισχύ εκπομπής πάνω απ’ αυτήν που προβλέπει η προσωρινή άδεια που έχει δοθεί. Όλα αυτά, κύριε Υπουργέ, χρειάζονται ενέργειες και μέτρα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΟΣ (Άννα Μπενάκη-Ψαρούδα): Κυρία Ξηροτύρη, έχει ολοκληρωθεί ο χρόνος σας.
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Τελειώνω, κυρία Πρόεδρε.
      Βέβαια, για να μπορέσουν να προχωρήσουν αυτά, χρειάζεται να δημιουργηθεί και αυτό το παράρτημα του Εθνικού Συμβουλίου Ραδιοτηλεόρασης στη Θεσσαλονίκη. Τα σκάνδαλα είναι πολλά, οι παρανομίες είναι μεγάλες και είναι ευκαιρία να λύσουμε αυτό το πρόβλημα.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κυρία Ξηροτύρη.
      Ο κ. Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Διερωτώμαι αν όλα αυτά τα οποία απαρίθμησε η εκλεκτή συνάδελφος λύνονται με την επαναφορά της κοινής υπουργικής απόφασης του 1996. Για όνομα του Θεού! Αυτά λύνονται με άλλο τρόπο. Στην ουσία δεν προτείνετε καμία λύση. 
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Πέντε λύσεις σας πρότεινα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η λύση είναι το πάρκο κεραιών, αλλά η πράξη για το πάρκο κεραιών έχει προσβληθεί στο Συμβούλιο της Επικρατείας. Μόνο όταν και εφόσον εφαρμοστεί το πάρκο κεραιών, θα ξέρουμε ποιος είναι ο νόμιμος και ποιος ο παράνομος. 
      Όμως, όλα αυτά που περιγράψατε -και για τα οποία δεν έχω διαφωνία ότι συμβαίνουν- δε λύνονται με αυτήν την κοινή υπουργική απόφαση που λέτε. Όταν μίλησα για επικαιρότητα, είπα ότι ο Κανονισμός της Βουλής μιλάει, αν θέλετε να ξέρετε, για άμεση επικαιρότητα. Όταν ένα θέμα είναι επίκαιρο από το 1996 μέχρι σήμερα, είναι πια θέμα ρουτίνας, παρά το ότι είναι εξαιρετικής σπουδαιότητας. Αυτή είναι η παρατήρησή μου.
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Υπάρχουν αποτελέσματα της σύσκεψης…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όσον αφορά στο παράρτημα του Ραδιοτηλεοπτικού Συμβουλίου που ζητάτε με την ερώτησή σας, ήδη το Συμβούλιο έχει δρομολογήσει την αγορά ειδικών συσκευών καταγραφής τηλεοπτικών και ραδιοφωνικών εκπομπών προς το σκοπό να αποστέλλει εκεί κατά καιρούς υπαλλήλους σε περιοχές που παρουσιάζονται προβλήματα για την καταγραφή των προβλημάτων και των μετά ταύτα έλεγχο αυτών από την ολομέλεια του Εθνικού Συμβουλίου Ραδιοτηλεόρασης. 
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Εγώ σας είπα συγκεκριμένα πράγματα…
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συμπληρωματική ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων».
      Το νομοσχέδιο έχει ψηφιστεί ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Πολιτισμού «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων» έγινε δεκτό ομοφώνως κατ’ αρχήν, κατ’ άρθρο και στο σύνολο σε μόνη συζήτηση και έχει ως εξής:
      (Να καταχωρισθεί το κείμενο του νομοσχεδίου σελ.81α΄)
      ΠΡΟΕΔΡΟΣ (Άννα Μπενάκη-Ψαρούδα): Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης».
      Το νομοσχέδιο αυτό ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Πολιτισμού «Κύρωση της συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης» έγινε δεκτό ομοφώνως κατ’ αρχήν, κατ’ άρθρο και στο σύνολο σε μόνη συζήτηση και έχει ως εξής:
      (Να καταχωρισθεί το κείμενο του νομοσχεδίου σελ.82α΄)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
     Η Διάσκεψη των Προέδρων αποφάσισε το νομοσχέδιο αυτό να συζητηθεί σε δυο ως τρεις εν ανάγκη συνεδριάσεις. Σήμερα συζητείται επί της αρχής. 
     Κύριε Υπουργέ, έχετε νομοτεχνικές αλλαγές; 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Έχω ορισμένες νομοτεχνικές βελτιώσεις στο νομοσχέδιο. Επιτρέψτε μου να τις διαβάσω παρακαλώ. Θα το καταθέσω και στα πρακτικά για να διανεμηθεί στους συναδέλφους. 
    Αφορούν σε τρία άρθρα του νομοσχεδίου. 
    Στην παράγραφο 2 του άρθρου 3 του σχεδίου νόμου μετά τις λέξεις «να σχεδιάζουν και να οργανώνουν» προστίθεται η λέξη «αυτόνομα».
    ΙΩΑΝΝΗΣ ΜΑΓΚΡΙΩΤΗΣ: Για τα μεταπτυχιακά είναι αυτό;
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ναι, ναι.
    Μετά το πρώτο εδάφιο της παραγράφου 2, του άρθρου 3 προστίθεται νέο εδάφιο ως εξής: «Τα Α.Σ.Ε.Ι. χορηγούν διδακτορικό δίπλωμα με την ίδια διαδικασία που χορηγούν και τα Α.Ε.Ι.».
     Στο τέλος του δεύτερου εδαφίου της παραγράφου 2, του άρθρου 3 του σχεδίου νόμου οι λέξεις «Στρατιωτικής παιδείας» αντικαθίσταται από τις λέξεις «Ακαδημαϊκής και στρατιωτικής εκπαίδευσης».
    Στο άρθρο 7 του σχεδίου νόμου στην προστιθέμενη παράγραφο 10 στο πρώτο εδάφιο το ρήμα «εκλέγονται» αντικαθίσταται από το ρήμα «διορίζονται». 
    Στο δεύτερο εδάφιο της ίδιας παραγράφου του άρθρου 7 διαγράφεται η λέξη «με» και αντικαθίσταται από τις λέξεις «μετά από». 
    Στο άρθρο 12 του νομοσχεδίου παράγραφος 2 στοιχείο (η) ο αραβικός αριθμός (1) αντικαθίσταται από τον λατινικό (Ι) και διαγράφεται η λέξη «προηγούμενης». 
    Σας ευχαριστώ. 
    ΠΡΟΕΔΡΟΣ (Άννα Μπενάκη- Ψαρούδα): Κύριε Υπουργέ, να κατατεθούν. 
    (Στο σημείο αυτό ο Υπουργός Εθνικής Άμυνας, κ. Σπήλιος Σπηλιωτόπουλος, καταθέτει για τα Πρακτικά το προαναφερθέν έγγραφο το οποίο έχει ως εξής: 
     ( Να φωτογραφηθεί το κείμενο του νομοσχεδίου σελ.86)
    Παρακαλώ πολύ, να διανεμηθούν. 
    Το λόγο έχει ο εισηγητής της Νέας Δημοκρατίας, κ. Νικόλαος Κορτσάρης. 
    ΝΙΚΟΛΑΟΣ ΚΟΡΤΣΑΡΗΣ: Κυρία Πρόεδρε, κυρίες και κύριοι συνάδελφοι, ανταποκρινόμενοι στις νέες διεθνοποιημένες συνθήκες διαχείρισης θεμάτων άμυνας και ασφάλειας έχοντας ως όραμα τη δημιουργία ενός στρατεύματος υψηλών προδιαγραφών και στον τομέα των ανθρώπινων πόρων και συνεπής στις προγραμματικές της δηλώσεις και δεσμεύσεις η Κυβέρνηση, προωθεί το παρόν σχέδιο νόμου επιδιώκοντας την τροποποίηση σειράς διατάξεων του ισχύοντος ν. 3187/2003 για τα Ανώτατα Εκπαιδευτικά Στρατιωτικά Ιδρύματα με άμεσο και σαφή στόχο την ενίσχυση της ακαδημαϊκής και στρατιωτικής εκπαίδευσης και επάρκειας των στελεχών των Ενόπλων Δυνάμεων. 
    Οι ισχύουσες διατάξεις ρύθμισης θεμάτων στρατιωτικής και ακαδημαϊκής εκπαίδευσης, παρά τον φιλόδοξο και κινούμενο προς τη σωστή κατεύθυνση σχεδιασμό τους παρήγαγαν είναι φτωχό νομοθετικό αποτέλεσμα. Η πολιτική γενναιοδωρία μας επιτρέπει να πιστώσουμε στους συντάκτες του υπό αναθεώρηση νόμου την πρωτοβουλία ικανοποίησης του γενικού μέρους μιας πραγματικής αναγκαιότητας. Η γνώση και η στρατιωτική μου εμπειρία όμως για τη δομή και λειτουργία των στρατιωτικών εκπαιδευτικών ιδρυμάτων μου επιβάλλει να επιβεβαιώσω την ουσιαστική, ακαδημαϊκή και επιστημονική ανεπάρκεια των προκείμενων διατάξεων και την αναποτελεσματικότητα του νόμου, που στο πεδίο της εφαρμογής παρέμεινε στο επίπεδο των προθέσεων. 
    Γίνομαι σαφέστερος παραθέτοντάς σας μια σειρά βασικών διατάξεων που αναθεωρούνται αλλά και καινοτομιών που εισάγονται προδίδοντας κατά βάση ουσία στην κεντρική φιλοσοφία του νομοσχεδίου αλλά και ρεαλισμό στην εφαρμογή του περιεχόμενου του. 
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής, κ. ΙΩΑΝΝΗΣ ΤΡΑΓΑΚΗΣ)
    Πρώτον, ο μη περιορισμός του περιεχόμενου της στρατιωτικής σε σχέση με την ακαδημαϊκή εκπαίδευση σε ένα νομοσχέδιο που αφορά αυτή καθαυτή τη ρύθμιση θεμάτων των Ανωτάτων Στρατιωτικών Εκπαιδευτικών Ιδρυμάτων παρά το εικαζόμενο αυτονόητο της διάκρισης συνιστά προχειρότητα αλλά κυρίως αποτυγχάνει να αποτυπώσει την ζητούμενη συμπληρωματικότητα των δυο ειδών εκπαίδευσης. Αυτή η μη συνήθης για νομοθετικό κείμενο ελλειματική διατύπωση αποκαθίσταται.
      Δεύτερον, καθιερώνεται θεσμικά το Τμήμα Ελεγκτών Αεράμυνας, το οποίο αποτελεί κατεύθυνση σπουδών νομοθετικά πλέον κατοχυρωμένη, ενώ με την προσθήκη της ειδικότητας αυτής κατοχυρώνεται αναλόγως και ο αποκτούμενος τίτλος σπουδών.
      Τρίτον, η οργανωτική δομή και λειτουργία των Α.Σ.Ε.Ι. επαναπροσδιορίζεται στη βάση της σαφούς κατανομής των στρατιωτικών και ακαδημαϊκών αρμοδιοτήτων. Προστίθεται στο οργανόγραμμα της διοίκησης ο υποδιοικητής του κάθε ΑΣΕΙ και εισάγεται η θέση του προέδρου ακαδημαϊκών θεμάτων σε αντικατάσταση αυτής του κοσμήτορα. Αμφότεροι συμμετέχουν ως μέλη του εκπαιδευτικού συμβουλίου. Κομβικό σημείο της επιδιωκόμενης διοικητικής αναδιάρθρωσης είναι η διακριτή διατήρηση των ισορροπιών στην ακαδημαϊκή και στρατιωτική φύση των προγραμμάτων σπουδών και εκπαίδευσης των ιδρυμάτων και η παράλληλη ενίσχυση της δομής και των δύο ειδών εκπαίδευσης.
      Τέταρτον, στα συνεκτιμώμενα προσόντα κατά την κρίση για την εκλογή μέλους ΔΕΠ γίνεται ιδιαίτερη αναφορά στην κατοχή πτυχίου Α.Σ.Ε.Ι., Στρατιωτικής Σχολής Αξιωματικών Σωμάτων ή άλλης Ανώτατης Στρατιωτικής Σχολής ως ένα αυτονόητα προτιμητέο προσόν. Ταυτόχρονα, αίρεται η προϋπόθεση κατοχής διδακτορικού διπλώματος αποκλειστικά σε περιπτώσεις γνωστικών αντικειμένων, στα οποία δεν είναι συνήθης η εκπόνηση διδακτορικής διατριβής, προωθώντας κατά τον τρόπο αυτή την επάρκεια διδακτικού προσωπικού σε γνωστικά πεδία εξαιρετικής ιδιαιτερότητας και στρατιωτικής εξειδίκευσης, που με τις προϊσχύουσες διατάξεις αποκλείονταν.
      Ιδιαίτερης αναφοράς χρήζει -για όσους υποκριτικά διαρρηγνύουν τα ιμάτιά τους για την εισαγωγή του κριτηρίου της προσωπικής συνέντευξης- η αναφορά της παραγράφου 7 του άρθρου 9 του νόμου 3187, όπου στα συνεκτιμώμενα προσόντα για την κατάληψη μιας ακαδημαϊκής θέσης ιδιαίτερα αξιολογούνται η προσωπικότητα του υποψηφίου, η κοινωνική του προσφορά και –ακούστε- το δημοκρατικό του ήθος. Και εύλογα αναρωτιέται κανείς: Τι ποσοστό εκχώρησε ο αρχικός νομοθέτης στην τελική κρίση του υποψηφίου με βάση το δημοκρατικό του ήθος; Υπέρ ποίων λειτούργησε στην πράξη η παρούσα διάταξη; Ποιος είναι ο βαθμός αντικειμενικότητας και η μέθοδος διαπίστωσης αυτού του κριτηρίου στη διαδικασία της προσωπικής συνέντευξης; Ή μήπως απλά επιθυμείτε, κύριοι συνάδελφοι του ΠΑ.ΣΟ.Κ., να μονοπωλείτε τη χρήση της προσωπικής συνέντευξης διανθισμένης με τέτοιου είδους κριτήρια;
      Εμείς λοιπόν κρατούμε τα δύο πρώτα προσόντα, διότι πιστεύουμε στη χρηστικότητα της προσωπικής συνέντευξης και δεν παλινδρομούμε πολιτικά ανάλογα με το θεσμικό μας ρόλο. Καταργούμε όμως την αντιδημοκρατική διαδικασία της διαπίστωσης του δημοκρατικού ήθους του υποψηφίου, που είναι και διχαστική και αναχρονιστική και πολιτικώς εκμεταλλεύσιμη. Εδώ σταματά το καταχρηστικό δικαίωμα να εκδίδονται πιστοποιητικά δημοκρατικού ήθους στους Έλληνες πολίτες από οποιονδήποτε και αν κυβερνά.
      Πέμπτον, η λιτή διατύπωση περί του στρατιωτικού διδακτικού προσωπικού των Α.Σ.Ε.Ι. εμπλουτίζεται πρώτον, με τη λεπτομερή αναφορά των απαιτούμενων -αυστηρότερων πλέον- ουσιαστικών και τυπικών ακαδημαϊκών και στρατιωτικών κριτηρίων προτίμησης των υποψηφίων με την εισαγωγή σημαντικών παραμέτρων, όπως της επαγγελματικής, διοικητικής και διδακτικής εμπειρίας σε συνάρτηση με το γνωστικό πεδίο της προκηρυχθείσης θέσεως και δεύτερον, με τη σαφή περιγραφή των υποχρεώσεών τους στο πλαίσιο του διδακτικού τους έργου. 
      Σύμφωνα με όλα τα παραπάνω, που είναι απολύτως ενδεικτικά της πρόθεσης ενίσχυσης της ακαδημαϊκής δομής και της ποιότητας της εκπαίδευσης των στρατιωτικών ιδρυμάτων, ο υπό αναθεώρηση νόμος ανεξήγητα παρέλειψε, περιοριζόμενης της σχετικής διάταξης, την απλή αναφορά της ύπαρξης ωρομισθίων αμειβομένων στρατιωτικού διδακτικού προσωπικού.
      Έκτον, η αναθεώρηση των διατάξεων του νόμου θα ήταν ελλιπής χωρίς την ανάλογη μισθολογική αναβάθμιση του εκπαιδευτικού προσωπικού των Α.Σ.Ε.Ι..
      Η αποδεδειγμένα σπατάλη κατά τα άλλα, προηγούμενη διαχείριση, εξάντλησε τη δημοσιονομική της αυστηρότητα στο μισθό του λέκτορα, ο οποίος με την παρούσα ρύθμιση αυξάνεται κατά 9%, στα επιδόματα διδακτικής προετοιμασίας και εξωδιδακτικής απασχόλησης, τα οποία αυξάνονται ως και 50%, ανάλογα με τη διδακτική βαθμίδα, στο ειδικό ερευνητικό επίδομα, που αυξάνεται επίσης, αναλόγως έως και στο υπερδιπλάσιο του παλαιού ποσού.
      Πρόθεση της συγκεκριμένης αναθεωρημένης διάταξης, είναι η μέσω της αύξησης των αποδοχών δικαιότερη αμοιβή του εκπαιδευτικού προσωπικού των ιδρυμάτων, αλλά και η δημιουργία ελκυστικού μισθολογικού περιβάλλοντος για τους νέους επιστήμονες.
      Ιδιαίτερης αναφοράς χρήζουν, επίσης, δύο βασικές καινοτομίες του υπό συζήτηση νομοσχεδίου. Πρώτον, η εισαγωγή της δυνατότητας σχεδιασμού και οργάνωσης προγραμμάτων μεταπτυχιακών σπουδών και ερευνητικών προγραμμάτων από τα Α.Σ.Ε.Ι. σε θέματα στρατιωτικής, αεροπορικής και ναυτικής επιστήμης και τεχνολογίας και για την ενίσχυση των επιχειρησιακών δυνατοτήτων των Ενόπλων Δυνάμεων, αλλά και για την ανάπτυξη της αμυντικής βιομηχανίας της χώρας, συνεισφορών, δηλαδή, πολλαπλής εθνικής χρησιμότητας.
      Δεύτερον, η σύσταση Συμβουλίου Ανωτάτης Στρατιωτικής και Ακαδημαϊκής Εκπαίδευσης με διευρυμένες ακαδημαϊκές αρμοδιότητες στο συντονισμό των δραστηριοτήτων των ιδρυμάτων, στην παρακολούθηση, αναθεώρηση και προσαρμογή της παρεχόμενης εκπαίδευσης των Α.Σ.Ε.Ι., στην παροχή κατευθύνσεων επιστημονικής έρευνας και λειτουργίας μεταπτυχιακών τμημάτων, στην αξιοποίηση του επιστημονικού προσωπικού των Ενόπλων Δυνάμεων, στην αξιολόγηση του διδακτικού έργου κατά το πρότυπο των πανεπιστημίων, στον καθορισμό του αριθμού των εισακτέων στα Α.Σ.Ε.Ι. και στην κατανομή των πιστώσεων και την ίδρυση θέσεων προσωπικού στα Α.Σ.Ε.Ι..
      Κυρίες και κύριοι συνάδελφοι, στην αγωνία του να σταθεί επικριτικά απέναντι στις αναθεωρημένες διατάξεις, το ΠΑ.ΣΟ.Κ. μοιάζει να μη γνωρίζει γιατί ακριβώς ψήφισε τον αρχικό νόμο. Περιπλανάται σε μια άγονη αναζήτηση για το πώς θα αφαιρέσουμε το στρατιωτικό στοιχείο από τα Α.Σ.Ε.Ι., αγνοώντας την ίδια τη φύση των ιδρυμάτων. Θέτει ένα ακραίο ποσοτικό περιορισμό την υπέρβαση του οποίου καλεί «στρατικοποίηση». Θέτει θέμα περιορισμού του αυτοδιοίκητου από τις νέες αναθεωρημένες διατάξεις, όταν και η νομολογία, αλλά και η ίδια η Εισηγητική Έκθεση του υπό αναθεώρηση νόμου το αποκλείουν. Αποζητά μείωση των αρμοδιοτήτων των στελεχών των Ενόπλων Δυνάμεων, λησμονώντας τη διατύπωση της ίδιας της εισηγητικής έκθεσης πως τα Α.Σ.Ε.Ι. ανήκουν σε άλλη εκπαιδευτική ιεραρχία και υπόκεινται στην εποπτεία του Υπουργείου Εθνικής Άμυνας. Επικρίνει τη δυνατότητα απόκτησης της ιδιότητας μέλους Δ.Ε.Π., χωρίς διδακτορικό κατ’ εξαίρεση και σε ιδιαίτερης εξειδίκευσης στρατιωτικά θέματα, όταν οι προηγούμενες διατάξεις δεν προέβλεπαν καν την κατοχή μεταπτυχιακού διπλώματος για το στρατιωτικό διδακτικό προσωπικό. 
      Θέλει την προαγωγή της επιστήμης και της έρευνας επί των θεματικών αντικειμένων του διδακτικού προγράμματος των Α.Σ.Ε.Ι., όπως επίσης αναφέρει η ίδια η εισηγητική έκθεση, αλλά αντιτίθεται στη σταδιακή οργάνωση αυτοδύναμων μεταπτυχιακών προγραμμάτων. Θέλει ακαδημαϊκή δομή στα πρότυπα των πανεπιστημίων, εννοώντας την όχι μόνο στην εκπαιδευτική της διάσταση, αλλά σε κάποιο βαθμό και στη διοικητική της, προτείνοντας ουσιαστικά τη νόθευσή της, έτσι ώστε να διασφαλίσει ένα μελλοντικό πεδίο πολιτικής κριτικής.
      Κυρίες και κύριοι συνάδελφοι, το παρόν νομοσχέδιο σε πολιτικούς όρους δοκιμάζει την ανθεκτικότητα των επιχειρημάτων της Αξιωματικής Αντιπολίτευσης, που αποδίδει τον κοινοβουλευτικό της αρνητισμό στη δήθεν απουσία διάθεσης της Κυβέρνησης για την αξιοποίηση μέρους του έργου του ΠΑ.ΣΟ.Κ.. 
      Με τις προτεινόμενες διατάξεις επιλέγεται η αντικειμενικά ορθή κατεύθυνση της συνύπαρξης του στρατιωτικού και επιστημονικού στοιχείου στα Α.Σ.Ε.Ι., ενώ ταυτόχρονα αναθεωρείται, συμπληρώνεται και ουσιαστικοποιείται το περιεχόμενο του υφιστάμενου νόμου, με τρόπο ώστε να διασφαλίζεται μια ρεαλιστική, ποιοτική και αποτελεσματική εφαρμογή του στο πλαίσιο της λειτουργίας των Ανώτατων Στρατιωτικών Εκπαιδευτικών Ιδρυμάτων.
      Προτείνω, λοιπόν, να υπερψηφίσετε το παρόν σχέδιο νόμου σε μια κίνηση ώριμων κοινοβουλευτικών αντανακλαστικών, αποδεικνύοντας πως η νομοθέτηση των σωστών δεν επιτρέπεται να αναιρείται από την υπεράσπιση των λαθών. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Μαγκριώτης, εισηγητής του Πανελληνίου Σοσιαλιστικού Κινήματος, έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η Κυβέρνηση έδωσε έναν τίτλο στο συζητούμενο νομοσχέδιο που δεν ανταποκρίνεται στην πραγματικότητα. Μιλά για τροποποιήσεις στον υφιστάμενο ν. 3187/2003, ενώ στην ουσία δεν είναι τροποποίηση, είναι αλλοίωση της φιλοσοφίας του περιεχομένου και της κατεύθυνσης του ν. 3187/2003. Δεν ξέρω αν υιοθέτησε αυτόν τον τίτλο για να «πέσει στα μαλακά» αυτή η ριζική ανατροπή της φιλοσοφίας και των κατευθύνσεων του υφιστάμενου θεσμικού πλαισίου για τα Α.Σ.Ε.Ι. ή αν έτσι πιστεύει ότι απλώς τροποποιεί κάποιες διατάξεις. Για εμάς, επέρχεται ουσιαστική ανατροπή όλων εκείνων των θεσμών, όλου εκείνου του πλαισίου που είχε έστω και με καθυστέρηση νομοθετηθεί το 2003 και έδινε τη δυνατότητα για την αναβάθμιση των Ανώτατων Στρατιωτικών Σχολών. Έδινε τη δυνατότητα αξιοκρατικών επιλογών για το εκπαιδευτικό προσωπικό, έδινε τη δυνατότητα για την ενίσχυση των γνώσεων και των δεξιοτεχνιών του στελεχιακού μας δυναμικού, του μεσαίου, ανώτερου και ανώτατου στελεχιακού δυναμικού των Ενόπλων Δυνάμεων. Κρίσιμης παραμέτρου για το αξιόπιστο και το αποτρεπτικό των Ενόπλων Δυνάμεων, και για σήμερα και για αύριο, γιατί ομιλούμε για παραγωγικές σχολές, ομιλούμε δηλαδή για το παρόν και για το μέλλον. 
      Είναι χαρακτηριστικό ότι τις προτάσεις αυτές, τις τροποποιήσεις που καταθέτει με το συζητούμενο νομοσχέδιο η Κυβέρνηση, δεν τις ζήτησαν ούτε τα επιτελεία ούτε βεβαίως και οι φορείς της εκπαιδευτικής κοινότητας, των εκπαιδευτικών των Α.Σ.Ε.Ι. και φυσικά των διοικήσεων των Σχολών, οι κοσμήτορες δηλαδή των Σχολών. Ήταν αποκλειστικά μια επιλογή της πολιτικής ηγεσίας του Υπουργείου Εθνικής Άμυνας, η οποία υπηρετεί ορισμένους στόχους και κινείται –οφείλω να ομολογήσω- με απόλυτη συνέπεια στη γενικότερη ιδεολογική και πολιτική γραμμή της Κυβέρνησης, όπως αυτή εμφανίζεται και εφαρμόζεται σε όλους τους κυβερνητικούς τομείς. 
      Είναι πολύ χαρακτηριστικό ότι δεν εκλήθησαν σε διάλογο, πριν διαμορφωθεί και νομοτεχνικά το νομοσχέδιο, οι φορείς της εκπαιδευτικής κοινότητας και μόνο μετά από δική μας πρόταση εκλήθησαν στη Διαρκή Επιτροπή και διατύπωσαν τις καθολικές τους αντιρρήσεις. Εμείς, μέχρι και την ολοκλήρωση της συζήτησης του νομοσχεδίου στην Ολομέλεια της Βουλής, θα περιμένουμε από την Κυβέρνηση ουσιαστικές τροποποιήσεις. Θα είμαστε πολύ συγκεκριμένοι και θετικοί στις παρεμβάσεις μας, γιατί θεωρούμε ότι νομοσχέδια αυτού του ειδικού βάρους πρέπει να τυγχάνουν της καθολικής υποστήριξης του Κοινοβουλίου, γιατί δεν είναι νομοσχέδια μιας τρέχουσας κυβερνητικής ή διοικητικής διαχείρισης, αλλά αφορούν ευαίσθητες εθνικές υποθέσεις, όπως είναι η εκπαίδευση του στελεχιακού δυναμικού των Ενόπλων Δυνάμεων.
      (Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Γι’ αυτό, κύριε Πρόεδρε, δεν θα ψηφίσουμε επί της αρχής το νομοσχέδιο, παρ’ ότι υπάρχουν διατάξεις που τις βρίσκουμε θετικές. Θα τις υποστηρίξουμε, θα τις ψηφίσουμε και θα τις ενισχύσουμε. Θα ζητήσουμε από την Κυβέρνηση να επαναπροσδιορίσει ορισμένες κρίσιμες τροποποιήσεις που φέρνει στο ν. 3187/2003.
      Αυτό γιατί θέλουμε να πάμε όλοι μαζί σ’ αυτά τα κρίσιμα, ευαίσθητα και σημαντικά θέματα. Εμείς θεωρούμε πως δεν πρέπει να είναι πεδίο κομματικής αντιπαράθεσης ο χώρος των Ενόπλων Δυνάμεων, πολύ περισσότερο της εκπαίδευσης του στελεχιακού δυναμικού τους.
      Κύριε Πρόεδρε, οι τροποποιήσεις που φέρνει η Κυβέρνηση με το συζητούμενο νομοσχέδιο είναι στην ίδια ιδεολογική και φιλοσοφική κατεύθυνση με το σχέδιο νόμου που έχει παρουσιάσει το Υπουργείο Παιδείας για την ανωτατοποίηση των Εκκλησιαστικών Σχολών. Αποπνέουν την ίδια φιλοσοφία και την ίδια αντίληψη. Είναι ακόμη μια επιβεβαίωση των συντηρητικών σας απόψεων, του υπερσυντηρητισμού σε ορισμένες πλευρές της παράταξής σας, που είναι πολύ πίσω από τις αντιλήψεις και τις απόψεις των αδελφών σας, συντηρητικών κομμάτων στις χώρες – μέλη της Ευρωπαϊκής Ένωσης. 
      Αποδεικνύεται για μία ακόμη φορά ότι αποτελείτε νησίδα στον συντηρητικό πολιτικό και ιδεολογικό χώρο της Ευρώπης. Δεν παρακολουθείτε τις ευρύτερες εξελίξεις, δεν βλέπετε πώς οργανώνονται, πώς αναπτύσσονται και ποια είναι η προοπτική των αντίστοιχων σχολών στην Ευρώπη και γενικότερα στον αναπτυγμένο κόσμο. Κάνετε μάλιστα βήματα πίσω απ’ αυτά που έγιναν με το νόμο του 2003. 
      Η θεωρία περί «μεσαίου χώρου» για μια ακόμη φορά φαντάζει «άδειο πουκάμισο», αγαπητές συναδέλφισσες και συνάδελφοι. Μένει σύνθημα μιας απλής, διαρκούς προπαγάνδας, χωρίς κανένα ίχνος αξιοπιστίας. 
      Ειδικότερα, κύριε Πρόεδρε, η συγκρότηση του Συμβουλίου Ανώτατης Ακαδημαϊκής και Στρατιωτικής Εκπαίδευσης, του οποίου η πλειονότητα των μελών θα είναι εν ενεργεία αξιωματικοί, οριζόμενοι από την πολιτική ηγεσία του Υπουργείου Εθνικής Άμυνας, ανοίγει δρόμους για τον περιορισμό των ακαδημαϊκών ελευθεριών, διαρκές ζητούμενο σε στρατιωτικές σχολές και ταυτόχρονα ανοίγει δρόμους για κομματικές παρεμβάσεις. 
      Και ερωτώ, κύριε Υπουργέ: Γιατί συνεχώς ανοίγετε αυτούς τους δρόμους; Δεν σας έφτανε ο τρόπος με τον οποίο έχετε εκτεθεί στις πρόσφατες προσλήψεις, όπως δημοσιοποιήθηκαν, των ΕΠΟΠ, με την περίφημη συνέντευξή σας, με το περιεχόμενο και τις μεγάλες ανατροπές στους καταλόγους που τελικά αναρτήσατε. Εκεί, την ίδια πόρτα ανοίξατε. Και επιβεβαιωθήκαμε για τις επιφυλάξεις μας, αλλά και για τις σκοπιμότητες που θα εξυπηρετηθούν. 
      Εδώ κάνατε ακόμα ένα βήμα περισσότερο, γιατί αναφερόμαστε στον ευαίσθητο χώρο των παραγωγικών σχολών των Ενόπλων Δυνάμεων. Το Σ.Α.Α.Σ.Ε., λοιπόν –συντομογραφικά το αναφέρω- θα αξιολογεί το εκπαιδευτικό έργο, με μία σύνθεση όπου θα κυριαρχούν οι διορισμένοι από τον Υπουργό εν ενεργεία αξιωματικοί. Αυτό συνάδει με την ακαδημαϊκή ελευθερία ενός ανωτατοποιημένου εκπαιδευτικού ιδρύματος ή μας πάει σε μία λογική στρατιωτικοποίησης αυτού του ανώτατου εκπαιδευτικού ιδρύματος που φιλοδοξείτε να αναβαθμίσετε; 
      Αυτό εντείνεται ακόμη περισσότερο με τη σύγχυση την οποία δημιουργείτε ανάμεσα σ’ αυτό που αποκαλείται -και είναι- στρατιωτική επιστήμη και στρατιωτική εκπαίδευση. Ενώ έπρεπε να εμβαθύνετε ακόμη περισσότερο σ’ αυτήν την διάκριση και ανάλογο να είναι το εκπαιδευτικό προσωπικό, εσείς σκοπίμως διευρύνετε και προκαλείτε τη σύγχυση, για να μπορέσετε να νομιμοποιήσετε παρακάτω όλες τις θεσμικές παρεμβάσεις σας. 
      Το Σ.Α.Α.Σ.Ε. θα γνωματεύει για γνωστικά αντικείμενα που έχουν «ιδιαιτερότητες και δεν έχουν εκπονηθεί γι’ αυτά μέχρι τώρα διδακτορικά», για την κατάληψη θέσεων Δ.Ε.Π.. Άλλη μία κερκόπορτα, κύριε Πρόεδρε, αγαπητές συναδέλφισσες και συνάδελφοι, για να παρεισφρήσει ο κομματισμός. Γιατί, κύριε Υπουργέ, μπαίνετε συνεχώς σ’ αυτόν τον πειρασμό; Γιατί ανοίγετε αυτούς τους δρόμους; Αυτό θα οδηγήσει σε αναξιοκρατικές επιλογές λόγω της σύνθεσης του Συμβουλίου και Ελέγχου από τον Υπουργό των διορισμένων, εν ενεργεία αξιωματικών.
        Όλες τις καλές προθέσεις να έχετε εσείς, κύριε Υπουργέ -και δεν θα είμαι εγώ αυτός που θα τις αμφισβητήσω- στην πράξη όμως η ζωή έδειξε πως όσο ανοίγουν τέτοιες πόρτες, τέτοια παράθυρα, δεν έχουμε αξιοκρατικές επιλογές, δεν έχουμε διαφάνεια.
        Εκλογές διοικητικών και εκλεκτορικών οργάνων. Πέρα από την αλλαγή των τίτλων από κοσμήτορες των σχολών σε προέδρους -που έχει τη συμβολική και την ουσιαστική του σημασία- στην εκλογή των διοικητικών αλλά και στην εκλογή των μελών Δ.Ε.Π., θα συμμετέχουν, όπως λέτε χαρακτηριστικά, όλα τα μέλη του στρατιωτικού διδακτικού προσωπικού. Αλλοιώνετε δηλαδή τη σύνθεση των εκλεκτορικών σωμάτων με διορισμένους εν ενεργεία αξιωματικούς και πάτε με αυτό το νέο σώμα να εκλέγετε τα διοικητικά όργανα Ανώτατων Εκπαιδευτικών Ιδρυμάτων. 
        Υποβαθμίζετε, περιορίζετε έτσι τον ακαδημαϊκό χαρακτήρα αντίστοιχο –όχι απόλυτα ταυτισμένο- μ’ αυτό των Ανώτατων Εκπαιδευτικών Ιδρυμάτων; Έχει καμία σχέση αυτή η προσέγγιση και η επιλογή σας με το υποτιθέμενο φιλελεύθερο και ανοιχτό πνεύμα που θέλετε να εισάγετε με τη θεωρία του «μεσαίου χώρου» στην κοινωνία μας και στην οργάνωση των πολιτικών της θεσμών, στην οργάνωση κρίσιμων θεσμών και φορέων όπως είναι τα Α.Σ.Ε.Ι.; Όχι. Είναι ακριβώς το αντίθετο, κύριε Υπουργέ.
        Δημιουργείτε το καθεστώς των διπλοθεσιτών, δηλαδή θα είναι μέλη Δ.Ε.Π., στο στρατιωτικό διδακτικό προσωπικό, εν ενεργεία αξιωματικοί. Θα κατέχουν δηλαδή και τη θέση του εν ενεργεία αξιωματικού και ταυτόχρονα θα είναι και μέλη Δ.Ε.Π.. Αυτός είναι ένας παραλογισμός που θα δημιουργήσει εξαμβλώματα στη συνέχεια. Και πρέπει να τα προσέξετε, κύριε Υπουργέ, και θα περιμένουμε τις βελτιωτικές σας προτάσεις, όπως είπα, στη συνέχεια.
        Για τα μεταπτυχιακά σας είχαμε μιλήσει όπως και οι εκπρόσωποι της εκπαιδευτικής κοινότητας και οι κοσμήτορες στη διαρκή επιτροπή και σας είπαμε ότι αυτό που εισάγετε δεν είναι τίποτα. Για να ενισχύσετε λεκτικά την αναβάθμιση και την ανωτατοποίηση  -επειδή με όλα τα άλλα που επιλέγετε τα υποβαθμίζετε τα Α.Σ.Ε.Ι.- εισάγετε τη δυνατότητα απόδοσης μεταπτυχιακών τίτλων. Προσέξτε όμως τώρα γιατί είναι ένα πολύ κρίσιμο και καθοριστικό ζήτημα. 
        Με την τροπολογία που καταθέσατε τώρα ομιλείτε για τη δυνατότητα αυτόνομης χορήγησης μεταπτυχιακών. Υπάρχει αυτό το αίτημα και από την εκπαιδευτική κοινότητα και από πολλούς παράγοντες. Όμως, εάν αυτό δεν περιγραφεί με σαφήνεια πώς θα δίδονται, από ποιους θα δίδονται, ποια θα είναι η σχέση τους με τα Ανώτατα Εκπαιδευτικά Ιδρύματα, αν δεν υπάρχει σαφής περιγραφή, τότε είναι βέβαιο πως θα προκαλέσετε μείζον πρόβλημα και μεγάλες αντιπαραθέσεις.
        Εδώ υπάρχει ένα οξύμωρο σχήμα και θέλω να το τονίσω, κύριε Υπουργέ. Από τη μια μεριά περιορίζετε τις ακαδημαϊκές ελευθερίες, περιορίζετε τον ακαδημαϊκό χαρακτήρα των Α.Σ.Ε.Ι. και από την άλλη τους δίδετε τη δυνατότητα της αυτόνομης εκπόνησης  μεταπτυχιακών. Αυτό είναι σχήμα οξύμωρο και απλώς ανοίγει το δρόμο για συγκρούσεις και αντιπαραθέσεις κοινωνικού και εκπαιδευτικού χαρακτήρα. Ποιος θα αναγνωρίσει αυτά τα μεταπτυχιακά που θα εκδίδονται από τις σχολές οι οποίες θα διοικούνται ουσιαστικά από εν ενεργεία αξιωματικούς και θα παρακολουθούνται από μη διδάκτορες. Πώς αυτά θα είναι ισότιμα με τα αντίστοιχα μεταπτυχιακά των Ανώτατων Εκπαιδευτικών Ιδρυμάτων; 
        Έρχεστε παρακάτω με άλλη διάταξη και λέτε ότι οι απόφοιτοι των Α.Σ.Ε.Ι. θα προτιμούνται να προσλαμβάνονται ως μέλη Δ.Ε.Π. στα Α.Σ.Ε.Ι.. Δημιουργείτε δηλαδή προηγούμενο, φωτογραφίζετε την αλλοίωση της σύνθεσης του εκπαιδευτικού προσωπικού των Α.Σ.Ε.Ι.. Ουσιαστικά δηλαδή δημιουργείτε έναν φαύλο κύκλο στον οποίο θα μπλέξετε τα Α.Σ.Ε.Ι. και δυστυχώς θα είναι εις βάρος της εκπαίδευσης των στελεχών των Ενόπλων Δυνάμεων.
        Ενισχύετε το ρόλο του υποδιοικητή. Εκεί που είχε μέχρι τώρα ο υποδιοικητής μόνο τη διοικητική μέριμνα, τον κάνετε και επιτελικό. Μα, δεν φθάνει ο διοικητής; Χρειάζεται και ο υποδιοικητής; Στο τέλος θα ανακαλύψετε και κάποιον λοχία και θα τον τοποθετήσετε και αυτόν υπεύθυνο ακαδημαϊκών σπουδών.
      Προσέξτε είναι επικίνδυνος ο δρόμος που ανοίγετε κύριε Υπουργέ; 
      Θα τονίσω και πάλι ότι οι συζητούμενες τροπολογίες είναι πολύ σημαντικές και καθοριστικές. Πρέπει με νηφαλιότητα και υπευθυνότητα να τις συζητήσουμε. Καλούμε την Κυβέρνηση να επανατοποθετηθεί σε αυτά τα κρίσιμα θέματα διότι εδώ δεν χωρά ο κομματισμός, εδώ δεν χωρά η αναξιοκρατία, εδώ δεν πρέπει να ανοίγουμε παράθυρα αδιαφάνειας. Εδώ πρέπει να είμαστε όλοι μαζί. Έτσι μας θέλουν οι πολίτες, έτσι μας θέλουν οι Ένοπλες Δυνάμεις. 
      Κύριε Υπουργέ, ρυθμίζετε κάποια μισθολογικά θέματα και καλά κάνετε. Όμως δεν έχετε ανάλογη πρόνοια για όλες τις βαθμίδες του εκπαιδευτικού προσωπικού. Ταυτόχρονα αφήνετε ακάλυπτη τη μεγάλη κατηγορία των προσοντούχων και με διδακτορικά ωρομισθίων. Είναι θέματα που πρέπει να τα εξετάσετε. Είμαι βέβαιος πως στη συνέχεια της συζήτησης και ιδιαίτερα στη συζήτηση των τροπολογιών θα τα δείτε με ιδιαίτερη ευαισθησία. 
      Κλείνω λέγοντας ότι καταψηφίζουμε το νομοσχέδιο επί της αρχής για όλους αυτούς τους λόγους. Στηρίζουμε μια σειρά από άρθρα και θα συμμετέχουμε εποικοδομητικά στον διάλογο για να συνθέσουμε τις απόψεις γι’ αυτό το κρίσιμο νομοθέτημα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων τριάντα δύο μαθητές και μαθήτριες και δύο συνοδοί από το Τεχνικό Επαγγελματικό Εκπαιδευτήριο Ευαγγελισμού.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Μιχάλη Χρυσοχοΐδη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ, ορίζει ως ειδική αγορήτρια την κ. Λιάνα Κανέλλη η οποία και έχει το λόγο. 
      ΛΙΑΝΑ ΚΑΝΕΛΛΗ: Κυρίες και κύριοι συνάδελφοι, σε καιρούς εξαιρετικά ζοφερούς με ανοικτή την παγκόσμια αγορά σε όλους τους τομείς, εδώ δεν μπορούμε να υποκρινόμαστε. Και αυτός ο βασικός λόγος για τον οποίο καταψηφίζουμε επί της αρχής το νομοσχέδιο χρήζει περαιτέρω αναλύσεως. Διότι βρισκόμαστε στη δυσχερέστατη  θέση με προαποφασισμένη τη θέση της χώρας σε αυτήν την παγκοσμιοποιημένη τάχα και δήθεν διεθνή αγορά που εξυπηρετεί πολύ συγκεκριμένα ταξικά και οικονομικά συμφέροντα, υποκρινόμαστε ότι ενδιαφερόμαστε και κυρίως η Αξιωματική Αντιπολίτευση ότι κάποιος της πείραξε ένα νομοσχέδιο το οποίο αγαθώ τω τρόπω είχε αναβαθμίσει σε Ανώτατα Εκπαιδευτικά Ιδρύματα τις τρεις Στρατιωτικές μας Σχολές, τις λεγόμενες και παραγωγικές.
      Άρα αναγκαστικά πρέπει κάποιος να ξεκινήσει από την ουσία. Παραγωγικές σχολές. Ποιος παράγει, τι παράγει, με ποιο σκοπό και υπέρ ποίου. Τι παράγουμε; Έχουμε ψευδαισθήσεις τώρα εδώ; Γιατί δεν μιλάμε ειλικρινά; Υπάρχει περίπτωση απόφοιτος Α.Σ.Ε.Ι. που θα έχει πάρει διδακτορικό από αυτόνομα αποφασισμένο θέμα από τη Σχολή Ναυτικών Δοκίμων ή από τη Σχολή Ικάρων, ή από τη Σχολή Ευελπίδων να έχει μετεξέλιξη και καριέρα στις ελληνικές Ένοπλες Δυνάμεις και μάλιστα  υπέρ του λαού αν δεν έχει περάσει από αντίστοιχη Σχολή του ΝΑΤΟ και έγκριση; Που τα λέμε αυτά; Είναι το πτυχίο που θα του καθορίσει τον τρόπο με τον οποίο θα εξελιχθεί στρατιωτικά; Αποκλείεται. Δεσμευόμεθα.
      Θέλετε να πάμε και επί της ουσίας στην πράξη, να τους αναβαθμίσουμε; Θα κάνετε ειδικό για παράδειγμα με αυτό το νομοσχέδιο τροποποίηση, αλλοίωση –πείτε το όπως θέλετε- μιας κακής αρχής γιατί είναι κακή ιδεολογικά και πρακτικά κατ’ εμάς για τον τόπο. Θα κάνει ο μηχανικός, για παράδειγμα, ειδικά μεταπτυχιακά για την αντιμετώπιση του ζητήματος των γεφυρών; Να καταλήξει πού; Εγκρίνοντας υποχρεωτικά από το ΝΑΤΟ που θα βομβαρδίζει τις γέφυρες στον Δούναβη; Ή ότι απαγορεύεται με βάση τη συνολική τεχνική συμφωνία Ελλάδος και Ηνωμένων Πολιτειών την οποία συζητούσαμε εδώ πριν από μερικά χρόνια, όπου δεν μπορεί ούτε Έλληνας εργολάβος να μπει σε αμερικάνικη βάση στην Ελλάδα από αυτές που έχουμε παραχωρήσει ή στο οικόπεδο που δώσαμε δίπλα από την αμερικάνικη πρεσβεία και να αλλάξει φανοστάτη;
      Και πρέπει να μπει κάποιος υποχρεωτικά που εξυπηρετεί τα συμφέροντα των αμερικανικών εταιρειών, οι οποίες συνθέτουν τάχα τις παγκόσμιες ειρηνευτικές δυνάμεις σαν και αυτές που βρίσκονται στο ΙΡΑΚ ή οπουδήποτε αλλού και στις οποίες καταβάλλουμε εμείς το τίμημα. Τι ερχόμαστε να πούμε εδώ; Παραγωγικές σχολές, γιατί ακούγονται κουβέντες και για την αναβάθμιση την ακαδημαϊκή. Ποιος θα είχε αντίρρηση για Ανώτατη Στρατιωτική Ακαδημία, η οποία να πραγματοποιεί όλα όσα προσπαθείτε να πείτε εμμέσως εδώ; Για ποιο στρατό; Θα κοιτάξουμε την πραγματικότητα στα μάτια; 
      Σήμερα το πρωί η ελληνική κοινωνία, όποιος ήταν τηλεθεατής ή ακροατής, εκών ή άκων του τι συμβαίνει και ποια είναι η αντίληψη των Ελλήνων που αρχίζουν σιγά-σιγά να καταλαβαίνουν σε τι κόσμο ζουν, γιατί μετά την Μπολόνια δεν μπορείτε να τους μιλάτε για ακαδημαϊκή ελευθερία των στρατιωτικών την οποία θα την πετύχετε με κάποιους καθηγητές εδώ. Πού θα την βρείτε αυτήν την ελευθερία, στον χορηγό και στον σπόνσορα; Στη σύνδεση της ακαδημαϊκής κοινότητας με το εμπόριο, με τη διαφήμιση ή με τα συμφέροντα των μεγάλων πολυεθνικών εταιρειών που έρχονται εδώ και καθορίζουν το περιεχόμενο των εδρών; Δηλαδή, θα ανοίξουμε το μυαλό των στρατιωτικών φέρνοντάς τους σε συνεργασία με πανεπιστήμια, τα οποία ούτως ή άλλως έχουμε υποθηκεύσει εντός της Ευρωπαϊκής Ένωσης, διά της Μπολόνια και των μετέπειτα συνεδριάσεων των μεγάλων εγκεφάλων για το πώς θα συνδεθεί η ακαδημαϊκή κοινότητα, πώς θα υποθηκευτούν τα παιδιά, το μυαλό τους, οι σπουδές τους, οι διαθέσεις τους, τα ταλέντα τους στον επόμενο εργοδότη με φθηνότερους όρους και δάνεια από τις τράπεζες; Πώς θα αποδεχθεί κάποιος ότι θέλετε ακαδημαϊκή αναβάθμιση σε επίπεδο πανεπιστημίων; Γίνονται διδακτορικά χωρίς να είναι συνδεδεμένα με την αγορά; Εδώ δεν γίνονται για τα κανονικά πανεπιστήμια και σας μάρανε εδώ η αυτονομία και ποιος θα γίνει καθηγητής; Αν δεν τον εγκρίνουν οι πάτρωνες, οι οποίοι στην πραγματικότητα έχουν υποχρεώσει τη χώρα με βάση τις κεντρικές βασικές επιλογές των δύο κομμάτων. Πού τις βρίσκετε τις διαφορές; Σε τι πράγμα; Ποιος θα είναι ο καλός και ο κακός επιχειρηματίας; Ή ποιος θα είναι ο λιγότερο πατριωτικός; Υπάρχει περίπτωση να βρείτε εδώ; Τα πανεπιστήμια στην Ελλάδα είναι γεμάτα από νατοϊκές υποτροφίες. Εδώ έχει ΝΑΤΟ-ποιηθεί η ανωτάτη παιδεία εκτός των στρατιωτικών σχολών, και ερχόμαστε εδώ να καμωνόμαστε ότι θα ανοίξουμε το μυαλό των στρατιωτικών και τους παρέχουμε έτσι αυτές τις απαραίτητες γνώσεις; 
      Μιλάτε για στρατιωτική επιστήμη. Δεν ήρθε εξ ουρανού ούτε ήρθε από παρθενογέννηση. Δεν ήρθε για να λειτουργήσει και να φτιάξει αυτόν τον όρο. Είναι συσσωρευμένη, οδυνηρότατη πείρα, κοινή, χιλιάδων χρόνων, η στρατιωτική επιστήμη. Και δυστυχώς είναι αποκτημένη από τον πόλεμο. Ποιον πόλεμο; Αν δεν υιοθετήσει κάποιος πολιτικά την αντίληψη δικαίου πολέμου και δεν έχει τέτοιο δόγμα, και δεν έχει λαϊκό στρατό που να υπερασπίζεται την πατρίδα για τον λαό της –δεν θα σας κάνω μάθημα περί Λενινιστικής άποψης περί δικαίου πολέμου. Απευθύνομαι στη δική σας λογική. Ζούμε σε μία κυρίαρχη χώρα πού μπορεί να αποφασίσει και επομένως και οι Ένοπλες Δυνάμεις της, ποιον πόλεμο θα διεκπεραιώσουν και για ποιον λόγο; 
      Σήμερα, λοιπόν, αν ήσασταν μάρτυρες θα ανατριχιάζατε. Υπάρχει ένα έγκλημα που έγινε, αδιάφορο επί της ουσίας, για τη συζήτηση, με πρωταγωνιστή ένα στρατιώτη, και προσπαθούσαν να διευκρινίσουν, πολίτες, δημοσιογράφοι, ειδικοί, αν είναι απλός κανονικός στρατιώτης ή πενταετούς θητείας, αντιμετωπίζοντάς τον ως ξένο. 
      Μιλάτε, λοιπόν, για παραγωγικές σχολές και αναβάθμιση στρατιωτικών και αξιωματικών που θα διοικήσουν, ποιον στρατό, κύριοι; Το στρατό συνονθύλευμα καθ’ υπαγόρευση αλλοτρίων αναγκών για να υπερασπίζετε τα συμφέροντα του διεθνούς κεφαλαίου που ανοίγει πολέμους όπου του αρέσει, για να τους υπερασπιστεί; Τι θα κάνετε σε λίγο, διδακτορικά ενσωμάτωσης στις ανώτατες σχολές; Θα σας έρθει και ένα τέτοιο διδακτορικό, πώς μπορούν πολίτες με τα καινούργια δόγματα που κυκλοφορούν και δεν θα μπορέσετε να πείτε όχι.
Και όταν θα έρχεστε εδώ και θα κάνουμε κριτική, η απάντηση θα είναι «δεσμευόμαστε από συμβατικές υποχρεώσεις». Δεν είναι συμβατικές υποχρεώσεις. Είναι καίριες στρατηγικές πολιτικές, ταξικές αποφάσεις! Είμαστε αποφασισμένοι να πάμε ως «λουστράκοι» στις μπότες άλλων σχηματισμών, όπως είναι το ΝΑΤΟ. 
      Πήγαμε στο καινούργιο δόγμα του ΝΑΤΟ. Μπήκαμε μέσα, προσχωρήσαμε, προσπαθούμε να επιλύσουμε στρατιωτικά ζητήματα και ερχόμαστε εδώ και μιλάμε για ανώτατες εκπαιδευτικές σχολές, οι οποίες θα ανοιχτούν, θα μπορούν αυτόνομα να επιλέγουν; Δηλαδή, τι κάνουμε; Πουλάμε λέξεις; 
      Να σας πω τι καταλαβαίνω εγώ, αγαπητές και αγαπητοί συνάδελφοι; Το κάναμε από την ώρα που «σκεφτήκαμε» το πρόσχημα ότι πάσχει η παιδεία. Δεν είναι δυνατόν όμως να πάσχει πολιτικά η παιδεία στις βασικές της επιλογές. Δεν είναι ούτε δωρεάν, δεν είναι ούτε δημόσια, δεν έχει καν λαϊκό χαρακτήρα, δεν έχει καν εθνικό χαρακτήρα η παιδεία. Δεν έχει! Άλλα δόγματα πρεσβεύει η παιδεία! Κατασκευάζει υποτελείς υπερχρεωμένους με συγκεκριμένο τρόπο μονοδρομικώς σκέψης πολίτες ή ικανούς να εξυπηρετήσουν τα αφεντικά τους! Τίποτα πέραν αυτού! 
      Ανοίξτε τα μάτια σας! Όλα τα συνέδρια για την Ανώτατη Στρατιωτική Παιδεία που έχουν γίνει τα τελευταία χρόνια έχουν γίνει είτε από το Υπουργείο Εξωτερικών είτε από το Υπουργείο Παιδείας είτε από τις σχολές και αν ψάξετε από πίσω τους διάσημους ομιλητές και δείτε τις κάρτες τους –μέχρι εδώ ήρθαν και περιφέρονταν μέχρι πριν από δύο χρόνια- και βλέπατε τους πάντες, από τους Υπουργούς μέχρι τον Πρόεδρο της Βουλής, θα διαπιστώνατε ότι ο ένας ήταν εκπρόσωπος της «Lockheed», ο άλλος εκπρόσωπος της «Boeing» και ο τρίτος δεν ξέρω εγώ ποιανού στρατιωτικού μεγάλου βιομηχανικού συγκροτήματος της αλλοδαπής κυρίως πέραν του Ατλαντικού ή των αντιστοίχων συμφερόντων. Αυτοί φτιάχνουν ιδρύματα, φτιάχνουν μη κυβερνητικές οργανώσεις, χρηματοδοτούν πανεπιστήμια, χρηματοδοτούν έδρες. 
      Πιστεύετε ότι αυτοί θα σας αφήσουν; Και θέλετε εσείς και έχετε την πρόθεση και τη δυνατότητα μισθολογικής εξομοίωσης, της μισθολογικής αθλιότητας που υπάρχει στην πραγματικότητα στους καθηγητές και τους ωρομίσθιους; 
      Εντάξει βέβαια, είστε υποχρεωμένοι να πάρετε και κάποιες αποφάσεις. Για παράδειγμα, ενώ η γενική σας πολιτική δεν είναι ούτε πλήρης,  «ούτε αποκλειστική απασχόληση», «ούτε δικαίωμα στην εργασία», ούτε τίποτα από όλα αυτά, αναγκαστικά εδώ λόγω απορρήτων και λόγω κάποιων άλλων πραγμάτων, θα σας κυνηγήσουν τώρα και οι ΝΑΤΟϊκοί. 
      Οι ΝΑΤΟϊκοί θα πουν δεν είναι δυνατόν, αφήσατε εσείς ελεύθερες πληροφορίες εδώ μέσα και κάποιος μπορεί να κάνει και δύο και τρεις δουλειές; Και αν πάει στον «αντίπαλο» και δουλέψει; Και βέβαια, ο «αντίπαλος» δεν θα είναι πολιτικός αντίπαλος, αλλά αντίπαλος εσωτερικού ανταγωνισμού και συμφερόντων. 
      Ομολογήστε το! Δεν γίνεται αλλιώς! Ξέρετε ποια είναι η ουσία; Θα σας την πω. Θα σας την πω πολύ απλά για να την καταλάβετε. Παίρνετε στις παραγωγικές σχολές της χώρας, τις στρατιωτικές, παιδιά μέσω των πανελληνίων εξετάσεων και κάποια στιγμή θα πρέπει να απαντήσετε σ’ αυτά το γιατί θα είναι διαφοροποιημένα, ενώ μπαίνουν με την ίδια διαδικασία στην ανωτατοποιημένη εκπαίδευση, από την υπόλοιπη αγορά και δεν μπορούν και αυτά να κάνουν το μεταπτυχιακό τους. 
      Εξομοιώνετε, δεν αναβαθμίζετε! Μία άθλια πολιτική προς τα κάτω! Πουλάτε τη δυνατότητα αυτόνομων μεταπτυχιακών, ώστε κάποιος που θα αποστρατευτεί –επειδή «δεν», «πολύ νωρίς», «εγκαίρως»- να μην μένει χωρίς το μεταπτυχιακό και το διδακτορικό τα οποία είναι πια εμπορευματοποιημένες διαδικασίες οι οποίες ισχύουν στο 3/4 των πανεπιστημίων της Ευρώπης και των Ηνωμένων Πολιτειών. Αυτή είναι η ουσία! 
      Και πρέπει κάποιος να πάρει τα εύσημα για το αν εξυπηρέτησε ή δεν εξυπηρέτησε καλύτερα τα αγαθά και τα ιδεώδη του δυτικού πολιτισμού, δηλαδή, την «ξεσαλωμένη» αγορά χωρίς κανέναν έλεγχο και τους πολίτες οι οποίοι εκπαιδεύονται για να είναι πάρα πολύ καλοί υποτακτικοί. Αυτό αντανακλά πια και στις Ένοπλες Δυνάμεις. 
      Μα, δεν μπορείτε να κάνετε αλλιώς. Δεν μπορείτε! Τι θα κάνετε; Ανώτατο Μεταπτυχιακό ψυχολογικής στήριξης –λέω τώρα, ενδεχομένως, να μην πάρω και κανέναν ειδικό στρατιωτικό- διδακτορικό και άμυνας του πληθυσμού σε περίπτωση γενικευμένου βομβαρδισμού; Είμαστε στα συγκαλά μας; Ανήκουμε στο στρατιωτικό σχηματισμό που πάει και βομβαρδίζει οποιονδήποτε και μετά φτιάχνει πέντε μη κυβερνητικές οργανώσεις που ενθυλακώνουν το χρήμα και πηγαίνει με τις μη κυβερνητικές οργανώσεις να θεραπεύσει τα παιδάκια στο Κόσσοβο στο οποίο η χορηγός εταιρεία έχει στείλει ληγμένα φάρμακα για τις αιμορροΐδες!
Λυπάμαι που σας τα λέω, αλλά, δυστυχώς, είναι πραγματικά, διεθνώς διαπιστωμένα και καταγεγραμμένα περιστατικά. 
      Τι να την κάνεις την ανώτατη εκπαίδευση, όταν αποφασίζεις να παρέμβουν –άκουσον, άκουσον!- οι Ένοπλες Δυνάμεις σου στην Αλβανία, γιατί έχει μεγάλο κοινωνικό πρόβλημα; Εκεί θα πάτε. Ασκήσεις γίνονται στο νοσοκομείο; Ποιο νοσοκομείο; Φτιάξατε νοσοκομείο για το λαό; Φτιάξατε στρατιωτικό νοσοκομείο με υπερβολικό κόστος, κατά παραγγελία του ΝΑΤΟ. Δεν φτιάξατε, αγαπητοί συνάδελφοι, νοσοκομείο για τα Αλβανάκια! 
      Όταν αποφασίζατε να πάτε να υπερασπιστείτε τις πυραμίδες, δεν τολμούσατε να περάσετε τα σύνορα και να πάτε από τη Θεσσαλονίκη! Το ΝΑΤΟ σας έδωσε εντολή να πάρετε καράβια και να πάτε γύρω-γύρω, στο βορρά ή όπου ήθελε και για όποιο λόγο ήθελε. Έτσι κάνατε! 
      ΑΝΤΩΝΙΟΣ ΦΟΥΣΑΣ: Νοσηλεύονται και Αλβανοί.
      ΛΙΑΝΑ ΚΑΝΕΛΛΗ: Βεβαίως νοσηλεύονται και Αλβανοί. 
      ΑΝΤΩΝΙΟΣ ΦΟΥΣΑΣ: Ιδίως οι Αλβανοί το χειροκροτούν. 
      ΛΙΑΝΑ ΚΑΝΕΛΛΗ: Στο νομοσχέδιο που φέρατε είχατε και τον αριθμό των χρημάτων που χρειάζονται, για να περάσουν μέσα οι δημόσιες σχέσεις του στρατού. 
      Σοβαρολογείτε; Μαιευτήριο κάνατε. Στρατιωτικό νοσοκομείο στο Αργυρόκαστρο κάνατε, αγαπητέ συνάδελφε, έναντι 10.000.000 ευρώ και κάνατε και, κατά παραγγελία του ΝΑΤΟ, λιμάνι. Μην παρουσιάζεστε σαν αγαθοεργοί υπέρ του αλβανικού λαού! Δεν τα δώσατε στα Αλβανάκια! 
      Ακόμα και το Αρσάκειο που φτιάχτηκε –άμα θέλετε να πάμε σε ουσία παιδείας εκεί- φτιάχτηκε για την άρχουσα τάξη της Αλβανίας και έχει ακριβά τα δίδακτρα και μπορούν να τα πληρώσουν μόνο οι Αλβανοί που βγάζουν λεφτά. Δεν κάνατε ξαφνικά σοσιαλιστική πολιτική στην Αλβανία, χτίζοντας σχολεία! Ταξική προώθηση ταξικών ιδεωδών και ταξικών συμφερόντων! 
      Και ερχόμαστε, λοιπόν, εδώ τώρα… Δεν μπορεί το Κ.Κ.Ε. να συναινεί σε τέτοιες υποκρισίες! Δεν μπορεί άνθρωποι, Βουλευτές, κόμματα, απόψεις, θέσεις και θεσμοί που αποδέχονται έννοιες όπως η Μπολόνια, που αποδέχονται τη σύνδεση κάθε μορφής ανωτατοποιημένης εκπαίδευσης μόνο με την αγορά, που καθορίζει στο τέλος-τέλος και το περιεχόμενο των σπουδών, να νομίζουν ότι θα δώσουν λύση στο πρόβλημα «ψευδοσυνδέοντας» την εκπαίδευση με την αγορά, για να καλμάρουν και τις αγωνίες των παιδιών, που ενδεχομένως θα θεωρήσουν ότι εκεί θα βρουν μια σταθερή καριέρα και ένα σταθερό μισθό! Γι’ αυτό πάνε τα περισσότερα παιδιά σε στρατιωτικές σχολές:  από ανασφάλεια! 
      Πώς θα το κάνετε αυτό; Εδώ το Παιδαγωγικό σας Ινστιτούτο λέει ότι από νωρίς-νωρίς το παιδί πρέπει να μάθει να ζει σ’ έναν επισφαλή κόσμο και να επιχειρεί μονίμως, να ρισκάρει, να παίζει τα πάντα: το μυαλό του, τις γνώσεις του. Έχετε λαϊκό στρατό; Έχετε λαϊκή παιδεία; Εδώ δεν μπορεί να φτιαχτεί καν πραγματικό πλήρωμα ενός τανκ στον ελληνικό στρατό, εξαιτίας της διαφοροποιημένης αντίληψης τού ποιος υπηρετεί στον ελληνικό στρατό! Οι πενταετούς θητείας, αυτοί που έφυγαν, αυτοί που δεν έκαναν… Είναι δυνατόν; Όταν, όμως, ήταν να φτιάξετε μονάδες, για να τις στείλετε, πότε του υγειονομικού, πότε του μηχανικού, πότε του κατασκοπευτικού –ούτε και με απασχολεί- για να κάνουν για λογαριασμό των ξένων -δηλαδή των συμμάχων και φίλων μας ΝΑΤΟϊκών- τη δουλειά του φύλακα των Αμερικανών στρατιωτών ή των Άγγλων στρατιωτών στο Αφγανιστάν, το έκαναν. Μια χαρά βρίσκουμε και τα πληρώματα! Εκεί δεν σας χρειάζονται πτυχία! Α, μπα, καθόλου! Μόνο πολιτική βούληση.
      Για όλους αυτούς τους λόγους, λοιπόν, σ’ έναν κόσμο τέτοιο, όπου κινούμαστε, ο πόλεμος δεν είναι ούτε, κατά Κλαούζεβιτς, η προώθηση, αλλά είναι το αποκλειστικό και μόνο μέσο αυτήν τη στιγμή για το παγκόσμιο κεφάλαιο να επιβάλει τις απόψεις του και τις θέσεις του σε ολόκληρο τον κόσμο. Δε λογαριάζει ούτε ηθικές ούτε παιδείες ούτε ζωές ούτε τίποτα! Πρώτα γκρεμίζει τα πανεπιστήμια από τα μέσα και όπου δεν μπορεί, πληρώνει και κάνει πορτοκαλιές και ροζ και κίτρινες και μαβί επαναστάσεις! 
      Και επειδή αργά ή γρήγορα θα βρεθεί σε οικονομική αδυναμία η υλοποίηση ενός τέτοιου σχεδίου ανωτατοποίησης, αποφασίστε αν θα πάρετε χρήματα από το Υπουργείο Εθνικής Άμυνας και θα στέλνετε στα πανεπιστήμια –απ’ αυτά που περισσεύουν δηλαδή- και θα έχετε και μεγάλους χορηγούς, οπότε θα βρείτε πολύ περισσότερα, ή θα αρχίσετε να απορροφάτε από τα πανεπιστήμια που δεν έχουν λεφτά, γιατί δεν καταναλώνουμε, για να μπορείτε να στηρίξετε διδακτορικά που θα εξυπηρετούν τα πράγματα.
      Σε κάθε περίπτωση, κύριοι συνάδελφοι, όσα πτυχία και να χορηγήσετε, όσο και να καλμάρετε μια ουσιαστική πολιτική ανασφάλεια, αργά ή γρήγορα ο κόσμος θα καταλάβει ότι αυτές οι Ένοπλες Δυνάμεις, όσο και καλά εξοπλισμένοι να είναι οι απόφοιτοι αυτών των σχολών, έχουν λάθος στόχο και λάθος πατρίδα να υπερασπιστούν. 
      Σας ευχαριστώ, δηλώνοντας ότι καταψηφίζουμε πανηγυρικά το νομοσχέδιο, βάζοντας και ένα ενδεχόμενο που θα πρέπει να έχετε στο κεφάλι σας: Όσο καλύτερα εξοπλίζεις αυτούς που υπηρετούν και θα αναγκαστούν να υπηρετούν από τα πράγματα κοινωνίες που δεν περιλαμβάνουν τη δική τους -στη συντριπτική της πλειονότητα- και την εργατική της τάξη, τότε τόσο περισσότερο πρέπει να ανησυχείς.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη.
      Το λόγο έχει ο πρώην Πρόεδρος του Συνασπισμού κ. Νικόλαος Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, θα ήθελα εισαγωγικά να αναφέρω μία περίπτωση βιωματική.
      Ένας ευφυής και ικανός αξιωματικός μετεκπαιδεύτηκε στο εξωτερικό και αρίστευσε. Αρίστευσε στα τρία σχολειά, από τα οποία πέρασε, γι’ αυτό και προτιμήθηκε από την ξένη χώρα, στην οποία μετεκπαιδευόταν, για να προσκληθεί να παραμείνει εκεί. Αρνήθηκε, γιατί ήθελε να ανταποδώσει στην πατρίδα του όλα εκείνα, τα οποία είχε ξοδέψει η Ελλάδα για την κατάρτισή του.
      Ήρθε εδώ και απασχολήθηκε ως μελετητής-ερευνητής στην Υποδιεύθυνση Πολεμικής Βιομηχανίας, τη λεγόμενη τότε Υ.ΠΟ.ΒΙ. Δούλεψε με συστηματικό τρόπο, διέθετε την πλέον σύγχρονη τότε βιβλιογραφία, που είχε φέρει από τις μετεκπαιδεύσεις του, βρήκε μια μοναδική πατέντα, η οποία εάν κατασκευαζόταν και πετύχαινε, θα μείωνε δραστικά τις δαπάνες για αγορά νέων αεροπλάνων ή για αγορά αναλώσιμων ανταλλακτικών, δοκιμάστηκε η πατέντα αυτή, πέτυχε στη δοκιμή και δόθηκε διαταγή να προωθηθεί για την παραγωγή.
      Την ώρα που άρχιζε η παραγωγή, μετατέθηκε ο αξιωματικός στη φρουρά του αεροδρομίου της Λάρισας. Διεκόπη το έργο, λόγω της μετάθεσης του υπευθύνου που το χειριζόταν και το είχε εμπνευστεί. Η πατέντα αυτή, μετά από ένα ορισμένο χρονικό διάστημα προωθήθηκε μέσω μιας ιδιωτικής εταιρείας, διαβαθμισμένης εταιρείας, όχι του εμπορίου, η οποία ήταν εξουσιοδοτημένη να συνεργάζεται μόνο με το Υπουργείο Εθνικής Άμυνας. Το Υπουργείο Εθνικής Άμυνας δέχτηκε το πρόγραμμα που πρότεινε η εταιρεία, που ήταν το πρόγραμμα, το οποίο είχε φτάσει μέχρι την παραγωγή ο αξιωματικός. Διαπίστωσε ότι είναι το αυτό πρόγραμμα και από δω και πέρα αρχίζει η καφκική ιστορία.
      Ο αξιωματικός παραπέμφθηκε για κατασκοπεία και για διαρροή στρατιωτικών πληροφοριών εις τους ιδιώτες. Προφυλακίστηκε, δικάστηκε και καταδικάστηκε, φυλακίστηκε, αθωώθηκε και προσέφυγε στο Ευρωπαϊκό Δικαστήριο και καταδικάστηκε η Ελλάδα για όλη αυτήν την καφκική κατάσταση, την οποία επεφύλαξε στον πολίτη της.
      Γιατί το λέω αυτό; Γιατί ο μύθος δηλοί ότι δεν είναι τόσο συμβατά τα πράγματα, όσο θέλει το νομοσχέδιο να περιγράφει, μεταξύ στρατιωτικής κατάρτισης και ακαδημαϊκής εκπαίδευσης. Υπάρχουν ασυμβατότητες. Και το νομοσχέδιο ξεκινάει με δεδομένη τη συμπληρωματικότητα. Αγνοεί τα ασύμβατα πεδία. Και επιφυλάσσει στο μέλλον τη δημιουργία, ενδεχομένως, τέτοιων στρεβλώσεων, που και το νομοσχέδιο θα τινάξουν στον αέρα και στο εσωτερικό των στρατιωτικών σχολών θα δημιουργήσουν προβλήματα.
      ΝΙΚΟΛΑΟΣ ΚΟΡΤΣΑΡΗΣ: Πότε έγινε αυτό;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν έχει σημασία, κύριε συνάδελφε, πότε έγινε.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πώς δεν έχει σημασία;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν έχει σημασία πότε έγινε. Έγινε επί των ημερών του Συνασπισμού, που ήταν στην Κυβέρνηση.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πολύ ωραία απάντηση.
      ΝΙΚΟΛΑΟΣ ΚΟΡΤΣΑΡΗΣ: Είναι πολύ παλιά.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Λοιπόν, δεν είναι καθόλου παλιά. Είναι κατά τη διάρκεια της Μεταπολίτευσης. Δεν είναι καθόλου παλιά. Και αν το αναφέρω, το αναφέρω με αφορμή αυτό το περιστατικό, για να δείξω πως πολλές φορές καταστρέφουμε μυαλά, που υπάρχουν σε τούτο το λαό, με τρόπο εγκληματικό.
     Δεν σώζονται αυτά τα μυαλά από νομοσχέδια, δεν σώζονται από τα χαρτιά και πληρώνουμε από πάνω. Το λέω αυτό για να επισημάνω ότι τα πράγματα θέλουν πολύ μεγάλη προσοχή και για να δικαιολογήσω την αρνητική θέση του Συνασπισμού έναντι του νομοσχεδίου. 
     Εμείς έχουμε τρεις ενστάσεις επί της αρχής. Θέλω να είμαι συγκεκριμένος. Η πρώτη ένσταση αναφέρεται στο γενικό ερώτημα: Πώς νομοθετούμε, κύριοι συνάδελφοι; Νομοθετούμε με τρόπο αντεστραμμένο. Πολλές φορές η νομοθετική διαδικασία εμφανίζεται ως αντεστραμμένη εικόνα. 
     Με αφορμή νομοτεχνική συζήτηση επί συγκεκριμένου νομοσχεδίου, συζητάμε κάποια θέματα ευρύτερης πολιτικής. Ποτέ δεν έχουμε αρχίσει να συζητάμε επί της ουσίας για να καταλήξουμε στο νομοσχέδιο. Θα ήταν ορθότερος, δημιουργικότερος, λειτουργικότερος ο τρόπος αν λέγαμε: τομέας στρατιωτικής εκπαίδευσης. Ποια πολιτική χρειάζεται επ’ αυτού του τομέα; Αυτή η πολιτική. Μάλιστα, με βάση αυτά που αποφασίζει κατά πλειοψηφία το Κοινοβούλιο, να έρθει ένα νομοσχέδιο. 
     Τώρα πάμε αντίστροφα. Έρχεται ένα νομοσχέδιο και αρχίζουμε παρατηρήσεις, προσθήκες, τροπολογίες, όχι στο ένα, ναι στο άλλο, όχι επί της αρχής, ναι σε ορισμένα άρθρα. Έτσι διασπάται ο προβληματισμός και η νομοθετική λειτουργία. 
     Δεύτερη ένσταση επί της αρχής είναι η εξής: Και σε αυτό το νομοσχέδιο επαναλαμβάνεται η ίδια πρακτική όλων των κυβερνήσεων. Μαθαίνουν με σχέδια νόμου που γίνονται νόμοι να ενισχύουν τη δύναμη της εκτελεστικής εξουσίας, να ενισχύουν το υπουργοκεντρικό μοντέλο διοίκησης των επιμέρους τομέων. 
     Και σε αυτό το νομοσχέδιο έχουμε εξουσιοδοτήσεις, εξουσιοδοτήσεις για κανονιστικές πράξεις, εξουσιοδοτήσεις για προεδρικά διατάγματα, εξουσιοδοτήσεις για ρυθμίσεις όχι διεκπεραιωτικού και τεχνικού χαρακτήρα, αλλά για ρυθμίσεις ουσιαστικού χαρακτήρα. Λόγου χάρη, ποιο θα είναι το περιεχόμενο, όχι ποιες θα είναι ενδεχομένως κάποιες λειτουργίες ή διαδικασίες. 
     Αυτή η τάση είναι μια τάση που περιορίζει τη νομοθετική λειτουργία και επιπροσθέτως δοκιμάζει την αντιπροσωπευτική δημοκρατία, η τάση ενίσχυσης της εκτελεστικής εξουσίας. Γιατί στην ουσία η εκτελεστική εξουσία μπορεί να έχει διά της πλειοψηφίας, όπου ισχύει πολιτικό σύστημα όπως το δικό μας, υπό τον έλεγχό της και τη νομοθετική εξουσία, και το κράτος και το ταμείο και τη νομοθετική εξουσία και τα πάντα. Η ένστασή μας αυτή είναι γενικού χαρακτήρα. Παρατηρείται και σε άλλα νομοθετήματα.
     Τρίτη ένσταση: Όταν μιλάμε για Ανώτατα Στρατιωτικά Εκπαιδευτικά Ιδρύματα εν επιγνώσει μας μιλάμε για κάτι το οποίο δεν μπορεί να εναρμονιστεί πλήρως με την προβλεπόμενη διάταξη του άρθρου 16 του Συντάγματος. Σας το επισημαίνει και η έκθεση της Επιστημονικής Επιτροπής της Βουλής. 
     Τα Ανώτατα Στρατιωτικά Εκπαιδευτικά Ιδρύματα, αν και δεν έχουν τον κατά το άρθρο 16 παράγραφος 5 του Συντάγματος χαρακτήρα, δηλαδή δεν είναι αυτοδιοικούμενα νομικά πρόσωπα δημοσίου δικαίου, είναι ισότιμα προς τα άλλα εκπαιδευτικά ιδρύματα. Αναφέρεται και μια σειρά δικαστικών αποφάσεων. Έτσι προχωράμε από δεκαετία σε δεκαετία και δυστυχώς και από αιώνα σε αιώνα. 
     Κατά παρέκκλιση της συνταγματικής τάξης νομοθετούμε. Και βεβαίως, όταν νομοθετούμε κατά παρέκκλιση της συνταγματικής τάξης, τα δικαστήρια θα βγάλουν αποφάσεις για τη σωστή ή μη σωστή εφαρμογή των νόμων. Το δεδομένο είναι ότι νομοθετούμε κατά παρέκκλιση της συνταγματικής τάξης.
     Θα απευθυνθώ και στους αγαπητούς συναδέλφους της Αξιωματικής Αντιπολίτευσης: Τι το θέλατε αυτό το νομοσχέδιο που φέρατε παλιότερα για να φτιάχνετε ειδικά ανώτατα εκπαιδευτικά ιδρύματα, ενώ μπορούσαν τα προβλήματα που έχουν να αντιμετωπίσουν οι στρατιωτικοί κατά την εκπαίδευσή τους, αναφορικά με την επιστημονική τους κατάρτιση, να λυθούν σε συνεργασία και με κοινά προγράμματα με τα υφιστάμενα Ανώτατα Εκπαιδευτικά Ιδρύματα;
Τεχνολογία; Εξειδίκευση; Κοινό πρόγραμμα οι στρατιωτικές σχολές με το Πολυτεχνείο. 
      ΒΑΣΙΛΕΙΟΣ ΟΙΚΟΝΟΜΟΥ: Η Ευελπίδων τι θα κάνει;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Το ίδιο, όπου υπάρχουν. Δηλαδή, κύριε συνάδελφε του ΠΑ.ΣΟ.Κ., να κάνουμε λοιπόν πανεπιστήμια στρατιωτικά, να κάνουμε πανεπιστήμια εκκλησιαστικά. Τι άλλο θέλετε; Ό,τι θέλετε!
      ΒΑΣΙΛΕΙΟΣ ΟΙΚΟΝΟΜΟΥ: Ποιος τα λέει αυτά;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Λέω, λοιπόν, την παρατήρησή μου και να συνεννοηθούμε επί της αρχής. Συζητάμε επί της αρχής. Η θεσμική ενότητα του εκπαιδευτικού συστήματος διασφαλίζεται με την τήρηση του άρθρου 16. Και ξέρετε ότι υπάρχει πίεση και για άρση αυτής της ρήτρας, αλλά και πρακτική κατακερματισμού. Τα Ανώτατα Στρατιωτικά Εκπαιδευτικά Ιδρύματα, αν και δεν έχουν τα χαρακτηριστικά, θεωρούνται ότι έχουν αυτά τα χαρακτηριστικά. Και έτσι στο εσωτερικό αυτών των εκπαιδευτικών ιδρυμάτων θα δημιουργηθούν πολλά προβλήματα: προβλήματα διαδικασίας, προβλήματα εκπαιδευτικού προγράμματος, προβλήματα μισθολογικά, προβλήματα ανάδειξης και επιστημονικής εξέλιξης, προβλήματα σχέσεων του εκπαιδευτικού προσωπικού με την ηγεσία του Υπουργείου Εθνικής Άμυνας, προβλήματα σχέσεων του εκπαιδευτικού προσωπικού με το εκπαιδευτικό προσωπικό άλλων εκπαιδευτικών ιδρυμάτων. Ήδη είμαστε κοινωνοί των προβλημάτων αυτές τις μέρες.
      Φτιάχνεται ένας καινούργιος νόμος που τροποποιεί έναν παλιότερο. Δεν θα έπρεπε να έχουν λυθεί αυτά τα προβλήματα; Γιατί να έχουμε, σ’ αυτήν την περίοδο που συζητάμε το νομοσχέδιο, εκκρεμή προβλήματα και αιτήματα του διδακτικού προσωπικού; Γιατί δεν έχουν λυθεί; Αν δεν έχουν λυθεί τώρα που γίνεται το νομοσχέδιο, δεν αντιλαμβάνεστε ότι θα πάνε στα δικαστήρια; Φτιάχνουμε ένα νομοσχέδιο για να ανοίγουμε δικαστικές διενέξεις; Γιατί δεν λύνονται από τώρα; Γιατί υπάρχουν αυτές οι δυσχέρειες. 
      Εμείς, λοιπόν, επισημαίνουμε ότι δεν πρέπει να ενθαρρυνθεί αυτή η τάση για τη δημιουργία ιδιαίτερων πανεπιστημίων. Η ανάγκη αναβάθμισης του εκπαιδευτικού προγράμματος για τις στρατιωτικές σχολές είναι δεδομένη και μπορεί να καλυφθεί με πολλούς σύγχρονους τρόπους. Δεν είναι άντε, άντε, δεν με ενδιαφέρει τι θα γίνει. Απεναντίας, μπορεί να καλυφθεί. Όχι όμως έτσι. Αυτό θα δημιουργήσει πρόσθετες στρεβλώσεις. Απόδειξη: Υπάρχουν αυτήν τη στιγμή, με το συζητούμενο νομοσχέδιο, ανοιχτά αιτήματα: προσωπικού, προγράμματος, σχέσεων, εξέλιξης. Όσοι έχουν μία νομική εμπειρία δεν αντιλαμβάνονται ότι αυτά τα ανοιχτά προβλήματα θα αχθούν στα δικαστήρια για την επίλυσή τους;
      Μια τρίτη ένσταση. Η επιστημονική ενότητα των τομέων γνώσης διασφαλίζεται με την ευθύνη των πανεπιστημίων να χορηγούν μεταπτυχιακούς τίτλους. Αυτή είναι η νομοθετική τάξη. Κατά παρέκκλιση της νομοθετικής τάξης, δίνουμε τη δυνατότητα, δι’ αυτού του νόμου, να δίνουν τα Ανώτατα Στρατιωτικά Εκπαιδευτικά Ιδρύματα αυτόνομα μεταπτυχιακά. Κατά παρέκκλιση, επαναλαμβάνω, του υφιστάμενου νομοθετικού καθεστώτος! Με αυτήν την έννοια λοιπόν, πάλι κατά παρέκκλιση νομοθετούντες, νομίζουμε ότι επιδιώκουμε την αναβάθμιση. Είναι αναγκαία και τα μεταπτυχιακά. Είναι αναγκαίοι και οι διδακτορικοί τίτλοι. Να αποκτηθούν όμως με διαδικασία, η οποία να μην είναι κατά παρέκκλιση της κειμένης νομοθεσίας. 
      Άλλωστε, η περιγραφή των ουσιαστικών προϋποθέσεων ομολογείται και στο νόμο. Ο νόμος εκτιμάει, η εισηγητική έκθεση εκτιμάει ότι μετά από μία τετραετία θα έχει αποκτηθεί το επαρκές ερευνητικό έργο, που είναι προϋπόθεση. Αυτό είναι μια εκτίμηση, επιτρέψτε μου να πω, στον αέρα. Η εισηγητική έκθεση εκτιμά ότι μέσα σε τέσσερα χρόνια θα έχουμε επαρκές ερευνητικό έργο, άρα μπορούμε να προχωρήσουμε στα αυτόνομα εκπαιδευτικά ιδρύματα.
      Και μια τελευταία παρατήρηση, για να τελειώνω. Χρειάζονται αναβαθμισμένοι τίτλοι; Βεβαίως. Χρειάζεται αξιοποίηση αυτών των διδακτορικών και των μελετών; Βεβαίως. Αλλά μέσα σ’ ένα συγκεκριμένο πλαίσιο, ώστε εγώ και ο κ. Φούσας λόγου χάρη, αύριο που θα έχουμε δύο διδακτορικά, να μην έχουμε μία αντιδικία γιατί εγώ θα επικαλούμαι το διδακτορικό του Ανώτατου Στρατιωτικού Εκπαιδευτικού Ιδρύματος και ο κ. Φούσας το διδακτορικό της Νομικής Αθηνών.
      Και μια τελευταία παρατήρηση. Γίνεται λέει Συμβούλιο Ανώτατης Εκπαιδευτικής και Στρατιωτικής Εκπαίδευσης. Δηλαδή, το περιεχόμενο σπουδών το καθορίζει εκεί ένα Ανώτατο Συμβούλιο. Το περιεχόμενο σπουδών όλων των βαθμίδων του εκπαιδευτικού συστήματος πρέπει να καθορίζεται με άλλο τρόπο. Δείτε τώρα ποιό είναι αυτό το Ανώτατο συμβούλιο. Αναγορεύεται σε κεντρικό όργανο. Θα λειτουργεί στο πλαίσιο του Υπουργείου Εθνικής Άμυνας ως κεντρικό όργανο για το εκπαιδευτικό πρόγραμμα. Θα μετέχουν: Η ηγεσία των Ενόπλων Δυνάμεων, η πολιτική ηγεσία του Υπουργείου Εθνικής Άμυνας, η πολιτική ηγεσία του Υπουργείου Παιδείας, εκπρόσωποι των Στρατιωτικών Ανωτάτων Εκπαιδευτικών Ιδρυμάτων και εκπρόσωποι άλλων φορέων αν κριθεί. Μα, είναι όργανο παραγωγής πολιτικής; 
       Όταν λέμε Συμβούλιο Ανώτατης Ακαδημαϊκής και Στρατιωτικής Εκπαίδευσης θέλουμε όργανο θεσμικό και πολιτικό που να παράγει πολιτικές. Αυτό είναι μία συνάθροιση αρμοδίων και συναρμοδίων παραγόντων. Είναι όργανο δουλειάς; 
      Αυτές είναι οι ενστάσεις. Συγχωρέστε μου το ρητορικό ερώτημα το τελευταίο, αλλά δεν είναι όργανα δουλειάς αυτά. Το περιεχόμενο σπουδών που πρέπει να υπάρχει και γι’ αυτόν τον τομέα εκπαίδευσης είναι μέρος με ενότητα στο ευρύτερο εκπαιδευτικό πρόγραμμα που πρέπει να καταρτίζεται από θεσμικά πολιτικά όργανα που θα λειτουργούν στα πλαίσια μιας οργανωμένης πολιτείας. Δεν πρέπει να κατακερματίζεται και δεν πρέπει να λειτουργούν περιστασιακά και ad hoc με συνθέσεις αυτών των μεταβαλλόμενων συσχετισμών. Φτιάχνετε επιτροπές και όργανα τα οποία στην παράστασή τους είναι ωραία και επιτρέψτε μου να πω και αποδεκτά ως εικόνες αλλά στην πράξη δημιουργούν πολλές στρεβλώσεις και αντιθέσεις. 
      Γι’ αυτούς τους λόγους επί της αρχής λέμε όχι. Σε επιμέρους διατάξεις οι οποίες στηρίζουν αιτήματα για τη βελτίωση των προβλημάτων που υπάρχουν στο εσωτερικό των στρατιωτικών σχολών και εμείς κατά τη συζήτηση θα τοποθετηθούμε. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών.
      Το λόγο έχει ο συνάδελφος κ. Ιωάννης Χωματάς.
      ΙΩΑΝΝΗΣ ΧΩΜΑΤΑΣ:  Κυρίες και κύριοι συνάδελφοι, οι ραγδαίες εξελίξεις που έχουν σημειωθεί κατά τα τελευταία χρόνια στο χώρο της επιστήμης και της τεχνολογίας έχουν επιφέρει δομικές αλλαγές σε κάθε τομέα δράσης και σε κάθε πτυχή του σύγχρονου διεθνούς περιβάλλοντος. Από τον κανόνα αυτό δεν θα μπορούσαν φυσικά να εξαιρούνται οι ευαίσθητοι τομείς της ασφάλειας και της εθνικής άμυνας που είναι άρρηκτα συνδεδεμένοι με την επιστημονική πρόοδο και τα επιτεύγματα της τεχνολογίας. 
      Μπροστά, λοιπόν, σ’ αυτήν τη νέα πραγματικότητα και ενώπιον των αυξημένων απαιτήσεων των καιρών μας, προβάλλει ως επιτακτική η ανάγκη για τη βελτίωση και τον εκσυγχρονισμό της εκπαίδευσης των στελεχών των Ενόπλων Δυνάμεων της χώρας μας. Προς αυτήν ακριβώς την κατεύθυνση κινείται και το υπό συζήτηση σχέδιο νόμου του Υπουργείου Εθνικής Άμυνας το οποίο στοχεύει στην αναβάθμιση της παιδείας και της κατάρτισης των στελεχών των Ενόπλων Δυνάμεων. Άλλωστε η ποιοτική βελτίωση της στρατιωτικής εκπαίδευσης και η διασφάλιση της επαρκούς επιστημονικής βάσης των στρατιωτικών σχολών αποτελούσε όπως είναι γνωστό μία από τις βασικές προγραμματικές δεσμεύσεις της παρούσας Κυβέρνησης η οποία σήμερα γίνεται πράξη.
      Είναι αλήθεια ότι η εφαρμογή του ν. 3187/2003 κατέδειξε ότι παρά την προσπάθεια που κατεβλήθη για την αναβάθμιση των Ανωτάτων Στρατιωτικών Εκπαιδευτικών Ιδρυμάτων αυτά υπολείπονται κατά πολύ έναντι των πανεπιστημίων. Αυτήν την αδυναμία επιχειρεί να θεραπεύσει η παρούσα νομοθετική πρωτοβουλία του Υπουργείου Εθνικής Άμυνας στοχεύοντας στην επίτευξη της πλήρους ισοτιμίας μεταξύ των Ανωτάτων Στρατιωτικών Εκπαιδευτικών ιδρυμάτων και των πανεπιστημίων της χώρας.
      Απώτερος στόχος του Υπουργείου είναι η ανάδειξη ικανών αξιωματικών με υψηλό επίπεδο γενικής παιδείας και επιστημονικής κατάρτισης, έτοιμων να αντεπεξέλθουν στις αυξημένες απαιτήσεις των σύγχρονων αμυντικών αναγκών της πατρίδας μας. Το σκοπό αυτό καλείται να υπηρετήσει το παρόν σχέδιο νόμου με μία σειρά καινοτομιών που εισάγει. 
      Κατ’ αρχάς επιχειρείται για πρώτη φορά σε νομοθετικό κείμενο ο σαφής προσδιορισμός του περιεχομένου της παρεχόμενης στρατιωτικής και ακαδημαϊκής εκπαίδευσης από τα Ανώτατα Στρατιωτικά Εκπαιδευτικά Ιδρύματα. Σκοπός του νομοθέτη δεν είναι η απλή διάκριση μεταξύ των δύο μορφών εκπαίδευσης, αλλά η ουσιαστική ενίσχυση της δομής τους, καθώς επίσης και η ανάδειξη του συμπληρωματικού χαρακτήρα που τις διέπει. Είναι προφανές ότι τόσο η στρατιωτική όσο και η ακαδημαϊκή εκπαίδευση στόχο έχουν την παροχή ποιοτικά αναβαθμισμένης και ολοκληρωμένης γνώσης στους αξιωματικούς των Ενόπλων Δυνάμεων της χώρας μας. 
      Σημαντικό βήμα συνιστά επίσης η ίδρυση του Συμβουλίου Ανώτατης Στρατιωτικής Εκπαίδευσης, το οποίο θα διαθέτει ευρεία συντονιστική λειτουργία για τα θέματα που αφορούν στα Ανώτατα Στρατιωτικά Εκπαιδευτικά Ιδρύματα και τις εκπαιδευτικές τους δραστηριότητες. Στο εν λόγω Συμβούλιο θα συμμετέχουν η στρατιωτική ηγεσία των Ενόπλων Δυνάμεων, εκπρόσωποι των Υπουργείων Εθνικής Άμυνας, Εθνικής Παιδείας και Θρησκευμάτων, καθώς και οι διευθυντές στρατιωτικής και ακαδημαϊκής εκπαίδευσης των Ανώτατων Στρατιωτικών Εκπαιδευτικών Ιδρυμάτων. 
      Βασικός ρόλος του Συμβουλίου θα είναι η παρακολούθηση της παρεχόμενης εκπαίδευσης, ούτως ώστε αυτή να είναι προσαρμοσμένη στις επιστημονικές και τεχνολογικές απαιτήσεις ενός σύγχρονου αξιόμαχου στρατεύματος. Παράλληλα, το Συμβούλιο θα είναι επιφορτισμένο με τον προσδιορισμό των αναγκαίων κατευθύνσεων για την επιστημονική έρευνα και την οργάνωση προγραμμάτων σπουδών σε γνωστικά αντικείμενα σχετικά με τις Ένοπλες Δυνάμεις. 
      Ένα ακόμη θετικό βήμα αποτελεί εξάλλου η καθιέρωση της αξιολόγησης του Στρατιωτικού Εκπαιδευτικού Προσωπικού και του διδακτικού έργου, η οποία θα πραγματοποιείται με διαδικασίες ανάλογες με αυτές που προβλέπονται για τα Ανώτατα Εκπαιδευτικά Ιδρύματα και θα αποσκοπεί στη διασφάλιση της διατήρησης του υψηλού επιπέδου των διδασκόντων. 
      Επιπροσθέτως, εισάγεται η δυνατότητα οργάνωσης μεταπτυχιακών σπουδών από τα Ανώτατα Στρατιωτικά Εκπαιδευτικά Ιδρύματα μετά από μία αρχική περίοδο συνεργασίας τους με τα πανεπιστήμια του εσωτερικού σε γνωστικά αντικείμενα που θα σχετίζονται με τις ερευνητικές και τις λειτουργικές ανάγκες της εθνικής άμυνας της χώρας μας. Μετά δε την παραγωγή επαρκούς ερευνητικού έργου από τα Ανώτατα Στρατιωτικά Εκπαιδευτικά Ιδρύματα θα επιτραπεί σε αυτά ο αυτόνομος σχεδιασμός ερευνητικών και μεταπτυχιακών προγραμμάτων. 
      Με τα ανωτέρω μέτρα επιτυγχάνεται η έμπρακτη αναβάθμιση της στρατιωτικής μας εκπαίδευσης και δίδεται ένα τέλος στο φαινόμενο να στέλνει η χώρα μας τους αξιωματικούς των ελληνικών Ενόπλων Δυνάμεων για να φοιτήσουν σε μεταπτυχιακά τμήματα σχολών της αλλοδαπής. Περαιτέρω, επανακαθορίζονται οι πειθαρχικές διατάξεις που αφορούν στα μέλη του Διδακτικού Εκπαιδευτικού Προσωπικού και θεσπίζεται η μισθολογική τους αναβάθμιση ως απαραίτητο κίνητρο αλλά και ως έμπρακτη αναγνώριση της βελτίωσης του επιπέδου σπουδών των Ανωτάτων Στρατιωτικών Εκπαιδευτικών Ιδρυμάτων. 
      Μία ακόμη καινοτομία του υπό συζήτηση σχεδίου νόμου συνιστά η θεσμική κατοχύρωση του Τμήματος Ελεγκτών Αεράμυνας, το οποίο στο εξής θα αποτελεί μία ιδιαίτερη ακαδημαϊκή κατεύθυνση με αναγνωρισμένο τίτλο σπουδών. Εύστοχη κρίνεται εξάλλου και η άρση της υποχρέωσης κατοχής διδακτορικού διπλώματος για το Διδακτικό Εκπαιδευτικό Προσωπικό, όταν αυτό καλείται να διδάξει ιδιαίτερα γνωστικά αντικείμενα επί των οποίων δεν είναι συνήθης πρακτική η εκπόνηση διδακτορικής διατριβής. Εάν διατηρείτο το προϊσχύον καθεστώς, δεν θα καθίστατο δυνατή η διδασκαλία αυτών των γνωστικών αντικειμένων στις στρατιωτικές σχολές, με δεδομένη την έλλειψη διδασκόντων οι οποίοι θα διέθεταν το απαιτούμενο διδακτορικό δίπλωμα.
      Σε κάθε περίπτωση η προσπάθεια του Υπουργείου Άμυνας είναι η ουσιαστική βελτίωση του επιπέδου του στρατιωτικού διδακτικού προσωπικού γι’ αυτό και πέρα από την κατοχή των απαραίτητων τίτλων σπουδών προβλέπεται μία σειρά πρόσθετων προϋποθέσεων, όπως η επαγγελματική, η διοικητική και η διδακτική εμπειρία επί του γνωστικού πεδίου της προκηρυχθείσας θέσεως. 
      Εν ολίγοις το παρόν σχέδιο νόμου επιχειρεί τον επαναπροσδιορισμό της διοικητικής δομής, της οργάνωσης και της λειτουργίας των Ανωτάτων Στρατιωτικών Εκπαιδευτικών Ιδρυμάτων με σκοπό την αναβάθμιση της ποιότητας των σπουδών τους και τη διασφάλιση της παραγωγής ικανών στελεχών για τις Ένοπλες Δυνάμεις της χώρας.
      Κλείνοντας, θα ήθελα να υπογραμμίσω ότι το υπό συζήτηση σχέδιο νόμου επιτυγχάνει να προσαρμόσει την Ανώτατη Στρατιωτική Εκπαίδευση στις μεγάλες απαιτήσεις των καιρών μας και στις αυξημένες αμυντικές ανάγκες της χώρας μας. Σημαντικές καινοτομίες, όπως μεταξύ άλλων η οργάνωση αξιόλογων μεταπτυχιακών προγραμμάτων, η γενναία μισθολογική αναβάθμιση των διδασκόντων, η ίδρυση του Συμβουλίου Ανώτατης Στρατιωτικής Εκπαίδευσης και η πρόβλεψη αυξημένων προσόντων για την ένταξη στο διδακτικό προσωπικό, εγγυώνται την ουσιαστική βελτίωση της ποιότητας των σπουδών στα Ανώτατα Στρατιωτικά Εκπαιδευτικά Ιδρύματα της χώρας.
      Αποτελεί κοινή πεποίθηση ότι η αναβάθμιση και η εύρυθμη λειτουργία των Ανωτάτων Στρατιωτικών Εκπαιδευτικών Ιδρυμάτων είναι σε θέση όχι μόνο να διασφαλίσουν την παραγωγή άρτια εκπαιδευμένων στελεχών για το στράτευμα, αλλά και να δώσουν μία πραγματική ώθηση στην αμυντική μας βιομηχανία. 
      Βάσει των ανωτέρω πιστεύω ότι με την παρούσα νομοθετική πρωτοβουλία του Υπουργείου Εθνικής Άμυνας είμαστε σε θέση να επιτύχουμε το στρατηγικό μας στόχο, που δεν είναι άλλος από τη βελτιστοποίηση του αξιόμαχου των Ενόπλων Δυνάμεων της χώρας μας, γι’ αυτό και υπερψηφίζω το νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωματά.
      Το λόγο έχει ο συνάδελφος κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο εκλεκτός συνάδελφος, εισηγητής της Νέας Δημοκρατίας είπε περίπου επί λέξει τα εξής: «Σήμερα σε αυτό το νομοσχέδιο δοκιμάζεται η αντιπολιτευτική πολιτική του αρνητισμού του ΠΑ.ΣΟ.Κ.» και τα είπε με αφορμή και παρά τις συγκεκριμένες σαφείς και τεκμηριωμένες διαφωνίες μας για τις αλλαγές που προτείνονται καθώς και τις αντιπροτάσεις μας.
      Εγώ απαντώντας θέλω να πω απλά ότι και σε αυτό το νομοσχέδιο εκείνο που δοκιμάζεται πραγματικά είναι η συστηματική από την Κυβέρνηση προσπάθεια συντηρητικής μετάλλαξης κάθε προοδευτικού βήματος που έγινε για τους θεσμούς. Και το λέω γιατί θεσμός είναι το σύστημα εκπαίδευσης των στελεχών των Ενόπλων Δυνάμεων. 
      Αυτό δοκιμάζεται, όπως δοκιμάζεται και η διγλωσσία της Κυβέρνησης και η υποκρισία. Διότι ενώ μας φέρατε ένα νομοσχέδιο για την αναβάθμιση δήθεν των στελεχών μέσω των σπουδών των Ενόπλων Δυνάμεων, παράλληλα ήρθε στο φως της δημοσιότητας ο απαράδεκτος τρόπος με τον οποίο επιλέγετε ακόμα και τους επαγγελματίες οπλίτες. Με την κερκόπορτα της συνέντευξης ανατρέψατε κάθε έννοια αντικειμενικότητας και αξιοκρατίας. Αυτή είναι η διγλωσσία και η υποκρισία.
      Μην απευθύνεστε λοιπόν σε εμάς. Ο ιός, μεταλλασσόμενος μάλιστα, και της προχειρότητας και της διγλωσσίας και της ανικανότητας και της ανευθυνότητας ενδημεί στην κυβερνητική πτέρυγα. Το είδαμε και χθες ακόμα με το χειρισμό του θέματος με τη γρίπη των πουλερικών.
      Έρχομαι στο νομοσχέδιο. Ίσως είμαι από τους λίγους στην Αίθουσα που είχαμε μετάσχει και στη συζήτηση του ν. 3187/2003. Όλοι συμφωνούμε ότι οι ανάγκες της άμυνας της χώρας επιβάλλουν υψηλού επιπέδου εκπαίδευση στη στρατιωτική επιστήμη, στην τέχνη, στην τεχνική και ανύψωση του επιπέδου σπουδών με βάση ακαδημαϊκά κριτήρια. Πιστεύω ότι αυτό είναι κοινός τόπος. Το νομοσχέδιο έρχεται κατά την Κυβέρνηση να αναβαθμίσει περαιτέρω τις σπουδές με στόχο να συνυπάρχουν –όπως λέει στην εισηγητική έκθεση- «στις στρατιωτικές σχολές το επιστημονικό και το στρατιωτικό στοιχείο». 
      Δυστυχώς, μόνο συνύπαρξη δεν επιτυγχάνεται. Μετάλλαξη και αλλοίωση επιτυγχάνεται. Ο ν. 3187/2003 ήταν ένα μεγάλο βήμα προς τα μπρος, κύριοι συνάδελφοι. Και ορθώς έβαλε το ερώτημα ο εισηγητής μας, ο κ. Μαγκριώτης, «ποιος σας ζήτησε αυτές τις αλλαγές.».
    Ούτε τα επιτελεία σας τα ζήτησαν, ούτε η ακαδημαϊκή κοινότητα, οι κοσμήτορες.
    Έρχεστε σήμερα να ανατρέψετε τη βασική κατεύθυνση και φιλοσοφία αυτού του νόμου. Ποια ήταν αυτή; Να προσδιορίσουμε υψηλά ακαδημαϊκά προσόντα για το διδακτικό προσωπικό και στην κατεύθυνση φιλελευθεροποίησης, να πνεύσει ένας άνεμος ακαδημαϊκής ελευθερίας στο εκπαιδευτικό σύστημα των στελεχών των Ενόπλων Δυνάμεων, να ξεφύγει από το στενό εναγκαλισμό της ιεραρχίας. Αυτοί ήταν οι στόχοι.
    Και επειδή έγινε και πάλι συζήτηση σήμερα -και υπενθυμίζω έγινε αυτή η συζήτηση και μετείχα σ’ αυτήν το 2003- για το χαρακτήρα που πρέπει να έχουν αυτές οι σχολές – αναφέρθηκε ο κ. Κωνσταντόπουλος σ’ αυτό και μας αδίκησε- ήθελα να πω ότι ο ν. 3187 ακριβώς αυτό πρόσεξε, κάτι που δεν προσέχετε σήμερα. Δεν στοχεύαμε να φτιάξουμε στρατιωτικά πανεπιστήμια. Άλλωστε οι δύο λέξεις, στρατιωτικά και πανεπιστήμια, δεν παντρεύονται. Τότε μάλιστα είχε γίνει συζήτηση για το πώς θα αναβαθμίσουμε το ακαδημαϊκό πεδίο και είχαν ακουστεί πολλές απόψεις και εναλλακτικές προτάσεις. Τα θυμίζω για τους νεότερους συναδέλφους. Κάποιοι μάλιστα είπαν ότι έπρεπε το ακαδημαϊκό πεδίο της εκπαίδευσης ή να γίνεται έξω από τη σχολή σ’ ένα πανεπιστήμιο ή από κάποιο πανεπιστήμιο που να λειτουργεί μέσα στη σχολή. Ο ν. 3187 πέτυχε μία ισορροπία. Ένταξε λογικά το ακαδημαϊκό πεδίο μέσα στον ενιαίο χώρο σπουδών των στρατιωτικών σχολών.
    Κύριε Υπουργέ, δεν είναι εδώ απ’ ότι βλέπω ο Υπουργός Εθνικής Άμυνας, είναι αντ’ αυτού ο Υφυπουργός Υγείας …
      Μήπως με προκαλείτε να πω για τη γρίπη των πουλερικών. 
      Εκφράζεται βέβαια ενιαία η Κυβέρνηση, δεν το αμφισβητώ. 
    ΠΡΟΕΔΡΕΥΩΝ (Γεώργιος Σούρλας): Κύριε Γείτονα, να σας ενημερώσω. Ο Υπουργός έφυγε από την Αίθουσα, γιατί υπάρχει μία επείγουσα σοβαρή, υπηρεσιακή υποχρέωση. Νομίζω ότι μπορούμε να συνεχίσουμε.
    ΚΩΝΣΤΑΝΤΙΝΟΣ ΓΕΙΤΟΝΑΣ: Καλώς. Απλώς εξεπλάγην, διότι είδα να τον αντικαθιστά ο Υφυπουργός Υγείας.
    ΠΡΟΕΔΡΕΥΩΝ (Γεώργιος Σούρλας): Μια και το αντιληφθήκατε, το Προεδρείο πρέπει να σας ενημερώσει για το τι ακριβώς συμβαίνει.
    ΚΩΝΣΤΑΝΤΙΝΟΣ ΓΕΙΤΟΝΑΣ: Δεν βάζω κανένα θέμα. Μόνο ένα πολιτικό σχόλιο έκανα. Επανέρχομαι…
    Αυτό είναι το ζητούμενο. Πάνω σ’ αυτό διαφωνούμε, στην αλλαγή μιας σωστής κατεύθυνσης. Πώς αποδεικνύεται ότι πάτε τα πράγματα προς λανθασμένη κατεύθυνση; 
    Πρώτον, δίνονται μεγάλες εξουσίες σε όργανα που ελέγχονται από τη στρατιωτική ιεραρχία. Υποβαθμίζεται ο ρόλος των ακαδημαϊκών και αυτό διατρέχει όλες τις διατάξεις του νομοσχεδίου.
    Δεύτερον, μειώνονται οι ακαδημαϊκές απαιτήσεις για το διδακτικό προσωπικό.
    Τρίτον, καταργείται ο τίτλος του κοσμήτορα και αυτό κρύβει και ένα συμβολισμό, υποκαθίσταται με τον τίτλο «Πρόεδρος Ακαδημαϊκών Θεμάτων», αλλά αυτό δημιουργεί -πέρα από τα άλλα- και συγχύσεις. 
    Τέταρτον, αλλάζει η σύνθεση των οργάνων επιλογής του διδακτικού προσωπικού με προσθήκη στρατιωτικών. 
    Αυτό που τεκμηριώνει κυρίως τη λανθασμένη αλλαγή της κατεύθυνσης, που επιχειρείται, είναι η ρύθμιση για τα αυτοτελή μεταπτυχιακά. Αυτό είναι λάθος, είναι παρέκκλιση και από το νόμο, αλλά είναι και συνταγματική παρέκκλιση. Τα μεταπτυχιακά προγράμματα θα πρέπει να ακολουθούν αυστηρά ακαδημαϊκά κριτήρια και να γίνονται μέσα στο πλαίσιο των Α.Ε.Ι. Αλλιώς αυτό που θα επιτύχετε –και πρέπει να το καταλάβουν όλοι και το διδακτικό προσωπικό των Α.Σ.Ε.Ι.- είναι να δημιουργήσετε, πέρα από τα άλλα, πέρα από τις αντισυνταγματικότητες και προβλήματα συγκρούσεων μεταξύ Α.Ε.Ι. και Α.Σ.Ε.Ι.. Αυτό είναι κάτι που δεν εξυπηρετεί.
    Και το τελευταίο και χειρότερο, που αποδεικνύει την οπισθοδρόμηση, είναι ότι με το άρθρο 6 παράγραφος 2 εξαιρείται ως προϋπόθεση το διδακτορικό δίπλωμα για θέση Δ.Ε.Π.. Αυτό ανοίγει νέα κερκόπορτα αναξιοκρατίας. 
    Γι’ αυτό, κύριοι, διαφωνούμε και γι’ αυτό είπε ο εισηγητής μας κ. Μαγκριώτης ότι περιμένουμε τις αντιπροτάσεις σας, περιμένουμε να διορθώσετε αυτά που αλλοιώνουν ουσιαστικά το θεσμό τον οποίο δημιουργήσαμε. Και περιμένουμε να κάνουμε μία παραγωγική συζήτηση, διότι θα έπρεπε ένα τέτοιο νομοσχέδιο να ήταν, αν είναι δυνατόν, κοινής αποδοχής.
    Θα τελειώσω –γιατί δεν έχω χρόνο- με μια πρόταση.
Κύριε Υπουργέ –δεν είναι εδώ ο κύριος Υπουργός, πιστεύω να ενημερωθεί- θέλω να επανέλθω σ’ ένα ζήτημα. Το είχα θέσει και όταν συζητείτο ο ν. 3187/2003. Σας το λέω για να μη νομίσει κάποιος ότι το θέτω τώρα, που δεν κυβερνά η δική μας κυβέρνηση. 
      Υπάρχει ένα θέμα με το υπάρχον διδακτικό προσωπικό. Υπήρχε διδακτικό προσωπικό με συμβάσεις ωρομίσθιας αντιμισθίας και μηνιαίας αντιμισθίας. Εκείνο που ήταν με πάγια μηνιαία αντιμισθία τακτοποιήθηκε. Είναι όμως και το προσωπικό ωρομισθίων που έχει μεγάλη προσφορά και μεγάλη διδακτική εμπειρία. Έχει αξία για τις Ένοπλες Δυνάμεις. Θα έπρεπε να ρυθμίσουμε αυτό το ζήτημα της ένταξής του κατ’ αναλογία και υπό προϋποθέσεις, όπως έγινε και με το προσωπικό με συμβάσεις ορισμένου χρόνου με μηνιαία αντιμισθία. Περισσότερα γι’ αυτό το θέμα θα πούμε στο σχετικό άρθρο. Όμως κάνω έκκληση προς τον κύριο Υπουργό. Είναι ώριμο το θέμα, έχει ξανατεθεί, όταν συζητείτο ο ν. 3187. Έγινε τότε ένα βήμα, αλλά δεν έγινε ολοκληρωμένο. 
      Πρέπει  να συζητήσουμε και να ρυθμίσουμε αυτό το ζήτημα, διότι και απόδοση δικαίου είναι για τους ανθρώπους που έχουν προσφέρει πολλά, ως διδακτικό προσωπικό στις Ένοπλες Δυνάμεις, αλλά θα είναι και προς όφελος των σπουδών. Αυτοί οι άνθρωποι διαθέτουν και προσόντα –οι περισσότεροι απ’ αυτούς διαθέτουν και διδακτορικό- αλλά διαθέτουν και τεράστια εμπειρία που δεν πρέπει να χαθεί.
Σας ευχαριστώ.
ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
Το λόγο έχει ο κ. Χρύσης.
ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, το υπό ψήφιση νομοσχέδιο δεν έρχεται στη Βουλή ανταγωνιστικά, ούτε αναιρετικά προς το ν. 3187/2003, που ψήφισε η προηγούμενη κυβέρνηση. Εξάλλου, στο πεδίο των στρατιωτικών θεμάτων -και ιδιαίτερα αυτών που αποβλέπουν στην αναβάθμιση των στελεχών των Ενόπλων Δυνάμεων- δεν χωρούν κομματικές αντιπαραθέσεις. 
(Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΗΓΑΚΗΣ)
Θέλω να πιστεύω ότι στην Αίθουσα αυτή όλοι μας έχουμε τον ίδιο βαθμό φιλοπατρίας και λειτουργούμε, ανεξαρτήτως πολιτικού χώρου, με γνώμονα την κατοχύρωση της ακεραιότητας της χώρας και τη διασφάλιση του δημοκρατικού μας πολιτεύματος. 
Αναμφισβήτητα, σ’ αυτό απέβλεπε και ο προηγούμενος νόμος, που σήμερα τροποποιούμενος φιλοδοξεί να συμβάλει περισσότερο στην αναβάθμιση των Ανώτατων Στρατιωτικών Εκπαιδευτικών Ιδρυμάτων και στην ανάδειξη ικανών αξιωματικών, για ν’ ανταποκριθούν στις σύγχρονες απαιτήσεις, εφοδιασμένοι με τις κατάλληλες στρατιωτικές και επιστημονικές γνώσεις. 
Εκτός των παραπάνω, με το παρόν νομοσχέδιο εξομοιώνονται στα Ανώτατα Στρατιωτικά Εκπαιδευτικά Ιδρύματα οι μεταπτυχιακές σπουδές, η αξιολόγηση του εκπαιδευτικού προσωπικού και του διδακτικού του έργου σύμφωνα με τις πανεπιστημιακές διαδικασίες, ενώ για πρώτη φορά γίνεται η σύσταση του Συμβουλίου Ανώτατης Ακαδημαϊκής Στρατιωτικής Εκπαίδευσης. Στο άρθρο 1 του νομοσχεδίου επαναπροσδιορίζεται η έννοια της εκπαίδευσης στα Ανώτατα Στρατιωτικά Εκπαιδευτικά Ιδρύματα, η οποία είναι διττή και περιλαμβάνει στρατιωτική και ακαδημαϊκή εκπαίδευση. Τόσο η μία όσο και η άλλη ουδόλως συγκρούονται μεταξύ τους, αλλά, όπως σαφώς και ευκρινώς διατυπώνεται, αλληλοσυμπληρώνονται και αλληλοϋποστηρίζονται για την πληρέστερη κατάρτιση των σπουδαστών. 
Κυρίες και κύριοι συνάδελφοι, η Κυβέρνηση αυτή κάνει πράξη τις υποσχέσεις της. Με την αντικατάσταση του άρθρου 4, του προηγούμενου νόμου, δίνεται η δυνατότητα, με προεδρικό διάταγμα που εκδίδεται κατόπιν κοινής προτάσεως των Υπουργών Εθνικής Άμυνας και Εθνικής Παιδείας και με σύμφωνη γνώμη των ενδιαφερομένων πανεπιστημίων, αυτόνομα να οργανώνουν, να λειτουργούν και να συγχωνεύουν προγράμματα μεταπτυχιακών σπουδών σε γνωστικά αντικείμενα, που έχουν άμεση σχέση με τις ερευνητικές, τις εκπαιδευτικές και τις λειτουργικές ανάγκες της χώρας. Αυτά συνδιοργανώνονται από τα πανεπιστήμια και τα Ανώτατα Στρατιωτικά Εκπαιδευτικά Ιδρύματα και ο μεταπτυχιακός τίτλος που χορηγείται κατόπιν, αποκλειστικά από τα πανεπιστήμια, προσδίδει σ’ αυτόν τον τίτλο ιδιαίτερη αξία, ισχύ και κύρος.
Εκτός των όσων αναφέραμε, σε νέες βάσεις τίθεται η διοικητική οργάνωση και λειτουργία των Ανώτατων Στρατιωτικών Εκπαιδευτικών Ιδρυμάτων.
      Με τις σαφείς και καθορισμένες αρμοδιότητες των έξι οργάνων του Ανωτάτου Στρατιωτικού Εκπαιδευτικού Ιδρύματος, δηλαδή του διοικητού, του εκπαιδευτικού συμβουλίου, του υποδιευθυντή, του διευθυντή στρατιωτικής εκπαίδευσης, του προέδρου ακαδημαϊκών θεμάτων και των διευθυντών τομέων, εξασφαλίζεται η εύρυθμη λειτουργία των Α.Σ.Ε.Ι. και αποφεύγεται κάθε είδους σύγχυση.
      Η εισαγωγή του Συμβουλίου Ανωτάτης Ακαδημαϊκής Στρατιωτικής Εκπαίδευσης αποτελεί τη βαθύτερη καινοτομία αυτού του νομοσχεδίου. Αυτό το συμβούλιο συντονίζει τις δραστηριότητες των Α.Σ.Ε.Ι. που αποβλέπουν στην αναβάθμιση της παρεχόμενης εκπαίδευσης, παρακολουθεί και αξιολογεί το παραγόμενο διδακτικό και εκπαιδευτικό έργο. 
      Η αναβάθμιση, κυρίες και κύριοι συνάδελφοι, επιδιώκεται και με τον τρόπο εκλογής του μέλους του διδακτικού ερευνητικού προσωπικού. Προς τούτο, πρωτίστως εκτιμάται η κατοχή πτυχίου Ανωτάτου Στρατιωτικού Εκπαιδευτικού Ιδρύματος ή άλλης ανωτάτης στρατιωτικής σχολής στρατηγικών τακτικών ή επιτελικών σπουδών του εσωτερικού ή του εξωτερικού, το οποίο είναι ισότιμο των πανεπιστήμιων. Επιπρόσθετα δε, εκτιμάται και η προσωπικότητα και η κοινωνική προσφορά του υποψηφίου. 
      Η προϋπόθεση κατοχής διδακτορικού διπλώματος δεν απαιτείται κατ’ εξαίρεση για γνωστικά αντικείμενα εξαιρετικής και αδιαμφισβήτητης ιδιαιτερότητας. Ο διορισμός ή η μονιμοποίηση του μέλους Δ.Ε.Π., του διδακτικού ερευνητικού προσωπικού των Α.Σ.Ε.Ι., καθώς και η εργασιακή λύση γίνεται με απόφαση του Υπουργού Εθνικής Άμυνας. 
      Το πειθαρχικό συμβούλιο των Ανωτάτων Στρατιωτικών Εκπαιδευτικών Ιδρυμάτων αποτελείται από τον πρόεδρο του Συμβουλίου της Επικρατείας, από τον Πρόεδρο του Αρείου Πάγου, από τον Πρόεδρο του Ελεγκτικού Συνεδρίου, από τον Αρχηγό του Γενικού Επιτελείου Εθνικής Άμυνας, από τον Πρόεδρο του Αναθεωρητικού Δικαστηρίου. Η σύνθεση, αυτή και μόνο, εγγυάται κατά τον καλύτερο δυνατό τρόπο την αμεροληψία και την ευθυκρισία.
      Κυρίες και κύριοι συνάδελφοι, ιδιαίτερη αναφορά πρέπει να γίνει και για το στρατιωτικό διδακτικό προσωπικό, που αποτελείται από ένστολους που προέρχονται από τις Ένοπλες Δυνάμεις, τα Σώματα Ασφαλείας ή το Λιμενικό Σώμα. Για να γίνουν μέλη του διδακτικού προσωπικού των Α.Σ.Ε.Ι., πρέπει, μεταξύ άλλων, να είναι πτυχιούχοι πανεπιστημίων ή Α.Σ.Ε.Ι. και να φέρουν το βαθμό τουλάχιστον του λοχαγού ή αντιστοίχου βαθμού άλλων κλάδων των Ενόπλων Δυνάμεων και να είναι κάτοχοι μεταπτυχιακού τίτλου σπουδών, τουλάχιστον μονοετούς διάρκειας ή διδακτορικού τίτλου σπουδών πανεπιστημίων ημεδαπής ή ισοτίμου τίτλου αλλοδαπής.
      Τέλος, κυρίες και κύριοι συνάδελφοι, σε ειδικό άρθρο του παρόντος νομοσχεδίου προβλέπεται η οικονομική κατάσταση του εκπαιδευτικού προσωπικού των Α.Σ.Ε.Ι.. 
      Ως μεταβατική διάταξη λειτουργεί το άρθρο 13, που δίδει τη δυνατότητα στους κατέχοντες προσωποπαγή θέση στα Α.Σ.Ε.Ι., εφόσον αποκτήσουν διδακτορικό τίτλο εντός πενταετίας να μπορούν να εκλεγούν ως μέλη διδακτικού ερευνητικού προσωπικού.
      Κυρίες και κύριοι συνάδελφοι, το παρόν νομοσχέδιο με σχολαστικότητα τροποποιεί το ν.3187/2003 και το βελτιώνει σημαντικά, εισάγοντας αξιόλογες καινοτομίες. Επειδή η αναβάθμιση των Α.Σ.Ε.Ι. περνά μέσα από τα άρθρα αυτού του νομοσχεδίου, σας καλώ να το υπερψηφίσουμε, αφού αποβλέπει στην ποιοτική εκπαίδευση και ανέλιξη των στελεχών των Ενόπλων Δυνάμεων, που εγγυώνται την εδαφική ακεραιότητα της χώρας και τη διασφάλιση του δημοκρατικού μας πολιτεύματος.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Το λόγο έχει ο κ. Αλευράς.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, κατ’ αρχάς για την κοινοβουλευτική τάξη θέλω να πω ότι η διαδικασία είναι ατελής, διότι θυμίζω ότι στην επιτροπή παρίστατο ο Υφυπουργός κ. Λαμπρόπουλος, ο οποίος άφησε ορισμένα θέματα να απαντηθούν παρουσία του Υπουργού στην Ολομέλεια. Ο κύριος Υπουργός, με σεβαστή ασφαλώς υποχρέωση, απουσιάζει και ο παριστάμενος Υφυπουργός Υγείας, αν και καθ’ όλα επίκαιρος, δεν είναι σχετικός με το νομοσχέδιο. Έτσι, φοβάμαι ότι κινδυνεύουμε πάλι να αφήσουμε σε εκκρεμότητα ορισμένα ζητήματα. 
      Κυρίες και κύριοι συνάδελφοι, αυτό το οποίο εξήγησε επαρκώς ο εισηγητής μας, έχει να κάνει με την απουσία μίας συγκεκριμένης κατεύθυνσης, σε ό,τι αφορά τους στόχους του νομοσχεδίου και της στρατιωτικής εκπαίδευσης. 
    Δεν ακούσαμε και δεν έχουμε γίνει σοφότεροι, εάν η επιλογή της Κυβέρνησης είναι να κάνει ένα νέο πυλώνα ακαδημαϊκής εκπαίδευσης τριτοβάθμιου χαρακτήρα ή αν εμμένει στην παλαιότερη αρχή, που είχε διατυπωθεί από το ν. 3187/2003, περί της αναβάθμισης των στρατιωτικών σχολών, αλλά παραμονής τους ως μιας ειδικής κατηγορίας, η οποία σχετίζεται με την παραγωγή και βελτίωση των στελεχών των Ενόπλων Δυνάμεων. Είναι ένα μείζον θέμα. Και είναι μείζον θέμα, το οποίο γίνεται ακόμα σκοτεινότερο και ασαφέστερο, μετά την τροποποίηση της διατάξεως του άρθρου 3 όπου δίνει δυνατότητα στα Α.Σ.Ε.Ι. να σχεδιάζουν και να οργανώνουν μεταπτυχιακά τμήματα αυτόνομα, κάτι το οποίο δεν είναι καθόλου βέβαιο με ποιες διαδικασίες και με ποιους όρους θα μπορούσε να γίνει αποτελεσματικά. 
    Ας συμφωνήσουμε κατ’ αρχάς στο σκοπό το οποίο εμείς πιστεύουμε ότι πρέπει να υπηρετούν τα Ανώτατα Στρατιωτικά Εκπαιδευτικά Ιδρύματα. Ο βασικός χαρακτήρας και στόχος που πρέπει να υπάρχει, είναι να βοηθήσει στην παραγωγή στελεχών, για τις Ένοπλες Δυνάμεις, με το υψηλότερο δυνατό επίπεδο. Και για να γίνει αυτό, χρειάζονται στρατιωτικές και ακαδημαϊκές γνώσεις. Όταν το νομοσχέδιο κινείται προς αυτή την κατεύθυνση, δεν έχει κανένας παρά να συμφωνήσει. Όταν, όμως, μπερδεύει τα κριτήρια αυτά με μία προσπάθεια αυτοδύναμης οργάνωσης των Α.Σ.Ε.Ι. στον ακαδημαϊκό τομέα, τότε τα πράγματα γίνονται νεφελώδη.
    Πρώτον, οικονομία πόρων, οικονομία δαπανών. Για ποιο λόγο δεν μπορούν τα Ανώτατα Στρατιωτικά Εκπαιδευτικά Ιδρύματα, στον τομέα των μεταπτυχιακών –και καταλαβαίνει κάποιος ότι υπάρχουν πράγματι τομείς, που μπορούν να αναπτύξουν μεταπτυχιακή δράση, προγράμματα σπουδών και έρευνας βεβαίως- να αναζητήσουν, μέσα από τις συνεργασίες με τα Ανώτατα Εκπαιδευτικά Ιδρύματα, την οργάνωση των μεταπτυχιακών τίτλων και θα πρέπει να μπούμε σε μία διαδικασία αναζήτησης στο εσωτερικό των Α.Σ.Ε.Ι., μέσα από αυτόνομες εντός ή εκτός εισαγωγικών διαδικασίες, αυτών των μεταπτυχιακών προγραμμάτων σπουδών; Γιατί δεν μπορούμε να αξιοποιήσουμε την κεκτημένη ταχύτητα, που έχει η ανώτατη εκπαίδευση στη χώρα μας και θα πρέπει να υποβάλλουμε στην ταλαιπωρία και στη βάσανο της διοικητικής οργάνωσης τα Α.Σ.Ε.Ι. μ’ έναν τρόπο ο οποίος δεν είναι σαφής; Δεν είναι σαφής και δεν μπορεί να είναι σαφής, γιατί ελλείπουν όλα εκείνα τα άλλα χαρακτηριστικά, τα οποία θα προσέδιδαν στα Α.Σ.Ε.Ι. τον αναγκαίο χαρακτήρα της ακαδημαϊκής ελευθερίας, που απαιτείται για την οργάνωση και την προαγωγή της μεταπτυχιακής έρευνας. 
    Επομένως καλό θα είναι αυτά τα πράγματα να τα αποσαφηνίσει η Κυβέρνηση, όσο είναι καιρός, προκειμένου να μπορέσουμε να τοποθετηθούμε υπεύθυνα πάνω στα ζητήματα, τα οποία τίθενται. Από εκεί και πέρα, υπάρχει ένα άλλο θέμα, το οποίο αφορά τη δυνατότητα ορισμού σε θέση εκπαιδευτικού προσωπικού στα Α.Σ.Ε.Ι., προσώπου το οποίο δεν διαθέτει διδακτορικό δίπλωμα. 
    Ειπώθηκε και στην επιτροπή, αναφέρεται και στο νομοσχέδιο, ότι είναι δυνατόν να διοριστεί κάποιος χωρίς διδακτορικό σε περίπτωση που δεν υφίσταται συγκεκριμένη δυνατότητα απόκτησης ειδικής διδακτορικής διατριβής. Κανένας δεν μπορεί να έχει εμπιστοσύνη ότι αυτή η διάταξη δεν είναι ένα ανοικτό παράθυρο για να υποβαθμίσουμε το εκπαιδευτικό προσωπικό στα Α.Σ.Ε.Ι., που θέλουμε να είναι το καλύτερο δυνατό και για να ευνοήσουμε κάποιους «ημετέρους». Και το λέω αυτό γιατί, δυστυχώς, πρόσφατα συνάδελφοί μου από το Κόμμα του ΠΑ.ΣΟ.Κ. έδωσαν στη δημοσιότητα στοιχεία, τα οποία δείχνουν ότι, ενώ θα έπρεπε η πολιτική ηγεσία του Υπουργείου Εθνικής Άμυνας να εμφυσεί την αξιοκρατία στις Ένοπλες Δυνάμεις, πράττει το αντίθετο, όπως ακριβώς έδειξε ο τρόπος επιλογής που έγινε στους επαγγελματίες οπλίτες. Και όταν η διαπαιδαγώγηση γίνεται προς την κατεύθυνση όχι της αξιοκρατίας, αλλά της ευνοιοκρατίας, είναι λογικό και εύλογο να δημιουργούνται σοβαρά ερωτηματικά για την αποτελεσματικότητα των πολιτικών μας παρεμβάσεων.
    Θέλω, επίσης, να τονίσω ότι με το άρθρο 5 καθορίζεται η νέα σύνθεση του άρθρου και η νέα ονομασία του Συμβουλίου Ανώτατης Στρατιωτικής και Ακαδημαϊκής Εκπαίδευσης. Θα μπορούσαν να γίνουν πολλές παρατηρήσεις για τη σύνθεση του Συμβουλίου.
    Πρώτη παρατήρηση είναι ότι θα πρέπει να συνδεθεί το Συμβούλιο Ανώτατης Στρατιωτικής Εκπαίδευσης με το Συμβούλιο Ανώτατης Παιδείας. Διαφορετικά δεν μπορεί να υπάρξει, ιδίως στην κατεύθυνση των ακαδημαϊκών χαρακτηριστικών, η αναγκαία συνεργασία και δεν μπορεί να υπάρξει ο αναγκαίος συγχρονισμός των πολιτικών, που ασκούνται στο χώρο της τριτοβάθμιας εκπαίδευσης και δεν θα αποφευχθούν προβλήματα, τα οποία μπορεί να υπάρξουν και να δημιουργηθούν εξαιτίας της ανυπαρξίας αυτής της διασύνδεσης. 
    Μία δεύτερη παρατήρηση έχει να κάνει, αναφορικά με αυτό το συμβούλιο το οποίο έχει αυτές τις αρμοδιότητες που ορίζονται στο άρθρο 5,  με το ότι δεν μας διαφωτίζετε σχετικά για τον τρόπο λήψης των αποφάσεων. Θα μπορούσε να πει κάποιος ότι είναι ο γενικός κανόνας που ισχύει στα διοικητικά όργανα. Φαντάζομαι, όμως, ότι λόγω της ιδιαιτέρας δομής του και της εμπλοκής και στρατιωτικών προσώπων στη λειτουργία του, θα ήταν χρήσιμο να υπάρξει κάποια μέριμνα σαφής για τον τρόπο λήψης των αποφάσεων αυτού του συμβουλίου.
    Θέλω να κάνω και μία τελευταία παρατήρηση σε σχέση με τις αμοιβές του προσωπικού. Όταν συμφωνούμε και λέμε ότι θέλουμε να  υπάρξει αναβάθμιση των Ανώτατων  Στρατιωτικών Εκπαιδευτικών Ιδρυμάτων με τα χαρακτηριστικά που προείπα, αυτή η αναβάθμιση θα πρέπει να συμπεριλάβει και την ορθή αντιστοίχιση των αμοιβών. Το είπαμε και στην επιτροπή.
    Καταλαβαίνω ότι η πολιτική ηγεσία του Υπουργείου Εθνικής Άμυνας μπορεί και πράγματι έχει μια ευαισθησία προς αυτήν την κατεύθυνση, η οποία ίσως για λόγους ανεξάρτητους από τη δική τους θέληση δεν ευοδώνεται. Όμως, δεν μπορεί να λέμε από τη μια μεριά ότι θέλουμε καταρτισμένο επιστημονικό διδακτικό προσωπικό στα Α.Σ.Ε.Ι.  και από την άλλη μεριά αυτό το προσωπικό με τα ίδια τυπικά προσόντα, που έχουν και οι συνάδελφοί τους στον υπόλοιπο χώρο της τριτοβάθμιας εκπαίδευσης, να αμείβεται με χαμηλότερες αποδοχές. 
    Είναι ένα ζήτημα πολύ σημαντικό. Το λέγω διότι και στην ανώτατη εκπαίδευση πολλές φορές οι χαμηλές αμοιβές είναι αντικίνητρο για την προσέλκυση ικανών και αξιόλογων στελεχών. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν δώσω το λόγο στον επόμενο ομιλητή θα ήθελα να κάνω μία πρόταση, ως προς τη διαχείριση του χρόνου της σημερινής συνεδριάσεως.
    Η πρότασή μου είναι να τελειώσουμε σήμερα στις τρεις το μεσημέρι. Θα ψηφίσουμε το νομοσχέδιο επί της αρχής και θα συνεχίσουμε τη συζήτησή του στην επόμενη ημέρα νομοθετικής εργασίας, που είναι το πρωί της προσεχούς Τρίτης. Την ημέρα εκείνη θα αρχίσει η συνεδρίαση με τους εισηγητές να τοποθετούνται επί των άρθρων και οι υπολειπόμενοι σήμερα να ομιλήσουν, θα ομιλήσουν επί της αρχής και επί των άρθρων. 
    Συμφωνεί η Βουλή με την πρόταση αυτή; 
    ΝΙΚΟΛΑΟΣ ΚΟΡΤΣΑΡΗΣ: Συμφωνούμε, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Εσείς, κύριε Χρυσοχοΐδη συμφωνείτε; 
    ΜΙΧΑΗΛ ΧΡΥΣΟΧΟΪΔΗΣ: Συμφωνούμε.
    ΠΡΟΕΔΡΕΥΩΝ (Σωτήρης Χατζηγάκης): Τι λέτε, κύριε Κολοζώφ; Συμφωνείτε εσείς με την πρόταση; 
    ΟΡΕΣΤΗΣ ΚΟΛΟΖΩΦ: Τι να κάνω; Θα συμφωνήσω, κύριε Πρόεδρε, αν και η όλη αυτή τακτική είναι έξω....
    ΠΡΟΕΔΡΕΥΩΝ (Σωτήρης Χατζηγάκης): Τι να κάνουμε, κύριε Κολοζώφ; Είμαστε στην εποχή της συναίνεσης. 
    Συμφωνεί, λοιπόν, η Βουλή με την πρότασή μου να διακόψουμε σήμερα στις τρεις η ώρα, να ψηφίσουμε το νομοσχέδιο επί της αρχής και την προσεχή Τρίτη να αρχίσουμε με τους εισηγητές να τοποθετούνται επί των άρθρων και οι υπολειπόμενοι να ομιλήσουν σήμερα συνάδελφοι, θα ομιλήσουν επί της αρχής και επί των άρθρων.
    Προχωρούμε και το λόγο έχει ο κ. Φούσας. 
    ΑΝΤΩΝΙΟΣ ΦΟΥΣΑΣ: Κύριε Πρόεδρε, κυρίες και κύριοι συνάδελφοι, πρέπει να σημειώσω ότι μου έκανε ιδιαίτερη εντύπωση η παρατήρηση του συναδέλφου κ. Αλευρά, ότι υπάρχει μία αταξία, διότι δεν εξεπροσωπείτο το Υπουργείο Εθνικής Άμυνας και ότι ήταν ένας Υφυπουργός άλλου Υπουργείου. Παρά τον καλό τρόπο που το έθεσε, πρέπει να του παρατηρήσω ότι, πρώτον, είναι γνωστό ότι η Κυβέρνηση εκπροσωπείται ενιαία και δεύτερον ότι είναι μια πάγια τακτική, που εφαρμόζεται στην Αίθουσα αυτή και το έχουμε δει πολλές φορές όταν και εσείς ήσασταν στην κυβέρνηση.
    Το δεύτερο που θέλω να πω είναι το εξής: Μόλις παίρνει κάποιος στα χέρια του αυτό το νομοσχέδιο -εφόσον είμαστε όλοι λογικοί άνθρωποι και πατριώτες- θα πει: Πάλι για δαπάνες στις Ένοπλες Δυνάμεις αναφερόμαστε; 
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτές τις δαπάνες δεν λέει κανείς τίποτα. Για τα F-16 λέμε.
      ΑΝΤΩΝΙΟΣ ΦΟΥΣΑΣ: Θα πω εγώ, κύριε Πρόεδρε. Λέτε αυτές που δεν κάνατε εσείς, η κυβέρνησή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Υποτίθεται ότι και εσείς θα ενδιαφέρεστε.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, παρακαλώ.
      ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν. Από τη μια πλευρά, βλέπει κάποιος πως περιορίζουμε το χρόνο θητείας των Ελληνοπαίδων, από την άλλη πλευρά, έχουμε εξοπλισμούς, και λέει κάποιος, όπως και εγώ είπα: «Γιατί τώρα πάλι δαπάνες;». Και θα ήμουν ευτυχής, πράγματι, να μην έπρεπε να γίνουν δαπάνες στο στρατό μας. Αλλά διερωτάται κάποιος: «Είμαστε σε θέση που μπορούμε να σκεφθούμε έτσι;».
      Και ευχαριστώ, κύριε Πρόεδρε, για την παρέμβασή σας και την παρατήρησή σας. Πράγματι, η χώρα μας έχει προβλήματα. Πράγματι, πρέπει να έχουμε Στρατό και μάλιστα, καλό Στρατό. Πρέπει να έχουμε εκπαιδευμένο και το Στρατό και την Αεροπορία και το Ναυτικό. Από αυτήν την άποψη, λοιπόν, ότι θα πρέπει να έχουμε σωστά εκπαιδευμένο Στρατό, αλλά και καλούς εκπαιδευτές, θέλω να πιστεύω ότι και εσείς συμφωνείτε μαζί μου ότι αυτό το νομοσχέδιο στοχεύει σ’ αυτό ακριβώς, στο να έχουμε καλά εκπαιδευμένο Στρατό και καλά εκπαιδευμένους αξιωματικούς. 
      Και κάνω την πρώτη παρατήρησή μου, όταν είναι γνωστό ότι περίπου το 5,5% του προϋπολογισμού, αν δεν κάνω λάθος, το δαπανούμε για τις Ένοπλες Δυνάμεις στην πατρίδα μας, όταν μ’ αυτά τα χρήματα θα μπορούσαμε να θεραπεύσουμε πολλά προβλήματα στην κοινωνία μας. Επαναλαμβάνω, όμως, ότι δυστυχώς πρέπει να έχουμε Στρατό, αφού η Τουρκία δεν μπήκε ακόμα στην Ευρωπαϊκή Ένωση, αφού ακόμα τα προβλήματά μας δεν λύθηκαν. Να ευχηθούμε, όμως, όλοι μας ότι κάποτε θα λυθούν. Και πρέπει να λυθούν τα προβλήματα αυτά, οπότε και η κοινωνία μας θα είναι καλύτερη, αφού θα μπορούν να διατίθενται όλα αυτά τα χρήματα προς κοινωνικούς και άλλους παρεμφερείς σκοπούς.
      ΑΠΟΣΤΟΛΟΣ ΚΑΚΛΑΜΑΝΗΣ: …στις βιομηχανίες των εταίρων και των συμμάχων μας. Εντός ή εκτός εισαγωγικών βάλτε το.
      ΑΝΤΩΝΙΟΣ ΦΟΥΣΑΣ: Τώρα όσον αφορά αυτό το νομοσχέδιο, πραγματικά, δεν θα μπω σε λεπτομέρειες. Το ανέπτυξε πολύ σωστά ο εισηγητής μας. Θα αναφερθεί και ο Υπουργός.
      Πράγματι, έχουν πολύ ενδιαφέρον οι ρυθμίσεις του. Πρώτα-πρώτα, ρυθμίζει το θέμα των παραγωγικών στρατιωτικών σχολών, οι οποίες εξομοιώνονται με τα Ανώτατα Εκπαιδευτικά Ιδρύματα της χώρας μας. Εγώ μπορώ να σας πω ότι όχι μόνο δεν έχω καμία αντίρρηση, αλλά και θεωρώ πως είναι επιβεβλημένη αυτή η ρύθμιση και πως ορθώς η πολιτική ηγεσία του Υπουργείου ρυθμίζει αυτό το πολύ σοβαρό θέμα.
      Δεύτερον, καθιερώνονται προγράμματα μεταπτυχιακών σπουδών και ερευνητικά προγράμματα. Ασφαλώς, είναι απαραίτητο αυτό να ρυθμιστεί και να γίνεται στο χώρο των Ενόπλων Δυνάμεων, πάντοτε υπό την παρατήρηση που έκανα στην αρχή, ότι, δυστυχώς, είναι αναγκαίο να έχουμε Ένοπλες Δυνάμεις και μάλιστα, καλά οργανωμένες και εκπαιδευμένες.
      Τρίτον, προβλέπονται τα όργανα του Α.Σ.Ε.Ι.: διοικητής, υποδιοικητής, εκπαιδευτικό συμβούλιο κ.λπ.. Ένας από τους λόγους που είπε ο εισηγητής του ΠΑ.ΣΟ.Κ. ότι θα καταψηφίσει αυτό το νομοσχέδιο επί της αρχής ήταν και το γεγονός ότι δίνετε, όπως λέει, ίδιες αρμοδιότητες στον υποδιοικητή του Α.Σ.Ε.Ι. και δεν τον έχετε μόνο ως αρμόδιο για τα οικονομικά, όπου μέχρι τώρα ήταν, αλλά του δίνετε και αρμοδιότητες και αυτό είναι πολύ σοβαρό. Κατ’ αρχάς, να του πω, και να πω και στο ΠΑ.ΣΟ.Κ., εφόσον εκπροσωπεί τη θέση του ΠΑ.ΣΟ.Κ. ο εισηγητής, ότι πάντοτε ο υποδιοικητής αναπληρώνει τον εκάστοτε διοικητή. Επομένως θα πρέπει να έχει τις ίδιες αρμοδιότητες. Και δεν είναι λόγος αυτός, για να λέει ένα σοβαρό Κόμμα, όπως είναι το ΠΑ.ΣΟ.Κ., ότι και εκ του λόγου αυτού καταψηφίζει αυτό το νομοσχέδιο.
      Τέταρτον, ρυθμίζεται το μισθολόγιο και ρυθμίζονται και οι αμοιβές του διδακτικού προσωπικού των στρατιωτικών σχολών. Ακούστηκαν παρατηρήσεις ότι ίσως θα έπρεπε κατά άλλον τρόπο ή ακόμα πιο γενναία να ρυθμιστούν. Είναι ένα μεγάλο θέμα, το οποίο είχαμε αντιμετωπίσει και παλαιότερα με το μισθολόγιο των στρατιωτικών δικαστών. Επ’ ευκαιρία να πω ότι πρέπει κάποτε και οι στρατιωτικοί δικαστές να έχουν τις αμοιβές που έχουν και όλοι οι άλλοι δικαστές όλης της χώρας.
     Είναι ένα θέμα. Και ξέρω ότι εδώ υπάρχει ένα γενικότερο πρόβλημα που πρέπει να ξεπεράσουμε. Πάνω σ’ αυτό το πρόβλημα φαίνεται ότι προσκρούει η παρούσα ρύθμιση. Μου δόθηκε η ευκαιρία να πω μια άποψη, την οποία είχα υποστηρίξει και παλαιότερα στη Βουλή. 
     Μου έκανε εντύπωση και θέλω να αναφερθώ στο ότι το ΠΑ.ΣΟ.Κ., μέσω του κ. Μαγκριώτη, δήλωσε ότι δεν θα ψηφίσει το νομοσχέδιο αυτό. Και ακούστε ποιο είναι το σκεπτικό. Δεν θα το ψηφίσει, γιατί θέλουμε να πάμε όλοι μαζί σ’ αυτό το νομοσχέδιο και στο θέμα των Ενόπλων Δυνάμεων. Και γιατί μας είπε ότι ο χώρος των Ενόπλων Δυνάμεων δεν χωρά αντιπολίτευση. Και συνεχίζει και λέει «έχουμε και προτάσεις να σας κάνουμε». Δεν το είπε, αλλά το εννοούσε: «Αν δεχθείτε τις προτάσεις μας, θα το ψηφίσουμε ευχαρίστως». Αλλά επιτέλους είναι γνωστό πως η Κυβέρνηση θα εφαρμόσει την πολιτική της. Γι’ αυτό ψηφίστηκε και επιλέχθηκε από τον ελληνικό λαό. Αν θέλαμε πράγματι να έχουμε μια ενιαία γραμμή στο πολύ μεγάλο θέμα των Ενόπλων Δυνάμεων και σε άλλα θέματα, δεν έχουμε παρά να ψηφίσουμε το νομοσχέδιο επί της αρχής, αφού δεν διατυπώθηκαν σοβαρές διαφωνίες -επί της αρχής πάντα εννοώ- και μετά βεβαίως στην κατ’ άρθρο συζήτηση θα μπορούσαμε να έχουμε και προτάσεις ή και αντιρρήσεις στο νομοσχέδιο αυτό. 
     Τώρα θα ήθελα να κάνω κάποιες παρατηρήσεις, όσον αφορά την αγόρευση της κ. Κανέλλη. Σημειώνω, λοιπόν, ότι αδικούμε με όσα είπε η κ. Κανέλλη, ως εισηγήτρια του Κομμουνιστικού Κόμματος Ελλάδος, τη μεγάλη προσφορά που γίνεται από το Στρατιωτικό Νοσοκομείο Αργυροκάστρου. Πρέπει να σημειώσω ότι εκεί νοσηλεύονται όχι μόνο άνθρωποι της εκεί ελληνικής εθνικής μειονότητας ή στρατιωτικοί, αλλά νοσηλεύονται ως επί το πλείστον αλβανοί πολίτες, οι οποίοι παρακαλούν με κάθε τρόπο αυτό το νοσοκομείο να μη φύγει από την περιφέρεια εκείνη. Και μου δίνεται η ευκαιρία, κύριε Υπουργέ, να μεταφέρω και τη δική μου παράκληση ότι δεν πρέπει ποτέ το νοσοκομείο να φύγει από το Αργυρόκαστρο, γιατί είναι μεγάλη η προσφορά του εκεί. Δεν ξέρω τι δυσκολίες ή δεσμεύσεις υπάρχουν, αλλά πάντως είναι μεγάλη η προσφορά του νοσοκομείου αυτού εκεί. 
     Και μια δεύτερη παρατήρηση. Αναφέρθηκε η κ. Κανέλλη στο θέμα του Αρσακείου στα Τίρανα. Και μάλιστα αναφέρθηκε στο ότι πληρώνουν δίδακτρα οι εκεί μαθητές είτε είναι της ελληνικής εθνικής μειονότητας είτε είναι αλβανόφωνοι. Αυτό πράγματι είναι ένα ζήτημα. Αλλά και εδώ πληρώνουν δίδακτρα. Κανένας, όμως, δεν δικαιούται να μειώσει την τεράστια προσφορά του Αρσακείου των Τιράνων και είμαι σε θέση να το γνωρίζω ίσως περισσότερο από πολλούς άλλους. Και ιδίως αυτό δεν πρέπει να ακούγεται στην Αίθουσα αυτή. Μακάρι κάποια στιγμή να ρυθμίσουμε το θέμα των διδάκτρων, αλλά κανένας δεν δικαιούται να αποδυναμώσει τη μεγάλη προσφορά του ιδρύματος εκεί και θα έλεγα μάλιστα προσφορά προς κάθε κατεύθυνση. 
     Το νομοσχέδιο, κύριε Υπουργέ, είναι εξαιρετικό, είναι θαυμάσιο. Αντιμετωπίζει έναν ευαίσθητο τομέα, που έχει σχέση με την εκπαίδευση των Ενόπλων Δυνάμεων μας. Όσο καλύτερα εκπαιδευμένες Ένοπλες Δυνάμεις έχουμε τόση μεγαλύτερη είναι η προσφορά τους στον τόπο μας. Θα ήμουν ευτυχής κάποτε να μη χρειάζονται. Και ελπίζω να μη χρειάζονται κάποτε. Τώρα, όμως, που χρειάζονται οι Ένοπλες Δυνάμεις πρέπει να είναι καλά οργανωμένες. 
     Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Φούσα. Ο κ. Οικονόμου έχει το λόγο. 
     ΒΑΣΙΛΕΙΟΣ ΟΙΚΟΝΟΜΟΥ: Προφανώς βρίσκει εξαιρετικό και θαυμάσιο το νομοσχέδιο ο κ. Φούσας και οι Βουλευτές της Νέας Δημοκρατίας και γι’ αυτό το ψηφίζουν. Εμείς, όμως, δεν το βρίσκουμε ούτε θαυμάσιο ούτε εξαιρετικό. Και μην υποτιμάται την προσέγγιση που έχουμε κάνει, κύριε Φούσα, μέσω του εισηγητού μας, αλλά και των άλλων ομιλητών του ΠΑ.ΣΟ.Κ.. Η διαφωνία μας δεν είναι στα επιμέρους. Είναι στην ουσία και στο πνεύμα του νομοσχεδίου ειδικά σ’ ένα τέτοιο μεγάλο ζήτημα, όπως είναι η εκπαίδευση στο χώρο των Ενόπλων Δυνάμεων, η οποία δεν είναι αυτόνομη και δεν λειτουργεί χωρίς σύνδεση με την εκπαίδευση συνολικά στη χώρα μας. Οι θέσεις και οι απόψεις που έρχονται από την Κυβέρνηση μας βρίσκουν αντίθετους και όσον αφορά τη φιλοσοφία και την αντίληψη και την προσέγγιση και τελικά σ’  αυτό το οποίο προσπαθεί να επιτύχει η Νέα Δημοκρατία. 
     Τι προσπαθεί να επιτύχει κατά τη δική μας άποψη; Τη στρατικοποίηση των σχολών αυτών ακυρώνοντας στην ουσία τις προβλέψεις  του ν. 3187/2003 με τον οποίο προσπάθησε το ΠΑ.ΣΟ.Κ., πριν από δυο χρόνια, να επιτύχει αυτήν την ισορροπία της στρατιωτικής εκπαίδευσης και στρατιωτικής επιστήμης μέσω της νέας λειτουργίας των σχολών, ισορροπώντας το καθεστώς και τη λειτουργία του στρατιωτικού διδακτικού προσωπικού και του ακαδημαϊκού προσωπικού. 
      Αυτήν την προσπάθεια που έκανε το ΠΑ.ΣΟ.Κ., λοιπόν, πριν δύο χρόνια, έρχεται η Κυβέρνηση σήμερα να τη χαλάσει και να την αλλάξει ξανά υπέρ της στρατικοποίησης των σχολών αυτών. Εμείς πιστεύουμε ότι οι σχολές Ευελπίδων, Ναυτικών Δοκίμων, Ικάρων δεν είναι ειδικών αναγκών σχολές. Μπορεί να είναι ειδικού τύπου σχολές, αλλά δεν είναι ειδικών αναγκών για να χρειάζονται αυτές τις ρυθμίσεις, που φέρνετε εσείς σήμερα, ρυθμίσεις οι οποίες στρατικοποιούν πλήρως αυτές τις σχολές ξανά. Αυτή η στρατικοποίηση, κατά τη δική μας άποψη, σημαίνει υποβάθμιση των σχολών. Αυτή η υποβάθμιση των σχολών, που εμείς προσπαθήσαμε να τις αναβαθμίσουμε πριν δύο χρόνια, έγκειται σε πολλά στοιχεία του νομοσχεδίου. Στα άρθρα θα μιλήσουμε ιδιαίτερα, όπως αυτά φαίνονται μέσα από τις ιδιαίτερες ρυθμίσεις. 
      Σαν γενική, όμως, θεώρηση και προσέγγιση μπορούμε να πούμε ότι όταν μέσα απ’ αυτές τις σχολές προσπαθείς –και είναι παραγωγικές σχολές, όπως το είπαν και οι προηγούμενοι συνάδελφοι- να διαμορφώσεις τα στρατιωτικά στελέχη, τα οποία, όμως, στηρίζονται και στη στρατιωτική εκπαίδευση και στη στρατιωτική επιστήμη και εσύ προσπαθείς αυτό να το διασπάσεις ή να το συγχύσεις, ανάλογα με την περίπτωση, μέσα στο εκπαιδευτικό πρόγραμμα των σχολών αυτών και στη διάρθρωση του προσωπικού, τότε έχεις ή μία ηθελημένη σύγχυση ή εκ του πονηρού ορμώμενος προσπαθείς να φτιάξεις αυτήν τη σύγχυση ως καθεστώς καινούργιο στο προσωπικό. 
      Τι θέλω να πω, δηλαδή; Στο άρθρο 1 δεν διαμορφώνετε την έννοια και δεν ξεκαθαρίζετε το θέμα τι είναι στρατιωτική εκπαίδευση και τι είναι στρατιωτική επιστήμη. Στην επιτροπή ρώτησα τον κύριο Υπουργό, επειδή προέρχεται και αυτός από τις Ένοπλες Δυνάμεις, εάν μαθήματα των σχολών, όπως η Πολεμική Τέχνη, η Στρατιωτική Ηγεσία, τα Πολεμικά Παίγνια, η Στρατηγική και η Φιλοσοφία του Πολέμου –αναφέρομαι ενδεικτικά σε κάποια μαθήματα- είναι στρατιωτική επιστήμη ή στρατιωτική εκπαίδευση. Και βέβαια ο ίδιος, επειδή προέρχεται από αυτές τις σχολές και πιστεύω ότι τιμούσε την επιστήμη του, μου απάντησε ότι είναι στρατιωτική επιστήμη. Αφού είναι, λοιπόν, επιστήμη, αυτός ο οποίος κάνει την επιστήμη, πρέπει να είναι ο ερευνητής, ο ακαδημαϊκός, ο καθηγητής, ο οποίος έχει τα εχέγγυα της ακαδημαϊκής, επιστημονικής οντότητας.
      Βάζοντας, όμως, μπροστά το στρατιωτικό, ξεφεύγετε ή τουλάχιστον νομίζετε ότι ξεφεύγετε. Συγχέετε τα πράγματα και ανοίγετε όχι ένα παράθυρο, αλλά μια τεράστια πόρτα για να βάλετε τα δικά σας παιδιά, ονομάζοντάς τα ειδικούς επιστήμονες -ειδικών αναγκών επιστήμονες κατά τη δική μου άποψη- όταν γίνεται το πρωτόγνωρο στο 2005 να εκλέγονται μέλη Δ.Ε.Π. άνθρωποι που δεν κατέχουν διδακτορικό. Έκανα ερώτηση εγώ στην επιτροπή όταν ήταν οι κοσμήτορες. Πείτε μου σε ποιο μάθημα από αυτά τα ιδιαίτερα που λέτε θα μπορούσε να προκηρυχθεί θέση λέκτορα, στο οποίο να ανεχθούμε την έλλειψη διδακτορικού. Είπε ο κ. Γιαννέλλης ότι υπήρχε ο ν. 1268 που προέβλεπε εκλογή Δ.Ε.Π. χωρίς διδακτορικό.
      Κύριε Γιαννέλλη, υπήρχε όντως ο ν. 1268/82, όταν ξεκίνησε η μεταρρύθμιση στην παιδεία από το ΠΑ.ΣΟ.Κ.. Ήταν μεταβατικές διατάξεις, για προσωρινό χρόνο, για σχολές που ξεκινούσαν τότε, όπως τα παιδαγωγικά, τα Τ.Ε.Φ.Α.Α., η Σχολή Καλών Τεχνών, τέτοιες σχολές. Το 2005, μετά από δεκαετίες λειτουργίας της Σχολής Ευελπίδων, θα πούμε εμείς σήμερα ότι φέρνουμε με νομοθετική ρύθμιση μαθήματα ή γνωστικούς χώρους όπου, χωρίς διδακτορικό, κάποιοι θα μπαίνουν σε κατηγορία Δ.Ε.Π.; 
      ΝΙΚΟΛΑΟΣ ΚΟΡΤΣΑΡΗΣ: Θα σας πω την Τρίτη τρία μαθήματα, που προβλέπατε εσείς με το δικό σας νόμο, με κοινή υπουργική απόφαση. 
      ΒΑΣΙΛΕΙΟΣ ΟΙΚΟΝΟΜΟΥ: Ένα μάθημα πείτε μου. Να το δούμε, όμως. 
      ΝΙΚΟΛΑΟΣ ΚΟΡΤΣΑΡΗΣ: Σας το είπα στην επιτροπή.
      ΒΑΣΙΛΕΙΟΣ ΟΙΚΟΝΟΜΟΥ: Όχι, δεν μου το είπατε. 
      Θέλω να πω, ότι αυτά τα γνωστικά αντικείμενα, πρέπει να τα καθορίσετε. Λέει ο κ. Κορτσάρης ότι μπορεί να το κάνει, αλλά εγώ είμαι πολύ περίεργος και να το ακούσει όλο το Σώμα.
      Η βολή του πυροβόλου, κύριε Πρόεδρε και κύριε Υπουργέ, να πυροβολείς με το όπλο ή με το μπαζούκας, πιστεύετε ότι είναι επιστήμη ή εκπαίδευση; Το πιο λογικό είναι να πούμε ότι είναι εκπαίδευση. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι και τα δύο. Το λέει ένας πυροβολητής! 
      ΒΑΣΙΛΕΙΟΣ ΟΙΚΟΝΟΜΟΥ: Είναι επιστήμη αυτό που είναι από πίσω. Το να μάθεις, όμως, να πυροβολείς, να το πω κοινώς, δεν είναι επιστήμη, είναι εκπαίδευση.
      ΑΠΟΣΤΟΛΟΣ ΚΑΚΛΑΜΑΝΗΣ: Και επιστήμη. Αν δεν ξέρεις μαθηματικά…!
      ΒΑΣΙΛΕΙΟΣ ΟΙΚΟΝΟΜΟΥ: Αυτό είναι η επιστήμη. Στο θέμα αυτό, λοιπόν, εκεί μπαίνει ο επιστήμονας. Ο εκπαιδευτής, που μπορεί να είναι και χωρίς διδακτορικό και μπορεί να είναι ο στρατιωτικός, όπως λέτε εσείς, χρειάζεται μόνο για να εκπαιδεύει. 
      Αυτά τα θέματα τα έχουμε δει σε πάρα πολλές σχολές. Είναι ζητήματα, κύριε Υπουργέ, τα οποία είναι λυμένα, εσείς όμως εδώ πέρα –το 2005- έρχεστε και τα ξαναθέτετε. Εγώ πιστεύω ότι είναι ηθελημένη η σύγχυση. Δεν υπάρχει σύγχυση εκ της αφέλειας και εκ της άγνοιας, υπάρχει ηθελημένη προσπάθεια δηλαδή μέσα από αυτήν τη σύγχυση να μπορέσετε να βάλετε διδακτικό προσωπικό χωρίς ακαδημαϊκά προσόντα, που χρειάζονται οι άλλες σχολές και να μπορέσετε έτσι με αυτόν τον τρόπο να διαμορφώσετε το δικό σας εκπαιδευτικό προσωπικό.  
      Ακούστε κάτι άλλο. Λέει το νομοσχέδιο ότι ο κοσμήτορας καταργείται. Το προεδρικό διάταγμα με το οποίο φτιάχτηκαν αυτές οι σχολές, κύριε Υπουργέ, ομιλεί για Σχολές Ευελπίδων και Σχολές Ικάρων. Τον υποβαθμίζετε στη θέση του προέδρου ακαδημαϊκών θεμάτων και κάνετε και το πρωτοφανές, στο εκλεκτορικό σώμα, το οποίο θα τον αναδεικνύει να ψηφίζουν οι ειδικών κατηγοριών καθηγητές 407. 
      Ξέρετε ποιοι είναι αυτοί, κύριοι Υπουργέ; Σας ενημερώνω, λοιπόν, ότι είναι οι λεγόμενοι επισκέπτες, στις άλλες σχολές, καθηγητές, οι οποίοι δεν έχουν πουθενά δικαίωμα συμμετοχής στα όργανα διοικήσεως των σχολών. Εσείς τους βάζετε μέσα, να λειτουργούν και να εκλέγουν και τον Πρόεδρο των ακαδημαϊκών θεμάτων. Αυτό ξέρετε τι σημαίνει κοινώς; Ότι, αν κάποιος προσφύγει στο Συμβούλιο της Επικρατείας, θα πέσουν όλα αυτά τα πράγματα. Δεν υπάρχει περίπτωση 407 Ειδικό Εκπαιδευτικό Προσωπικό να ψηφίζει για εκλογή οργάνου μέσα σε πανεπιστήμιο. Αυτό για μένα είναι η ένδειξη και η σαφέστατη άποψή σας ότι πρέπει να υποβαθμιστεί ο ρόλος του σημερινού κοσμήτορα -υπάρχουν σχολές που αναλογούν και δικαιούνται τον τίτλο του κοσμήτορα- και βάζοντας το στρατιωτικό προσωπικό στη διοίκηση των σχολών να μπορέσετε να υποβαθμίσετε και τη δική του θέση, την επιστημονική και την ακαδημαϊκή. 
      Θα βάλω το θέμα της παράλειψης του δημοκρατικού ήθους, πάγια και σταθερή θέση στα θέματα της ακαδημαϊκής κοινότητας. Υπάρχουν αποφάσεις του Συμβουλίου της Επικρατείας ότι όποιος δεν πληροί την έννοια του δημοκρατικού ήθους δεν μπορεί να εκλεγεί μέλος Δ.Ε.Π.. Υπάρχουν αποφάσεις. Και όταν λέμε «δημοκρατικό ήθος» εννοούμε να μην έχει καμία συμμετοχή στα χρόνια της χούντας και καμία λειτουργία που ν’ αμαυρώνει την εικόνα του. 
      ΝΙΚΟΛΑΟΣ ΚΟΡΤΣΑΡΗΣ: Δεν υπάρχουν ζώντες.
      ΒΑΣΙΛΕΙΟΣ ΟΙΚΟΝΟΜΟΥ: Υπάρχουν αποφάσεις του Συμβουλίου της Επικρατείας, κύριε Κορτσάρη, τι να κάνουμε τώρα; Δεν το λέω εγώ. Δεν είναι δική μου εκδοχή, δεν λέμε: «Άμα είσαι Νέα Δημοκρατία ή ΠΑ.ΣΟ.Κ.». Δημοκρατικό ήθος είναι ένα. Υπάρχει μία εξουσία, η τρίτη, η λεγόμενη δικαστική, που έχει οριοθετήσει ποιο είναι αυτό. Και μου κάνει εντύπωση που ακόμα υπάρχει για την ακαδημαϊκή κοινότητα το δημοκρατικό ήθος και ερχόμαστε εδώ για μία ειδικού τύπου ή ειδικών αναγκών -όπως τη θέλει η Κυβέρνηση- σχολή να λέμε ότι εδώ δεν θα είναι κριτήριο για να εκλεγεί κάποιος. 
      Και τελειώνω μ’ ένα θέμα μόνο και λέω το εξής: Το Συμβούλιο Ανώτατης Ακαδημαϊκής και Στρατιωτικής Εκπαίδευσης που έχετε θεσπίσει είναι το αποκορύφωμα της κατάλυσης της ακαδημαϊκής ελευθερίας και της ακαδημαϊκής λειτουργίας. Πείτε μου σε ποια σχολή –όχι, όμως, ειδικών αναγκών- σε ποιο χώρο και σε ποιο γνωστικό αντικείμενο της ακαδημαϊκής κοινότητας μη ακαδημαϊκός αποφασίζει και αξιολογεί εκπαιδευτικό έργο, προσωπικό, λειτουργία. Πείτε μου μία σχολή. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ.
      ΒΑΣΙΛΕΙΟΣ ΟΙΚΟΝΟΜΟΥ: Αυτό το κάνει, κύριε Πρόεδρε, -και τελειώνω- ο πρύτανης, ο κοσμήτορας, τα πρυτανικά συμβούλια που είναι όλοι φορείς της ακαδημαϊκής κοινότητας. Εδώ μου φέρνετε τον Υπουργό, τον «παραϋπουργό», τον Αρχηγό, τον «παρααρχηγό» –ποιους;- για να κρίνουν ακαδημαϊκούς. Είναι πρωτοφανές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΒΑΣΙΛΕΙΟΣ ΟΙΚΟΝΟΜΟΥ: Γι’ αυτό, λοιπόν, επειδή λείπει ο κ. Φούσας, θα πω στους άλλους συναδέλφους της Νέας Δημοκρατίας ότι, όχι μόνο για τις αρμοδιότητες του υποδιοικητή διαφωνούμε, αλλά έχουμε κάθετη και πλήρη αντίθεση μ’ αυτό το νομοσχέδιο, που υποβαθμίζει τις σχολές.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Οικονόμου. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας σήμερα παρακολουθεί η Πρόεδρος της Επιτροπής Κοινωνικών Υποθέσεων του ουγγρικού Κοινοβουλίου κ. Μάτρε Μάρθα, συνοδευόμενη από τέσσερις Βουλευτές του ουγγρικού Κοινοβουλίου. 
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο κ. Ιωάννης Γιαννέλλης-Θεοδοσιάδης.
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, κύριε εισηγητά της Αξιωματικής Αντιπολίτευσης, εάν τη βελτίωση του δικού σας νόμου χαρακτηρίζετε και αποκαλείτε ως μετατροπή, ως μια μεγάλη ανατροπή, όπως είπατε προηγουμένως ή μάλλον μία δυσμενή ανατροπή μιας υπάρχουσας κατάστασης, τότε είναι προφανές ότι  υπάρχει διαφορά πολιτικής αντίληψης και σκέψης πάνω στο συγκεκριμένο θέμα. 
      Όμως, δεν πρέπει να λησμονείτε ότι γι’ αυτήν την πολιτική εμείς ψηφιστήκαμε να εκφράσουμε και να υλοποιήσουμε. Και αυτό τώρα γίνεται. Υλοποιούμε αυτό που, προεκλογικά, είχαμε δεσμευθεί να πράξουμε. 
      Όσον αφορά την άλλη αποστροφή του λόγου σας, ότι ανοίγει δρόμους κομματικών παρεμβάσεων αυτό το σχέδιο νόμου, θα ήθελα να σας διαβεβαιώσω και παράλληλα να σας καθησυχάσω ότι ούτε καν επιχειρήσαμε να διανοίξουμε τέτοιους δρόμους. Δεν υπήρχε κανένας λόγος, για τον απλούστατο λόγο ότι είχατε ανοίξει λεωφόρους κομματικών παρεμβάσεων προηγουμένως εσείς και μεις δεν κάναμε τίποτα άλλο από το να αλλάξουμε πορεία και  να ακολουθήσουμε τον δρόμο της ουσιαστικής αξιοκρατίας και της ισότιμης αντιμετώπισης των πολιτών.
      Αναφέρθηκε ο κ. Γείτονας προηγουμένως και στους ΕΠ.ΟΠ. για το θέμα της συνέντευξης. Μα, ξέρετε πολύ καλά ότι η συνέντευξη ελάχιστα μετρά στη μοριοδότηση. Εάν δεν έχει τα μόρια που χρειάζεται κάποιος και άριστα να πάρει στη συνέντευξη είναι αδύνατον να περάσει σε μία σχολή. Αυτό το γνωρίζετε. Όμως και ο πολίτης θα πρέπει να ξέρει ότι αυτός ο οποίος στρατεύεται και μένει απέναντι από το σπίτι του, και αυτό έχει ιδιαίτερη σημασία για όλους εμάς όπου κατοικούμε σε μέρη που  υπάρχει στρατός, θα πρέπει να είναι βέβαιος, να έχει τη σιγουριά ότι το άτομο αυτό που φέρει όπλο είναι ισορροπημένο άτομο, είναι άνθρωπος συγκροτημένος. Και πώς αυτό μπορεί να εξασφαλιστεί εάν δεν υπάρξει χωριστή διαδικασία; 
      ΙΩΑΝΝΗΣ ΜΑΓΚΡΙΩΤΗΣ: Είναι άλλη περίπτωση αυτό. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Γίνεται, όμως. Γίνεται μια παράλληλη σκέψη και εκτίμηση της όλης προσωπικότητας αυτού, ο οποίος πρόκειται να φέρει όπλο. Αυτός, λοιπόν, είναι ο βασικός λόγος. 
      Έτσι, λοιπόν, η αναθεώρηση και η βελτίωση του ν. 3187/2003, του δικού σας νόμου, αποτελεί μια προεκλογική δέσμευση της Νέας Δημοκρατίας. Θυμάστε τι είχε γίνει παλαιότερα. Ως τομεάρχης τότε της Νέας Δημοκρατίας στην άμυνα ο κ. Σπηλιωτόπουλος  είχε υποσχεθεί ότι θα κάνει αυτές τις τροποποιήσεις και αυτές τις αλλαγές. Και έρχεται τώρα πράγματι να το υλοποιήσει. Αυτό κάνει αυτό το νομοσχέδιο. 
      Έτσι, λοιπόν, εσείς παρά το γεγονός ότι στο άρθρο 1 του νόμου αυτού ορίζετε ότι τα Ανώτατα Στρατιωτικά Εκπαιδευτικά Ιδρύματα είναι ισότιμα με τα ιδρύματα του Πανεπιστημιακού Τομέα Ανώτατης Εκπαίδευσης και παρέχουν ισάξια και ισότιμη παιδεία, δεν προκύπτει αυτό πουθενά από τις εν συνεχεία διατάξεις,  σε καμία διάταξη από τις επόμενες, πέραν του άρθρου 1. Και είναι απόλυτα λογικό, αφού η πανεπιστημιακή εκπαίδευση γινόταν στην πλειοψηφία με ωρομίσθιους. Το ξέρετε αυτό. Είναι δυνατόν να έχουμε εκπαίδευση πανεπιστημιακού επιπέδου με ωρομίσθιους καθηγητές; Το ξέρετε και ήταν αυτό ένα έλλειμμα.
      Δεν είναι συνεπώς σοβαρό να λέμε ότι μπορεί να γίνει πανεπιστημιακή εκπαίδευση και να συνεχιστεί αυτή η κατάσταση με τις προϋποθέσεις που υπήρχαν μέχρι σήμερα. 
      Λόγω, λοιπόν, ύπαρξης σοβαρού εκπαιδευτικού ελλείμματος στα Ανώτατα Στρατιωτικά Εκπαιδευτικά Ιδρύματα, δεν οργάνωναν οι σχολές μεταπτυχιακά προγράμματα και οι απόφοιτοι, προκειμένου να αποκτήσουν διδακτορικό δίπλωμα στο γνωστικό αντικείμενο της επιθυμίας τους, συμμετείχαν σε άλλα ουσιαστικά άσχετα πανεπιστημιακά ιδρύματα ή αναχωρούσαν στο εξωτερικό με έξοδα τα οποία κατέβαλε το Υπουργείο Εθνικής Άμυνας. Και βέβαια, το πώς γινόταν η επιλογή, σχετικά με το ποιος θα αποκτήσει τη δυνατότητα μετάβασης στο εξωτερικό τότε τουλάχιστον, είναι ένα θέμα το οποίο παρέλκει τώρα της συζήτησης, δεν είναι θέμα που μπορούμε να το κουβεντιάσουμε. 
      Μετά, λοιπόν, από προσεκτική μελέτη και ανάλυση των προβλημάτων σε συνεργασία με το Υπουργείο Εθνικής Παιδείας και Θρησκευμάτων, αφού έλαβε υπόψη και τις εισηγήσεις των Σχολών, ακούσαμε και όσους εκλήθησαν μετά από παραίνεση όλων των παρατάξεων …
      ΒΑΣΙΛΕΙΟΣ ΟΙΚΟΝΟΜΟΥ: Όλοι διαφωνήσανε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, κύριοι συνάδελφοι, και απευθύνομαι και στη δεξιά και στην αριστερά πτέρυγα.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Εκλήθησαν και τους ακούσαμε. Ακούσαμε τις απόψεις τους. Έτσι καταλήξαμε σ’ αυτό το σχέδιο νόμου, το οποίο ως κύριο και βασικό στόχο έχει την παροχή υψηλού επιπέδου στρατιωτικών και επιστημονικών γνώσεων, οι οποίες να ανταποκρίνονται στις απαιτήσεις των καιρών. 
      Οι αντιρρήσεις που εκφράστηκαν για την τροποποίηση της παραγράφου 7 του άρθρου 9 του ν. 3187/2003, σύμφωνα με το οποίο η προϋπόθεση του διδακτορικού δεν απαιτείται κατ’ εξαίρεση για γνωστικά αντικείμενα εξαιρετικής και αδιαμφισβήτητης αξίας, πιστεύω ότι δεν ευσταθούν. Θεωρώ απόλυτα λογικό να υπάρχουν στο στράτευμα γνωστικά αντικείμενα με τα οποία δεν έχει κανείς ασχοληθεί. Τι θα γίνει στην περίπτωση αυτή; Θα μείνει το αντικείμενο χωρίς να διδαχθεί; Ασφαλώς όχι. Γι’ αυτό ακριβώς ο νόμος κάνει την πρόβλεψη, ώστε σε εξαιρετικά σπάνιες περιπτώσεις –το τονίζει- σε αδιαμφισβήτητης σημασίας περιπτώσεις, τότε να δίδεται αυτή η λύση. 
      Η πρόταση του κ. Παπαντωνίου στην επιτροπή, ότι σε τέτοιες περιπτώσεις μπορεί να διδάξει κάποιος που έχει ένα συγγενές διδακτορικό δίπλωμα, είναι μια σοβαρή πρόταση. Είναι μία πρόταση η οποία έχει ουσία, έχει κάποια λογική. Όμως, πιστεύω ότι δεν καλύπτει το κενό της γνώσης, ιδίως σε γνωστικά αντικείμενα με ιδιαιτερότητες. Άλλωστε μόνο σε εξαιρετικές περιπτώσεις εμφανίζεται αυτό.
      Το συζητούμενο, λοιπόν, νομοσχέδιο, έχω την αίσθηση ότι επιφέρει βαθιές τομές στη στρατιωτική εκπαίδευση και θα μπω σε δύο-τρία θέματα, τα οποία τονίζει, κατά την άποψή μου.
      Προσδιορίζεται και νομοθετικά το είδος της παρεχόμενης στρατιωτικής και ακαδημαϊκής εκπαίδευσης, σε τρόπο ώστε να αλληλοσυμπληρώνονται τα δύο αυτά είδη της εκπαίδευσης και να παρέχεται μία ολοκληρωμένη παιδεία και γνώση στους αξιωματικούς των Ενόπλων Δυνάμεων.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Στρατιωτική εκπαίδευση…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Συστήνεται το Συμβούλιο Ανώτατης Ακαδημαϊκής και Στρατιωτικής Εκπαίδευσης, που ως βασικό του άξονα έχει την παρακολούθηση της παρεχόμενης εκπαίδευσης στα Ανώτατα Στρατιωτικά Εκπαιδευτικά Ιδρύματα, ώστε να είναι αυτή προσαρμοσμένη στις σύγχρονες απαιτήσεις των Ενόπλων Δυνάμεων. Δημιουργείται συνεπώς ένα κεντρικό όργανο στο οποίο μετέχουν, εκτός από τη στρατιωτική ηγεσία των Ενόπλων μας Δυνάμεων και εκπρόσωποι του Υπουργείου Εθνικής Άμυνας.
      Παρέχεται η δυνατότητα οργάνωσης και λειτουργίας αυτόνομων πλέον μεταπτυχιακών σπουδών από τα Α.Σ.Ε.Ι. σε γνωστικά αντικείμενα τα οποία ενδιαφέρουν τις Ένοπλες Δυνάμεις. 
      Προβλέπεται η δυνατότητα αναδιοργάνωσης τέτοιων προγραμμάτων με πανεπιστήμια του εσωτερικού, έτσι ώστε τα Α.Σ.Ε.Ι. να αναπτύξουν αυτοδύναμα προγράμματα μεταπτυχιακών σπουδών.
      Η επιλογή, η εξέλιξη και η αξιολόγηση του διδακτικού εκπαιδευτικού προσωπικού θα γίνεται με διαδικασίες ανάλογες μ’ εκείνες που ακολουθούνται στα πανεπιστήμια. Και βέβαια η θεσμική αναβάθμιση των Α.Σ.Ε.Ι. θα συνοδεύεται και από αντίστοιχη μισθολογική αναβάθμιση του διδακτικού προσωπικού.
      Κυρίες και κύριοι συνάδελφοι, εισηγούμαι και εγώ την υπερψήφιση του νομοσχεδίου, διότι οι Ένοπλες Δυνάμεις αποκτούν με τον τρόπο αυτό ένα εργαλείο, αποκτούν ένα όργανο άρτιας κατάρτισης και παροχής γνώσεων αναγκαίων για την εξέλιξη και ανάδειξη ικανών αξιωματικών, με υψηλό επίπεδο γενικής παιδείας και με γνώσεις οι οποίες ανταποκρίνονται στις απαιτήσεις των καιρών.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γιαννέλλη.
      Ο κ. Κωνσταντάρας έχει το λόγο.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Αγαπητοί συνάδελφοι από την Ουγγαρία, σας καλωσορίζουμε.
      Κύριε Πρόεδρε, κυρίες και κύριοι συνάδελφοι, θεωρώ ότι τα πράγματα είναι αρκετά απλούστερα απ’ ό,τι εμφανίζονται. Είχαμε ένα νόμο που έπασχε και τον διορθώνουμε.
      Δι’ ολίγων θα μιλήσω, κύριε Πρόεδρε, όπως συνήθως. 
      ΠΡΟΕΔΡΕΥΩΝ (Σωτήρης Χατζηγάκης): Το λιγότερο έχετε δικαίωμα. Το περισσότερο δεν έχετε.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Παρακάλεσα και τον κ. Οικονόμου και τον κ. Μαγκριώτη να μη φύγουν, γιατί θα αναφερθώ ονομαστικά σε δύο πράγματα και μόνο. Με κάλυψαν οι προηγούμενοι ομιλητές, ιδίως ο κ. Γιαννέλλης, που  μίλησε σαν να μου είχε πάρει το χαρτί ή να πήρα εγώ το δικό του.
      Λοιπόν, έγινε πάρα πολύ μεγάλη κουβέντα για τη στρατικοποίηση. Και ευτυχώς κάποια στιγμή το διόρθωσε ο κ. Οικονόμου και το είπε «στρατιωτικοποίηση». Μετά το ξανάκανε «στρατικοποίηση». Εγώ δεν κατάλαβα τι εννοείτε. Το άκουσα από αρκετούς. Από τη μια μεριά δεν είμαστε σίγουροι για τη χρησιμοποίηση του όρου και από την άλλη μεριά δεν εννοούμε αυτό που εννοούμε, είτε ως στρατικοποίηση είτε ως στρατιωτικοποίηση, δεδομένου ότι μιλάμε για στρατιωτικές σχολές. Καλό θα ήταν ακόμα και για τη δική μας βελτίωση να το κουβεντιάσουμε και να δούμε τι εννοείτε. Διότι, όταν μιλάμε για πανεπιστήμια και για Ανώτατα Εκπαιδευτικά Ιδρύματα, είναι λογικό να υπάρχουν τέτοιου είδους αιθάλες. 
      Άρα, μιλάμε για ενδυνάμωση, για εμπλουτισμό της εκπαίδευσης των στελεχών των Ενόπλων Δυνάμεων, για οργάνωση και λειτουργία μεταπτυχιακών σπουδών, για αξιολόγηση του εκπαιδευτικού προσωπικού, για αξιολόγηση του διδακτικού εκπαιδευτικού έργου με τις αντίστοιχες διαδικασίες των πανεπιστημίων, για σύσταση Συμβουλίου Ανώτατης Ακαδημαϊκής και Στρατιωτικής Εκπαίδευσης. Αυτή πάνω-κάτω, με λίγα λόγια, είναι η ουσία του συζητούμενου νομοσχεδίου.
      Σημείωσα δύο πράγματα απ’ αυτά που είπε ο αγαπητός κ. Μαγκριώτης, ο οποίος ήταν αρκετά ήπιος. Δεν ξέρω αν αυτό είναι καλό. Εγώ ως καλό το είδα. Μιλήσατε για αναξιοκρατικές τοποθετήσεις. Θα πρότεινα τα περί αναξιοκρατίας και αξιοκρατίας να τα αφήσουμε, γιατί την αξιοκρατία την είχαμε ξεχάσει πάρα πολλά χρόνια. Μιλήσατε και για προπαγάνδα χωρίς ίχνος αξιοπιστίας. Δεν θέλω να υπερακοντίσω, αλλά καλό είναι να μην υιοθετούμε αυτές τις ακρότητες. Προσωπική μου γνώμη. 
      Μερικά πράγματα έπρεπε να αλλάξουν. Αλλάζουν. Δεν θα επαναλάβω τα πράγματα, τα οποία είπαν οι προλαλήσαντες συνάδελφοι. Θα πω μόνο ότι είναι κοινά αποδεκτό ότι για ισχυρές Ένοπλες Δυνάμεις, δεν φτάνει μόνο το τεχνολογικό, το άψυχο δυναμικό. Πολύ περισσότερο μετρά η ποιότητα του δυναμικού των στελεχών και ιδίως του μόνιμου προσωπικού. Γι’ αυτό και υπερψηφίζω το νομοσχέδιο. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Κωνσταντάρα, για το λακωνίζειν. 
      Το λόγο έχει ο κύριος Υπουργός. Πόση ώρα θέλετε να σας δώσω, κύριε Υπουργέ; Είκοσι πέντε λεπτά; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, εγώ είμαι πιστός στο...
      ΠΡΟΕΔΡΕΥΩΝ (Σωτήρης Χατζηγάκης): Στο λακωνίζειν. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θα αποδείξω με το χρόνο του λόγου μου ότι είμαι Λάκων. Νομίζω ότι δεν θα χρειαστώ πάνω από δέκα λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Σας δίνω δεκαπέντε λεπτά.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, είχαμε πει να συνεχίσουμε οι ομιλητές και όχι ο Υπουργός. 
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός μετά τον έκτο ομιλητή έχει δικαίωμα εκ του Κανονισμού να μιλήσει. Το ξέρετε καλύτερα από εμένα. Επομένως, να ακουστεί ο Υπουργός, να ακουστούν οι απόψεις των κομμάτων, έστω και συνεκδοχικά και οι εκπρόσωποι θα μπορούν να μιλήσουν περισσότερο την Τρίτη. Ξέρετε καλύτερα από εμένα ότι έχετε δικαίωμα να μιλήσετε τρεις φορές, για δεκαπέντε λεπτά, οκτώ λεπτά και πέντε λεπτά. Μπορείτε να μιλήσετε πέντε λεπτά και να κάνετε την Τρίτη χρήση του υπολοίπου χρόνου της ομιλίας σας. 
      ΜΙΧΑΗΛ ΧΡΥΣΟΧΟΪΔΗΣ: Να συνεχιστεί ο κατάλογος των ομιλητών του ΠΑ.ΣΟ.Κ....
      ΠΡΟΕΔΡΕΥΩΝ (Σωτήρης Χατζηγάκης): Είναι άλλοι δύο ομιλητές, αλλά εάν μιλήσουν και οι Κοινοβουλευτικοί Εκπρόσωποι, θα υπερβούμε τις 15.00΄. Το Προεδρείο είναι ανοιχτό. Θα το δούμε. Αν θέλετε, όμως, να τελειώσουμε στις 15.00΄, θα πρέπει να ακουστούν και οι Κοινοβουλευτικοί Εκπρόσωποι και μετά, όσος χρόνος μείνει, να ακουστούν οι υπόλοιποι ομιλητές. 
      Ορίστε, κύριε Υπουργέ, έχετε το λόγο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριοι συνάδελφοι, επιτρέψτε μου να ζητήσω συγγνώμη εκ μέρους του κυρίου Υπουργού που αναχώρησε αιφνιδίως. Όπως θα έχετε πληροφορηθεί, είχαμε ένα ατύχημα με τον εκτροχιασμό μιας αμαξοστοιχίας. Να ευχηθούμε όλοι το αποτέλεσμα να είναι ελάχιστα οδυνηρό και να γίνουν όλοι οι συνάνθρωποί μας καλά. Είχα ενημέρωση ότι έχουμε τρεις σοβαρά τραυματισμένους και κάποιους άλλους ελαφρότερα. 
      Κυρίες και κύριοι συνάδελφοι, έχω την εντύπωση ότι δεν είναι πάντα απαραίτητο η Αξιωματική Αντιπολίτευση και η Κυβέρνηση να διαφωνούν. Υπάρχουν θέματα που από μόνα τους, από τη φύση τους πρέπει να μας ενώνουν. Ένα από αυτά είναι η εκπαίδευση και η οργάνωση των Ενόπλων Δυνάμεων, δεδομένου ότι είμαστε η μόνη χώρα στην Ευρωπαϊκή Ένωση που πρέπει να έχουμε ισχυρές Ένοπλες Δυνάμεις, όχι μόνο για τις συμμαχικές μας υποχρεώσεις, αλλά και για το αμύνεσθαι περί πάτρης. 
      Γνωρίζουμε ότι η επιστήμη τρέχει, ότι η τεχνολογία τρέχει, άρα με την ίδια ταχύτητα θα πρέπει να εξελίσσεται και η εκπαίδευση. Εξάλλου, ισχυρή ήταν η προγραμματική μας δέσμευση για την αναθεώρηση του ν. 3187/2003 περί των Ανωτάτων Στρατιωτικών Εκπαιδευτικών Ιδρυμάτων, που αποτέλεσε ούτως ή άλλως σημείο έντονου προβληματισμού και συζητήσεων τόσο πριν όσο και μετά την ψήφισή του. Και υποθέτω ότι όλες οι πολιτικές δυνάμεις αναγνωρίζουν στην Κυβέρνηση το δικαίωμά της, την υποχρέωσή της θα έλεγα, να υλοποιεί το πρόγραμμά της, για το οποίο  ψηφίστηκε από τον ελληνικό λαό. Αυτό σημαίνει πολιτική ευταξία, σημαίνει πολιτική συνέπεια. Το αντίθετο σημαίνει απόκλιση. Έχει ανάγκη το πολιτικό σύστημα να προσγειωθεί σε μία αντιστοιχία προεκλογικών λόγων και μετεκλογικών πράξεων. Και αυτό ακριβώς κάνουμε. 
      Στο πλαίσιο της οργάνωσης και λειτουργίας των Α.Σ.Ε.Ι., αναμορφώθηκε αυτό το πλαίσιο με το ν. 3187/2003, ο οποίος βεβαίως και έθεσε τις θεσμικές προϋποθέσεις παροχής ανώτατης εκπαίδευσης από τα Α.Σ.Ε.Ι., ισότιμης με την εκπαίδευση που παρέχουν τα Α.Ε.Ι.. Έτσι τα Α.Σ.Ε.Ι. δεν έχουν τον κατά το άρθρο 16, παράγραφος 5 του Συντάγματος χαρακτήρα, δηλαδή δεν είναι αυτοδιοικούμενα νομικά πρόσωπα δημοσίου δικαίου, είναι όμως ισότιμα προς τα άλλα Α.Ε.Ι., παρέχοντας ισότιμη εκπαίδευση και χορηγώντας ισότιμα πτυχία. Πρέπει να ομολογήσουμε όλοι ότι η διατύπωση του άρθρου 1 του ν. 3187/2003, που καθορίζει ότι τα Α.Σ.Ε.Ι. είναι ισότιμα με τα ιδρύματα του πανεπιστημιακού τομέα της ανώτατης εκπαίδευσης, όπως αυτή ορίζεται με το άρθρο 1 του ν. 2916/2001, παρέχοντας ισότιμη εκπαίδευση, δεν ήταν προφανής από τις διατάξεις του ισχύοντος νόμου. Γι’ αυτό είχαμε δεσμευθεί να τον αλλάξουμε. 
      Μετά από προσεκτική μελέτη των ζητημάτων, που η εφαρμογή του νόμου ανέδειξε ως χρηζόντων παρέμβασης και αφού ελήφθησαν υπόψη οι εισηγήσεις και οι προτάσεις των οικείων σχολών και τμημάτων κάθε κλάδου, καταρτίστηκε σε συνεργασία με το Υπουργείο Εθνικής Παιδείας και Θρησκευμάτων το προτεινόμενο σχέδιο νόμου που περιλαμβάνει μια σειρά νομοθετικών ρυθμίσεων και καινοτομιών σε καίρια σημεία του ν. 3187.
       Να σημειωθεί ότι ελήφθησαν υπόψη οι παρατηρήσεις και οι προτάσεις που έγιναν, όσες απ’ αυτές ήταν εφικτό, στην εποικοδομητική συζήτηση που διεξήχθη στην Επιτροπή Εξωτερικών Υποθέσεων και Άμυνας και ότι η προσπάθειά μας ήταν για πλήρη συναίνεση. 
      Βασικός παράγοντας για την επίτευξη του στόχου αυτού, είναι η ενδυνάμωση και ο πλουτισμός της εκπαίδευσης των στελεχών των Ενόπλων Δυνάμεων, έτσι ώστε το στρατιωτικό και το επιστημονικό στοιχείο να συνυπάρχουν αρμονικά στην εκπαιδευτική λειτουργία των Α.Σ.Ε.Ι.. 
      Θα αναφερθώ στις βασικές θεσμικές καινοτομίες: Πρώτον, ο προσδιορισμός εκ νέου του είδους της παρεχομένης από τα Α.Σ.Ε.Ι. στρατιωτικής και ακαδημαϊκής εκπαίδευσης και η εξειδίκευση για πρώτη φορά σε νομοθετικό κείμενο του αντικειμένου, καθώς ορίζεται με σαφήνεια το περιεχόμενο τόσο της στρατιωτικής όσο και της ακαδημαϊκής εκπαίδευσης. Σκοπός του προσδιορισμού αυτού δεν είναι η απλή διάκριση μεταξύ των δύο ειδών εκπαίδευσης, αλλά η ανάδειξη της αναγκαίας αλληλοσυμπλήρωσης και της ολοκληρωμένης παιδείας και γνώσης που πρέπει να παρέχεται στους αυριανούς αξιωματικούς των Ενόπλων Δυνάμεων. Αυτά προβλέπονται στο άρθρο 1. 
      Δεύτερον, η σύσταση Συμβουλίου Ανωτάτης Ακαδημαϊκής και Στρατιωτικής Εκπαίδευσης, το οποίο έχει τη γενική ευθύνη να παρακολουθεί την παρεχομένη εκπαίδευση των Α.Σ.Ε.Ι., ώστε αυτή να είναι προσαρμοσμένη στις σύγχρονες απαιτήσεις της στρατιωτικής, ναυτικής και αεροπορικής επιστήμης και τεχνολογίας και να καθορίζει τις αναγκαίες κατευθύνσεις της επιστημονικής έρευνας και τεχνολογίας των μεταπτυχιακών τμημάτων σε αντικείμενα που ενδιαφέρουν τις Ένοπλες Δυνάμεις τόσο μέσα στους κλάδους όσο και σε διακλαδικό επίπεδο. Πρόκειται για ένα κεντρικό όργανο το οποίο θα λειτουργεί στα πλαίσια του Υπουργείου Εθνικής Άμυνας και στο οποίο μετέχουν η στρατιωτική ηγεσία των Ενόπλων Δυνάμεων, ο Αρχηγός Γ.Ε.ΕΘ.Α. και αρχηγοί κλάδων, εκπρόσωποι τουΥπουργείου Εθνικής Άμυνας και του Υπουργείου Παιδείας και οι διευθυντές και διοικητές της ακαδημαϊκής εκπαίδευσης των τριών Α.Σ.Ε.Ι.. 
      Με τον τρόπο αυτό διασφαλίζεται μια συνεκτική δράση του οργάνου αυτού στα πλαίσια του γενικότερου εκπαιδευτικού συστήματος της χώρας. Κρίσιμο επίσης σημείο της δραστηριότητας του οργάνου αυτού, είναι η συμβολή του στη διαδικασία αξιολόγησης του εκπαιδευτικού έργου των Α.Σ.Ε.Ι., η οποία θα γίνεται κατ’ αναλογία με τη διαδικασία αξιολόγησης των πανεπιστημίων. 
Οι λεπτομέρειες και ο τρόπος λειτουργίας του ανωτέρω οργάνου, ασφαλώς θα καθοριστούν με απόφαση του Υπουργού Εθνικής Άμυνας.
      Επίσης, γίνεται ο προσδιορισμός της διοικητικής δομής της οργάνωσης και λειτουργίας κάθε Α.Σ.Ε.Ι. και αποσαφηνίζονται οι αρμοδιότητες κάθε επιπέδου ιεραρχίας, στρατιωτικής και ακαδημαϊκής, στα πλαίσια κάθε Α.Σ.Ε.Ι.. Ορίζονται όργανα διοίκησης, με βασικές αλλαγές τη συμμετοχή και του υποδιοικητού σε θέματα εκπαίδευσης του κάθε Α.Σ.Ε.Ι. και την αντικατάσταση του οικείου κοσμήτορα με τον πρόεδρο ακαδημαϊκών θεμάτων. Οι αρμοδιότητες των οργάνων αποτυπώνονται με τέτοιο τρόπο, ώστε να μη δημιουργούνται επικαλύψεις και συγχύσεις. Παράλληλα, διατηρείται η ακαδημαϊκή δομή, με βασικό συλλογικό ακαδημαϊκό όργανο το εκπαιδευτικό συμβούλιο και με τομείς εκπαίδευσης με τα ανάλογα μονοπρόσωπα διοικητικά όργανα. 
      Επίσης, διατηρείται η δυνατότητα οργάνωσης και λειτουργίας, μετά την ανάπτυξη επαρκούς ερευνητικού έργου, αυτόνομων μεταπτυχιακών σπουδών από τα ΑΣΕΙ σε γνωστικά αντικείμενα που ενδιαφέρουν τις Ένοπλες Δυνάμεις, όπως θέματα στρατιωτικής, ναυτικής και αεροπορικής επιστήμης και τεχνολογίας. 
      Με τον τρόπο αυτό, θα ενισχυθεί το επίπεδο σπουδών στα Α.Σ.Ε.Ι. και θα αναπτυχθεί η ερευνητική δραστηριότητα σε θέματα ενδιαφέροντος των Α.Σ.Ε.Ι.. Δεδομένης της ανάγκης για δημιουργία επαρκούς επιστημονικής βάσης για την αυτόνομη διοργάνωση μεταπτυχιακών σπουδών στα Α.Σ.Ε.Ι., προβλέπεται κατ’ αρχήν η δυνατότητα συνδιοργάνωσης τέτοιων προγραμμάτων με πανεπιστήμια του εσωτερικού, έτσι ώστε σε ικανό χρονικό διάστημα, που εκτιμάται ότι δεν θα υπερβαίνει την τετραετία, να μπορέσουν τα Α.Σ.Ε.Ι. να αναπτύξουν αυτοδύναμα προγράμματα μεταπτυχιακών σπουδών. 
      Ο εξορθολογισμός των οργάνων και των διαδικασιών επιλογής, εκλογής και εξέλιξης του διδακτικού εκπαιδευτικού προσωπικού είναι επίσης μια βασική καινοτομία. Στο θέμα αυτό επισημαίνεται ότι η αξιολόγηση του διδακτικού στρατιωτικού εκπαιδευτικού προσωπικού και του διδακτικού εκπαιδευτικού έργου θα γίνεται με διαδικασίες ανάλογες των πανεπιστημίων.
      Η μισθολογική αναβάθμιση που ζητήθηκε από συναδέλφους, ασφαλώς και είναι προϋπόθεση αναβάθμισης της παρεχόμενης εκπαίδευσης και προβλέπεται από το νομοσχέδιο.
      Η θεσμική αναβάθμιση των Α.Σ.Ε.Ι. θα συνοδεύεται στο εξής, όπως είναι δίκαιο και από τη μισθολογική αναβάθμιση του διδακτικού τους προσωπικού. Αυτό θα αποτελέσει κίνητρο προσέλκυσης νέων επιστημόνων στα Α.Σ.Ε.Ι., ανανεώνοντας έτσι το εκπαιδευτικό προσωπικό τους. 
      Επίσης, γίνεται ο καθορισμός του στρατιωτικού διδακτικού προσωπικού ως αναπόσπαστου τμήματος του εκπαιδευτικού δυναμικού των Α.Σ.Ε.Ι.. Βασική καινοτομία είναι ο τρόπος ορισμού αυτής της κατηγορίας του προσωπικού, ο οποίος γίνεται βάσει του π.δ. 407/1980 περί Α.Ε.Ι.. 
      Επίσης, καινοτομία είναι η παροχή δυνατότητας εκλογής σε θέση μελών Δ.Ε.Π. ατόμων που ανήκουν σε άλλες κατηγορίες του εκπαιδευτικού προσωπικού των Α.Σ.Ε.Ι., εφόσον αποκτήσουν διδακτορικό τίτλο εντός συγκεκριμένου χρονικού ορίου και με συγκεκριμένες προϋποθέσεις. Είναι αντικειμενικό το ότι αυτό συμβάλλει στην αναβάθμιση. 
      Επανακαθορισμός των πειθαρχικών διατάξεων που αφορούν στα μέλη Δ.Ε.Π.. Σε γενικές γραμμές, τηρείται η ίδια διαδικασία μ’ αυτήν που προβλέπεται για τα μέλη Δ.Ε.Π. των πανεπιστημίων, δηλαδή του Πειθαρχικού Συμβουλίου, στο οποίο ορίζεται ότι θα συμμετέχουν επιπλέον ο Αρχηγός του Γενικού Επιτελείου Εθνικής Άμυνας και ο Πρόεδρος του Αναθεωρητικού Δικαστηρίου. 
      Επίσης, το νομοσχέδιο έρχεται να καλύψει μια βασική έλλειψη του ν. 3187/2003, που αφορά στη θεσμική κατοχύρωση της κατεύθυνσης των ελεγκτών αεράμυνας στη Σχολή Ικάρων της Πολεμικής Αεροπορίας, η μη αναφορά της οποίας στο αρχικό κείμενο του νόμου οδηγούσε σε αδυναμία ακόμα και χορήγησης πτυχίου  σε όσους παρακολουθούσαν αυτήν την κατεύθυνση.
      Οι ανωτέρω καινοτομίες στοχεύουν στην αναβάθμιση της παιδείας, της κατάρτισης και της εξειδίκευσης των αποφοίτων των Α.Σ.Ε.Ι. και των στελεχών των Ενόπλων Δυνάμεων οι οποίες, οφείλω να τονίσω, υπηρετούν και μόνο τα συμφέροντα άμυνας και ασφάλειας των Ελλήνων πολιτών. 
      Οφείλουμε σ’ αυτήν την Αίθουσα, στον κορυφαίο χώρο λειτουργίας της δημοκρατίας, να αποδώσουμε στο στελεχιακό δυναμικό των Ενόπλων Δυνάμεων την τιμή που δικαιούται. 
      Εργάζονται κάτω από πολύ δύσκολες συνθήκες, χωρίς να γνωρίζουν ωράρια, χωρίς να γνωρίζουν πρωί ή βράδυ, χωρίς να γνωρίζουν Σάββατο ή Κυριακή, έχοντας τις περισσότερες μετακινήσεις από τη μια περιοχή της Ελλάδας στην άλλη χωρίς τη θέλησή τους, με όχι απόλυτη επάρκεια και υποδομή υποδοχής. Οφείλουμε να τους αποδώσουμε την επιστημονική και επαγγελματική επάρκεια και την απόλυτη προσήλωση στη δημοκρατία και στο πολίτευμα. 
      Είναι αλήθεια ότι είμαστε η χώρα με τις υψηλότερες αμυντικές δαπάνες απ’ όλες τις χώρες της Ευρώπης. Έχουμε, όμως, τις χαμηλότερες αποδοχές του στελεχιακού δυναμικού απ’ όλες τις χώρες της Ευρώπης. Έχουμε τις λιγότερες υποδομές υγιεινής και ασφάλειας απ’ όλες τις χώρες της Ευρώπης. Άρα, το καθήκον μας είναι να βελτιώσουμε ποιοτικά και τις συνθήκες και τις διαδικασίες εκπαίδευσης και διαβίωσης των ίδιων και των οικογενειών τους. Έχουμε –νομίζω- την υποχρέωση να συνομιλήσουμε και να πούμε τι παραπάνω πρέπει να κάνουμε και να μη διαφωνούμε τουλάχιστον σ’ αυτά που κάνουμε. 
      Ασφαλώς και πρέπει να γίνουν και άλλα βήματα. Ασφαλώς και πρέπει να απαλλάξουμε εντελώς από κάθε υποψία και σκιά τον Έλληνα αξιωματικό σε θέματα διαφάνειας. Εγώ θα κλείσω την εισήγησή μου, επαναλαμβάνοντας τις δυο βασικές αρχές που υπηρετεί αυτή η πολιτική ηγεσία του Υπουργείου Εθνικής Αμύνης και αυτή η Κυβέρνηση. 
      Η πρώτη αρχή είναι: απόλυτη αξιοκρατία στη διαχείριση του ανθρώπινου δυναμικού. Ο κομματισμός ανήκει στο παρελθόν. Οι εργαζόμενοι στο Υπουργείο Εθνικής Άμυνας –ένστολοι και πολιτικό προσωπικό- μπορούν να γνωρίζουν ότι το ποιο κόμμα ψήφισαν ή θα ψηφίσουν, δεν πρόκειται, ως κριτήριο, να επηρεάσει την εξέλιξή τους. Το λέω αυτό, για να μη γίνονται συνειρμικές σκέψεις. Ό,τι δηλαδή συνέβαινε στο παρελθόν, δεν επαναλαμβάνεται. 
      Η δεύτερη βασική μας αρχή και δέσμευση είναι η διαφάνεια στη διαχείριση των χρημάτων του ελληνικού λαού. Η μηδενική ανοχή στη διαφθορά και στη διαπλοκή, στο Υπουργείο Εθνικής Άμυνας έχει επιβληθεί. Εκεί, στη σύγκρουσή μας με τη διαπλοκή, έχουμε νικήσει. Και αυτό νομίζω ότι δεν είναι κέρδος μόνο για την Κυβέρνηση. Είναι κέρδος για τη δημοκρατία. Είναι κέρδος για τον ελληνικό λαό. Με τα χρήματα που αποκομίζουμε από την περιστολή της σπατάλης και τη σύγκρουση με τη διαπλοκή, γίνεται η βελτίωση των συνθηκών σπουδών και διαβίωσης των Ενόπλων Δυνάμεων. 
      Βεβαίως, θα ήταν σκόπιμο αύριο στις 8.30΄ το πρωί στο Πολεμικό Μουσείο –νομίζω πως όλοι έχετε πάρει πρόσκληση- όπου διοργανώνουμε μια ημερίδα για τη συμμετοχή των Ενόπλων Δυνάμεων στη μάχη κατά των ναρκωτικών, να είστε παρόντες. Νομίζω πως οι Ένοπλες Δυνάμεις δικαιούνται το αγκάλιασμα ολόκληρης της Βουλής και τη συναίνεση, γιατί για όλο τον ελληνικό λαό και την ιστορία του ελληνικού έθνους, είναι παρούσες. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Έχει ζητήσει να κάνει μια μικρή παρέμβαση ο Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοΐδης. 
      Ορίστε, κύριε συνάδελφε. Έχετε το λόγο. 
      ΜΙΧΑΗΛ ΧΡΥΣΟΧΟΪΔΗΣ: Για πέντε λεπτά, κύριε Πρόεδρε. Θα επανέλθουμε την Τρίτη. 
      Κύριε Πρόεδρε, εκδηλώσαμε με τον εισηγητή μας και τους συναδέλφους του ΠΑ.ΣΟ.Κ., που τοποθετήθηκαν επί του νομοσχεδίου, την άρνησή μας να ψηφίσουμε το παρόν νομοσχέδιο, το οποίο στοχεύει, κατά την Κυβέρνηση, στο να κάνει μια μεγάλη τομή προς την αναβάθμιση του επιπέδου των Α.Σ.Ε.Ι., να τα ενδυναμώσει και να βελτιστοποιήσει το επίπεδο των σπουδών που προσφέρουν. 
      Αλήθεια, ποιος διαφωνεί μ’ αυτόν το στόχο; Είναι απόλυτα θεμιτός στόχος. Εμείς τον προσυπογράφουμε, αλλά διαπιστώνουμε ότι οι προβλέψεις αυτές, που κινούνται σ’ ένα ρητορικό επίπεδο στο συγκεκριμένο νομοσχέδιο, κάθε άλλο παρά συμβάλλουν προς την κατεύθυνση αυτή. 
      Κατ’ αρχήν, ο Υφυπουργός Εθνικής Άμυνας κ. Μιχαλολιάκος έκανε πάλι ένα ολίσθημα. Αναφέρθηκε στο παρελθόν. Μάλιστα αναφέρεται στο παρελθόν, όπως όλοι οι συνάδελφοί του, μ’ ένα γενικό τρόπο: Αναθεματίζοντας το παρελθόν. 
      Και αυτό νομίζω ότι είναι πρωτοφανές για κόμμα που κυβερνά, να μην ασχολείται με το παρόν και το μέλλον, να μη στέλνει μηνύματα στην ελληνική κοινωνία, να μη δρομολογεί το μέλλον της χώρας, αλλά να ασχολείται με το παρελθόν.
      Γι’ αυτό θα σας τιμωρήσει ο λαός και μάλιστα η τιμωρία σας θα είναι εξαιρετικά σκληρή, γιατί ακριβώς πιστεύω ότι υποτιμάτε τη νοημοσύνη του. Υπάρχει ένα έργο που αξιολογήθηκε, που τιμήθηκε από το λαό, που άλλαξε την Ελλάδα και τιμά κι εσάς να τιμάτε αυτό το έργο.
      Θα πω δυο-τρία πράγματα συνοπτικά, κύριε Πρόεδρε, γιατί δεν έχω πολύ χρόνο σ’ αυτή μου την τοποθέτηση. Υπάρχουν ορισμένα χαρακτηριστικά στο συγκεκριμένο νομοσχέδιο, τα οποία αφ’ ενός έρχονται σε ευθεία αντίθεση με τις ανάγκες του στρατεύματος, της εθνικής άμυνας και της χώρας σήμερα και αφ’ ετέρου έρχονται σε ευθεία αντίθεση μ’ αυτά που διακήρυξε ο κ. Μιχαλολιάκος προηγουμένως.
      Και γίνομαι πιο σαφής: Μμειώνεται η ακαδημαϊκή ελευθερία στα Ανώτατα Στρατιωτικά Ιδρύματα. Εγώ έχω μια εμπειρία, κύριε Μιχαλολιάκο, από τη διοίκηση που άσκησα σε ένα παρόμοιο Σώμα, στην Αστυνομία και στην Πυροσβεστική και πρέπει να σας πω ότι το κρίσιμο ζήτημα σήμερα είναι απ’ αυτές τις σχολές –πόσω μάλλον τις παραγωγικές σχολές, τη Σχολή Ευελπίδων, τη Σχολή Ικάρων, όπου κάνουν τέσσερα χρόνια σπουδές- να βγουν ολοκληρωμένες προσωπικότητες. Εκεί είναι το μεγάλο θέμα.
      Γιατί πρέπει να βγουν ολοκληρωμένες προσωπικότητες; Για τρεις λόγους. Ο ένας είναι ότι πρέπει να είναι τεχνικά άρτιοι. Πρέπει, δηλαδή, να είναι καλοί χειριστές των όπλων, καλοί χειριστές των αεροπλάνων, καλοί χειριστές των πλοίων, να είναι δηλαδή καλοί αξιωματικοί επιχειρησιακά και αυτό είναι το πρώτο ζητούμενο.
      Ο δεύτερος λόγος είναι ότι αυτοί οι άνθρωποι, οι αξιωματικοί, κάνουν διαχείριση ανθρώπινου δυναμικού. Η διαχείριση του ανθρώπινου δυναμικού σήμερα, όπως ξέρετε, είναι ολόκληρη επιστήμη. Αυτά τα μαθήματα της διαχείρισης του ανθρώπινου δυναμικού πρέπει να είναι στην πρώτη γραμμή σε κάθε παραγωγική σχολή του Υπουργείου Εθνικής Άμυνας. Χιλιάδες άνθρωποι είναι υπό τις εντολές αξιωματικών και μάλιστα πολλές φορές νέων αξιωματικών. Ένας ανθυπολοχαγός διοικεί ένα λόχο, δηλαδή διακόσιους-τριακόσιους ανθρώπους.
      Και ο τρίτος λόγος είναι ότι επειδή σήμερα μέσα από την άμυνα ασκείται και διπλωματία και διεθνείς σχέσεις, πάρα πολλοί αξιωματικοί οφείλουν να έχουν ως ολοκληρωμένες προσωπικότητες γνώση των ζητημάτων που απασχολούν τη χώρα, των εθνικών μας θεμάτων, των ζητημάτων εξωτερικής πολιτικής, να μπορούν να κάνουν αναλύσεις και να έχουν απαντήσεις σε όλα τα ζητήματα της εθνικής μας πολιτικής.
      Αυτά, λοιπόν, πρέπει να αποτελούν το περιεχόμενο των σπουδών τους. Δεν απαντάει, επομένως, το νομοσχέδιο, όταν στρατιωτικοποιεί περαιτέρω τις σχολές, λες και βρισκόμαστε στο ’50, κύριε Υπουργέ. Περιορίζεται ο ακαδημαϊκός τρόπος οργάνωσης των σχολών.
      Δεύτερον, αυξάνετε τις εξουσίες του στρατιωτικού προσωπικού, το οποίο βεβαίως βρίσκεται κάτω από τον έλεγχο του Υ.ΕΘ.Α.. Και εσείς έχετε εφαρμόσει, βεβαίως, τα τελευταία χρόνια μια καινούργια μέθοδο. Συνεχώς επαναφέρετε στην ενεργό δράση αξιωματικούς από παλιές τάξεις, που έχουν αποστρατευθεί, για δικούς σας λόγους, επειδή είστε αξιοκρατικοί, επειδή πιστεύετε στην αξιοκρατία…
      Ανακαλείτε, λοιπόν, στις τάξεις του Στρατού πάρα πολλούς αξιωματικούς, οι οποίοι καλούνται κυρίως να στελεχώσουν τέτοιου είδους υπηρεσίες, εκεί ακριβώς, δηλαδή, που θέλουμε να βγάλουμε ολοκληρωμένες προσωπικότητες, για να διοικήσουν αύριο το Στρατό και να εκπροσωπήσουν τη χώρα.
      Και το τρίτο: Διευρύνετε το χάσμα ανάμεσα στα Ανώτατα Στρατιωτικά Εκπαιδευτικά Ιδρύματα και τα Α.Ε.Ι., αντί να το μικραίνετε. Και ποιο χάσμα είναι αυτό; Δεν είναι απλά ανάμεσα στα Α.Ε.Ι. και τα Α.Σ.Ε.Ι.. Είναι το χάσμα ανάμεσα στην καθυστέρηση και την πρόοδο. Σήμερα –εσείς το ξέρετε καλύτερα από μένα- η ηλεκτρονική είναι βασική επιστήμη στις στρατιωτικές τέχνες. Και εκεί πρέπει να δοθεί μεγάλο βάρος. Οι τεχνολογίες είναι σήμερα αυτές που καθιστούν αξιόμαχο, μαζί με το προσωπικό, το στράτευμα και τις Ένοπλες Δυνάμεις.
      Άρα, δεν πετυχαίνετε τους στόχους σας μ’ αυτό το νομοσχέδιο, το οποίο καταθέτετε. Και εγώ δεν ξέρω καν ποιος το συνέταξε αυτό το νομοσχέδιο. Το συνέταξε η υπηρεσία σας, οι στρατιωτικές υπηρεσίες; Τα επιτελεία συνέταξαν αυτό το νομοσχέδιο; Το αποκλείω. Νομίζω ότι ακόμη και οι στρατιωτικοί θα έκαναν μια άλλου είδους προσέγγιση στα πράγματα.
      ΒΑΣΙΛΕΙΟΣ ΟΙΚΟΝΟΜΟΥ: Οι απόστρατοι.
      ΜΙΧΑΗΛ ΧΡΥΣΟΧΟΪΔΗΣ: Ε, είμαι βέβαιος γι’ αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Θα μας πει ο Υπουργός.
      ΜΙΧΑΗΛ ΧΡΥΣΟΧΟΪΔΗΣ: Και θέλω να τελειώσω με το εξής: Μιλήσατε για διαφάνεια. Το να έχετε μία ρητορική, κύριε Υπουργέ, η οποία παραπέμπει δεκαεννιά μήνες πίσω, εδώ και ενάμιση χρόνο, αυτό νομίζω ότι δεν μπορεί να υπηρετεί τους στόχους τους οποίους εσείς έχετε θέσει ούτε και η εντολή που πήρατε από τον ελληνικό λαό εξυπηρετείται με τον τρόπο με τον οποίο συμπεριφέρεστε. 
      Μιλήσατε, λοιπόν, για διαφάνεια. Θέλω να σας πω ότι στέλνετε ένα πολύ κακό μήνυμα στην ελληνική κοινωνία, ένα εξαιρετικά αρνητικό μήνυμα. Η πολιτική ηγεσία του Υπουργείου Εθνικής Άμυνας στέλνει ένα πολύ κακό μήνυμα στη νέα γενιά και στην ελληνική κοινωνία, όταν λέει: «Κοιτάξτε να δείτε, αν έχεις 10 απολυτήριο, αν δεν έχεις προσόντα, θα κάνουμε μία συνέντευξη και θα το λύσουμε το πρόβλημα και θα πετύχεις». Το 10%, λοιπόν, αυτών των πενταετούς θητείας οπλιτών που πήρατε αυτές τις μέρες –που βγάλατε τα αποτελέσματα- σύμφωνα με στοιχεία που έδωσαν οι συνάδελφοί μας, προέρχεται από τέτοιου είδους διαδικασίες, αδιαφανείς. 
      Νομίζω -και το έχουμε ξαναπεί εδώ μέσα- ότι η πολιτική πρέπει να διαπαιδαγωγεί, κύριε Υπουργέ. Η πολιτική πρέπει να στέλνει θετικά μηνύματα στην κοινωνία. Πρέπει να είμαστε το παράδειγμα. Και όχι η ρητορική μας να αναφέρεται στη διαφάνεια, ενώ η πρακτική μας να οδηγεί στα αποτελέσματα που δημοσιεύθηκαν πριν από λίγες μέρες. 
      Κύριε Πρόεδρε, ευχαριστώ για την ανοχή σας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χρυσοχοΐδη. 
      Το λόγο έχει ο κ. Κολοζώφ, Κοινοβουλευτικός Εκπρόσωπος του Κομμουνιστικού Κόμματος Ελλάδας. 
      ΟΡΕΣΤΗΣ ΚΟΛΟΖΩΦ: Θα επιδιώξω να είμαι όσο το δυνατόν πιο σύντομος, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Είχαμε πει ότι η συνεδρίαση θα τελειώσει στις 15.00΄. Θέλετε να μιλήσετε οπωσδήποτε σήμερα; 
      ΟΡΕΣΤΗΣ ΚΟΛΟΖΩΦ: Προβλέπω ότι θα παραβιάσουμε την ώρα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Θα την υπερβούμε λίγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, παρακαλώ! Δεν είπα να τελειώσετε. Είπα μήπως θέλετε να κάνετε χρήση του χρόνου σας την Τρίτη το πρωί. 
      ΠΡΟΕΔΡΕΥΩΝ (Σωτήρης Χατζηγάκης): Δεν λέω ότι το είπατε εσείς. Εγώ το λέω. Μπορεί να κάνει χρήση του χρόνου του όπως και ο κ. Χρυσοχοϊδης. Να κάνει χρήση πενταλέπτου, εξαλέπτου, όσο θέλει, γιατί έχει το δικαίωμα να μιλήσει τρεις φορές. 
      Ορίστε, κύριε συνάδελφε. 
      ΟΡΕΣΤΗΣ ΚΟΛΟΖΩΦ: Κύριοι Βουλευτές, ασφαλώς οι στρατιωτικές σχολές εξυπηρετούν τους στόχους της άμυνάς μας, όμως, όπως και ο κύριος Υπουργός είπε, σήμερα εξυπηρετούν πολύ περισσότερο και μια σειρά από διεθνείς υποχρεώσεις που έχει η χώρα μας. 
      Μέσα σ’ αυτό το πλαίσιο, σήμερα οι στρατιωτικές σχολές προετοιμάζουν τα στελέχη μας, έτσι ώστε να μπορούν να συμμετέχουν στα διεθνή προγράμματα, είτε του Ν.Α.Τ.Ο. είτε της Ευρωπαϊκής Ένωσης, στο στρατιωτικό τομέα. Αυτό σημαίνει ότι τα προγράμματά τους θα είναι ενταγμένα μέσα στο πλαίσιο των δεσμεύσεων που έχει η χώρα μας μ’ αυτούς τους οργανισμούς και φυσικά ο προσανατολισμός που μέσα σ’ αυτές τις σχολές θα δίνεται, θα είναι ο προσανατολισμός τον οποίο έχουν αυτοί οι διεθνείς οργανισμοί. 
      Εμείς μέσα σ’ αυτό το πλαίσιο βλέπουμε και το σημερινό νομοσχέδιο και δεν σας κρύβω ότι θα μπορούσε η αντίθεσή μας να προέλθει μόνο από αυτό. Όμως, πρόκειται για ένα νομοσχέδιο στο οποίο πρέπει να τοποθετηθούμε και στο οποίο υπάρχουν ορισμένα πράγματα που πρέπει να πούμε. 
      Είναι γνωστή η θέση μας για την όσο το δυνατόν καλύτερη ενίσχυση της προετοιμασίας των στελεχών των Ενόπλων Δυνάμεων, τόσο στο στρατιωτικό τομέα όσο και γενικότερα στον ακαδημαϊκό τομέα. Με επιμονή το κόμμα μας από πολλά χρόνια έβαζε αυτήν την παράμετρο, της πιο ολοκληρωμένης μόρφωσης των στρατιωτικών μας στελεχών. 
      Η ιστορία της χώρας μας και οι γενικότερες συνθήκες που υπήρχαν στο παρελθόν, είχαν σαν συνέπεια την ενίσχυση, μονομερώς, της στρατιωτικής εκπαίδευσης, υποτιμώντας την αναγκαιότητα μιας σφαιρικής ακαδημαϊκής παιδείας, απαραίτητης στις σημερινές, σύγχρονες συνθήκες. Στο παρελθόν αυτό το κενό προσπαθούσαν να το λύσουν με μια σειρά τρόπους: είτε με την εκπαίδευση διαφόρων στελεχών, πηγαίνοντας σε εξειδικευμένες πανεπιστημιακές σχολές είτε σε διεθνή ινστιτούτα, όπου μάθαιναν την τέχνη του πολέμου, τις νέες τεχνολογίες και μια σειρά από ζητήματα, ακόμη και ακαδημαϊκού χαρακτήρα. Αυτός ήταν και ο λόγος που, παρά το γεγονός ότι ο ν. 3187/2003 δεν μας ικανοποιούσε πλήρως, τότε δεν τον είχαμε καταψηφίσει γιατί έδινε τη δυνατότητα να ανοίξει αυτή η συζήτηση και άφηνε την ελπίδα για παραπέρα ενίσχυση του ακαδημαϊκού τομέα εκπαίδευσης.
      Όμως, κύριοι Βουλευτές, το σημερινό νομοσχέδιο πάει ένα βήμα προς τα πίσω. Ενισχύεται ο στρατιωτικός χαρακτήρας των σχολών, στις δομές τους ενισχύεται η παρουσία στρατιωτικών και σχεδόν παντού, στις όποιες επιλογές -από τις σχέσεις με το μη στρατιωτικό προσωπικό μέχρι τις επιλογές στα προγράμματα- είναι υποβαθμισμένος ο ρόλος του ακαδημαϊκού προσωπικού. 
      Στα εκλεκτορικά σώματα, η σύνθεση προβλέπει ενισχυμένη την παρουσία στρατιωτικών. Στα ζητήματα λειτουργίας νομοθετούνται κανόνες περισσότερο ευνοϊκοί για το στρατιωτικό προσωπικό, ενώ το μη στρατιωτικό, διδακτικό εκπαιδευτικό προσωπικό δεν εξισώνεται με το διδακτικό εκπαιδευτικό προσωπικό των Α.Ε.Ι.. Ο τρόπος εκλογής δεν είναι ο ίδιος με τα Ανώτατα Εκπαιδευτικά Ιδρύματα, δηλαδή οι αποφάσεις που παίρνονται, δεν παίρνονται σύμφωνα με τους κανόνες που ισχύουν στα Α.Ε.Ι., δηλαδή με την πλειοψηφία των εκλεκτόρων που συμμετέχουν σ’ αυτήν τη διαδικασία. 
      Θα ήθελα να κλείσω -για λόγους συντομίας και για να είμαι μέσα στα όρια του χρόνου- με τα ζητήματα των εργασιακών σχέσεων του μη στρατιωτικού διδακτικού εκπαιδευτικού προσωπικού. Το νομοσχέδιο δεν δίνει λύση σε μια σειρά εκκρεμότητες που υπήρχαν και από το προηγούμενο νομοσχέδιο και εξακολουθούν να υπάρχουν. Θα έπρεπε να υπάρχει, κατά τη γνώμη μας, μία αντιστοίχιση του διδακτικού προσωπικού, του Δ.Ε.Π., με το αντίστοιχο Δ.Ε.Π. των Α.Ε.Ι. στα ζητήματα κατ’ αρχήν των αμοιβών. Αυτό δεν συμβαίνει. Θα έπρεπε να δοθεί η δυνατότητα στους ερευνητές που έχουν τα προσόντα, είναι ωρομίσθιοι, εξυπηρετούν μόνιμες και διαρκείς ανάγκες, με διδακτορικό δίπλωμα, διδακτική εμπειρία στα Α.Σ.Ε.Ι. και Α.Ε.Ι., με ερευνητικό έργο, να τεθούν σε κρίση για ένταξη σε μόνιμες θέσεις Δ.Ε.Π. και μάλιστα στη βαθμίδα του λέκτορα. 
      Επίσης και το υπόλοιπο προσωπικό που δεν έχει αυτά τα προσόντα, όμως εξυπηρετεί μόνιμες και διαρκείς ανάγκες, να ενταχθεί σε μόνιμη θέση των Ε.Ε.Δ.Ι.Π.. Από όλα αυτά γίνεται φανερό, κύριε Υπουργέ, πως έχουμε μια οπισθοδρόμηση στον πανεπιστημιακό χαρακτήρα των Α.Σ.Ε.Ι. και σταδιακή επιστροφή στο στρατιωτικό τους χαρακτήρα. Δεν είναι τυχαίο που γίνεται αυτό αυτήν την εποχή. Οι καιροί είναι δύσκολοι, η ζωή μας γενικότερα στρατιωτικοποιείται όλο και περισσότερο και στην Ευρωπαϊκή Ένωση αλλά και γενικότερα και φυσικά και ο τομέας της στρατιωτικής εκπαίδευσης ακολουθεί αυτόν το δρόμο. 
      Για όλους αυτούς τους λόγους –να μη συνεχίσω παραπέρα- εμείς καταψηφίζουμε το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ.
      Ο κύριος Υπουργός έχει το λόγο για να κλείσουμε τη συζήτηση.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ο Κοινοβουλευτικός Εκπρόσωπος του ΠΑ.ΣΟ.Κ., ο κ. Χρυσοχοΐδης, μιλώντας, μου απέδωσε ολίσθημα. Έχω τη βεβαιότητα ότι όταν με νηφαλιότητα διαβάσει από τα Πρακτικά την ομιλία του και κάνει αυτοκριτική –γιατί την κάνει την αυτοκριτική του- θα διαπιστώσει ότι ο ίδιος υπέπεσε σε ολίσθημα.
      Το νομοσχέδιο δεν έχει μεγαλοστομίες. Λέει ότι υλοποιούμε μια προγραμματική μας δέσμευση. Η υλοποίηση μιας προγραμματικής δέσμευσης, αγαπητέ συνάδελφε, αφορά το παρόν και το μέλλον και αφορά τη συνέπεια με την οποία ένα κόμμα, που το τιμά ο ελληνικός λαός με την ψήφο του, υλοποιεί τους λόγους για τους οποίους ψηφίστηκε. Έχουμε ευλαβική προσήλωση στην ανάγκη να υλοποιήσουμε το σύνολο του προγράμματός μας στην πρώτη τετραετία.
      Μιλήσατε, κύριε Χρυσοχοΐδη, για μια ιδιαίτερη σχέση που αναπτύσσεται μεταξύ Κυβερνήσεως και αποστράτων. Κατ’ αρχήν θα έλεγα ότι δεν αρμόζει στους αποστράτους αυτή η απαξιωτική αποστροφή, που ενδεχομένως έτσι μπορεί να ερμηνευτεί από ορισμένους. Θα έλεγα, όμως, χωρίς καμία διάθεση να επιστρέψω στο παρελθόν το παρόν, ότι δεν επέστρεψε κανείς απόστρατος στις Ένοπλες Δυνάμεις ως ουδέποτε απομακρυνθείς. 
      Δυστυχώς, στο παρελθόν ήτο ο κανόνας και θα σας θυμίσω μόνο ένα γεγονός. Ο Αρχηγός Γ.Ε.ΕΘ.Α. στην κρίση των Ιμίων ήτο εκ των αποστράτων και μέλος της Κεντρικής Επιτροπής του ΠΑ.ΣΟ.Κ.. Σ’ αυτό το παρελθόν δεν θα επιστρέψουμε, γιατί έχουμε στραμμένο το βλέμμα προς το μέλλον και προς τις ανάγκες των Ενόπλων Δυνάμεων. 
      Έχουμε απόλυτη εμπιστοσύνη στο ενεργό στελεχιακό δυναμικό των Ενόπλων Δυνάμεων και γι’ αυτό οι επιλογές για όλες τις θέσεις ηγεσίας είναι εκ των ενεργών στελεχών των Ενόπλων Δυνάμεων, τιμώντας τους αποστράτους, έχοντας αναγνωρίσει και δημοσίως ότι πολλοί εξ αυτών απεστρατεύθησαν λόγω μιας σκληρής κομματικής κατεύθυνσης της τότε εποχής. Σ’ αυτήν την εποχή δεν θέλουμε να γυρίσουμε.
      Ασφαλώς και πρέπει να αναβαθμίσουμε την ακαδημαϊκή παιδεία των μαθητών των παραγωγικών σχολών. Είναι ανάγκη, παρά το γεγονός ότι έχουμε πολύ καλούς αξιωματικούς. Αυτό δεν σημαίνει ότι πρέπει να υποβαθμίσουμε –και δεν το υποστηρίζει κανείς- τη στρατιωτική εκπαίδευση. Η αλληλοσυμπλήρωση είναι το ζητούμενο και αυτό επιδιώκουμε. 
      Βεβαίως είναι πολύ σημαντική η δουλειά που κάνει ο αξιωματικός από νεαρός, από ανθυπολοχαγός. Διαχειρίζεται ανθρώπινο δυναμικό, γι’ αυτό και η παιδεία που πρέπει να παίρνει, είναι ο σεβασμός στα ανθρώπινα δικαιώματα των διοικουμένων, γιατί στις Ένοπλες Δυνάμεις έρχεται όλη η νεολαία μας να κάνει τη θητεία της. Φροντίζουμε να είναι όσο γίνεται μικρότερη και καλύτερη, αλλά πάντως είναι υποχρεωτική, γιατί συμμετέχει η ελληνική νεολαία στην προάσπιση της ατομικής και εθνικής ελευθερίας.
      Εγώ μίλησα, κύριε συνάδελφε, για τη διαφάνεια που έχουμε καθιερώσει ως κανόνα για τη μηδενική ανοχή στη διαφθορά και ένα από αυτά που χρησιμοποιούμε, είναι ότι έχουμε καταργήσει εντελώς τις απευθείας αναθέσεις και τους κλειστούς διαγωνισμούς. Δεν είναι αδιαφάνεια, δηλαδή, η υπογραφή συμβάσεως στις 4 Μαρτίου; Είναι διαφάνεια; 
    Δεν είναι αδιαφάνεια η απευθείας ανάθεση στις 3 Μαρτίου; Είναι διαφάνεια; Δεν είναι στην κατεύθυνση της διαφάνειας η ακύρωση των απευθείας αναθέσεων και η διεξαγωγή διαγωνισμών για τους οποίους ελεγχόμεθα κιόλας;
    Με το βλέμμα στραμμένο στο μέλλον, με σεβασμό και στο τελευταίο ευρώ με το οποίο χρηματοδοτεί ο ελληνικός λαός από το υστέρημά του και αγόγγυστα τις Ένοπλες Δυνάμεις, προσπαθούμε να επιλύσουμε χρόνια προβλήματα. Και θα το προσπαθήσουμε μέχρι τέλους, γιατί αυτή είναι η δέσμευσή μας προς τον ελληνικό λαό, γιατί αυτή είναι η υποχρέωσή μας προς το πολίτευμα και προς τον Έλληνα πολίτη και προπαντός προς τον Έλληνα άνεργο.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Άμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
    Ερωτάται το Σώμα: Γίνεται δεκτό το νομοσχέδιο επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
    ΟΡΕΣΤΗΣ ΚΟΛΟΖΩΦ: Κατά πλειοψηφία.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εθνικής Άμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)» έγινε δεκτό επί της αρχής κατά πλειοψηφία.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 15.10΄, λύεται η συνεδρίαση για αύριο ημέρα Παρασκευή 21 Οκτωβρίου 2005 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 6/23.9.2005 επερώτησης Βουλευτών του ΠΑ.ΣΟ.Κ. προς την Υπουργό Εθνικής Παιδείας και Θρησκευμάτων, σχετικά με το πρόγραμμα Μουσικών Προπαρασκευαστικών Τμημάτων στα Δημοτικά Σχολεία, σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 20-10-05	ΣΕΛ. -3-

