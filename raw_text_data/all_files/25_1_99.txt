Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΕ'

Δευτέρα 25 Ιανουαρίου 1999

 

 

Αθήνα, σήμερα 25 Ιανουαρίου 1999, ημέρα Δευτέρα και ώρα 18.16' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ελευθέριο Παπαγεωργόπουλο, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τους αποκλεισμούς των λιμανιών της χώρας από τους αλιείς που διαμαρτύρονται για τις ρυθμίσεις του Κοινοτικού Κανονισμού. 

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τη μείωση του αγροτικού πληθυσμού στον πρωτογενή τομέα της χώρας. 

3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τις μελέτες βιωσιμότητας των συνεταιρισμών. 

4) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύνδεσμος Εργοληπτικών Επιχειρήσεων Εγγεγραμμένων σε Νομαρχιακά Μητρώα Νομού Λάρισας ζητεί την αύξηση των ορίων συμμετοχής στις δημοπρασίες των έργων. 

5) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Αστυνομική Διεύθυνση Λάρισας ζητεί την επίλυση του στεγαστικού της προβλήματος. 

6) Οι Βουλευτές κύριοι ΓΕΩΡΓΙΟΣ ΑΔΑΜΟΠΟΥΛΟΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Αστυνομικών Λάρισας ζητεί την ανέγερση αστυνομικού διοικητηρίου στη Λάρισα. 

7) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η 'Ενωση Υπαλλήλων Πυροσβεστικού Σώματος Περιφέρειας Θεσσαλίας ζητεί την ίδρυση Πυροσβεστικών Σταθμών σε Φάρσαλα - Τύρναβο - Αγιά. 

8) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Αιτωλικού του Νομού Αιτωλ/νίας ζητεί να ληφθούν μέτρα περιβαλλοντικής προστασίας της λιμνοθάλασσας Μεσολογγίου. 

9) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αιτωλικού ζητεί να ληφθούν μέτρα προστασίας της λιμνοθάλασσας Αιτωλικού. 

10) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Αθήνας ζητεί να καταγραφούν οι δασικές εκτάσεις της χώρας βάσει απόφασης του ΣΤΕ. 

11) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο κ. Εμμ. Βογιατζής, ζητεί την αλλαγή χρήσης της υφιστάμενης επαγγελματικής αποθήκης ξυλείας στη θέση Δρακουλιάρης Φοινικιάς. 

12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τη μείωση του αγροτικού πληθυσμού της χώρας. 

13) Ο Βουλευτής Ημαθίας κ. ΜΟΣΧΟΣ ΓΙΚΟΝΟΓΛΟΥ κατέθεσε αναφορά με την οποία η 'Ενωση Αστυνομικών Υπαλλήλων του Νομού Ημαθίας ζητεί την κάλυψη των κενών οργανικών θέσεων της αστυνομικής διεύθυνσης Ημαθίας. 

14) Οι Βουλευτές κύριοι ΛΑΖΑΡΟΣ ΛΩΤΙΔΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Μαθητικό Συμβούλιο του Εσπερινού Λυκείου Κοζάνης ζητεί να διατηρηθεί ο θεσμός του εσπερινού. 

15) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Λογιστών και Φοροτεχνικών Νομού Κοζάνης ζητεί την παράταση ισχύος του μειωμένου συντελεστού Κ.Κ. 

16) Οι Βουλευτές κύριοι ΣΤΑΥΡΟΣ ΠΑΠΑΔΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Πτυχιούχων Επιστήμης Υπολογιστών ζητεί την απορρόφηση των πτυχιούχων πληροφορικής στη Β'βάθμια εκπαίδευση. 

17) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Πολυτεχνείο Κρήτης διαμαρτύρεται για τις παράνομες συγκροτήσεις και συνεδριάσεις της Συγκλήτου και Επιτροπής Ερευνών του Πανεπιστημίου. 

18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία υπάλληλος των Μεταλλείων Βωξίτου ζητεί την ευνοϊκή ρύθμιση των αποδοχών των υπαλλήλων της υπό εκκαθάριση εταιρείας. 

19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Ελληνικών Εταιρειών Χρηματοδοτικής Μίσθωσης ζητεί την αποκατάσταση θεμιτού ανταγωνισμού μεταξύ των εταιρειών Leasing και των εταιρειών εκμίσθωσης αυτοκινήτων. 

20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι κάτοικοι Φηρών Θήρας υποβάλλουν προτάσεις για την επεξεργασία των απορριμμάτων του νησιού. 

21) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Πανελλήνια 'Ενωση Πτυχιούχων Τεχνολόγων Γεωπόνων - Περιφερειακό Τμήμα Νομού Μαγνησίας υποβάλλει προτάσεις για τον καθορισμό φορέα κατάρτισης του Εθνικού Συνταγολογίου. 

22) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης ζητεί την ικανοποίηση των ασφαλιστικών αιτημάτων των ασφαλισμένων στο ΤΣΜΕΔΕ. 

23) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία το Κέντρο Υγείας Βόνιτσας ζητεί τη λήψη μέτρων βελτίωσης της λειτουργίας του. 

24) Ο Βουλευτής Καβάλας κ. ΗΛΙΑΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δικηγορικός Σύλλογος Καβάλας ζητεί την επιλογή της Καβάλας ως έδρας της Εφετειακής Περιφέρειας Σερρών - Καβάλας - Δράμας. 

25) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια 'Ενωση Πτυχιούχων Τεχνολόγων Γεωπόνων ζητεί την τροποποίηση του προεδρικού διατάγματος σχετικά με τη συνταγογράφηση των γεωργικών φαρμάκων. 

26) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Δήμος Αιτωλικού του Νομού Αιτωλ/νίας διαμαρτύρεται για την περιβαλλοντική καταστροφή της λιμνοθάλασσας του Μεσολογγίου Αιτωλ/νίας. 

27) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία οι κάτοικοι Ναυπάκτου Νομού Αιτωλ/νίας διαμαρτύρονται για την απόφαση της αναστολής των οικοδομικών αδειών. 

28) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία η 'Ενωση Γεωργικών Συνεταιρισμών Μεσολογγίου διαμαρτύρεται για τις προϋποθέσεις χορήγησης της επιδότησης του ελαιολάδου. 

29) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου υποβάλλει προτάσεις για την έκδοση φορολογικής ενημερότητας των αγροτών. 

30) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Πολυτέκνων του Νομού Φθιώτιδας ζητεί την ικανοποίηση των εργασιακών αιτημάτων των πολύτεκνων εκπαιδευτικών. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2204/14.9.98 ερώτηση δόθηκε με το υπ'αριθμ. 183/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2204/14.9.98 που κατέθεσε ο Βουλευτής κ. Θ. Νάκος, σας πληροφορούμε τα εξής: 

Οι πίνακες με τα πορίσματα των εκτιμήσεων των ζημιών που προξενήθηκαν από τους παγετούς του περασμένου Μαρτίου στις αμυγδαλοκαλλιέργειες του Ν. Μαγνησίας έχουν εκτός από 2-3 περιπτώσεις που θα κοινοποιηθούν σύντομα ήδη κοινοποιηθεί στους ανταποκριτές του ΕΛ.Γ.Α. των Δήμων και Κοινοτήτων που επλήγησαν για να ενημερωθούν οι ενδιαφερόμενοι παραγωγοί. Η μικρή καθυστέρηση που παρατηρήθηκε στην κοινοποίηση των πορισμάτων εκτίμησης οφείλεται στο μεγάλο όγκο εργασίας που κλήθηκε να αντιμετωπίσει ο ΕΛΓΑ εξαιτίας των εκτεταμένων ζημιών που προξενήθηκαν από διάφορα ζημιογόνα αίτια σε πολλές περιοχές της χώρας. 

'Οσον αφορά την αντικειμενικότητα και την ορθή εκτίμηση των ζημιών γνωρίζουμε ότι από τον ΕΛΓΑ ελήφθησαν όλα τα απαραίτητα μέτρα ώστε τα πορίσματα των εκτιμήσεων να εκφράζουν με όσο το δυνατό μεγαλύτερη ακρίβεια την απώλεια του εισοδήματος των ζημιωθέντων παραγωγών. Τυχόν λάθη κατά την εκτίμηση, υπάρχει η δυνατότητα να διορθωθούν με τη διαδικασία των επανεκτιμήσεων. 

Μετά την ολοκλήρωση των εκτιμήσεων από τον ΕΛΓΑ, θα καταβληθεί κάθε δυνατή προσπάθεια ώστε αποζημιώσεις στους δικαιούχους να καταβληθούν το συντομότερο δυνατό. 

Ο Υπουργός 

ΣΤ. ΤΖΟΥΜΑΚΑΣ" 

2. Στην με αριθμό 2423/18.9.98 ερώτηση δόθηκε με το υπ' αριθμ. 210/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2423/18.9.98 που κατέθεσε ο Βουλευτής κ. Η. Βεζεδρεβάνης σας πληροφορούμε τα εξής: 

Με την αριθμ. 2682/1969 απόφαση του Συμβουλίου της Επικρατείας ακυρώθηκε η αριθμ. Ε/98/15.1.68 απόφαση του Υπουργού Γεωργίας με την οποία διατίθετο το αριθμ.1028 τεμάχιο του αγροκτήματος παραποτάμου Θεσπρωτίας για αποκατάσταση νεών ακτημόνων καλλιεργητών μετά από προσφυγή του Γεωργίου Αθαν.Τζώρτζη και απέρριψε σχετική παρέμβαση του ΣΑΑΚ Παραποτάμου. 

'Υστερα από τα παραπάνω η αρμόδια Υπηρεσία της Δ/νσης Γεωργίας Θεσπρωτίας συμμορφούμενη προς την ως άνω απόφαση σταμάτησε οποιαδήποτε εργασία για την ολοκλήρωση της συμπληρωματικής διανομής του αγρ/τος Παραποτάμου. 

Ο Υπουργός 

ΣΤ. ΤΖΟΥΜΑΚΑΣ" 

3. Στην με αριθμό 2828/5.10.98 ερώτηση δόθηκε με το υπ' αρθμ. 4/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2828/5.10.98 που κατέθεσε ο Βουλευτής κ. Ε. Πολύζος για τα θέματα της αρμοδιότητάς μας, σας πληροφορούμε τα εξής: 

Για την ίδρυση σφαγείου απαιτείται προηγούμενη άδεια σκοπιμότητας. 

Προκειμένου να χορηγηθεί η ως άνω άδεια εξετάζονται στα πλαίσια της Επιτροπής του ν.111/75 και του Π.Δ/τος 460/78 και λαμβάνονται υπόψη μεταξύ άλλων τα κριτήρια που αναφέρονται στο άρθρο 2 του Π.Δ/τος 460/78 όπως τα οικονομικά κριτήρια βιωσιμότητας της μονάδας σε σχέση με τις υπάρχουσεες και τις υπό ανέγερση άλλες μονάδες της περιοχής, τα τεχνικά και υγειονομικά κριτήρια των κτιριακών εγκαταστάσεων και του εξοπλισμού και τα κριτήρια περιβάλλοντος. 

Ο φορέας "ΣΦΑΓΙΑ ΚΟΛΙΝΔΡΟΥ Α.Ε." έχει υποβάλει την αίτησή του, για χορήγηση αδείας σκοπιμότητος ίδρυσης σφαγείου με απόφαση του οικείου Νομάρχη Πιερίας. Το θέμα αυτό εξετάζεται σε νομαρχιακό επίπεδο και σε περίπτωση απόρριψης της αίτησης ο φορέας έχει το δικαίωμα υποβολής ενστάσεως σύμφωνα με το άρθρο 4 του Π.Δ/τος 460/78. 

Στην περίπτωση αυτή το θέμα αυτό θα εξεταστεί από την αρμόδια γνωμοδοτική Επιτροπή που έχει συγκροτηθεί με την αριθμ.324581/9.7.98 Υπουργική Απόφαση ο δε Υπουργός Γεωργίας αποφαίνεται αιτιολογημένως επί της ενστάσεως αυτής. 

'Οσον αφορά το θέμα του ελέγχου νομιμότητας των πράξεων της Κτηνιατρικής Υπηρεσίας της Ν. Α. Πιερίας αρμόδιος είναι ο Νομάρχης της περιοχής. 

Ο Υπουργός 

ΣΤ.ΤΖΟΥΜΑΚΑΣ". 

4. Στην με αριθμό 2646/29.9.98 ερώτηση δόθηκε με το υπ' αριθμ. 235/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2646/29.9.98 που κατέθεσε ο Βουλευτής κ. Μ. Κ. Κεφαλογιάννης για τα θέματα της αρμοδιότητάς μας, σας πληροφορούμε τα εξής: 

'Οσον αφορά τον τετραπλασιασμό του φόρου μεταβίβασης αγροτικών ακινήτων σε μη αγρότες, η σχετική διάταξη απαλλείφθηκε με τον Ν.2637, άρθρο 64 παράγραφος 2. Ο Νόμος δημοσιεύθηκε στο ΦΕΚ 200/98. 

Ο Υπουργός 

ΣΤ.ΤΖΟΥΜΑΚΑΣ" 

5. Στην με αριθμό 2622/28.9.98 ερώτηση δόθηκε με το υπ' αριθμ. 234/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2622/28.9.98 που κατέθεσε η Βουλευτής κ. Π. Φουντουκίδου σας πληροφορούμε ότι: 

Η καθυστέρηση στις πληρωμές των δικαιούχων της πρόωρης συνταξιοδότησης των αγροτών, οφείλεται στην αλλαγή της διαδικασίας έκδοσης των χρηματικών ενταλμάτων προπληρωμής, ύστερα από σχετική ερμηνευτική εγκύκλιο του Υπ. Οικονομικών. Συγκεκριμένα ζητήθηκε ο ορισμός και β' υπολόγου για την έκδοση των ΧΕΠ και τα οποία πιστώνεται η ΑΤΕ με τα αναγκαία ποσά για την πληρωμή των δικαιούχων. 

Το θέμα έχει ήδη διευθετηθεί και ήδη καταβάλλονται όλα τα οφειλόμενα ποσά στους δικαιούχους. 

Σε ό,τι αφορά το αναφερόμενο ποσό των 20 δις δρχ. πράγματι έχει εγκριθεί η διάθεση πίστωσης 20 δις δρχ. από τον τακτικό προϋπολογισμό, για τις ανάγκες του προγράμματος της πρόωρης συνταξιοδότησης των αγροτών (Καν.2079/92). 

Με το ποσό αυτό καλύπτονται οι ανάγκες πληρωμής των δικαιούχων όχι μόνο για το έτος 1998, αλλά και των πρώτων μηνών του 1999. 

Ο Υπουργός 

ΣΤ. ΤΖΟΥΜΑΚΑΣ" 

6. Στην με αριθμό 2775/2.10.98 ερώτηση δόθηκε με το υπ' αριθμ. 244/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2775/2.10.98 που κατέθεσαν οι Βουλευτές κύριοι Α. Τασούλας και Μ. Μπόσκου, σας πληροφορούμε τα εξής: 

Το ελαιόλαδο υπάγεται στην Κοινή Οργάνωση Αγοράς (ΚΟΑ) της Ε.Ε. και ως εκ τούτου τα διάφορα μέτρα στήριξής του αποφασίζονται από τα όργανα της Ευρωπαϊκής 'Ενωσης. 

Στα πλαίσια της ΚΟΑ που ίσχυε έως και για την ελαιοκομική περίοδο 1997-1998, το ύψος της προκαταβολής της οικονομικής ενίσχυσης για τους "μεγάλους" παραγωγούς ήταν άμεσα συνδεδεμένο με την εκτιμούμενη Κοινοτική παραγωγή ελαιολάδου. 

Συνεπώς κατά τις ελαιοκομικές περιόδους όπου η εκτιμούμενη κοινοτική παραγωγή ελαιολάδου υπέρβαινε την Μέγιστη Εγγυημένη Ποσότητα των 1.350.000 Τ. υπήρχε ανάλογη ποσοστιαία μείωση της χορηγούμενης προκαταβολής στην ενίσχυση στην παραγωγή των "μεγάλων" παραγωγών. 

Αξίζει να σημειωθεί ότι για την ελαιοκομική περίοδο 1997-1998 η Κοινότητα αποδέχθηκε μεγαλύτερη ποσότητα παραγωγής ελαιολάδου σε σχέση με την ελαιοκομική περίοδο 1996-1997, για τη χώρα μας. 

Ο έως σήμερα υπολογισμός της ενίσχυσης των "μεγάλων" παραγωγών είχε ως συνέπεια την μείωση της χορηγούμενης ενίσχυσης ακόμη και εάν αυτή οφείλετο σε υπερπαραγωγή άλλου Κράους-Μέλους της Ε.Ε. 

Για τον λόγο αυτό πάγια θέση της χώρας μας ήταν η θέσπιση εθνικού μέγιστου ύψους παραγωγής ελαιολάδου ώστε να εκλείψει το γεγονός της συνυπευθυνότητας σε περιπτώσεις υπερπαραγωγής άλλων Κ.Μ. 

Η θέση αυτή υιοθετήθηκε από την Επιτροπή στα πλαίσια της νέας Κ.Ο.Α. ελαιολάδου που ισχύει από την περίοδο 1998-1999, χορηγώντας στη χώρα μας εθνική ποσόστωση που εγγίζει τους 420.000 Τ. και που κρίνεται ικανοποιητική. 

Ο Υπουργός 

ΣΤ. ΤΖΟΥΜΑΚΑΣ" 

7. Στην με αριθμό 2882/6.10.98 ερώτηση δόθηκε με το υπ' αριθμ. 6/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2882/6.10.98 που κατέθεσε ο Βουλευτής κ. Κ. Σπυριούνης για τα θέματα της αρμοδιότητάς μας, σας πληροφορούμε τα εξής: 

Στο Επιχειρησιακό Πρόγραμμα Αλιείας 1994-1999 προεβλέπετο η ίδρυση ιχθυαγοράς στο Νομό Θεσσαλονίκης. 

Η οριστική έγκριση ενός τέτοιου έργου για συγχρηματοδότηση από εθνικούς και κοινοτικούς πόρους, απαιτεί, σύμφωνα με τις επιταγές των υπηρεσιών των Ευρωπαϊκών Κοινοτήτων, την εκπόνηση μελέτης σκοπιμότητας - βιωσιμότητας του έργου η οποία θα λάβει υπόψη της και θα εξετάσει τις αλληλεπιδράσεις και τη συμπληρωματικότητα του νέου έργου με τις υφιστάμενες δομές εμπορίες, όπως είναι οι ιχθυόσκαλες. 

Για την ίδρυση ιχθυαγοράς στο Ν. Θεσσαλονίκης, ανατέθηκε σχετική μελέτη σκοπιμότητας-βιωσιμότητας στο Πανεπιστήμιο Θεσσαλονίκης. 

Σύμφωνα με τα πορίσματα της εν λόγω μελέτης είναι δυνατή η ίδρυση ιχθυαγοράς στο Νομό Θεσσαλονίκης, μακράν ή πλησίον της υπάρχουσας ιχθυόσκαλας Ν. Μηχανιώνας, με την προϋπόθεση ότι, τα μέσω αυτής διακινούμενα αλιεύματα θα έχουν διακινηθεί και πωληθεί μέσω ιχθυόσκαλας. 

Ουσιαστικά το προτεινόμενο από τη μελέτη σύστημα διακίνησης αλιευμάτων προϋποθέτει, δύο χονδρικές πωλήσεις. 

Επιπλέον, σύμφωνα με το ν.2532/97 και την κατ' εξουσιοδότηση αυτού, εκδοθείσα αριθμ. 267359/8.5.98 απόφαση ΥΠΓΕ (ΦΕΚ 503/Β/26.5.98) η χονδρική πώληση νωπών αλιευμάτων προσκομιζομένων με οποιοδήποτε μέσο μεταφοράς εντός των ορίων της Νομαρχιακής Αυτοδιοίκησης στην οποία λειτουργεί ιχθυόσκαλα διενεργείται μόνο στο χώρο της Ιχθυόσκαλας, απαγορευμένης απολύτως της χονδρικής πωλήσεως αυτών σε οποιουσδήποτε άλλους δημόσιους χώρους ή ιδιωτικά καταστήματα. 

Ο Υπουργός 

ΣΤ. ΤΖΟΥΜΑΚΑΣ" 

8. Στην με αριθμό 2887/6.10.98 ερώτηση δόθηκε με το υπ' αριθμ. 9/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2887/6.10.98 που κατέθεσε ο Βουλευτής κ. Β. Κορκολόπουλος για τα θέματα της αρμοδιότητάς μας, σας πληροφορούμε τα εξής: 

Η αρμοδιότητα για την καταστολή των δασικών πυρκαγιών, μεταβιβάστηκε με το νόμο 2612/1998 στο Πυροσβεστικό Σώμα. Με βάση τις διατάξεις του ν. 2612/98 η ευθύνη για την οργάνωση του μηχανισμού δασοπυρόσβεσης και ειδικότερα, τη διασπορά των πυροσβεστικών δυνάμεων και την ίδρυση πυροσβεστικών σταθμών εντός των επικίνδυνων περιοχών, είναι αρμοδιότητα των οικείων Δ/νσεων της Πυροσβεστικής Υπηρεσίας σε κάθε Νομό. 

Σε ό,τι αφορά την κατασκευή κτιρίου για τη στέγαση του Δασαρχείου Θεσσαλονίκης, γνωρίζουμε ότι με την παράγραφο 5 του άρθρου 31 του ν.2508/13.6.97 καθορίστηκε χώρος για την ανέγερση μεταξύ άλλων και κτιρίου για τη στέγαση του Δασαρχείου Θεσσαλονίκης. Σύμφωνα με τις διατάξεις του προαναφερθέντος νόμου, συντάχθηκε μελέτη από την Πολιτιστική Πρωτεύουσα της Ευρώπης "Θεσσαλονίκη '97" η οποία εγκρίθηκε με την Δ.Δ. 1400/27.5.97 απόφαση του Περ/κού Δ/ντού Θεσσαλονίκης. 

Η μελέτη ανέγερσης του Δασαρχείου Θεσσαλονίκης, έχει προϋπολογισμό της τάξεως των τριακοσίων εκατομμυρίων και η χρηματοδότησή της είχε προβλεφθεί να γίνει από την Πολιτιστική Πρωτεύουσα της Ευρώπης "Θεσσαλονίκη '97". 

Τελικά το εν λόγω έργο μέχρι σήμερα δεν χρηματοδοτήθηκε με την προαναφερθείσα διαδικασία και για το λόγο αυτό εντάχθηκε σε πρόταση της Γενικής Γραμματείας Δασών και Φ. για χρηματοδότησή του από το την Ε.Ε. (Ταμείο Συνοχής). 

Ο Υπουργός 

ΣΤ.ΤΖΟΥΜΑΚΑΣ"). 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα σας ανακοινώσω το δελτίο αναφορών και ερωτήσεων της Τρίτης 26 Ιανουαρίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (άρθρο 130 παρ. 5 Καν.Βουλής) 

1. Η με αριθμό 1119/10.12.98 αναφορά του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για τη δημιουργία τεσσάρων (4) νέων τμημάτων στο Τεχνολογικό Εκπαιδευτικό 'Ιδρυμα (ΤΕΙ) Καλαμάτας. 

2. Η με αριθμό 4391/25.11.98 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την κάλυψη των ελλείψεων σε υλικοτεχνική υποδομή που παρουσιάζει η Δευτεροβάθμια Εκπαίδευση στο Νομό Καρδίτσας. 

3. Η με αριθμό 5003/11.12.98 ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Δικαιοσύνης, σχετικά με τη λήψη μέτρων για την πλήρωση των κενών οργανικών θέσεων Δικαστικών Λειτουργών, την κατασκευή δικαστικών αιθουσών και τη μηχανογράφηση των Γραμματειών των Δικαστηρίων. 

Β. ΑΝΑΦΟΡΕΣ - ΕΡΩΤΗΣΕΙΣ Δευτέρου Κύκλου ('Αρθρο 130 παρ. 5 Καν. Βουλής) 

1. Η με αριθμό 5491/21.12.98 ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εθνικής 'Αμυνας, σχετικά με την ανάληψη πρωτοβουλίας της Ελληνικής Κυβέρνησης, για τη θεσμοθέτηση ρήτρας μη χρήσης των οπλικών συστημάτων που προμηθεύουν την Τουρκία οι Δυτικές Xώρες, εναντίον της Ελλάδος και Κύπρου. 

2. Η με αριθμό 5279/17.12.98 ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Δικαιοσύνης, σχετικά με την απόλυση από τις φυλακές των προσωποκρατουμένων για συμβατικά τους χρέη, κατ' εφαρμογή του άρθρου 11 του ν. 2462/1997." 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 452/18.1.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Εθνικής Οικονομίας, Περιβάλλοντος, Xωροταξίας και Δημοσίων 'Εργων, Υγείας και Πρόνοιας, σχετικά με την ένταξη στο Γ' Κοινοτικό Πλαίσιο Στήριξης των έργων κατασκευής του διαμήκη και κάθετου οδικού άξονα της Εύβοιας και του νέου νομαρχιακού νοσοκομείου στη Χαλκίδα. 

Η επίκαιρη ερώτηση του κ. Παπαγεωργόπουλου έχει ως εξής: 

"Ο γενικός γραμματέας περιφέρειας Στερεάς Ελλάδας, με δηλώσεις του πληροφορεί τους συμπολίτες μου Ευβοείς ότι το συνοπτικό Σχέδιο Περιφερειακής Ανάπτυξης (ΣΠΑ) 2000-2006 της Διϋπουργικής Ομάδας Σχεδιασμού (ΔΟΣΧ) προβλέπει την ένταξη στο Γ' ΚΠΣ των εξής έργων: α) Την κατασκευή του διαμήκη και κάθετου οδικού άξονα της Εύβοιας και β) την κατασκευή του Νέου Νομαρχιακού Νοσοκομείου στο Βαθροβούνι της Χαλκίδας. 

Αναμφίβολα η δρομολόγηση της υλοποίησης των έργων αυτών -μέσω του Γ' ΚΠΣ αποτελεί όνειρο και προσδοκία των συμπολιτών μου- ταυτόχρονα δε την τελευταία ευκαιρία για την ανάπτυξη του νομού και οπωσδήποτε θα εκτιμηθεί. 

'Ομως με δεδομένο, ότι η Κυβέρνηση έχει πολλές φορές υπαναχωρήσει στο παρελθόν από σαφείς δεσμεύσεις της -η εξαγγελία με ασαφείς και νεφελώδεις διατυπώσεις των έργων αυτών- περισσότερο προβληματίζει παρά πείθει. 

Για τους λόγους αυτούς καλούνται οι αρμόδιοι κύριοι Υπουργοί να απαντήσουν με σαφήνεια, αν η Κυβέρνηση έχει λάβει την αμετάκλητη απόφαση να εντάξει τα πιο πάνω έργα στο Γ' Κοινοτικό Πλαίσιο Στήριξης". 

Ο Υφυπουργός Εθνικής Οικονομίας κ. Χρήστος Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε. 

Αγαπητέ συνάδελφε, το Σχέδιο Περιφερειακής Ανάπτυξης για την περίοδο 2000-2006 θα λάβει χώρα σε ένα περιβάλλον ριζικά διαφορετικό σε σχέση με τα προηγούμενα. 'Οπως όλοι γνωρίζουμε τα ευεργετικά αποτελέσματα των μεγάλων διαρθρωτικών αλλαγών που είναι σε εξέλιξη, η αναβάθμιση των υποδομών, αλλά και του παραγωγικού περιβάλλοντος της χώρας μας με τα έργα του Β' Κοινοτικού Πλαισίου Στήριξης -που ουσιαστικά τώρα κατασκευάζονται, αλλά μεθαύριο θα λειτουργούν- και βεβαίως το μακροοικονομικό περιβάλλον που αναμένεται να είναι πρωτοφανές σε σχέση με ό,τι ζει η χώρα μας την τελευταία εικοσιπενταετία, διαμορφώνει πραγματικά ένα καινούριο πλαίσιο μέσα στο οποίο θα κινηθούμε. 

'Ολα αυτά λοιπόν συνηγορούν σε μια προοπτική ιδιαίτερα αισιόδοξη για τη νέα αναπτυξιακή παρέμβαση κατά την επόμενη περίοδο 2000-2006. Απαντώντας σε αυτήν την πρόκληση δρομολογήσαμε νωρίτερα από ποτέ άλλοτε εδώ και ενάμιση χρόνο τη διαμόρφωση του Σχεδίου Περιφερειακής Ανάπτυξης 2000-2006. Ολοκληρώθηκε η κατάρτιση ενός συνοπτικού σχεδίου περιφερειακής ανάπτυξης υλοποιώντας έτσι τον πρώτο μας στόχο: να δώσουμε ένα πλαίσιο σαφώς διατυπωμένων στόχων με την απαιτούμενη στρατηγική για την επίτευξή τους, να τεθεί μια βάση προγραμματισμού, να τεθούν οι κύριοι στόχοι και η στρατηγική των τομέων που συνθέτουν την αναπτυξιακή διαδικασία. 

Οι νέες δημοσιονομικές προοπτικές θα δώσουν τη δυνατότητα για ένα νέο αναπτυξιακό πρόγραμμα εξίσου σημαντικό με αυτό της τρέχουσας περιόδου. Οι παρεμβάσεις που σχεδιάζονται θα συνθέσουν ένα νέο αναπτυξιακό δίχτυ για τους τομείς, τις δραστηριότητες και την περιφερειακή ανάπτυξη. 'Ετσι μετά την απόφαση από πλευράς κυβερνητικής επιτροπής για το συνοπτικό ΣΠΑ προχωράμε πλέον στο αναλυτικό ΣΠΑ ούτως ώστε μέσα στο 1999 να το καταθέσουμε στην Ευρωπαϊκή 'Ενωση, να το διαπραγματευτούμε και να έχουμε την έγκρισή του στο Κοινοτικό Πλαίσιο Στήριξης. 

Σε ό,τι αφορά στη δέσμευση στο συνοπτικό Σχέδιο Περιφερειακής Ανάπτυξης για τα έργα του Νομού Ευβοίας αναφέρεται ρητά η ουσιαστική αναβάθμιση του οριζοντίου και καθέτου άξονα της Εύβοιας, καθώς και η σύνθεση ΠΑΘΕ Χαλκίδας και η παράκαμψη της Χαλκίδας. Η κατασκευή νέου νομαρχιακού νοσοκομείου θα εξεταστεί στο πλαίσιο σύνταξης των επιχειρησιακών προγραμμάτων που θα αρχίσουν στο πρώτο τρίμηνο του 1999 για να μπορέσουμε στο τέλος του 1999 να ετοιμαστούμε και να καταθέσουμε και αυτά προς έγκριση στην Ευρωπαϊκή 'Ενωση. Γι' αυτό το σκοπό ήδη έχουμε ξεκινήσει μελέτες τόσο για το διαμήκη οδικό άξονα όσο και για τον κάθετο. Αναφέρομαι σε αυτές που είναι σήμερα σε εξέλιξη και έχουν προκηρυχθεί, δηλαδή τη μελέτη σκοπιμότητας οδικού άξονα Νομού Εύβοιας προϋπολογισμού τριακοσίων εκατομμυρίων (300.000.000) δραχμών. Επίσης αναφέρομαι σε συμπληρωματικές μελέτες βελτίωσης, σε τμήματα της εθνικής οδού Χαλκίδας, Ψαχνών, Ιστιαίας, Αιδηψού και βεβαίως στη μελέτη βελτίωσης της εθνικής οδού Χαλκίδας-Λεπούρων-Κύμης που με εκατόν δεκαοκτώ εκατομμύρια (118.000.000) είναι σε φάση ανάθεσης. 

'Ετσι προετοιμαζόμαστε έγκαιρα για τη βελτίωση του σχέδιου περιφερειακής ανάπτυξης για το επόμενο διαρθρωτικό πλαίσιο. 

ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υφυπουργέ, η εξαγγελία και η κατασκευή αυτών των δύο έργων, δηλαδή του καθέτου και του διαμήκους οδικού άξονα της Εύβοιας και η κατασκευή του νέου νομαρχιακού νοσοκομείου στην περιοχή Βαρθροβούνι Χαλκίδας είναι έργα που πολλές φορές έχουν αναγγελθεί. Απετέλεσαν προεκλογική δέσμευση του ΠΑΣΟΚ και του ίδιου του Πρωθυπουργού στην ομιλία του στη Χαλκίδα στις παραμονές των εκλογών. Από κει και πέρα όμως ξεκίνησε μια διελκυστίνδα. Ξεκίνησε μια ολόκληρη ιστορία υπαναχωρήσεων, διαβεβαιώσεων και διαψεύσεων. Δηλαδή ξεχάσατε το θέμα μετά τις εθνικές εκλογές. Το θυμηθήκατε στις δημοτικές εκλογές. Μετά το ξεχάσατε. Τελευταία πράξη είναι το έγγραφο του περιφερειάρχου από τον οποίο ζήτησα διευκρινίσεις. 

'Οσον αφορά το νομοσοκομείο της Χαλκίδας διαβάσαμε σε μια συνέντευξη ότι θα γίνει. Από σας σήμερα δεν πήρα μια ουσιαστική απάντηση. Πράγματι προχωρούν οι διαδικασίες, αλλά εμείς θέλουμε τη ρητή διατύπωση της πολιτικής βούλησης της Κυβέρνησης ότι θα υλοποιηθούν οι συγκεκριμένες υποσχέσεις και δεσμεύσεις του ίδιου του Πρωθυπουργού. 

Για μένα δεν είναι καθόλου σαφής, καθόλου ξεκάθαρη η διατύπωση του εγγράφου του περιφερειάρχη, η οποία είναι ίδια με την πολύ προσεκτική διατύπωση που κάνατε όσον αφορά τον οριζόντιο και το διαμήκη οδικό άξονα της Εύβοιας. Είπατε ότι η πλειοψηφία των πόρων κατευθύνεται στην ουσιαστική αναβάθμιση του οριζοντίου και του κάθετου οδικού άξονα της Εύβοιας. Αυτό δεν λέει τίποτα. Τι θα πει "στην ουσιαστική αναβάθμιση"; Εκεί μπορεί να γίνει μια απλή βελτίωση. Το να κλείσετε τις λακκούβες είναι μια ουσιαστική αναβάθμιση. Δεν λέτε τίποτα για το δρόμο του Κανδηλίου που είναι η ουσιαστική αναβάθμιση του οδικού δικτύου της Εύβοιας. Παίρνει λοιπόν πολύ νερό αυτή η λέξη. 

Για μένα όλα αυτά δεν είναι παρά χρησμοί, από τους συνήθεις κυβερνητικούς χρησμούς. Επειδή δεν είναι δυνατόν να προσφύγουμε στην Πυθία για την ερμηνεία τους, ανιχνεύουμε την αλήθεια μέσω της μόνης νόμιμης θεσμοθετημένης διαδικασίας, της κοινοβουλευτικής διαδικασίας. 

Ζητάμε καθαρά λόγια, κύριε Υφυπουργέ, καθαρές κουβέντες. Θα γίνουν ή δεν θα γίνουν; Τι προτίθεται να πράξει η Κυβέρνηση; 

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, θα ήθελα να μπορέσουμε να επικοινωνήσουμε και να συμφωνήσουμε στη διαδικασία που είναι σε εξέλιξη. 

Ο στόχος μας σήμερα δεν είναι να παραθέσουμε έναν κατάλογο έργων. Διαμορφώσαμε το συνοπτικό Σχέδιο Περιφερειακής Ανάπτυξης με τις βασικές προτεραιότητες, τις κατευθυντήριες γραμμές, τους αναπτυξιακούς στόχους της χώρας μας για την Ελλάδα του 2010. 

Ξεκίνησε ήδη με την τελευταία εγκύκλιο που βγάλαμε στα τέλη Δεκεμβρίου, την τέταρτη εγκύκλιο διαδικασίας κατάρτισης του αναλυτικού ΣΠΑ. 'Ολα τα Υπουργεία, όλες οι περιφέρειες, όλοι οι φορείς στη χώρα μας έχουν πλέον στα χέρια τους το συνοπτικό Σχέδιο Περιφερειακής Ανάπτυξης εγκεκριμένο από την κυβερνητική επιτροπή, από την Κυβέρνηση της χώρας μας. Αυτό το συνοπτικό ΣΠΑ αποτελεί πλέον δεσμευτικό πλαίσιο για την κατάρτιση του αναλυτικού Σχεδίου Περιφερειακής Ανάπτυξης. 

Θα ολοκληρώσουμε πρώτα το αναλυτικό Σχέδιο Περιφερειακής Ανάπτυξης, για να γνωρίζουν όλοι μέσα σε ποιο πλαίσιο κινούνται, να ξέρουν ιεραρχίες και προτεραιότητες και στη συνέχεια από το τέλος του πρώτου τριμήνου θα αρχίσει η κατάρτιση των επιχειρησιακών προγραμμάτων, των περιφερειακών προγραμμάτων και των προγραμμάτων του Υπουργείου. Εκεί θα μπούμε και στα συγκεκριμένα έργα. Δεν μπορούμε να προτρέξουμε του κοινωνικού διαλόγου, του διαλόγου με τους κοινωνικούς φορείς του Κοινοβουλίου, της Κυβέρνησης, με επιμέρους έργα σήμερα. Και πιστεύω ότι δεν είναι σκόπιμο πολιτικά για το ορθολογικό πρόγραμμα της όμοιας χώρας να βάλουμε σε πρώτη μοίρα την ένταξη ενός, πέντε ή δέκα έργων, πάνω από τον ευρύτερο σχεδιασμό. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Παρ' όλα αυτά όμως έχω πει, επειδή έχουμε τα πρώτα μηνύματα από τα περιφερειακά συμβούλια για τα πολύ σημαντικά έργα κατά περιφέρεια, ότι το έργο στο οποίο αναφέρεστε -και μιλάτε για τον κάθετο οδικό άξονα όσο και για το διαμήκη οδικό άξονα- είναι έργο προτεραιότητας για το περιφερειακό πρόγραμμα της επόμενης περιόδου. 

Αυτό μπορώ να πω τώρα. Και όχι μόνο αυτό, αλλά είπα και προηγουμένως ότι έχω αναθέσει ήδη μελέτες για όλα τα σημαντικά τμήματα αυτών των αξόνων, για να έχουμε πλήρη ετοιμότητα έναρξης του έργου στις αρχές του 2000, για να μην βρεθούμε στο απαράδεκτο φαινόμενο όπως βρεθήκαμε στις αρχές του δεύτερου πακέτου Ντελόρ, να μην έχουμε ώριμα έργα προς ένταξη, υλοποίηση και χρηματοδότηση. Αυτή είναι η απάντηση. 

Νομίζω ότι στα πλαίσια αυτής της δημοκρατικής διαδικασίας δημοκρατικού προγραμματισμού θα πρέπει όλοι να συμβάλουμε. 'Αλλωστε, ετοιμάζουμε αυτήν τη στιγμή ένα καλαίσθητο τόμο με τις τέσσερις εγκυκλίους και το συνοπτικό Σχέδιο Περιφερειακής Ανάπτυξης, για να το δώσουμε και σε όλους τους Βουλευτές, έτσι ώστε και εσείς από την πλευρά σας να έχετε μία σαφή εικόνα αυτού του περιεχομένου και να συμβάλετε αποφασιστικότερα και ορθολογικότερα στη διαμόρφωση του προγράμματος για την ανάπτυξη της χώρας μας στα επόμενα χρόνια. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη επίκαιρη ερώτηση είναι η με αριθμό 470/20.1.99 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Υγείας και Πρόνοιας, σχετικά με την επαναλειτουργία του Κέντρου Αιμοδοσίας και Παραγώγων Αίματος στο Νοσοκομείο Νίκαιας κλπ. 

Η επίκαιρη ερώτηση του κ. Παναγιώτου σε περίληψη έχει ως εξής: 

"Οι τελευταίες εξελίξεις που είδαν το φως της δημοσιότητας σχετικά με την ασφάλεια μεταγγίσεων αίματος και τους κινδύνους από τους ιούς του AIDS και διαφόρων μορφών ηπατίτιδας, ουσιαστικά αναδεικνύουν με δραματικό τρόπο τις τεράστιες ευθύνες για την πολιτική συρρίκνωσης και περικοπών που εφαρμόζει η Κυβέρνηση στο χώρο της υγείας. 

Χαρακτηριστικό παράδειγμα αποτελεί η περίπτωση του μοναδικού στη χώρα μας Κέντρου Αιμοδοσίας και Παραγώγων Αίματος του Νοσοκομείου Νίκαιας, το οποίο εδώ και δυόμισι χρόνια αντιμετωπίζει πρόβλημα ύπαρξης: Ο εξοπλισμός του έχει εγκατασταθεί στα υπόγεια του ιδρύματος, ενώ στον ίδιο χώρο έχουν μεταφερθεί και άλλα τμήματα του νοσοκομείου, με αποτέλεσμα να καθίσταται ουσιατικά αδύνατη η λειτουργία του. Ωστόσο το κέντρο αυτό είναι το μόνο που μπορεί να εφαρμόσει την αποτελεσματικότατη τεχνική της μοριακής βιολογίας (PCR) για τον έλεγχο των παραγώγων αίματος και την εξ αρχής ανίχνευση των μολύνσεων. 

Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε: 

Να επαναλειτουργήσει με τις απαραίτητες προδιαγραφές (προσωπικό, χώροι κλπ.) το Κέντρο Αιμοδοσίας και Παραγώγων Αίματος στο Νοσοκομείο Νίκαιας; 

Να γενικευθεί στη χώρα μας η εφαρμογή της μεθόδου ελέγχου του αίματος και των παραγώγων του με την τεχνική της μοριακής βιολογίας (PCR);". 

Ο κύριος Υφυπουργός Υγείας και Πρόνοιας έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, απασχόλησε την προηγούμενη εβδομάδα τη Βουλή και τα Μέσα Μαζικής Ενημέρωσης το θέμα της ασφάλειας των μεταγγίσεων του αίματος και των κινδύνων από τη μετάδοση των ιών του AIDS και της ηπατίτιδας B κυρίως. Θεωρούσαμε ότι με τις εξηγήσεις που δόθηκαν από τους ειδικούς επιστήμονες και από εμάς εδώ στη Βουλή ότι το θέμα αυτό θα έπρεπε να είχε κλείσει. Γιατί η συνεχής ανακύκλωσή του συντηρεί ένα θόρυβο, ο οποίος προκαλεί πανικό, δικαιολογημένο, σε όσους πολυμεταγγίζονται και σε όσους γενικότερα έχουν ανάγκη αίματος για μια εγχείριση, αλλά και σε όσους πρόκειται να δώσουν αίμα για άλλους πάσχοντες. 

Ο κύριος συνάδελφος επαναφέρει το θέμα με τη σημερινή επίκαιρη ερώτησή του και το συνδέει και με κάποιες παραλείψεις δήθεν κυβερνητικές που έχουν σχέση με πολιτικές συρρίκνωσης και περικοπών, όπως υποστηρίζει, που εφαρμόζει η Κυβέρνηση στο χώρο της υγείας. 

Θέλω να κάνω μία δήλωση: Η ασφάλεια των μεταγγίσεων του αίματος στη χώρα μας βρίσκεται στο ίδιο επίπεδο που βρίσκεται σε όλες τις υγειονομικά προηγμένες χώρες του κόσμου και, κανείς δεν πρέπει να ανησυχεί. Δεύτερον, να πω στον κύριο συνάδελφο και σαν γιατρός ότι πολλά μπορούν να συμβούν από την έλλειψη χώρων, από την έλλειψη καθαριότητας, από περικοπές, όπως εκείνος διατείνεται, πιστώσεων στο χώρο της υγείας, πλην του να μεταδίδονται οι ιοί του AIDS και της ηπατίτιδας. Αν δεν υπάρχουν οι συγκεκριμένοι ιοί, δεν μπορεί να τους εφεύρει και να τους διασπείρει καμία Κυβέρνηση με τις δήθεν περικοπές. 

Αναφέρεται επίσης στις συνθήκες λειτουργίας του κέντρου αιμοδοσίας και του κέντρου παραγώγων αίματος του νοσοκομείου της Νίκαιας. Υπάρχει πράγματι έλλειψη σε χώρους και μπορεί να λείπει και λίγο προσωπικό. Τίποτα καινούριο πάντως δεν έχει συμβεί τις τελευταίες ημέρες. Και αυτή η υπηρεσία έχει τα ίδια προβλήματα που μπορεί να έχουν -και ποικίλουν από νοσοκομείο σε νοσοκομείο- και άλλες υπηρεσίες υγείας σε αυτήν τη χώρα. Εκείνο που λείπει από τη Νίκαια -και θέλω να το γνωρίζει ο κύριος συνάδελφος- είναι η απαραίτητη συνεργασία που πρέπει να υπάρχει ανάμεσα στη διεύθυνση του κέντρου και στη διοίκηση του νοσοκομείου που θα μπορούσε να διευκολύνει τα πράγματα και πολλά από τα προβλήματα, που υπάρχουν, να είχαν επιλυθεί. Κατά τα άλλα, δεν στεγάζεται σε υπόγειους χώρους η υπηρεσία και δεν υπάρχουν μηχανήματα που λειτουργούν στα υπόγεια. Είναι στο ισόγειο του νοσοκομείου και σε άλλα κτίρια ανεπτυγμένο το κέντρο αιμοδοσίας και το κέντρο παραγώγων του αίματος. 

Σε ό,τι δε αφορά τη μέθοδο της μοριακής βιολογίας, πρέπει να πληροφορήσω τον κύριο συνάδελφο ότι στα πλαίσια της συνεργασίας μας... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

'Ομως, έχει τελειώσει ο χρόνος, κύριε Πρόεδρε, και θα διακόψω εδώ για να κάνω χρήση της δευτερολογίας μου για τη μέθοδο της μοριακής βιολογίας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Το θέμα θα είχε κλείσει, όχι με τη συζήτηση στη Βουλή και τις απαντήσεις, αλλά με τη λήψη των αναγκαίων μέτρων για την αντιμετώπιση του προβλήματος. 

'Οσον αφορά τις ελλείψεις και τις παραλείψεις, που δεν τις αναγνωρίζετε, νομίζω υπάρχουν και είναι πολύ σοβαρές από μέρους της Κυβέρνησης, γιατί είναι η δεύτερη φορά που παρουσιάζονται τέτοια προβλήματα. 

Θα πω συγκεκριμένα ότι το 1995 το κέντρο ογδόντα τετραγωνικών που προοριζόταν για τη λειτουργία, αφαιρέθηκε και χρησιμοποιείται για άλλους σκοπούς ως κυτταρολογικό και παθολογοανατομικό τμήμα. Τέτοια τμήματα, κύριε Υφυπουργέ, υπάρχουν σε πάνω από εκατόν δέκα νοσοκομεία της χώρας και δεν ήταν απαραίτητο να αφαιρεθεί αυτός ο χώρος από το συγκεκριμένο κέντρο. 

'Οσον αφορά τα μηχανήματα, γνωρίζετε καλύτερα από μένα σαν αρμόδιος Υφυπουργός ότι είναι αγορασμένα από το καλοκαίρι του 1997 και δεν μπορούν να αξιοποιηθούν για την εφαρμογή μεθόδου της ΠΕΣΕΕ. 

Γνωρίζετε πολύ καλά ότι από το 1985, με την εμφάνιση του ιού του AIDS όλα τα κέντρα διεθνώς κατέβαλαν προσπάθεια για την απόκτηση τεχνογνωσίας και υποδομής για την καταγραφή τόσο των ιων της ηπατίτιδας αλλά και του AIDS στο πλάσμα. Αυτό, όμως, δεν έγινε από τη δική μας χώρα, με αποτέλεσμα, όπως γνωρίζετε, το αίμα για να μην πετιέται, να στέλνεται στη Βέρνη και να γυρίζει ως λευκοματίνη. 

Επίσης, λόγω της έλλειψης της αναγκαίας τεχνογνωσίας που δεν αποκτήθηκε, η δική μας η χώρα είναι η μόνη η οποία δεν εφαρμόζει την μέθοδο PCR, για την εφαρμογή της οποίας ξεκίνησε μελέτη στο εξωτερικό από το 1995 και από το 1998 εφαρμόζεται σε όλες σχεδόν τις χώρες. Πότε επιτέλους θα αξιοποιηθεί και στη δική μας τη χώρα, που τουλάχιστον παλαιότερα πρωτοπορούσε την περιοχή των Βαλκανίων; 

Μην προσπαθείτε, λοιπόν, να μεταθέσετε τα προβλήματα της λειτουργίας στις διαφορές που υπάρχουν μεταξύ της διευθύντριας και του διοικητικού προσωπικού του νοσοκομείου, αλλά να δείτε σοβαρά τις δικές σας ευθύνες. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, στην Ελλάδα, όπως και σε όλες τις χώρες της Ευρωπαϊκής 'Ενωσης, αλλά και της Ευρώπης γενικότερα, οι αιμοδοσίες ακολουθούν τον ίδιο αλγόριθμο εργαστηριακών εξετάσεων για τον έλεγχο για AIDS, την ηπατίτιδα Β και ηπατίτιδα C. Ακριβώς τον ίδιο. 

Ακούσαμε πολλές φορές αυτές τις ημέρες, δυστυχώς, ότι υπήρχε δήθεν στη Νίκαια κάποιο κέντρο με ειδικές δραστηριότητες ποιοτικού ελέγχου του αίματος, του οποίου η λειτουργία διεκόπη το 1995 και οι χώροι που εχρησιμοποιούντο γι' αυτόν το σκοπό, χρησιμοποιούνται από το νοσοκομείο για άλλους σκοπούς. 

Είναι απαράδεκτο να υποστηρίζεται κάτι τέτοιο. Ποτέ δεν υπήρχε τέτοιο κέντρο. Τι υπήρχε, κύριε συνάδελφε; Υπήρχε ένα πειραματικό εργαστήριο με κουνέλια της κ. Σωφρονιάδου, όπου γινόταν σε πειραματικό στάδιο η προσπάθεια ανίχνευσης πυρετογόνων ουσιών στο αίμα. Ε, αυτό δεν χρειάζεται να υπάρχει. Πώς να το κάνουμε δηλαδή; Ο ίδιος ποιοτικός έλεγχος του αίματος που γινόταν, γίνεται και σήμερα. 

Ερχόμαστε στη μέθοδο της μοριακής βιολογίας, τη γνωστή PCR. Στα πλαίσια της συνεργασίας της δικής μας αιμοδοσίας, του ελληνικού κράτους δηλαδή με τον ελβετικό Ερυθρό Σταυρό, για την επεξεργασία εγχωρίου πλάσματος, με σκοπό την παρασκευή λευκοματίνης, ο ελβετικός Ερυθρός Σταυρός από τα μέσα του 1998 άρχισε την εφαρμογή της μεθόδου PCR για τον έλεγχο της ηπατίτιδας C και μόνο γι'αυτή. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Προηγουμένως και για δυο χρόνια περίπου έστελνε δείγματα πλάσματος για PCR στην Αμερική. Στην Ελβετία προγραμματίζεται η εφαρμογή του ελέγχου για το AIDS και την ηπατίτιδα Β σύντομα. Δεν έχει αρχίσει ακόμη με το PCR. 

ΣΤΑΥΡΟΣ ΠΑΝΑΓΙΩΤΟΥ: Με ποια μέθοδο έγινε διάγνωση; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παναγιώτου, μη διακόπτετε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας παρακαλώ πολύ. Για την ηπατίτιδα Β το έστειλε εκτός Ελβετίας. 

Παρακαλώ, κύριε Πρόεδρε, να μου δώσετε λίγο χρόνο, γιατί αυτό το θέμα πρέπει να κλείσει και παρακαλώ να κλείσει οριστικά. 

Ο έλεγχος είναι πολύ δύσκολος και διεθνώς δεν έχει καταστεί δυνατόν η μέθοδος PCR να προτυποποιηθεί. Επομένως, η εφαρμογή της μαζικά από τις υπηρεσίες αιμοδοσίας και δημόσιας υγείας προς το παρόν δεν είναι εφικτή. 

Χώρες με μεγάλες εργαστηριακές και άλλες επιστημονικές δυνατότητες, όπως η Γερμανία, η Αυστρία κλπ. άρχισαν τον έλεγχο πολύ πρόσφατα, στο δεύτερο εξάμηνο, όπως σας είπα και για την Ελβετία. 

Σας είπα τι κάνουμε στην Ελλάδα. Αυτό που γίνεται διεθνώς. Μπορούμε και αυτήν την ώρα, σε ειδικές περιπτώσεις και για πειραματικούς λόγους, να χρησιμοποιούμε και αυτήν τη μέθοδο στο Γενικό Κρατικό Νοσοκομείο Αθηνών. Και βέβαια προετοιμαζόμαστε σε χώρους και έχουμε πάρει και τα μηχανήματα, ώστε να έχουμε τη δυνατότητα και να αποκτήσουμε την τεχνογνωσία έτσι ώστε στο δεύτερο εξάμηνο του 1999 να μπορούμε και εμείς να κάνουμε αυτόν τον έλεγχο. Βέβαια δεν θα το κάνουμε καθημερινά και μαζικά, αυτό δεν μπορεί να γίνει και επαναλαμβάνω ότι δεν γίνεται σε καμία χώρα του κόσμου. 

Υπάρχει, λοιπόν, μια σύγχυση σε σχέση με το PCR. Φοβούμαι ότι συντηρείται σκοπίμως. Παρακαλώ, αν θέλετε περισσότερα στοιχεία θα τα έχετε, αλλά μη δίνουμε στον κόσμο την εντύπωση ότι κάποιοι άλλοι χρησιμοποιούν διαφορετικές μεθόδους, με τις οποίες ελέγχουν το αίμα και εμείς στην Ελλάδα όχι. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Υφυπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Είμαστε το ίδιο ασφαλείς και εξετάζουμε το αίμα με τους ίδιους τρόπους, όπως και οι άλλοι στις προηγμένες υγειονομικά χώρες του κόσμου. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 466/20-1-1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με την κράτηση τριάντα τριών Ιρακινών προσφύγων στη Σάμο κλπ. 

Η επίκαιρη ερώτηση της κυρίας συναδέλφου έχει ως εξής: 

"Παρά το γεγονός ότι με την υπ'αριθμ. 1548/98 απόφαση του Μονομελούς Πλημμελειοδικείου Σάμου οι τριάντα τρεις Ιρακινοί πρόσφυγες που πέρασαν στη χώρα μας και συγκεκριμένα στην Ικαρία το διάστημα των εορτών αθωώθηκαν, συνεχίζουν να κρατούνται από τις αστυνομικές αρχές του νησιού. 

Οι τριάντα τρεις Ιρακινοί πρόσφυγες κηρύχθηκαν αθώοι του αδικήματος της παράνομης εισόδου στη χώρα μας, αφού ενώπιον του δικαστηρίου εξέφρασαν την επιθυμία τους να υποβάλουν αίτημα πολιτικού ασύλου. Μεταξύ δε των παραπάνω υπάρχουν οικογένειες με ανήλικα παιδιά. 

Ερωτάται ο κύριος Υπουργός: 

1. Γιατί δεν έχουν αφεθεί ελεύθεροι οι τριάντα τρεις Ιρακινοί πρόσφυγες, αφού έχουν κηρυχθεί αθώοι με δικαστική απόφαση; 

2. Τι μέτρα προτίθεται να πάρει, ώστε οι αρμόδιες αρχές να εξετάσουν το εκφρασμένο και ενώπιον του δικαστηρίου αίτημά του για αναγνώριση της ιδιότητας του πρόσφυγα;". 

Ο Υπουργός Δημόσιας Τάξης κ. Φίλιππος Πετσάλνικος έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ευχαριστώ, κύριε Πρόεδρε. 

Κατ'αρχήν, η διαδικασία και οι προϋποθέσεις για την παροχή ασύλου σε πολιτικούς πρόσφυγες στη χώρα μας καθορίζονται σε πάγια βάση από το ισχύον νομικό καθεστώς, με βάση το οποίο οι υπηρεσίες του Υπουργείου Δημόσιας Τάξης εξετάζουν με προσοχή και ευαισθησία κάθε αίτημα για χορήγηση ασύλου. Και όλες οι ενέργειες, σχετικά με το θέμα αυτό, είναι πάντα εναρμονισμένες με τους διεθνείς κανόνες, την ελληνική νομοθεσία, αλλά και τις υποχρεώσεις που έχουν αναληφθεί από τις διατάξεις της Σύμβασης της Γενεύης του 1951, καθώς και του Πρωτοκόλλου της Νέας Υόρκης του 1967, γεγονός που έχει αναγνωρισθεί διεθνώς, ενώ στενή είναι και η συνεργασία μας με την 'Υπατη Αρμοστεία του Οργανισμού Ηνωμένων Εθνών στη χώρα μας, που είναι αρμόδια για τους πρόσφυγες. 

Βέβαια, αποκλειστικός σκοπός, κύριοι συναδελφοι, είναι η διασφάλιση των συμφερόντων των πραγματικών προσφύγων, αλλά ταυτόχρονα και η ενίσχυση της χώρας μας στη διεθνή κοινότητα, χωρίς όμως να παραβλέπονται τα εθνικά μας συμφέροντα από την αθρόα είσοδο λαθρομεταναστών που καταφθάνουν στην Ελλάδα για πολλούς και ποικίλους λόγους και κυρίως βέβαια οικονομικούς. 

Το τελευταίο διάστημα οι αποβάσεις αυτές στα νησιά του Νοτιοανατολικού Αιγαίου ή στην Κρήτη αφορούν οικονομικούς λαθρομετανάστες, όπως διαπιστώνεται από τη διερεύνηση που κάνουμε μετά. 

Θα ήθελα επίσης να σας γνωρίσω ότι από την 1-9-1997 εφαρμόζεται από τη χώρα μας, για όλες τις περιπτώσεις αίτησης χορήγησης ασύλου, η Σύμβαση του Δουβλίνου του 1990, με την οποία καθορίζεται η αρμόδια για την εξέταση του σχετικού αιτήματος χώρα. Η απόφαση δε αυτή επί του αιτήματος αναγνωρίζεται και από τις λοιπές χώρες-μέλη της Ευρωπαϊκής 'Ενωσης. 

Με τις διατάξεις αυτές εξασφαλίζεται οπωσδήποτε η εξέταση του αιτήματος ασύλου και αποφεύγεται η παραπομπή του αλλοδαπού από χώρα σε χώρα. 

Θα ήθελα ακόμα να επισημάνω ότι απαραίτητες προϋποθέσεις βέβαια για την αναγνώριση της προσφυγικής ιδιότητας σε αλλοδαπό είναι η υποβολή σχετικής αίτησης και η πλήρωση στο πρόσωπό του των όρων των διατάξεων της σχετικής Σύμβασης της Γενεύης του 1951. 

Σε ό,τι αφορά τώρα τους αναφερομένους στην επίκαιρη ερώτηση αλλοδαπούς, πράγματι στις 25-12-1998 αφήχθησαν στη χώρα λάθρα, μέσω της παραλίας του Αγίου Κηρύκου της Ικαρίας, τριάντα τρεις υπήκοοι του Ιράκ και επτά υπήκοοι Αφγανιστάν. Τους αποβίβασε άγνωστο πλοίο, το οποίο είχε αποπλεύσει από το Λίβανο. 

Το Μονομελές Πλημμελειοδικείο Σάμου, στο οποίο παραπέμφθηκαν, αθώωσε μεν τους τριάντα τρεις υπηκόους Ιράκ για το αδίκημα της λάθρα εισόδου, ενώ καταδίκασε τους επτά Αφγανούς σε φυλάκιση τριάντα ημερών. Τώρα γιατί αθώωσε τους μεν και καταδίκασε τους δε, όπως συνήθως συμβαίνει -δηλαδή καταδικάζονται όλοι οι λαθραίως επιχειρούντες να εισέλθουν για τη λάθρα αυτή είσοδο- αυτό δεν το γνωρίζω. 

Ο Αντιεισαγγελέας Πλημμελειοδικών Σάμου άσκησε όμως έφεση κατά της ανωτέρω απόφασης. Στις 27-12-1998 το σύνολο των ανωτέρω αλλοδαπών υπέβαλε αιτήσεις ασύλου στην Αστυνομική Διεύθυνση Σάμου, η εξέταση των οποίων δεν έχει ακόμα ολοκληρωθεί. Με εντολή της αρμόδιας υπηρεσίας μας, οι επτά Αφγανοί -γιατί ανάμεσά τους ήταν και τέσσερις ανήλικοι και υπήρχαν ισχυροί λόγοι που να θεμελιώνουν ίσως τα επιχειρήματά τους για την αναγκαιότητα χορήγησης ασύλου- μεταφέρθηκαν στο κέντρο προσφύγων Λαυρίου για περαιτέρω διαμονή, μέχρι την ολοκλήρωση της εξέτασης του αιτήματός τους. 

Οι τριάντα τρεις υπήκοοι Ιράκ παραμένουν στη Σάμο υπό επιτήρηση -δεν έχουν συλληφθεί, δεν είναι στη φυλακή- έως ότου ολοκληρωθεί η διαδικασία ασύλου και φιλοξενούνται σε διώροφο κτίριο ιδιοκτησίας Πανεπιστημίου Αιγαίου, το οποίο έχει τη δυνατότητα φιλοξενίας ογδόντα ατόμων. 

'Εχουν δε σε καθημερινή βάση πρωϊνό, μεσημεριανό και βραδυνό φαγητό, καθώς επίσης τους έχει εξασφαλιστεί θέρμανση, ρουχισμός και τηλεόραση για να είναι πιο ευχάριστη εκεί η διαμονή τους. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, αυτά που μας διαβάσατε, τα γνωρίζουμε, διότι πραγματικά η χώρα μας έχει υπογράψει αυτές τις διεθνείς συμβάσεις, πλην όμως πρέπει να πούμε ότι δεν τα υπηρετεί όσο πρέπει, όσον αφορά δηλαδή τα ανθρώπινα δικαιώματα. Θα πρέπει να πούμε ότι η χώρα μας προσπαθεί να είναι πρωταθλήτρια στην παραβίαση στοιχειωδών ανθρωπίνων δικαιωμάτων. 

Εμείς εδώ έχουμε μία απόφαση δικαστηρίου. Πρόκειται για ένα πραγματικό γεγονός. Εσείς παρουσιάσατε την κατάσταση με καλολογικά, θα έλεγα, στοιχεία. Αυτοί οι άνθρωποι έχουν αθωωθεί από το Δεκέμβριο του 1998. 'Αρα, εφόσον έχουν αθωωθεί, θα μπορούσαν να είναι ελεύθεροι, σύμφωνα με αυτά που μας διαβάσατε. 

Το δεύτερο που θέλω να τονίσω είναι ότι για κάθε πρόσφυγα που φτάνει στην Ελλάδα, το πρώτο που πρέπει να εξετάζουν οι αρμόδιες υπηρεσίες -εν προκειμένω η Αστυνομία, γι' αυτό και η ερώτηση προς εσάς- είναι το αίτημα και τους λόγους που ισχυρίζονται ότι φοβούνται δηλαδή να γυρίσουν στην πατρίδα τους -πρόκειται εδώ για το Ιράκ, είναι γνωστή η κατάσταση εκεί- που μπορεί να διώκονται λόγω της φυλής τους, της θρησκείας τους, την πολιτική τους πεποίθηση, την εθνική τους καταγωγή, επειδή ανήκαν σε κάποια κοινωνική ομάδα κλπ. 

Πιστεύω, κύριε Υπουργέ, ότι τα θέματα των οικονομικών μεταναστών, όπως κι εσείς είπατε, η πατρίδα μας δεν τα αντιμετωπίζει με τον τρόπο που πρέπει. Το ερώτημα είναι το εξής. Από τη στιγμή που δεν έχουν κάποιες συγκεκριμένες κατηγορίες, γιατί είναι υπό επιτήρηση, όπως κι εσείς λέτε, γιατί δεν αφήνονται ελεύθεροι; Το δεύτερο είναι ότι υπάρχουν ανήλικα παιδιά και πώς η χώρα μας αντιμετωπίζει αυτές τις περιπτώσεις. Αναφορικά με το θέμα των ενηλίκων, υπάρχουν και ειδικοί νόμοι, που δυστυχώς και στη χώρα μας πηγαίνουν στο περιθώριο και δεν τους υπερασπιζόμαστε όπως πρέπει. 

Το ερώτημά μας είναι, γιατί, ενώ οι άνθρωποι είναι αθώοι, είναι υπό επιτήρηση και δεν εξετάζεται και η περίπτωση του πολιτικού ασύλου; 

Το ζήτημα το έχουν αναλάβει οι δικηγόροι και προωθείται το θέμα. Νομίζω ότι δεν μπορεί να ξαναεκτεθεί η χώρα μας για μια άλλη φορά, αν πάει το θέμα στα διεθνή όργανα. Οι διεθνείς συμβάσεις σίγουρα έχουν υπογραφεί από τη χώρα μας, αλλά δυστυχώς, επαναλαμβάνω, δεν τηρούνται. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δημόσιας Τάξης κ. Πετσάλνικος έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κυρία συνάδελφε, λυπάμαι γιατί τουλάχιστον παρουσιάζεσθε ανημέρωτη εδώ. 'Οταν κάποιος επιχειρήσει να εισέλθει σε μια χώρα λαθραία, παράνομα, παράτυπα, χωρίς κανένα ταξιδιωτικό έγγραφο κλπ., σαφώς δεν αφήνεται να κυκλοφορήσει ελεύθερος, σε καμιά ευρωπαϊκή χώρα τουλάχιστον. 'Αλλο η καταδίκη του και η φυλάκισή του και άλλο η επιτήρηση. Σε όλες τις χώρες βρίσκονται σε επιτήρηση σε οργανωμένους χώρους. Δεν γνωρίζω καμιά χώρα, που να τους αφήνει αμέσως ελεύθερους και μετά να τους ψάχνει, για να δει πού βρίσκονται και τι κάνουν. 'Αρα, λοιπόν, εδώ υπάρχει ένα έλλειμμα ενημέρωσής σας σε σχέση με το τι ισχύει σ' όλο τον κόσμο και ιδιαίτερα στις χώρες της Ευρωπαϊκής 'Ενωσης. 

Δεν δέχομαι σε καμιά περίπτωση ότι η χώρα μας προσπαθεί να είναι πρωταθλητής στην παραβίαση δικαιωμάτων. Θα έλεγα ότι αυτή η χώρα, επειδή γνωρίζω πολύ καλά πώς αντιμετωπίζονται αντίστοιχες περιπτώσεις και σε άλλες χώρες της Ευρωπαϊκής 'Ενωσης, αυτή η χώρα τουλάχιστον για την έντονη φιλελευθεροποίηση, των διαδικασιών της μπορεί να χαρακτηριστεί και για τη μεγάλη ανθρωπιά, που επιδεικνύει σε ό,τι αφορά τις πολλές εκατοντάδες χιλιάδες των λαθρομεταναστών, που εισήλθαν ή επιχειρούν να εισέλθουν στη χώρα μας για καθαρά οικονομικούς σκοπούς. Και στην περίπτωση, επαναλαμβάνω, κυρία Αλφιέρη, των Ιρακινών, η διαδικασία εξέτασης των αιτήσεων ασύλου βρίσκεται σε εξέλιξη αυτήν τη στιγμή. Και πρέπει να σας πω ότι, ενώ από την πλευρά των Αφγανών φυγάδων υπήρξαν πολύ ισχυρότερα στοιχεία, σ' ό,τι αφορά τους λόγους, που εσείς αναφέρατε, δηλαδή ότι διατρέχουν κίνδυνο της ζωής τους λόγω θρησκευτικών πεποιθήσεων κλπ., στην περίπτωση των Ιρακινών διαπιστώνουμε σε καθημερινή βάση ότι η συντριπτική πλειοψηφία δεν έχει κανέναν τέτοιο λόγο. Είναι οικονομικοί λόγοι, για τους οποίους επιδιώκουν να εισέλθουν στην Ελλάδα ή να χρησιμοποιήσουν την Ελλάδα ως ενδιάμεσο σταθμό για να συνεχίσουν το ταξίδι τους προς άλλες χώρες της Ευρωπαϊκής 'Ενωσης. 

Γι' αυτό, λοιπόν, καλά θα κάνετε, όταν επικαλείσθε τέτοιες περιπτώσεις, όντως να αποφεύγετε χαρακτηρισμούς, όπως οι προηγούμενοι, που αφορούν τη χώρα μας ή τις διαδικασίες ή την ευαισθησία με την οποία αντιμετωπίζουμε τους λαθρομετανάστες και καλύτερα ακόμη θα κάνετε να είσαστε σωστά ενημερωμένη σε συγκεκριμένες περιπτώσεις, όπως αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 461/20.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προθέσεις του Υπουργείου για επέκταση του Μετρό προς Νίκαια-Κερατσίνι, διαγράφεται λόγω κωλύματος του ερωτωμένου Υπουργού. 

Επίκαιρες ερωτήσεις δευτέρου κύκλου: 

Η πρώτη με αριθμό 456/19.1.99 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της συνυπηρέτησης δημοσίων λειτουργών κ.λπ., διαγράφεται λόγω κωλύματος του ερωτωμένου κυρίου Υπουργού. 

Δεύτερη είναι η με αριθμό 469/20.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικόλαου Γκατζή προς τον Υπουργό Υγείας και Πρόνοιας, σχετικά με τη λειτουργία της μονάδας απεξάρτησης με την ονομασία "18 ΑΝΩ" κλπ. 

Η επίκαιρη ερώτηση σε περίληψη έχει ως εξής: 

"Πάλι και φέτος η μονάδα απεξάρτησης "18 ΑΝΩ" εκπέμπει σήμα κινδύνου. Στις 20 Ιανουαρίου τελειώνουν οι συμβάσεις δεκατεσσάρων θεραπευτών της μονάδας. 

Δεν πρόκειται μόνο για το ότι αυτοί οι άνθρωποι χάνουν τη δουλειά τους. Κυρίως και συγχρόνως πρόκειται για το ότι η μονάδα βρίσκεται σε αδυναμία να συνεχίσει τα δέκα προγράμματα θεραπείας τα οποία υλοποιεί. 

'Ετσι, αντί να ενισχυθεί και να υποστηριχθεί η δραστηριότητα της μονάδας "18 ΑΝΩ", όπως και άλλων μονάδων θεραπείας εξαρτημένων ατόμων, περιορίζεται με την ανεπαρκέστατη χρηματοδότηση και την επακόλουθη πρόκληση προβλημάτων στη λειτουργία τους. 

Η χρησιμότητα αυτών των μονάδων και των προγραμμάτων τους είναι πασιφανής και αδιαμφισβήτητη. 

Ερωτάται ο κύριος Υπουργός: Θα ανανεώσει αμέσως τις συμβάσεις των δεκατεσσάρων θεραπευτών της μονάδας απεξάρτησης "18 ΑΝΩ";". 

Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, δίνεται η εντύπωση από το περιεχόμενο της επίκαιρης ερώτησης του συναδέλφου, ότι η Κυβέρνηση δεν στηρίζει τη δραστηριότητα της μονάδας απεξάρτησης "18 ΑΝΩ", ότι η χρηματοδότηση προς τη μονάδα είναι ανεπαρκής, ότι απολύεται προσωπικό και συνεπώς δυσκολεύεται η μονάδα να συνεχίσει τη λειτουργία της. Ερωτώμεθα αν πρόκειται να ανανεώσουμε αμέσως, έτσι ακριβώς αναφέρεται, τις συμβάσεις των δεκατεσσάρων θεραπευτών της μονάδας των οποίων λήγει η σύμβαση ή έληξε αυτές τις μέρες. 

Η αλήθεια είναι ότι οι εργαζόμενοι αυτοί είχαν προσληφθεί, και το εγνώριζαν, με σύμβαση εργασίας ιδιωτικού δικαίου ορισμένου χρόνου. Και όπως γνωρίζει ο κύριος συνάδελφος, η ισχύουσα νομοθεσία δεν επιτρέπει παράταση της σύμβασης ή ανανέωση. 

Αυτό που μπορεί να κάνει και το κάνει η Κυβέρνηση είναι να ζητήσει την έγκριση, και έχω την εντύπωση ότι ήδη θα έχει υπογραφεί η απόφαση, να προσλάβει και πάλι προσωπικό με σύμβαση εργασίας ιδιωτικού δικαίου ορισμένου χρόνου και εν τω μεταξύ μέχρι τη λήξη και αυτής της σύμβασης να προκηρύξει θέσεις μονίμου προσωπικού. Αυτό θα κάνουμε. 

Αν ζητάτε να ανανεώσουμε ή να παρατείνουμε τις συμβάσεις των συγκεκριμένων ατόμων αύριο, αυτό δεν μπορούμε να το κάνουμε. Βεβαίως, και οι ίδιοι όταν έρθει η ώρα μπορούν να είναι υποψήφιοι για τη σύμβαση των δεκατεσσάρων ατόμων που θα προσληφθούν με σύμβαση εργασίας ιδιωτικού δικαίου ορισμένου χρόνου. Μπορούν να είναι και οι ίδιοι υποψήφιοι. Οι περισσότεροι εξ' αυτών κατά πάσα πιθανότητα, λόγω της εμπειρίας τους, θα προσληφθούν. 

Δεν μπορεί όμως, επαναλαμβάνω, και το ξέρετε αυτό στα πλαίσια της ισχύουσας νομοθεσίας να υπάρξει παράταση της σύμβασης αυτής που έληξε για τα συγκεκριμένα άτομα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν μιλάμε για παράταση, μιλάμε για ανανέωση. Από το γεγονός, ότι ξέρουμε όλοι και το περιγράφουμε στην ερώτησή μας, ότι αυτή η μονάδα απεξάρτησης "18 ΑΝΩ" είναι μια από τις καλύτερες μονάδες απεξάρτησης, της Ευρώπης σχεδόν, έτσι χαρακτηρίζεται, συντελεί ένα σημαντικότατο έργο και δεν μπορούμε να αδιαφορούμε ότι σπάζει αυτή η ενότητα που αποτελεί σήμερα όλο το συγκρότημα των ανθρώπων που ασχολούνται με την απεξάρτηση στη μονάδα "18 ΑΝΩ". 

Θα σας διαβάσω τι λέει όλη η ομάδα, επιστημονικό προσωπικό, διεύθυνση κλπ. Λέει: "Η θεραπεία απεξάρτησης είναι ζήτημα επιστημονικής και ηθικής τάξης και οι όροι της, η αρχή της θεραπευτικής στη συνέχεια, ο ιδιαίτερος και καθοριστικος ρόλος του θεραπευτή στην όλη διαδικασία, η λειτουργία της θεραπευτικής ομάδας, η εμπιστοσύνη και ο σεβασμός στο έργο της, στην αξία του ανθρώπου και της θεραπείας του δεν μπορούν να γίνουν αντικείμενα ούτε διαπραγμάτευσης ούτε να παίζουμε με άλλες ανανεώσεις κλπ, γιατί είναι έξω από τις αρχές της ανθρωποκεντρικής φιλοσοφίας της "18 ΑΝΩ" που λειτουργεί η μονάδα αυτή". 

Επομένως δένεται σήμερα ο θεραπευτής και εμείς δεν λέμε να τους περάσετε από το παράθυρο, εμείς λέμε να ανανεώσετε αυτήν τη σύμβαση και να προκηρύξετε τις θέσεις. 'Ομως, απ'ό,τι φαίνεται από τις απαντήσεις που δίνετε και από τις περικοπές -γιατί έχουμε και αυτό το φόβο- που έχετε εξαγγείλει, στις 20 του Γενάρη, μέσω του Γενικού Λογιστηρίου του Κράτους για περικοπή 15% στο πρώτο τρίμηνο από τις κοινωνικές δαπάνες και ιδιαίτερα από τα θέματα υγείας-πρόνοιας, μας ανησυχεί ότι η μονάδα αυτή θα πάει περίπατο. 

Θέλουμε, λοιπόν, με το ερώτημα αυτό που βάζουμε, να θίξουμε αυτό το θέμα και να παρεμποδίσουμε κάθε προσπάθεια της Κυβέρνησης, εν ονόματι των δεικτών της ΟΝΕ, να προβεί σε μια τέτοια εγκληματική πράξη, κατά την άποψή μας, διότι, ούτε οι δύο επιδρομές των Αμερικανών απέναντι στο Ιράκ δεν είχαν τους θανάτους αυτούς, που έχει κατ'έτος η χώρα μας από τα ναρκωτικά, από τη νέα αυτή μάστιγα. Επομένως, μας ανησυχεί ιδιαίτερα. 

Κύριε Υπουργέ, έχουμε και μια δεύτερη ερώτηση: Σκοπεύετε να κάνετε και τρίτη μονάδα, η οποία πραγματικά είναι απαραίτητη και τη ζητούν σήμερα τα προβλήματα των ναρκωτικών; 

ΠΡΟΕΔΡΕΥΩΝ (Παναγιώτης Ν. Κρητικός): Αυτό, το οποίο θέτετε, είναι εκτός θέματος, δεν συμπεριλαμβάνεται στην ερώτηση. 

ΝΙΚΟΛΑΟΣ ΓΚΑΤΖΗΣ: Πώς δεν συμπεριλαμβάνεται στην ερώτηση, κύριε Πρόεδρε, στην ερώτηση είναι. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, επιτρέψτε μας να ανησυχούμε και εμείς τουλάχιστον το ίδιο με σας, για όσα συμβαίνουν στη χώρα μας και έχουν σχέση με τα ναρκωτικά. 

Δεν αμφισβήτησε κανείς και τη δραστηριότητα και το σημαντικό έργο αυτής της μονάδας απεξάρτησης, της "18 ΑΝΩ". Δεν το αμφισβήτησε κανείς για να το θέτετε με επίταση. Δεν αμφισβητήθηκε η δουλειά της. 

Υποστηρίζετε όσα αναφέρονται σε σχετικό έγγραφο της Επιστημονικής Επιτροπής, για τη χρησιμότητα αυτών των έμπειρων στελεχών. Και σ'αυτό δεν διαφωνούμε, παρ'ό,τι θα μπορούσα να σας αντιτάξω παλαιότερες απόψεις επίσης ειδικών του ιδίου χώρου, που έλεγαν ότι αυτά τα στελέχη κουράζονται πολύ από την ενασχόληση μ'αυτό το δύσκολο αντικείμενο και δεν πρέπει να είναι μόνιμοι υπάλληλοι, πρέπει ν'αλλάζουν συχνά. Υπήρξαν παλαιότερα και τέτοιες απόψεις, αλλά εγώ δεν στέκομαι σ'αυτό. 

Σας είπα ότι η Κυβέρνηση στηρίζει τη μονάδα, ότι θα ξανακάνει για τον ίδιο αριθμό εργαζομένων σύμβαση -και θα έχει ήδη υπογραφεί η εγκριτική πράξη του Υπουργικού Συμβουλίου, ίσως τώρα κατεβαίνοντας από το Βήμα, να δω τον Γραμματέα του Υπουργικού Συμβουλίου- ότι δεν μπορεί να γίνει δυστυχώς παράταση ή ανανέωση της ίδιας σύμβασης για τα συγκεκριμένα άτομα που μπορούν, όμως, παρ'όλα αυτά, να προσληφθούν επαναλαμβάνω με νέα σύμβαση και ότι για να στηρίξουμε τη μονάδα θα προχωρήσουμε και στην πρόσληψη μονίμου προσωπικού. 

Αυτά υποστηρίζουμε και πρέπει να είστε ικανοποιημένος από τις διαβεβαιώσεις μας, ότι στηρίζουμε το έργο της μονάδας και ότι θα τη στελεχώσουμε και με μόνιμο προσωπικό. Δεν αφορούν τη μονάδα οι περικοπές στις οποίες αναφέρεσθε και δεν αφορούν προπαντός τέτοιου είδους προγράμματα. Και παρακαλώ, δεν υπάρχει κανένας λόγος να μεταφέρονται υποθέσεις, πληροφορίες, εκδοχές, που να ανησυχούν τους εργαζόμενους, αλλά κυρίως αυτούς προς τους οποίους παρέχεται αυτό το πραγματικά σημαντικό έργο της μονάδας "18 ΑΝΩ". 

ΝΙΚΟΛΑΟΣ ΓΚΑΤΖΗΣ: Εμείς εκφράζουμε τις δικές μας ανησυχίες, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 451/18-1-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικά με την εγκατάσταση των πυραύλων S-300 στην Κρήτη κ.λπ. 

Η ερώτηση της κ. Δαμανάκη έχει ως εξής: 

"'Οταν πρόσφατα αποφασίστηκε η ματαίωση της προμήθειας και εγκατάστασης στην Κύπρο του αντιαεροπορικού συστήματος πυραύλων S-300 ανακοινώθηκε ότι πρόθεση της Κυβέρνησης είναι να τοποθετηθούν οι πύραυλοι στην Κρήτη, στο πλαίσιο αναβάθμισης του δόγματος για τον Ενιαίο Αμυντικό Χώρο και μετά από διαπραγματεύσεις με τη Ρωσία και την Κύπρο. 

Είναι γνωστό, ότι ο Συνασπισμός είχε εκφράσει την αντίθεσή του στην απόφαση της ελληνικής κυβέρνησης να στηρίξει την παρουσία των πυραύλων στην Κύπρο, τονίζοντας ότι για την προώθηση της λύσης του κυπριακού, απαιτούνται πολιτικά και διπλωματικά μέσα, με ταυτόχρονη αποφυγή της έντασης που εξυπηρετεί την Τουρκία. 

Τις τελευταίες ημέρες, δημοσιεύματα αναφέρουν, ότι διατυπώνονται από διάφορες πλευρές σοβαρές επιφυλάξεις για την εγκατάσταση των S-300 στην Κρήτη, ενώ ο Πρόεδρος της Κύπρου, ανακοίνωσε με επιστολή του στη Γενική Γραμματεία του ΟΗΕ την αναστολή του εξοπλισμού, ανταποκρινόμενος στα ψηφίσματα 1217 και 1218 του Συμβουλίου Ασφαλείας. 

Η απόφαση αυτή ερμηνεύεται σαφώς, ως κίνηση, περαιτέρω μείωσης της έντασης που πιέζει την Τουρκία να συμμορφωθεί με τις αποφάσεις της Διεθνούς Κοινότητας. <.P> 

Υπό το φως των εξελίξεων αυτών και δεδομένου, ότι το πρόβλημα των S-300 δεν αποτελεί τεχνικό θέμα μιας εμπορικής απλώς διαπραγμάτευσης, ερωτάται ο κύριος Υπουργός: 

1. Πώς θα χειριστεί η Κυβέρνηση το πρόβλημα των πυραύλων S-300, ώστε να αποφευχθεί μια νέα αδιέξοδη επιλογή; 

2. Αν η Κυβέρνηση έχει αποφασίσει την παραλαβή και αποθήκευση ή την ανάπτυξη εν πλήρει λειτουργία του πυραυλικού συστήματος S-300 στην Κρήτη;". 

Ο Υφυπουργός κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, τις τελευταίες ημέρες το Υπουργείο Εθνικής 'Αμυνας και η Κυβέρνηση γενικότερα, έχει γίνει δέκτης ενός καταιγισμού ερωτήσεων σχετικά με τους S-300, οι οποίες επικεντρώνονται στην επιχειρησιακή πλευρά του θέματος. 

Αυτή τη φορά μπορώ να πω, ότι η ερώτηση της κυρίας συναδέλφου αναπτύσσει και την πολιτική πλευρά του ζητήματος... 

ΠΡΟΕΔΡΕΥΩΝ (Παναγιώτης Ν. Κρητικός): Τρεις ερωτήσεις για τους S-300 μέσα στις τρεις τελευταίες ημέρες. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Και έχουμε και άλλες. 

ΜΑΡΙΑ ΔΑΜΑΝΑΚΗ: 'Εχουμε καταιγισμό ερωτήσεων, αλλά ανυπαρξία απαντήσεων. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Πιστεύω, κυρία συνάδελφε, ότι και οι απαντήσεις μας είναι και επί του σημείου και στην ώρα τους. 

Λέω, λοιπόν, ότι η κυρία συνάδελφος αναπτύσσει και την επιχειρησιακή πλευρά του θέματος, όπως είναι το θέμα της εγκατάστασης ή ο τόπος της εγκατάστασης. 

Θα ήθελα, λοιπόν, να σας υπενθυμίσω ότι τα επιχειρησιακής φύσεως θέματα θα προτιμούσαμε να συζητούνται στο φυσικό τους χώρο που είναι το Υπουργείο Εθνικής 'Αμυνας, οι πόρτες του οποίου είναι ανοικτές για όλους, όπου πράγματι μπορούμε να σας δώσουμε λεπτομερέστατες απαντήσεις σε θέματα τα οποία όπως είναι φυσικό δεν μπορούμε να αναπτύξουμε εδώ. 

'Οσον αφορά το πολιτικό μέρος της τοποθέτησης της κυρίας συναδέλφου, εν πολλοίς συμπίπτει με όσα ανέπτυξε ο κύριος Πρωθυπουργός την προηγούμενη εβδομάδα απαντώντας σε ερωτήσεις απ' αυτό εδώ το Βήμα. Πράγματι οι αποφάσεις για τους πυραύλους S-300 στην Κύπρο είναι ιδιαίτερα σημαντικές. Και η πρώτη και η δεύτερη. Αυτό προκύπτει από την εκτίμηση πολλών παραγόντων. 

Η συγκεκριμένη απόφαση της μη εγκατάστασης εξυπηρετεί προδήλως την προσπάθεια που γίνεται για τη σταδιακή αποστρατικοποίηση της Κύπρου, γεγονός το οποίο αποκτά ιδιαίτερο χαρακτήρα και μετά την ανακοίνωση των ψηφισμάτων του Συμβουλίου Ασφαλείας του ΟΗΕ, τα οποία κάνουν λόγο για αναστολή των εξοπλισμών στο νησί. Μια τέτοια εξέλιξη πιστεύουμε ότι θα οδηγήσει σε αποκλιμάκωση της έντασης η οποία έχει δημιουργηθεί το τελευταίο διάστημα με την αναπτυχθείσα φιλολογία. 

Η αποκλιμάκωση της έντασης επίσης πιστεύουμε ότι θα προβεί προς όφελος της νήσου. Αυτό είναι γνωστό σε όλους μας. Διότι η τακτική της Τουρκίας στοχεύει στη δημιουργία εντάσεων προσπαθώντας να υπονομεύσει και να υποβιβάσει την ουσία του προβλήματος η οποία είναι η κατοχή του 40% του νησιού, η παρουσία των τουρκικών δυνάμεων στην Κύπρο. Και η σημασία μετατοπίσθηκε απ' αυτό το τόσο σοβαρό θέμα στο αν θα πρέπει να εγκατασταθούν οι πύραυλοι ή όχι. 

'Οσον αφορά το δεύτερο μέρος της ερώτησης της κυρίας συναδέλφου, σας είπα ότι το επιχειρησιακό θέμα σε λεπτομέρειες μπορούμε να το συζητήσουμε και στο Υπουργείο. Θα πω, όμως, εδώ ότι με τη σύμφωνη γνώμη της κυπριακής κυβέρνησης οι πύραυλοι θα εγκατασταθούν στην Κρήτη και θα συμπληρώσουν το υπάρχον ελληνικό σύστημα αεράμυνας. Πιστεύουμε, ότι με τον τρόπο αυτό, θα συμβάλουμε στην ενίσχυση του ενιαίου αμυντικού χώρου, του Ενιαίου Αμυντικού Δόγματος. Δεν θα λύσει αυτό το πρόβλημα, αλλά θα βοηθήσει να ληφθούν πολιτικές αποφάσεις οι οποίες και μας ενδιαφέρουν ιδιαίτερα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, όταν η Κυβέρνηση είχε συναποφασίσει με την κυπριακή κυβέρνηση την προμήθεια και την εγκατάσταση του οπλικού συστήματος των S-300 στην Κύπρο, ήμασταν από τους ελάχιστους που είχαμε τις αντιρρήσεις και τις επιφυλάξεις μας. Αν και η απόφαση της κυπριακής κυβέρνησης ήταν ασφαλώς σεβαστή, είχαμε από τότε επισημάνει τους κινδύνους που εγκυμονούσε και η στάση της δικής μας, της ελληνικής Κυβέρνησης. 

Το λέω αυτό, κύριε Πρόεδρε, διότι πιστεύω ότι και σήμερα η Κυβέρνησή μας πρέπει να πάρει μια σαφή θέση. Δεν είναι δυνατόν να είναι ορθές και οι δυο αποφάσεις. Δεν είναι δυνατόν να είναι ορθή και η απόφαση για την προμήθεια των S-300 και η ματαίωσή της. Και πράγματι ο κύριος Πρωθυπουργός προχθές στην ομιλία του εδώ στη Βουλή, την οποία παρακολούθησα, περίπου είπε τα όσα λέω και εγώ, τα όσα υποστηρίζω στην ερώτησή μου. 

Αλλά τα είπε πολύ καθυστερημένα και αφού είχαμε υποβληθεί σε όλη αυτή την περιπέτεια, η οποία έβλαψε πάρα πολύ και την υπόθεση της Κύπρου, αλλά και την αξιοπιστία της Ελλάδας. 

Τα λέω όλα αυτά, κύριε Πρόεδρε, όχι επειδή αισθάνομαι δικαιωμένη, καθόλου δεν αισθάνομαι δικαιωμένη από την εξέλιξη, αλλά επειδή πιστεύω ότι αυτήν τη στιγμή είναι τουλάχιστον ανάγκη να μιλήσουμε με ειλικρίνεια και να παρθούν σωστές αποφάσεις. 

Λέω ευθέως ότι η απόφαση, την οποία ανακοίνωσε εδώ ο κύριος Υπουργός για την εγκατάσταση των πυραύλων στην Κρήτη, δεν είναι η καλύτερη απόφαση. 

Θέλω από αυτό το Βήμα να εκφράσω τις επιφυλάξεις μου. Γιατί; Για τον εξής απλό -και θα έρθω μετά αν προλάβω και στο επιχειρησιακό- πολιτικό λόγο: Η αντιπαράθεση μεταφέρεται σε επίπεδο Τουρκίας-Ελλάδας και αυτά τα οποία είπε ο κύριος Πρωθυπουργός περί αποκλιμάκωσης της έντασης, όχι μόνο δεν επιτυγχάνονται, αλλά συμβαίνει το αντίθετο, κλιμακώνεται η ένταση με την επιμονή σε αυτήν την απόφαση. 

'Ολα τα άλλα τα οποία ακούμε αυτές τις ημέρες ότι οι S-300 θα ενταχθούν στο ελληνικό αμυντικό σύστημα κατά τη γνώμη μου δεν ευσταθούν, διότι είναι γνωστό ότι εσείς, κύριε Υπουργέ, έχετε αποφασίσει ως Κυβέρνηση την προμήθεια όχι των S-300, αλλά των patriot. Και είναι επίσης γνωστό ότι για να επιτευχθεί η συμβατότητα των S-300 με τους patriot θα χρειασθούν πολλά χρόνια και πολύ κόστος. 

Αυτά είναι θέματα που θα συζητηθούν αναλυτικά και στα πλαίσια της Επιτροπής Εξωτερικών και 'Αμυνας, αλλά βεβαίως εμείς θα επιδιώξουμε πληρέστερη ενημέρωση. 

Πάντως εγώ υπογραμμίζω ευθύς εξ αρχής ότι υπάρχει σοβαρότατο πολιτικό ολίσθημα, διότι δεν μειώνεται η ένταση, αντίθετα αυξάνεται και ανεβαίνει πια στο επίπεδο Ελλάδας-Τουρκίας, με συνέπειες τις οποίες δεν γνωρίζουμε. 

Κατά τα άλλα, κύριε Πρόεδρε, νομίζω ότι η ελληνική Κυβέρνηση πρέπει να τοποθετηθεί δημόσια και συγκεκριμένα. 

Είναι γνωστό ότι στις 31 Ιανουαρίου λήγει η προθεσμία φύλαξης, ας το πω έτσι, των S-300. Από τις 31 Ιανουαρίου και μετά η κυπριακή κυβέρνηση θα πρέπει να πληρώσει υπέρογκα ποσά ως φύλακτρα. 'Αρα μέχρι τις 31 Ιανουαρίου θα έχει παρθεί απόφαση. Πρέπει να ενημερωθεί ο ελληνικός λαός και να ενημερωθεί δημόσια. 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

Δεν είναι δυνατόν να προχωρούμε με μισόλογα, ούτε είναι δυνατόν να τα διαβάζουμε στις εφημερίδες. Εγώ διάβασα στο κυριακάτικο "ΤΟ ΒΗΜΑ" ολόκληρο ρεπορτάζ για το πώς θα γίνει το νέο συμβόλαιο Αθήνας-Μόσχας για τους S-300. 

Κύριε Υπουργέ εγώ να έρθω στο γραφείο σας... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώνετε. 

ΜΑΡΙΑ ΔΑΜΑΝΑΚΗ: Τελειώνω, κύριε Πρόεδρε. 

Αλλά είναι υποτίμηση του ελληνικού λαού, όσα γνωρίζουν οι πάντες μέσω των εφημερίδων να μην ανακοινώνονται επίσημα από τον Πρωθυπουργό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είπα και στην αρχή ότι οι θέσεις που εξέφρασε η κ. Δαμανάκη είναι πολύ κοντά στις θέσεις που εξέφρασε ο κύριος Πρωθυπουργός από τη θέση αυτή. 

Θα πρέπει να πω βέβαια ότι οι αποφάσεις πρέπει να κρίνονται μέσα στα πλαίσια του χρόνου και του τόπου που λαμβάνονται. Η απόφαση για την εγκατάσταση πάρθηκε πριν από τέσσερα χρόνια, η απόφαση για τη μη εγκατάσταση πάρθηκε σήμερα. Υπάρχουν πάρα πολλά στοιχεία τα οποία είναι ενισχυτικά και της μιας και της άλλης άποψης. 

Για να έρθω στο ειδικότερο θέμα που είπατε κατά πόσο η εγκατάστασή τους στη Κρήτη θα συμβάλλει στην ένταση, δεν πιστεύω ότι δέχεται κανείς την άποψη ότι η Τουρκία θα έχει λόγο για το τι οπλικά συστήματα θα εγκαταστήσουμε εμείς εδώ. Εάν η ερώτησή σας και η παρατήρησή σας αφορά το θέμα της συμβατότητος, απήντησα σ' αυτό και την προηγούμενη φορά. 

Υπάρχει πρόβλημα συμβατότητος των ρωσικών συστημάτων με τα ευρωπαϊκά. Θα υπάρχει όμως και πρόβλημα -θα το επαναλάβω αυτό- συμβατότητας όλων των οπλικών συστημάτων. Πολλές φορές και από την ίδια χώρα ή και της ίδιας εταιρείας το ένα σύστημα δεν είναι απαραίτητο να είναι συμβατό, αλλά το κάνουν συμβατό. Υπάρχει δε η συμφωνία με τη ρωσική πλευρά ότι οι πύραυλοι αυτοί δεν θα εγκατασταθούν, όπως υπήρχε και συμφωνία όταν κάναμε την αξιολόγηση της πρότασης για τους πυραύλους S-300 για την Ελλάδα, ότι σε περίπτωση που θα πουληθούν, θα είναι απόλυτα συμβατοί και θα γίνουν όλες αυτές οι ενέργειες, ούτως ώστε να συλλειτουργούν μαζί με τα υπόλοιπα οπλικά συστήματα. 

ΜΑΡΙΑ ΔΑΜΑΝΑΚΗ: Ποιος θα πληρώσει το κόστος για τη συμβατότητα; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Το κόστος ειδικά των S-300 δεν είναι δικό μας αντικείμενο, είναι αντικείμενο της κυπριακής πλευράς. 

Τέλος θέλω να σας πω ότι υπάρχουν ήδη επιτροπές από 'Ελληνες και Κύπριους αξιωματικούς, οι οποίοι εξετάζουν, εκτιμούν και αξιολογούν αυτά τα στοιχεία προκειμένου να παρθούν αποφάσεις για την τελική εγκατάσταση. 

Θα ήθελα ακόμα να προσθέσω ότι στις 8 Φερβουαρίου περιμένουμε τον Κύπριο Υπουργό Εθνικής 'Αμυνας στην Ελλάδα για να συζητήσουμε στις λεπτομέρειες τα θέματα αυτά. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη επίκαιρη ερώτηση με αριθμό 462/20.1.99 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την επίλυση του κυκλοφοριακού προβλήματος της Πάτρας, την εκτέλεση των αναγκαίων έργων κλπ., διαγράφεται λόγω κωλύματος του ερωτωμένου Υπουργού. 

Εξαντλήθηκε το δελτίο των επικαίρων ερωτήσεων. 

Κύριοι Βουλευτές, έχω την τιμή να ανακοινώσω στο Σώμα ότι οι Υπουργοί Οικονομικών, Εξωτερικών και Δικαιοσύνης κατέθεσαν σχέδιο νόμου: "Κύρωση 1. της Σύμβασης βάσει του άρθρου Κ.3 της Συνθήκης για την Ευρωπαϊκή 'Ενωση σχετικά με τη χρήση της πληροφορικής στον τελωνειακό τομέα 2. της Συμφωνίας για την προσωρινή εφαρμογή της Σύμβασης αυτής μεταξύ ορισμένων Κρατών-Μελών της Ευρωπαϊκής 'Ενωσης και 3. του Πρωτοκόλλου σχετικά με την ερμηνεία της Σύμβασης για τη χρήση της πληροφορικής στον τελωνειακό τομέα από το Δικαστήριο των Ευρωπαϊκών Κοινοτήτων με προδικαστικές αποφάσεις". 

Παραπέμπεται στην αρμόδια Διαρκή Επιτροπή ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί επερώτηση των συναδέλφων της Νέας Δημοκρατίας κυρίων Νικολάου Κατσαρού, Ευάγγελου Μπασιάκου, Σάββα Τσιτουρίδη, Αθανάσιου Δαβάκη, Αθανάσιου Κονταξή, Σταύρου Παπαδόπουλου και Ηλία Βεζδρεβάνη προς τον Υπουργό Γεωργίας, σχετικά με τη δασική πολιτική της Κυβέρνησης. 

Την επερώτηση θα αναπτύξουν οι πέντε εκ των επτά συναδέλφων και πρώτος θα λάβει το λόγο ο Αντιπρόεδρος του Σώματος κ. Νικόλαος Κατσαρός. 

Και πρέπει να σας γνωρίσω ότι στη σημερινή συζήτηση της επερώτησης ο Πρόεδρος της Νέας Δημοκρατίας ορίζει Κοινοβουλευτικό Εκπρόσωπο, τον κ. Σάββα Τσιτουρίδη, ο οποίος θα κάνει χρήση της ιδιότητάς του αυτής και άρα θα μιλήσει άλλος στη θέση του ως επερωτών. 

Ο Αντιπρόεδρος του Σώματος κ. Νικόλαος Κατσαρός έχει το λόγο. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κυρία και κύριοι συνάδελφοι, το δάσος που αποτελεί το αντικείμενο της σημερινής επερώτησης, είναι ο περισσότερο άδολος, ανιδιοτελής, ειλικρινής και ωφέλιμος φίλος του ανθρώπου. Το μόνο πράγμα που ζητεί από τον άνθρωπο είναι η διασφάλιση από εκείνον της ύπαρξής του. Ως αντάλλαγμα αυτής της προσφοράς του ανθρώπου προς εκείνο, δίνει στον άνθρωπο τα πάντα. 

Αν αναλογιζόταν ο άνθρωπος, πόσο πολλά και πόσο σημαντικά είναι αυτά που του προσφέρει το δάσος, τότε θα το θεοποιούσε και θα το προστάτευε ως κόρην οφθαλμού. 

Μερικές από τις ωφέλειες του δάσους: Είναι οικονομικό αγαθό. Είναι όμως και φυσικό αγαθό και κοινωνικό αγαθό ανεκτίμητης αξίας. Γι' αυτό και ο συνταγματικός νομοθέτης το 1975 καθιέρωσε ιδιαίτερη προστασία για το δάσος. 

Το δάσος έπαιξε και παίζει σημαντικό ρόλο στην εδαφογένεση και στη διατήρηση του εδάφους. Είναι ο κυριότερος αποτρεπτικός παράγοντας της διάβρωσης του εδάφους, που αποτελεί το υπ'αριθμόν ένα περιβαλλοντικό πρόβλημα στην πατρίδα μας. 

Το δάσος είναι η ελπίδα της μη μείωσης των υδάτινων πόρων, που στην εποχή μας έχει λάβει ανησυχητικές διαστάσεις. 

Το δάσος είναι ο μεγαλύτερος εχθρός της ρύπανσης. Και σαν παράδειγμα, αναφέρω ότι ένα στρέμμα δάσους πεύκης μπορεί να συγκρατήσει μέχρι τρεις χιλιάδες διακόσια κιλά σκόνης και ένα στρέμμα δάσους οξιάς έξι χιλιάδες τετρακόσια κιλά. Πρέπει να νοιώσουμε ότι το δάσος είναι ένα τεράστιο φίλτρο προστασίας μας από τη σκόνη. 

Το δάσος είναι επίσης εχθρός της ηχορύπανσης. Η ηχορύπανση, όταν αντιμετωπίζει την ηχομονωτική επίδραση του δάσους, γίνεται κατά δεκαπέντε φορές μικρότερη από ό,τι στο υπαίθριο περιβάλλον. 

Το δάσος είναι επίσης μία τεράστια δεξαμενή αποταμίευσης νερού κατά τη διάρκεια των βροχών, μειώνοντας ταυτόχρονα τις πλημμυρικές αιχμές κατά 70% και αποδίδοντας νερό κατά τη διάρκεια της ξηρικής περιόδου. 

Το δάσος αποτελεί τη βάση της οικολογικής ισορροπίας του περιβάλλοντος. Και δεν μπορεί να νοηθεί προστασία της φύσης και του φυσικού περιβάλλοντος χωρίς προστασία του δάσους. 

Το δάσος είναι χώρος αναψυχής και γαλήνης για τον άνθρωπο. Είναι όαση φυσικής ζωής, που εξασφαλίζει σε αυτόν ποιότητα ζωής για μία σωματική, ψυχική και πνευματική υγεία. 

Και όμως, κύριοι συνάδελφοι και κύριε Υπουργέ, αυτόν τον πολύτιμο φίλο του ο άνθρωπος, όχι μόνο δεν τον προστατεύει, όπως του αξίζει, αλλά και από δόλο ή αμέλεια τον καταστρέφει, τον θυσιάζει στο βωμό άλλων συμφερόντων του, που είναι περισσότερο ορατά και άμεσα, έστω και αν είναι μικρότερης σημασίας και αξίας. 

Ζήσαμε το κορύφωμα αυτής της καταστροφής το περασμένο καλοκαίρι. Σπάσαμε κάθε προηγούμενο ρεκόρ σε έκταση καταστροφής. Κάηκαν περίπου ένα εκατομμύριο τριακόσια με ενάμισι εκατομμύριο στρέμματα, εξακόσιες κατοικίες, είκοσι δύο πυροσβεστικά οχήματα και μερικές ανθρώπινες ζωές. Η Κυβέρνηση του ΠΑ.ΣΟ.Κ. έχει το ατυχές προνόμιο να επαναλαμβάνει τον εαυτό της και να καταρρίπτει η ίδια τα προηγούμενα ρεκόρ, τα οποία σημείωσε εκείνη. Το 1986 καταστράφηκαν από πυρκαγιές ένα εκατομμύριο πενήντα τέσσερις χιλιάδες στρέμματα. Το 1988 ένα εκατομμύριο εκατόν πέντε χιλιάδες στρέμματα και την περασμένη χρονιά ένα εκατομμύριο τριακόσια έως ένα εκατομμύριο πεντακόσια στρέμματα. Σπάσαμε, δηλαδή, κάθε ρεκόρ. Θυμηθείτε εκείνες τις ολέθριες στιγμές, τις οποίες όλοι ζήσαμε από τις οθόνες των τηλεοράσεών μας. Βλέπαμε να καίγονται καταστήματα, οικίες, ζώα, βλέπαμε ανθρώπους να τρέχουν σαν τα ελάφια για να σώσουν τη ζωή τους. Αντικρύζαμε ανθρώπους να καταργιούνται Θεούς και ανθρώπους, αρμοδίους και αναρμοδίους, για την εγκατάλειψή τους στο έλεος της πύρινης λαίλαπας που κατέτρωγε τους κόπους μιας ζωής. 

Σας τα θυμίζω αυτά, κύριε Υπουργέ, για να αναλογιστείτε τις ευθύνες σας ως Κυβέρνησης αυτού του τόπου, ως Κυβέρνησης που είχε την ευθύνη αντιμετώπισης της κατάστασης, που ήταν υποχρεωμένη να προβλέψει την εκδήλωση του φαινομένου, να προετοιμαστεί ανάλογα και να θέσει σε εφαρμογή κάποια σχέδια αντιμετώπισης αυτής της καταστάσεως, που είναι σχεδόν βέβαιο ότι κάθε καλοκαίρι εκδηλώνεται, άλλη φορά σε μεγαλύτερη και άλλη φορά σε μικρότερη έκταση, ανάλογα με τις καιρικές συνθήκες. 

Οι ευθύνες σας για την έκταση των κατασταλτικών πυρκαγιών του περασμένου καλοκαιριού, είναι τεράστιες. 

Αναγγείλατε την ανάθεση της δασοπυρόσβεσης στο Πυροσβεστικό Σώμα, τον Αύγουστο του 1987 και φέρατε το νόμο το Μάϊο του 1988, όταν άρχιζε η περίοδος των πυρκαγιών. Γιατί τόση καθυστέρηση να φέρετε το νόμο, αν πιστεύατε ότι αυτός μπορούσε να προλάβει το κακό; Επιλέξατε το μοντέλο προστασίας των δασών με την ανάθεση της πυρόσβεσης στο Πυροσβεστικό Σώμα. Το πράξατε αυτό με νόμο που ψηφίστηκε, ενώ είχε αρχίσει η αντιπυρική περίοδος μέσα στο Μάιο. Αναλάβατε ως Κυβέρνηση την ευθύνη των συνεπειών της εφαρμογής του νέου συστήματος πυρόσβεσης, ενώ ήταν αντίθετος όλος ο ελληνικός πολιτικός κόσμος. Εξεδηλώθη μέσα στη Βουλή κατά την ψήφιση του νόμου. Κανένας δεν είπε μία κουβέντα συμπαράστασης προς εκείνο το οποίο αποφάσιζε η Κυβέρνηση. Γράψατε στα παλιά σας τα παπούτσια τον Αρχηγό του Πυροσβεστικού Σώματος, ο οποίος σας επεσήμανε τους κινδύνους και ζήτησε τετράμηνη τουλάχιστον προθεσμία προ της ενάρξεως της περιόδου των πυρκαγιών, για να μπορέσει να προετοιμαστεί για να αντιμετωπίσει όλη αυτή την κατάσταση. 

Αγνοήσατε τη διακομματική επιτροπή της Βουλής και με τη δική σας υπογραφή κύριε Υφυπουργέ, αλλά και με την υπογραφή του τώρα Υπουργού σας, του κ. Ανωμερίτη, που τότε ήσασταν απλοί Βουλευτές, σας υποδείκνυαν άλλο μοντέλο προστασίας των δασών, τον ενιαίο φορέα δασοπυρόσβεσης. Εσείς επιμένατε στο μοντέλο το οποίο επιλέξατε, παρά το γεγονός ότι η ομάδα δασικής πολιτικής που συγκρότησε αργότερα ο κ. Τζουμάκας, με απόφαση του Υπουργού Γεωργίας στο πόρισμά της που συζητήθηκε στο Συμβούλιο Αγροτικής Πολιτικής στις 18.11.1998, σας συνιστά τα ακριβώς αντίθετα απ' ό,τι κάνατε. 

Αγνοήσατε το ΓΕΩΤΕ, το οποίο στη συνεδρίασή του στις 3 με 4.12.1998, στην οποία παραστήκατε και εσείς, κύριε Υφυπουργέ, συνεπέρανε ότι η Δασική Υπηρεσία είναι άρρηκτα συνδεδεμένη με το πρόβλημα των δασικών πυρκαγιών και δεν μπορεί να αποκοπεί από την πρόληψη και την καταστολή αυτών και δεύτερον, ο ενιαίος φορέας δασοπροστασίας θα φέρει θετικά αποτελέσματα στην προστασία του δάσους εν γένει και στην καταστολή των δασικών πυρκαγιών και ζήτησε την ανάκληση του ν. 2612/98. 

Δυστυχώς, δεν σας έγινε μάθημα η αποτυχία του πειράματός σας να δώσετε την δασοπυρόσβεση στην Πυροσβεστική Υπηρεσία το 1985. 

Δεν είναι τυχαίο το ότι ό,τι δεν ολοκλήρωσε τότε ο κ. Σημίτης που ήταν Υπουργός Γεωργίας, το ολοκλήρωσε αργότερα ως Πρωθυπουργός, δηλαδή να σπάσει κάθε ρεκόρ εκτάσεων οι οποίες έγιναν παρανάλωμα του πυρός. Γι'αυτό και δεν πρέπει καμιά φορά να φορτώνονται όλες οι ευθύνες στον κ. Τζουμάκα. 

Φαίνεται ότι εκείνος, αφού είναι δεδομένη η θέση του κυρίου Πρωθυπουργού, εξετέλεσε ακριβώς, τις εντολές του Πρωθυπουργού του, που ήταν συνέπεια εκείνης της παλαιάς απόφασης την οποία είχε πάρει. 

Ο κ. Τζουμάκας απλώς φρόντισε να φέρει το νόμο σε κάποια τέτοια περίοδο για να απαλλαγεί εκείνος των ευθυνών, γιατί προέβλεπε τι θα επακολουθούσε. Και η Κυβέρνηση έπεσε ακριβώς στην παγίδα -ας το πω έτσι- που της έστησε, διότι άλλωστε αυτό ήταν επιθυμία και του ίδιου του Πρωθυπουργού. 

Θα ενθυμείστε, κύριοι συνάδελφοι, την επιχειρηθείσα το 1985 από τον τότε Υπουργό Γεωργίας κ. Σημίτη μεταφορά αρμοδιοτήτων, που συνέβαλε και εκείνη τα τριάκοσια ογδόντα χιλιάδες στρέμματα που κάηκαν το 1984, να γίνουν ένα εκατομμύριο πενήντα τέσσερες χιλιάδες το 1985. Αυτά αναφέρονται ως επιβεβαίωση αυτών που είπα προηγουμένως για τις ευθύνες του ιδίου του Πρωθυπουργού. 

Δεν λάβατε, κύριε Υφυπουργέ, υπόψη όσα οι Βουλευτές όλων των κομμάτων στις 5 και 6 Μαίου 1998 σας έλεγαν για τη μη μεταφορά της δασοπυρόσβεσης στο Πυροσβεστικό Σώμα ή έστω να μην εφαρμοστεί ο νόμος αμέσως, αλλά να εφαρμοστεί από 1ης Ιανουαρίου 1999, εις τρόπον ώστε και οι υπηρεσίες να προετοιμαστούν, αλλά να ληφθούν και μερικά άλλα πρόσθετα μέτρα για να μην ακολουθήσει το κακό που ακολούθησε. 

Κύριε Υφυπουργέ, σας είχαμε τονίσει και τότε ότι δεν έχει γίνει καμιά προετοιμασία σε μια τόσο σοβαρή υπόθεση. 

Σας είπαμε τότε, ότι εσείς θα έχετε ακέραια την ευθύνη για ό,τι επακολουθήσει. 

Λυπούμεθα αν υπήρξαμε μάντεις των κακών που επακολούθησαν. Επιχειρήσαμε να σας ανοίξουμε τα μάτια. Δυστυχώς, εσείς έχετε μέσα σας το σύνδρομο του αλάθητου που δεν σας αφήνει να σκεφθείτε, ότι διαπράττετε οπωσδήποτε λάθος με ορισμένες αποφάσεις τις οποίες λαμβάνετε. 

Με την ανάθεση της δασοπυρόσβεσης στο Πυροσβεστικό Σώμα ήταν αντίθετος και όλος ο επιστημονικός κόσμος και όλοι ομόφωνα οι φορείς που είχαν κάποια σχέση με το αντικείμενο. 

Ενώ αφαιρείτε τη δασοπυρόσβεση από τη Δασική Υπηρεσία, απασχόληση που από πλευράς χρόνου είναι το έλαττον και της αφήνετε όλες τις άλλες αρμοδιότητες, καλλιέργεια και ανάπτυξη δασών, ορεινή υδρονομία, χείμαρροι, εθνικοί δρυμοί, περιαστικά δάση, δάση αναψυχής, υποβαθμίζετε τη Δασική Υπηρεσία από πλευράς προσωπικού και μέσων. 'Ομως λησμονείτε, ότι μέρος της προστασίας των δασών είναι και η πρόληψη της εκδήλωσης των πυρκαγιών και όχι μόνο η καταστολή τους. 

Τέλος, αγνοήσατε την πρόταση νόμου που υπογράφτηκε από Βουλευτές όλων των κομμάτων, ακόμα και απο τριάντα οκτώ Βουλευτές του ΠΑ.ΣΟ.Κ. -νομίζω ότι ένας από αυτούς είσθε και εσείς, κύριε Υφυπουργέ- και είχε κατατεθεί στη Βουλή, για τη θεσμοθέτηση του πορίσματος της διακομματικής επιτροπής της Βουλής. 

Την περασμένη εβδομάδα παρακολουθήσαμε τη συζήτηση μίας επίκαιρης ερώτησης του συναδέλφου κ. Φωτιάδη προς τον κύριο Πρωθυπουργό. Ο κύριος Πρωθυπουργός ανήγγειλε, πρώτον την αύξηση της δύναμης του Πυροσβεστικού Σώματος κατά χίλιους τριακόσιους πυροσβέστες που τώρα εκπαιδεύονται και θα αναλάβουν υπηρεσία φέτος το Μάρτιο. Επίσης, θα προσληφθούν άλλοι χίλιοι πεντακόσιοι μόνιμοι πυροσβέστες, τέσσερις χιλιάδες εποχιακοί και είκοσι τέσσερις δασολόγοι. Ο κύριος Πρωθυπουργός προσέθεσε ότι αυτός ο αριθμός των πυροσβεστών είναι ικανοποιητικός για την αντιμετώπιση των πυρκαγιών. 

Το ερώτημα που γεννάται είναι το ακόλουθο: Αν ο κύριος Πρωθυπουργός θεωρεί τώρα αναγκαίο αυτόν τον αριθμό, αριθμό ο οποίος δεν υπήρχε την περασμένη χρονιά, πώς απεφάσισε να συζητήσει και να θέσει σε εφαρμογή το νόμο, όταν ήξερε ότι έλειπε αυτό το προσωπικό και επομένως εκείνο που θα πήγαινε στην Πυροσβεστική Υπηρεσία ήταν ανεπαρκέστατο για να αντιμετωπίσει το πρόβλημα των πυρκαγιών το καλοκαίρι; Στοιχειώδης λογική δεν επέβαλε τη μη εφαρμογή αυτού του μέτρου προ της πρόσληψης του αναγκαίου προσωπικού, που τώρα το θεωρεί αναγκαίο ο κύριος Πρωθυπουργός; Γιατί δεν δεχόταν το αίτημα και την υπόδειξη της Αντιπολίτευσης να ισχύσει έστω ο νόμος από 1ης Ιανουαρίου 1999; 

Ο κύριος Πρωθυπουργός ανήγγειλε και την αύξηση των μέσων κατάσβεσης των πυρκαγιών. Ανήγγειλε την αγορά δύο καναδικών πυροσβεστικών αεροπλάνων, τη μίσθωση άλλων δύο καναδικών αεροπλάνων, τεσσάρων ελικοπτέρων και ενός ρωσσικού αεροσκάφους ΙΛΙΟΥΣΙΝ. Επίσης, ανήγγειλε την αγορά νέων υδροφόρων πυροσβεστικών οχημάτων. Φαίνεται όμως ότι ο κύριος Πρωθυπουργός δεν είναι καλά πληροφορημένος. Τα αεροσκάφη για τα οποία μίλησε υπήρχαν και την περασμένη χρονιά. Ο αριθμός τους δεν μεταβάλλεται ούτε τώρα. Το "ΙΛΙΟΥΣΙΝ" ήταν μισθωμένο. 'Αρα δεν υπόσχεται τίποτα το καινούριο. Επομένως, το καλοκαίρι που θα αρχίσει πάλι η περίοδος των πυρκαγιών θα βρεθούν πάλι στην ίδια κατάσταση από πλευράς μέσων αντιμετώπισης των πυρκαγιών. 

Είπε βεβαίως ότι θα αγορασθούν και κάποια άλλα υδροφόρα οχήματα. Μίλησε για τριάντα πέντε οχήματα. Μην ξεχνάτε όμως ότι την περασμένη χρονιά κάηκαν είκοσι δύο ή είκοσι τέσσερα υδροφόρα οχήματα. Ουσιαστικά, δηλαδή, δεν θα υπάρχει τόσο μεγάλη διαφορά και μάλιστα σε μία χώρα, η οποία έχει τόσο αυξημένο δείκτη εμπρησμών και ανάφλεξης των δασών. 

Ο κύριος Πρωθυπουργός στην απάντηση που έδωσε εδώ στον κ. Φωτιάδη, δεν είπε τίποτα για την πρόληψη των πυρκαγιών και δεν ανήγγειλε κανένα σχετικό μέτρο. 

Αν δεν ληφθεί υπόψη ότι η πρόληψη έχει αφεθεί στη Δασική Υπηρεσία και εκείνη παραμένει χωρίς στελέχωση κατά το 60% της οργανικής της δύναμης, καταλαβαίνετε πόσο μεγάλο είναι το πρόβλημα της αντιμετώπισης της πρόληψης. Αν σ' αυτά προστεθεί και το ότι είναι ακόμα κλειστή η αρμόδια δημόσια υπηρεσία της επιμόρφωσης των δασικών υπαλλήλων, που δημιουργήθηκε πριν από ένα χρόνο, με το προεδρικό διάταγμα 51/1997, φαίνεται καθαρά η έλλειψη κάθε κυβερνητικού ενδιαφέροντος και η εγκατάλειψη όλων στην τύχη τους. 

Κύριοι συνάδελφοι, θα ανέμενε κανείς να ακούσει από τον Πρωθυπουργό, κατά την απάντησή του στη Βουλή, και κάποια λέξη για την αναδάσωση των εκτάσεων που κάηκαν. Δυστυχώς, δεν ακούστηκε τίποτα. 

Ο κ. Ανωμερίτης ανακοίνωσε ότι μέχρι σήμερα που σημειωτέον τελειώνει η περίοδος φύτευσης, έχουν φυτευθεί με εθελοντική αναδάσωση εβδομήντα οκτώ χιλιάδες δενδρύλια, που αναλογούν σε χίλια πεντακόσια στρέμματα δάσους. 

Ξέρετε, κύριε Υπουργέ, τι είχε δηλώσει ο τότε Υπουργός Γεωργίας; 'Οτι από τα εβδομήνα οκτώ χιλιάδες στρέμματα που κάηκαν στην Αττική, θα αναδασωθούν περίπου σαράντα χιλιάδες στρέμματα. 'Οταν παραγάγατε, λοιπόν, έργο μόνο αναδάσωσης χιλίων πεντακοσίων στρεμμάτων, κάντε έναν υπολογισμό, για να καταλάβετε πόσο έξω πέφτετε στις υποσχέσεις που δίνετε και στην ικανότητα, την οποία έχετε, να άρετε τις βλαπτικές συνέπειες, τις οποίες δημιουργείτε με τις παραλείψεις σας. Είναι να θαυμάζει κανείς την αξιοπιστία σας και οπωσδήποτε να μην την εκλαμβάνει ως παράδειγμα για μίμηση. 

Πέραν όμως των ανωτέρω ευθυνών σας για τα ζητήματα που μέχρι τώρα εθίγησαν, υπάρχουν επίσης τεράστιες ευθύνες που εντοπίζονται και σε άλλα θέματα. Επηκολούθησαν των παλαιοτέρων και των νέων πυρκαγιών φοβερές πλημμύρες, που προκάλεσαν ανυπολόγιστες καταστροφές. Αντιπλημμυρικά έργα όμως δεν είδαν ούτε οι κάτοικοι των πυκνοκατοικημένων περιοχών που επλήγησαν από τις πλημμύρες ούτε γίνεται γι' αυτά απολύτως καμία συζήτηση. Εσίγησαν τα πάντα. Φωνές ακούγονται αμέσως μετά το κάψιμο, εκείνες τις μέρες, για να σκορπιστούν κάποιες ελπίδες. Μόλις περάσει η μπόρα ξεχνιούνται τα πάντα. 

Υπάρχει μία δυνατότητα αποζημιώσεως από την Ευρωπαϊκή 'Ενωση των πληγέντων από τις πυρκαγιές και τις πλημμύρες. Δυστυχώς -και το λέω αυτό με πολύ μεγάλη θλίψη- μέχρι στιγμής απ' ό,τι τουλάχιστον γνωρίζω, δεν συγκεντρώθηκαν και δεν στάλθηκαν έγκαιρα στην Ευρωπαϊκή 'Ενωση τα στοιχεία των καμένων εκτάσεων, για να ακολουθηθεί η διαδικασία των αποζημιώσεων. 

Τέλος, δεν γίνεται τίποτα για την επίσπευση της σύνταξης του δασολογίου και του Δασικού Κτηματολογίου. 'Ολες αυτές οι παρατηρήσεις για τις ευθύνες σας, για την προστασία των δασών και την εν γένει δασική σας πολιτική, οδηγούν σε ένα συμπέρασμα: Δεν έχετε δασική πολιτική, στηρίζεσθε σε κατασταλτικές για τα δάση εισηγήσεις. Είσαστε ανίκανοι να προστατεύσετε το δάσος. Είσαστε επικίνδυνοι για το μέλλον του δασικού πλούτου της χώρας μας. 'Εχετε τη νοοτροπία του ημιμαθούς, που νομίζει ότι τα ξέρει όλα, που γι' αυτόν δεν έχουν καμία αξία οι υποδείξεις των ειδικών επιστημόνων και των εμπείρων προσώπων για τις εσφαλμένες του επιλογές. Θυσιάζετε στο βωμό του συνδρόμου του υπουργικού αλάθητου, που σας διακατέχει, υποδείξεις και συστάσεις θεσμικών οργάνων, όπως οι διακομματικές επιτροπές της Βουλής, οι ομάδες δασικής πολιτικής, οι ίδιοι οι εαυτοί σας ως Βουλευτές -αυτό αφορά και σας, κύριε Υφυπουργέ- που άλλα υποστηρίζετε στην αρμόδια επιτροπή της Βουλής, άλλα υπογράφετε και βεβαίως άλλα είστε αναγκασμένος σήμερα να δικαιολογήσετε. 

'Εχετε όλα τα γνωρίσματα των κυβερνητικών εκείνων που, όταν φεύγουν, αφήνουν πίσω τους "κάρβουνα και στάχτες". 

Για όλα αυτά το καλύτερο που έχετε να κάνετε είναι να απαλλάξετε το ταχύτερο τους 'Ελληνες από την παρουσία σας στα κοινοβουλευτικά έδρανα. 

(Χειροκροτήματα από την πτέρυγα της Νέας Δημοκρατίας) 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

ΠΡΟΕΔΡΕΥΩΝ (Λουκάς Αποστολίδης): Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο συνάδελφος κ. Δανέλλης. 

Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο κ. Παναγιώτου. 

Ο συμπατριώτης μου κ. Ευάγγελος Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παρά το γεγονός ότι συζητούμε σήμερα την επερώτηση για την ανύπαρκτη δασική πολιτική της Κυβέρνησης και παρά το γεγονός ότι είναι η πρώτη επερώτηση στην οποία απαντάει ο κύριος Υφυπουργός και θα είναι επιεικής η κριτική μας στο έργο του και στη δραστηριότητά του, δεν μπορώ να μην ξεκινήσω την ομιλία μου με μία παρατήρηση σχετικά με τη σημερινή συνάντηση του Υπουργού Γεωργίας με την Πανθεσσαλική Συντονιστική Επιτροπή, η οποία είναι η πρώτη μετά από πολύ μεγάλο χρονικό διάστημα και η οποία γίνεται στα πλαίσια μιας απόπειρας διαλόγου. Να τονίσω ότι είναι πολύ σημαντικό ο Υπουργός Γεωργίας για πρώτη φορά να ασχοληθεί σοβαρά με τα προβλήματα των αγροτών, με τα συγκεκριμένα αιτήματα που θέτει η Πανθεσσαλική Συντονιστική Επιτροπή και να προχωρήσει συντονισμένα στη λήψη μέτρων που αφορούν τη μείωση του κόστους παραγωγής, τη βελτίωση της ανταγωνιστικότητας της ελληνικής γεωργίας και βέβαια, την παραγραφή των διώξεων, που είναι ένα σοβαρό πρόβλημα το οποίο πυροδότησε τις αντιδράσεις και κλιμάκωσε την ένταση στις σχέσεις μεταξύ αγροτών και Κυβέρνησης. 

Δίδεται μια μοναδική ευκαιρία, κύριε Υφυπουργέ, ώστε η Κυβέρνηση να λάβει επιτέλους κάποια μέτρα -η Νέα Δημοκρατία έχει τοποθετηθεί με συγκεκριμένες προτάσεις ως προς την επίλυση των χρονιζόντων προβλημάτων της γεωργίας- και να μην αποδειχθεί για μία ακόμα φορά ότι η πολιτική ηγεσία του Υπουργείου Γεωργίας δεν μπορεί και είναι ανίκανη να διαχειριστεί τα θέματα αυτού του ευαίσθητου τομέα. 

'Ερχομαι στο θέμα της δασικής πολιτικής της Κυβέρνησης. Δυστυχώς η εμπειρία του περσινού καλοκαιριού ήταν τραγική, ήταν καταστροφική για τον δασικό πλούτο της χώρας. Δεν είχαμε μόνο την απώλεια ενάμισι εκατομμυρίου στρεμμάτων σε όλη τη χώρα, είχαμε δυστυχώς και ανθρώπινα αθώα θύματα. 

Η Κυβέρνηση είναι αποκλειστικά υπεύθυνη γι'αυτά τα τραγικά αποτελέσματα, διότι δεν ησάκουσε όχι μόνο τη Νέα Δημοκρατία, όχι μόνο τα κόμματα της Αντιπολίτευσης, αλλά και το σύνολο των φορέων, οι οποίοι μετείχαν σε όλες τις κοινοβουλευτικές και τις άλλες διαδικασίες στα πλαίσια των συζητήσεων για τη μεταφορά της αρμοδιότητας που έγινε τόσο πρόχειρα, τόσο βιαστικά, χωρίς μελέτη, χωρίς καμία τεκμηρίωση, χωρίς καμία σχετική εισήγηση μέσα στο καλοκαίρι -πολύ καθυστερημένα όπως σας είπα- από τη Δασική Υπηρεσία στο Πυροσβεστικό Σώμα. 

Είναι γνωστό ότι μετά τα δυσάρεστα αποτελέσματα το 1997 στη Θεσσαλονίκη και μετά από τα επίσης δυσάρεστα γεγονότα σε άλλες περιοχές της χώρας η Κυβέρνηση αποφάσισε να μεταφέρει την αρμοδιότητα στο Πυροσβεστικό Σώμα χωρίς, όμως, να λάβει οποιοδήποτε μέτρο για την προετοιμασία αυτού του εγχειρήματος. 'Αφησε να περάσει πολύτιμος χρόνος και τελικά το νομοσχέδιο ψηφίστηκε το Μάιο μήνα, χωρίς όμως ενδιάμεσα να έχει φροντίσει για τη συντήρηση και την προετοιμασία των μέσων τα οποία θα μεταφέροντο από τη Δασική Υπηρεσία στο Πυροσβεστικό Σώμα. 'Εκανε τις πρόχειρες μετατάξεις χιλίων εκατό εμπείρων στελεχών της Δασικής Υπηρεσίας στο Πυροσβεστικό Σώμα, τα οποία στελέχη, όμως, ουσιαστικά ακινητοποιούνται κατά τη διάρκεια του χειμώνα. 'Αφησε ανενεργό την υπόλοιπη Δασική Υπηρεσία, η οποία πλέον έχει υποβαθμιστεί, έχει διαλυθεί με ευθύνη της Κυβέρνησης. 

Τι να τους κάνω εγώ τους χίλιους εκατό αυτούς δασικούς, οι οποίοι μεταφέρονται στο Πυροσβεστικό Σώμα όταν η Δασική Υπηρεσία χρειάζεται πολύ περισσότερους, όπως άλλωστε είχε καθορίσει και το ομόφωνο πόρισμα της διακομματικής επιτροπής της Βουλής, για να ανταπεξέλθει στις αυξημένες υποχρεώσεις, όχι μόνο του καλοκαιριού, αλλά και του χειμώνα; Μιλάμε για υποχρεώσεις για την προστασία και την ανάπτυξη των δασών και του φυσικού περιβάλλοντος. 

Είναι απαράδεκτο, όταν έχουμε καταλήξει στη Βουλή σε ένα ομόφωνο πόρισμα μετά από διαδικασία δύο ολόκληρων ετών, αφού ακούσαμε τους φορείς, αφού ακούσαμε τους επιστήμονες, αφού ακούσαμε όλους τους ειδικούς, οι οποίοι ήλθαν και κατέθεσαν στη Βουλή, να έρχεται η Κυβέρνηση και να πετά στον κάλαθο των αχρήστων, μετά από πάροδο αρκετών χρόνων, ένα συγκροτημένο σχέδιο για την προστασία των δασών και την ανάπτυξή τους χωρίς, επαναλαμβάνω, κανένα στόχο και χωρίς κανένα αποτέλεσμα. Διερωτώμαι, θεσμικά είναι δυνατόν η Βουλή ποτέ με σοβαρότητα να αντιμετωπίσει ένα ανάλογο πρόβλημα όταν γνωρίζει ότι κάποια κυβέρνηση μετά πάροδο ετών ή μηνών, θα αδειάσει ουσιαστικά την αρμόδια διακομματική επιτροπή; 

Και γνωρίζετε ότι και αυτό το πόρισμα συζητήθηκε, δύο χρόνια μετά την ψήφισή του, μετά από πίεση της Νέας Δημοκρατίας στην Oλομέλεια της Βουλής. Είχαμε όλα αυτά τα τραγικά αποτελέσματα, δεν πήρατε εν συνεχεία κανένα μέτρο για την αντιπλημμυρική θωράκιση της χώρας και ειδικότερα της Αττικής η οποία είχε και τις μεγαλύτερες ζημιές αυτό το καλοκαίρι, αλλά και τα περασμένα καλοκαίρια, σας θυμίζω το 1995 και 1997. Δεν έχετε πάρει κανένα μέτρο για τη βελτίωση και επίσπευση των έργων αναδάσωσης, όπως επίσης και των ζωνών αντιπυρικής προστασίας. Πρόσφατα εξαγγείλατε κάποια μέτρα και τα εξαγγείλατε με πανηγυρικό τρόπο για να δείξετε ότι πολύ γρήγορα και έγκαιρα προσπαθείτε να προλάβετε τις καταστροφικές επιπτώσεις του φετινού καλοκαιριού. Κανείς όμως δεν μας είπε και διερωτώμαστε τι θα κοστίσουν αυτά τα μέτρα. Και πολύ φοβόμαστε ότι αυτά τα μέτρα, δεν είναι μέτρα που μπορούν να ληφθούν από την Κυβέρνηση, γιατί όπως έχει αποδειχθεί και άλλες φορές που έχετε εξαγγείλει βαρύγδουπα αντίστοιχα μέτρα, επί κυβερνήσεων ΠΑ.ΣΟ.Κ. εννοώ, έτσι και τώρα δεν θα υλοποιηθούν. 

Θα είναι πάρα πολύ ακριβά, εφόσον εφαρμοστούν και εν πάση περιπτώσει θα είναι πολύ ακριβότερα, από τα μέτρα που εισηγείται το ομόφωνο πόρισμα της διακομματικής επιτροπής, το οποίο στόχευε στην ενδυνάμωση και βελτίωση και εκσυγχρονισμό της Δασικής Υπηρεσίας, με τη συγκρότηση και λειτουργία του ενιαίου φορέα δασοπροστασίας. 

Αντί η Κυβέρνηση να εφαρμόσει αυτό το ομόφωνο πόρισμα, που ήταν μια στρατηγική επιλογή των κομμάτων της Βουλής της εποχής εκείνης, άλλαξε τελείως τη στρατηγική, τα μέτρα και την πρακτική κυρίως και ιδού τα αποτελέσματα. 

Κύριε Υφυπουργέ, είναι ανάγκη να ξανασκεφθείτε τη δασική σας πολιτική και είναι ανάγκη να επανέλθουμε στο ομόφωνο πόρισμα της επιτροπής. Αν νομίζετε ότι άλλαξαν οι συγκυρίες και οι συνθήκες, ξανασυγκαλέσετε την επιτροπή αυτή, τεκμηριώστε τις απόψεις σας και εξηγήστε γιατί θα πρέπει να αλλάξουν ορισμένα πράγματα. 'Ομως, σε καμία περίπτωση δεν μπορεί, με τρόπο αποσπασματικό και πρόχειρο χωρίς μελέτη, να αντιμετωπίζετε το μείζον πρόβλημα που είναι η δασική προστασία και η ανάπτυξη των δασών. 

Στη δευτερολογία μου θα αναφερθώ σε περισσότερα σημεία. Θεωρώ όμως ότι η τακτική της Κυβέρνησης να κατηγορεί τους δασικούς, να τους διώκει στα δικαστήρια και γενικώς να προσπαθεί να αποσείσει τις δικές της ευθύνες, τις αποκλειστικές ευθύνες για τις καταστροφικές συνέπειες της πολιτικής της, δεν είναι η καλύτερη τακτική για την αντιμετώπιση αυτού του πάρα πολύ σοβαρού θέματος. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ.Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε και κύριε Υφυπουργέ, κατ'αρχάς θέλω να εκφράσω τη χαρά μου, διότι για πρώτη φορά βρισκόμαστε στα πλαίσια του κοινοβουλευτικού ελέγχου στη Βουλή μαζί και να ευχηθώ εκ βάθους καρδίας καλή επιτυχία στο δύσκολο έργο σας. 

ΣΑΒΒΑΣ ΤΣΙΤΟΥΡΙΔΗΣ: Συμβαίνει να είναι Λάκωνες και οι δύο. 

ΠΡΟΕΔΡΕΥΩΝ (Λουκάς Αποστολίδης): Είναι η αλληλεγγύη διάσπαρτη, κύριε Τσιτουρίδη. 

ΑΘΑΝΑΣΙΟΣ ΔΑΒΑΚΗΣ: Παράλληλα βέβαια, δεν θα μπορούσα να ευχηθώ να μακροημερεύσετε στον υπουργικό θώκο, δεδομένου ότι η κυβέρνηση της Νέας Δημοκρατίας έρχεται, είναι θέμα χρόνου, με αποτέλεσμα να περιέλθετε και πάλι σε λίγο καιρό στα βουλευτικά έδρανα. Το βλέπουμε και νομίζω και η πλειοψηφία του ελληνικού λαού θα το αποδείξει στις προσεχείς εκλογές. 

Είναι δεδομένο ότι μιλάμε σήμερα στην επερώτησή μας για ένα ζήτημα το οποίο ταλάνισε τον ελληνικό λαό το τελευταίο καλοκαίρι, ιδιαίτερα όταν θρηνήσαμε πάρα πολλά θύματα, πυροσβέστες και απλούς πολίτες, οι οποίοι θρήνησαν περιουσίες και άλλα υλικά αγαθά. 

Περίπου ενάμισι εκατομμύριο δασικές εκτάσεις, αλλά και γεωργικές, έγιναν στάχτη. Είναι γεγονός που οφείλεται στην αποδιοργάνωση του ελληνικού κράτους, των δημοσίων υπηρεσιών, μιας αποδιοργάνωσης η οποία κυρίως οφείλεται στην ανεύθυνη πολιτική που τόσα χρόνια ασκείται -όχι βέβαια από εσάς προσωπικά- στο Υπουργείο Γεωργίας. 

Είναι η πολιτική της Κυβέρνησης του ΠΑ.ΣΟ.Κ. που θέλει το Υπουργείο Γεωργίας απλώς ένα επιτελικό όργανο χωρίς αρμοδιότητες και χωρίς ευθύνες, γιατί εσείς οι ίδιοι φροντίσατε να παραχωρήσετε τη δασοπυρόσβεση στο Πυροσβεστικό Σώμα, χωρίς να χαράξετε τις κατευθυντήριες εκείνες γραμμές, χωρίς να προβείτε στον απαιτούμενο διάλογο, όπως έγινε και στην παιδεία πρόσφατα, ούτως ώστε να υπάρξει μια σωστή σχεδίαση του όλου θέματος. 

Είναι άλλωστε η ίδια πολιτική που εμείς οι Βουλευτές των επαρχιών καθημερινά διαπιστώνουμε με τη μεταβίβαση τόσων αρμοδιοτήτων στις περιφέρειες και στις Νομαρχιακές Αυτοδιοικήσεις, όσον αφορά κυρίως τις διευθύνσεις γεωργίας, αρμοδιοτήτων οι οποίες δεν έχουν το κατάλληλο προσωπικό ούτως ώστε να υλοποιηθούν και να γίνουν πιο εύκολες στην πρόσβαση του 'Ελληνα πολίτη σχετικά με την παροχή υπηρεσιών. 

Είναι, επίσης, η ίδια πολιτική που θέτει εκτός γεωργικού επαγγέλματος περίπου τριάντα χιλιάδες αγρότες κάθε έτος, κάτι το οποίο ξεπερνά το μέσο όρο της Ευρωπαϊκής 'Ενωσης και που κρούει τον κώδωνα του κινδύνου κάθε χρόνο αλλά και κάθε ημέρα όσον αφορά την απερήμωση της υπαίθρου και τη γήρανση του αγροτικού πληθυσμού. 

Ας έλθουμε όμως και πάλι στο σημείο για το οποίο σήμερα επερωτά και ελέγχει η Νέα Δημοκρατία την Κυβέρνηση. 

Θα έλεγα, κύριε Υφυπουργέ, ότι όταν μία πολιτική αρνείται το διάλογο και ιδιαίτερα το διάλογο με τους τελείως αρμοδίους, που είναι οι δασολόγοι και το Δασικό Σώμα, θα έχουμε κάθε χρόνο τα φαινόμενα του περασμένου καλοκαιριού. Το απεύχομαι βέβαια! 

Θυμάσθε τι συνέβη το τελευταίο καλοκαίρι στο νομό μας! Οι μεγάλες πυρκαγιές του δασικού όγκου του Ταϋγέτου, οι οποίες απερήμωσαν χιλιάδες στρέμματα, κατέστρεψαν την πανίδα αλλά και τη χλωρίδα και χάθηκαν σπάνια φυτά τα οποία μέχρι τώρα υπήρχαν στον Ταύγετο, είναι αποτέλεσμα -και λυπάμαι που το λέω- της αδιέξοδης πολιτικής που ασκείτε στο θέμα των δασών! 

Αλλά και στις περιοχές των Κοινοτήτων Αφισσού, Κεφαλά, Σκούρας και Πλατάνας είναι πολύ γνωστά και σε εσάς τι προβλήματα δημιουργήθηκαν στους αγρότες: Χάθηκαν χιλιάδες στρέμματα με ελαιοπερίβολα, ποιμνιοστάσια και τόσοι άνθρωποι αυτήν τη στιγμή κλαίνε τις περιουσίες τους, χωρίς εμείς οι ίδιοι να μπορούμε να τους δώσουμε τις κατάλληλες απαντήσεις. 

Κατέθεσα δύο επερωτήσεις το περασμένο καλοκαίρι στον απελθόντα Υπουργό τον κ. Τζουμάκα. 'Ετυχαν κάποιων απαντήσεων, θα έλεγα εγκυκλοπαιδικών και θεωρητικών. 'Εστειλα μία άμεση επιστολή, της οποίας την τύχη αυτήν τη στιγμή δεν γνωρίζω και νομίζω ότι αυτήν τη στιγμή θα μπορούσατε εσείς σε αυτά να απαντήσετε! 

Στη δευτερολογία μου θα αναφερθώ σε ορισμένα σημεία που αφορούν τις δυσλειτουργίες των υπηρεσιών στο νομό μου, δυσλειτουργίες οι οποίες πιστεύω ότι παρουσιάζονται ευρύτερα σε όλη την ελληνική περιφέρεια αλλά και στην Αττική, όπου υπήρξαν τεράστιες ζημιές και τεράστιες απώλειες. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, κατ' αρχήν συγχαρητήρια για την ανάλειψη των καθηκόντων σας. Αυτές τις τελευταίες ημέρες έχω πει πολλά συγχαρητήρια σε διαφόρους Υπουργούς και Υφυπουργούς, τον Υπουργό και τους δύο Υφυπουργούς Γεωργίας, γιατί προ ολίγου καιρού ο κύριος Πρωθυπουργός αντικατέστησε ολόκληρη την πολιτική ηγεσία του Υπουργείου Γεωργίας, φυσικά ως αποτυχούσα, γιατί αν ήταν επιτυχούσα δεν θα την αντικαθιστούσε. Και εδώ έρχεται η πρώτιστη ευθύνη του κυρίου Πρωθυπουργού, γιατί ο ίδιος επιλέγει τους Υπουργούς και τους Υφυπουργούς και χρειάστηκε χρονικό διάστημα δύο ετών καταστροφικής πολιτικής για τη γεωργία, για να αποφασίσει τελικά να τους αντικαταστήσει. 

'Ομως ο κύριος Πρωθυπουργός έχει και το εξής επιπλέον: Ως Υπουργός Γεωργίας, όταν είχε χρηματίσει επί Κυβερνήσεως Ανδρέα Παπανδρέου, ήταν ένας από τους πλέον αποτυχημένους Υπουργούς Γεωργίας και επομένως καλά κρατεί καταστροφικά το ΠΑ.ΣΟ.Κ στο θέμα της γεωργίας, σε όλους τους τομείς! 

Κύριε Υφυπουργέ, θα θυμάσθε με φρίκη, όπως θυμάται και ολόκληρος ο ελληνικός λαός, τις πυρκαγιές του προηγούμενου θέρους. Είναι η τηλεόραση τώρα, που τα δείχνει όλα. Καταστράφηκαν ενάμισι εκατομμύριο στρέμματα, κόσμος κάηκε, περιουσίες καταστράφηκαν και δεν μπορώ να καταλάβω πώς εδώ στη δύσμοιρη αυτή πατρίδα μας, την Ελλάδα, δεν μπορούμε να αποφασίσουμε ορισμένα απλά θέματα όπως εφαρμόζονται σε άλλα κράτη. Και δεν χρειάζεται να δούμε τι εφαρμόζεται σε άλλα κράτη, αρκεί μόνο να έχουμε ένα απλό μυαλό, απλή λογική. 

'Ομως, η πολιτική του ΠΑ.ΣΟ.Κ είναι άκρως αντίθετη με αυτήν τη λογική. Κάνει ό,τι είναι αντίθετο, για να μπορέσει να προστατεύσει στη συγκεκριμένη περίπτωση τα δάση. Παραδείγματος χάρη, η Δασική Υπηρεσία βρίσκεται σε διάλυση. Με νόμο της Κυβέρνησης του ΠΑ.ΣΟ.Κ το Μάιο του 1998 μεταβιβάσθηκαν οι αρμοδιότητες της δασοπυρόσβεσης από το Υπουργείο Γεωργίας, στο Υπουργείο Δημοσίας Τάξεως, στο Πυροσβεστικό Σώμα, παρά τις αντιρρήσεις ολόκληρης της Αντιπολίτευσεως. 

Παρά το ότι και ο ίδιος ο Αρχηγός του Πυροσβεστικού Σώματος είχε πει ότι "από την τηλεόραση το άκουσα και εγώ", παρά το ότι όλα τα κόμματα και εμείς ως Νέα Δημοκρατία είχαμε ζητήσει την αναβολή, τουλάχιστον γι' αυτό το καλοκαίρι, που ερχόταν, της λήψεως αυτού του νομοθετικού μέτρου, γιατί δεν θα μπορούσε να γίνει αντιμετώπιση της καταστάσεως, παρά ταύτα εσείς εμείνατε, με αποτέλεσμα να έχουμε επιδείνωση της ήδη οικτρής καταστάσεως. 

Δεύτερο μέτρο, το οποίο λαμβάνετε, για να καταστραφούν τα δάση. Η θέση του γενικού γραμματέα δασών είναι κενή, πράγμα που σημαίνει ότι κανείς δεν θέλει να λάβει αυτήν τη θέση, γιατί θα κατηγορηθεί για ανικανότητα. Και θυμάμαι -δεν θα ήθελα να αναφέρω το όνομα- έναν τέως γενικό γραμματέα του Υπουργείου Γεωργίας επί Κυβερνήσεως ΠΑ.ΣΟ.Κ. και Σημίτη -και νομίζω ήταν και επί Κυβερνήσεως Ανδρέα Παπανδρέου- ο οποίος ηρέσκετο σε κάθε πυρκαγιά να πηγαίνει να παρακολουθεί. Δεν έκανε τίποτα ο άνθρωπος, παρακολουθούσε πώς καιγόντουσαν τα δάση, ως νέος Νέρων. Η μόνη δουλειά που έκανε ήταν να παρακολουθεί το κάψιμο των δασών. Και βεβαίως αυτός ο γενικός γραμματέας ανταμείφθηκε από την Κυβέρνησή σας, δίνοντάς του άλλη θέση τώρα πιο καλή. 

Τρίτο μέτρο, το οποίο λαμβάνετε για την καταστροφή των δασών. Δεν συγκεντρώθηκαν, ούτε απεστάλησαν εγκαίρως στην Ευρωπαϊκή 'Ενωση τα στοιχεία των καμένων εκτάσεων, ούτως ώστε να προχωρήσει η χρηματοδότηση των δασικών προγραμμάτων, αλλά και να αποζημιωθούν οι πληγέντες, όπως δήλωσε στο Ευρωκοινοβούλιο ο αρμόδιος επίτροπος κ. Φίσλερ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα να χρησιμοποιήσω τη δευτερολογία μου. Νομίζω γίνεται και σε άλλες περιπτώσεις. 

Τέταρτον, δεν προβαίνετε σε αναδάσωση. Αναδάσωση τόσων εκτάσεων όμως, που να καλύπτει αυτές, που κατεστράφησαν. Γιατί όταν γίνεται αναδάσωση μιας ελαχίστης εκτάσεως, τότε οι υπόλοιπες οικοδομούνται. Εδώ αναφέρομαι για να είμαι και δίκαιος σε όλες τις κυβερνήσεις, που δεν μπορεί να ληφθεί μέτρο να απαγορευθεί η ανοικοδόμηση, έστω και ενός τετραγωνικού μέτρου δάσους. Γιατί εκεί νομίζω είναι η αιτία του κακού. Δεν καίγονται εκτάσεις, οι οποίες είναι άχρηστες για ανοικοδόμηση. Στο 95% τουλάχιστον καίγονται εκτάσεις, οι οποίες μετέπειτα οικοδομούνται. Και βλέπετε βουνά -να πάρουμε την Αττική- ωραιότατα βουνά που ήσαν, έπειτα από λίγα χρόνια γίνονται σπίτια, βίλες, πολυκατοικίες. 

Πρέπει, κύριε Υπουργέ -και θα έχετε από μέρους όλων των κομμάτων της Αντιπολιτεύσεως, πιστεύω, και της Νέας Δημοκρατίας οπωσδήποτε, την πλήρη και αμέριστη συμπαράσταση- να αντιμετωπίσουμε αυτό το θέμα. Είναι τόσα τα μέτρα που λαμβάνουν οι κυβερνήσεις του ΠΑ.ΣΟ.Κ. εναντίον των δασών, που τολμώ να πω μήπως υπάρχει πρόθεση, μήπως υπάρχει σκοπιμότης εξυπηρετήσεως ορισμένων συμφερόντων; Δεν αναφέρομαι προσωπικά σε σας, κύριε Υπουργέ, το ξέρετε. 

Μέτρα που έλαβαν οι κυβερνήσεις της Νέας Δημοκρατίας, εσείς ως Κυβέρνηση τα διαλύετε, τα ακυρώνετε. Δεν μπορεί κανένα από αυτά τα μέτρα να μην ήταν σωστό. Και, κατά την πάγια τακτική σας, προσπαθείτε να επιρρίψετε τις ευθύνες σε άλλους. 'Εντονες είναι οι αντιπαραθέσεις μεταξύ του Υπουργείου Γεωργίας και των δασικών υπηρεσιών, οι εξυβρίσεις, η υποβολή μηνύσεων, ενώ έπρεπε κοινός να είναι ο σκοπός μας. 

Γίναμε όλοι μάρτυρες προ εβδομάδος μάλιστα της συζητήσεως μιας επικαίρου ερωτήσεως από ένα Βουλευτή του ΠΑ.ΣΟ.Κ., στην οποία απήντησε ο Πρωθυπουργός, όσον αφορά σε μία συνεδρίαση μιας επιτροπής υπό τον κύριο Πρωθυπουργό για την αντιμετώπιση των πυρκαγιών των δασών. Μόνο θλίψη μπορεί να προκαλέσει αυτή η συζήτηση, γιατί ήταν εμφανής η πρόθεση δημιουργίας εντυπώσεων κατά πολύ χονδροκομμένο τρόπο. 

Κύριε Υπουργέ, εγώ πιστεύω ότι πρέπει να επανέλθουμε στο πόρισμα της διακομματικής επιτροπής και αυτό να εφαρμόσουμε. Μάλιστα σε αυτήν τη διακομματική επιτροπή συμμετείχατε και εσείς προσωπικά και ο Υπουργός Γεωργίας και το ΠΑ.ΣΟ.Κ. φυσικά. Γιατί σε αυτό που συμφωνήσαμε όλα τα κόμματα, που πιστεύω απόλυτα ότι αντιμετωπίζει πλήρως την κατάσταση, τώρα δεν συμφωνούμε; Γιατί; Αν χρειάζεται κάποιες διορθώσεις αυτό το πόρισμα δεν υπάρχει καμία αμφιβολία ότι όλα τα κόμματα και εμείς, η Νέα Δημοκρατία, θα συμφωνήσουμε. 

Κύριε Υπουργέ, νομίζω ότι ως Λάκων πρέπει να βοηθήσετε στο θέμα της προστασίας των δασών, γιατί δεν θα μείνει και καμία έκταση που να μην καεί. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Πέρα από τους Λάκωνες και εμείς οι Βοιωτοί, με τον Παρνασσό και τον Ελικώνα, θέλουμε, όπως και όλη η Ελλάδα, να προστατεύσουμε το δάσος και το πράσινο. 

ΣΑΒΒΑΣ ΤΣΙΤΟΥΡΙΔΗΣ: 'Αρα προσυπογράφετε την επερώτησή μας, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Προσυπογράφω ό,τι είναι θετικό για την προστασία του περιβάλλοντος. 

Ο κ. Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ειλικρινά και με μεγάλη μου λύπη για άλλη μία φορά είμαι υποχρεωμένος εκ των πραγμάτων να μην επαινέσω, αλλά να κάνω καλόπιστα κριτική προς την Κυβέρνηση του ΠΑ.ΣΟ.Κ. και να επισημάνω τα λάθη που έγιναν και εξακολουθούν να γίνονται εις βάρος των δασών μας, εις βάρος του εθνικού μας πλούτου, εις βάρος του 'Ελληνα πολίτη και κατά συνέπεια εις βάρος της Ελλάδος και ολόκληρου του ελληνικού έθνους. 

Οι 'Ελληνες πλέον αισθάνονται ανασφαλείς, όχι μόνο από την τρομοκρατία, τις ληστείες, τις κλοπές και τους φόνους, αλλά και από τις πυρκαγιές των δασών και από τις απειλητικές πλημμύρες που εμφανίζονται πάρα πολύ συχνά στη χώρα μας, όταν ο καλός Θεός της Ελλάδος μας δίνει την ευλογημένη βροχή που κάποτε τόσο αναζητούσαμε. 

Κυρίες και κύριοι συνάδελφοι, το δάσος που είναι προστατευτικός μανδύας της γης και αποτελεί την πραγματική ασπίδα του εδάφους, προσφέρει προστασία από τις μεγάλες πλημμύρες, παίζοντας, μπορώ να πω, το ρόλο ενός σοφού ρυθμιστή των έντονων και κατακλυσμιαίων βροχοπτώσεων, πέραν των άλλων αναρίθμητων ευεργετικών επιδράσεών του στο κλίμα, στην ατμόσφαιρα, στην υγεία μας, στη ψυχολογία μας και μας προσφέρει πλουσιοπάροχα υλικά και άυλα αγαθά. 

Κυρίες και κύριοι συνάδελφοι, εξ αιτίας της αδιαφορίας και της αλόγιστης πολιτικής των λαθών και παραλείψεων της Κυβερνήσεως του ΠΑ.ΣΟ.Κ., το καλοκαίρι του 1998 ήταν το χειρότερο για τα δάση μας με τις τεράστιες πυρκαγιές, που κατέστρεψαν 1,2 έως 1,5 εκατομμύρια στρέμματα δασών και αγροτικών καλλιεργειών. 

Ποτέ στα χρονικά των κατασβέσεων των δασικών πυρκαγιών δεν κάηκαν τόσα σπίτια. Περίπου διακόσια σπίτια έγινα παρανάλομα της φωτιάς, κυρίες και κύριοι συνάδελφοι, κατά την περίοδο του καλοκαιριού που μας πέρασε. 

Εδώ μπορώ να πω ότι τα λάθη της Κυβερνήσεως, η αδιαφορία και οι παραλείψεις της είναι τέτοιου βαθμού που αν δεν υπάρχει δόλος υπάρχει μπορώ να πω ενδεχόμενος δόλος, τον οποίο αποδέχεστε. 

'Οταν, κυρίες και κύριοι συνάδελφοι, το κράτος δεν αναδασώνει τις καμένες δασικές εκτάσεις, όταν δεν αποτρέπει με δρακόντεια και αποτελεσματικά μέτρα την οικοδόμηση σε καμένες περιοχές, όπως επιβάλλουν το Σύνταγμα και οι νόμοι, όταν δεν οργανώνει σε σύγχρονες βάσεις τη δασοπροστασία και δασοφυλακή, όταν δεν τιμωρεί με τις βαρύτατες ποινές, όχι μόνο τους εμπρηστές, αλλά και τους καταπατητές και τους οικοπεδοφάγους, όταν αποχαρακτηρίζει δασικές εκτάσεις και ψηφίζει αντιλαϊκούς δασικούς νόμους, όταν ο Υπουργός Γεωργίας -όχι εσείς κύριε Υπουργέ- κρατά ερμητικά κλειστά το εκπαιδευτικό κέντρο επιμόρφωσης των δασικών υπαλλήλων και των φορέων δασοπροστασίας, πώς μπορεί να χαρακτηρισθούν όλα αυτά; 

Αποτελεί, κύριε Υπουργέ, δικό σας μοναδικό ρεκόρ στον κόσμο αυτό που έγινε στη χώρα μας το καλοκαίρι του 1998. 'Οταν η δασοπυρόσβεση ήταν στο φυσικό της φορέα, στη δασική υπηρεσία, όλα τα χρόνια δεν κάηκαν παρά μόνο ελάχιστα σπίτια. 

Πέραν, όμως, αυτού κυρίες και κύριοι συνάδελφοι, το τραγικότερο της υπόθεσης είναι οι ανθρώπινες ζωές. Χάθηκαν άνθρωποι, κύριε Υπουργέ, και αυτό είναι το τραγικό. Η ευθύνη της Κυβέρνησής σας είναι πολύ μεγάλη. Εμείς για άλλη μία φορά δεν μπορούμε παρά να εκφράσουμε τη λύπη μας για την απώλεια των ανθρώπων που χάθηκαν στην εκτέλεση του καθήκοντος και εκφράζουμε τα ειλικρινή μας συλλυπητήρια στις οικογένειές τους. 

'Ολα αυτά σε λίγο θα τα βρούμε, κύριε Υπουργέ και πάλι μπροστά μας. Το καλοκαίρι πλησιάζει χωρίς καμία προετοιμασία, χωρίς βελτίωση στον υπάρχοντα εξοπλισμό και χωρίς καμία βελτίωση στο ανθρώπινο δυναμικό. 

Το Τμήμα Δασολογίας και Φυσικού Περιβάλλοντος στη γενική συνέλευσή του στις 13.2.1998 συζήτησε και ομόφωνα αποφάσισε να σας γνωστοποιήσει τα εξής: "Πρώτον, ο δασικός χώρος να είναι ενιαίος και αδιάσπαστος και έτσι πρέπει να διαχειρίζεται. Η πυροπροστασία, πρόληψη και καταστολή των πυρκαγιών της χώρας αποτελεί μέρος της διαχείρισης, ανάδειξης και αειφορικής βιώσιμης ανάπτυξης των δασών και του φυσικού περιβάλλοντος. Η Δασική Υπηρεσία είναι η καθ' ύλην αρμόδια υπηρεσία για τη διαχείριση των δασών, γιατί διαθέτει εξειδικευμένο επιστημονικό προσωπικό". 

Εξάλλου, το ως άνω Τμήμα της Δασολογίας παραπέμπει στο ομόφωνο πόρισμα -στο οποίο αναφέρθηκαν και οι συνάδελφοι- της διακομματικής κοινοβουλευτικής επιτροπής του 1993 για την ίδρυση ενιαίου φορέα δασοπροστασίας, που μέχρι σήμερα, κύριε Υπουργέ, παραμένει γράμμα κενό. 

Τα χίλια εκατό δασοφυλάκεια δεν λειτουργούν, οι διακόσιοι ογδόντα τέσσερις σταθμοί δασοπροστασίας δεν λειτουργούν, τα τριακόσια δασονομία είναι κλειστά, τα ογδόντα επτά δασαρχεία υπολειτουργούν. Το Δασαρχείο Δράμας, ένα από τα μεγαλύτερα, αυτήν τη στιγμή έχει μείνει με το 1/3 του προϋπολογισμού και υπολειτουργεί, κύριε Υπουργέ. Οι πενήντα πέντε Διευθύνσεις Δασών υπολειτουργούν, οι δεκατρείς Επιθεωρήσεις Δασών υπολειτουργούν, η Γενική Γραμματεία Δασών και Φυσικού Περιβάλλοντος δεν βρήκε ακόμη τη σωστή της διάσταση και σήμερα είναι ακέφαλη. 

'Ηλθε λοιπόν, η ώρα να αναλογιστούμε τις ευθύνες μας και να πάρουμε τα σωστά μέτρα. Χρειάζεται τόλμη και αρετή, κύριε Υπουργέ, και αυτήν την τόλμη πρέπει να την επιδείξετε στην παρούσα φάση. 

'Ηλθε η ώρα, κύριε Υπουργέ, κυρίες και κύριοι συνάδελφοι, να διαφυλάξουμε τα δάση μας, το φυσικό μας πλούτο, το μέλλον των παιδιών μας. Ας μην ξανακούσουμε τις δυσάρεστες ειδήσεις για νέα μέτωπα φωτιάς και επιτέλους, ας λογοδοτήσουν κάποιοι γι' αυτήν την αδιαφορία τους και για μια μόνο φορά επιτέλους ας αποδοθούν "τα του Καίσαρος τω Καίσαρι". 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριοι συνάδελφοι, οι δασικές πυρκαγιές, το φαινόμενο αυτό των θεομηνιών που πλήττει κάθε καλοκαίρι τη χώρα μας, όπως και άλλες χώρες στον κόσμο δυστυχώς, είναι ένα σοβαρότατο θέμα, που δεν επιδέχεται μικροκομματική εκμετάλλευση. Είναι ένα φαινόμενο που πλήττει πολλές χώρες στον πλανήτη, χώρες που είναι οργανωμένες, όπως για παράδειγμα οι Ηνωμένες Πολιτείες, η Αυστραλία που έχουν και μέσα και τεχνογνωσία και δεν έχουν τα προβλήματα που θέτουν μερικοί συνάδελφοι -που είναι υπαρκτά- ότι δηλαδή για να καταπατήσουν και να οικοδομήσουν βίλες. Και όμως και αυτές οι πλούσιες και καλά οργανωμένες χώρες δεν μπόρεσαν να αποτρέψουν δυστυχώς τις πυρκαγιές. 

Κύριοι συνάδελφοι, όλοι επικαλεστήκατε ένα νούμερο, ενάμισι εκατομμύριο στρέμματα. Ο κ. Τσιτουρίδης και ο κ. Μπασιάκος σε μια ερώτησή τους πήραν από τον κ. Πετσάλνικο απάντηση που λέει ότι από 1η Μαϊου μέχρι 31 Οκτωβρίου όλες οι καμένες εκτάσεις είναι εννιακόσια σαράντα πέντε χιλιάδες στρέμματα, εκ των οποίων τα επτακόσια ογδόντα πέντε είναι δάση ή δασικές εκτάσεις. 

Αυτή η ενημέρωση που σας έκανε ο κ. Πετσάλνικος ταυτίζεται περίπου με τις αναφορές που έχουν κάνει όλες οι δασικές υπηρεσίες απ' όλη την Ελλάδα. 

ΕΥΑΓΓΕΛΟΣ ΜΠΑΣΙΑΚΟΣ: Τις καθημερινές αναφορές δεν μας τις έχετε δώσει. Το Υπουργείο Γεωργίας άλλα λέει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Να κάνετε αίτηση κατάθεσης εγγράφων να σας τα στείλουμε. 

'Αρα είναι υπερβολή το ενάμιση εκατομμύριο στρέμματα. Αν θέλετε, όμως, εδώ να πούμε ότι και τα επτακόσια πενήντα οκτώ χιλιάδες στρέμματα δεν είναι μικρή καταστροφή. 

Επικαλείστε όλοι τη μεταφορά της αρμοδιότητας στο Πυροσβεστικό Σώμα. Γι' αυτήν τη μεταφορά έχουμε τοποθετηθεί στη Βουλή, καθώς και ο αρμόδιος Υπουργός κατά την ψήφιση του νομοσχεδίου. Πρέπει, όμως, να πούμε και να ομολογήσετε και εσείς ότι η δασοπυρόσβεση έφυγε από τη Δασική Υπηρεσία και πήγε σε ένα οργανωμένο Σώμα, όπως είναι το πυροσβεστικό με εμπειρίες, με επαρκές έμψυχο δυναμικό και ενισχύθηκε και από τους δασοπυροσβέστες από τις περιφερειακές δασικές υπηρεσίες. Δηλαδή, ενισχύθηκε με οδηγούς, με δασοπυροσβέστες που ασχολούντο αποκλειστικά με την αξιοποίηση των πυροσβεστικών μέσων και αυτή η μετακίνηση δεν επηρέασε τις άλλες δραστηριότητες των δασικών υπηρεσιών. 

Βέβαια η εποχή της μεταφοράς αυτών των αρμοδιοτήτων -εδώ θα συμφωνήσουμε- δεν έγινε σε κατάλληλη στιγμή. 'Ομως από τη στιγμή που ψηφίστηκε ο νόμος, είχαμε μία ταχυτάτη λειτουργία στην κρατική μηχανή, δεν έγινε καμία καθυστέρηση, όσον αφορά την παράδοση των πυροσβεστικών οχημάτων και του λοιπού εξοπλισμού των περιφερειακών δασικών υπηρεσιών και εξεδόθησαν ταχύτατα όλες οι αποφάσεις. 

Η απόφαση με αριθμό 61346/2891 στις 28.5.98 που ήταν κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Γεωργίας και Δημόσιας Τάξης, αφορά τη διαδικασία και τον τρόπο παράδοσης των προβλεπομένων από το νόμο κινητών και ακινήτων πραγμάτων δασικών υπηρεσιών που εξυπηρετούσαν το έργο της δασοπυρόσβεσης στο Υπουργείο Δημόσιας Τάξης και πιστώσεις ύψους δέκα δισεκατομμυρίων (10.000.000.000) δραχμών, για την κάλυψη των πάσης φύσεως λειτουργικών αναγκών του Πυροσβεστικού Σώματος, σ' ό,τι αφορά την άσκηση των νέων του καθηκόντων που του ανατέθηκαν, μεταξύ των οποίων και η συντήρηση του μηχανολογικού εξοπλισμού. 

Επιπρόσθετα το Υπουργείο Γεωργίας από τις 28.1.98, με έγγραφό του είχε θέσει από νωρίς σε όλες τις περιφέρειες την ανάγκη συντήρησης και επισκευής των Πυροσβεστικών οχημάτων. 

ΕΥΑΓΓΕΛΟΣ ΜΠΑΣΙΑΚΟΣ: Λεφτά δεν υπήρχαν, όμως. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Πώς δεν υπήρχαν; 

ΕΥΑΓΓΕΛΟΣ ΜΠΑΣΙΑΚΟΣ: Δεν δώσατε λεφτά. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Υπήρχαν και τα συντήρησαν μάλιστα. 'Ολα τα οχήματα που μεταφέρθηκαν ήταν έτοιμα για χρήση. 

Τώρα να πούμε και κάτι άλλο, αγαπητοί συνάδελφοι, χωρίς αυτό να σημαίνει τίποτα μεν, αλλά πρέπει να το τονίσουμε. Διατείνεστε ότι οι μεγάλες καταστροφές που έγιναν το περασμένο καλοκαίρι, θα αποφεύγοντο εάν δεν είχε γίνει μεταφορά των αρμοδιοτήτων της δασοπυρόσβεσης στο Πυροσβεστικό Σώμα. Αυτή, όμως, η τοποθέτησή σας, δεν ευσταθεί, διότι πριν τη μεταφορά το προηγούμενο καλοκαίρι είχαμε φωτιές στη Θάσο, στην Ηλεία, στην Εύβοια, στην Καβάλα, στη Ρόδο, στη Σάμο, στη Χίο, στη Μυτιλήνη, στο Λουτράκι, στη Θεσσαλονίκη, στην Πεντέλη και σε άλλες περιοχές της Αττικής. Και επικαλείστε και ανθρώπινες ζωές. Δυστυχώς, συνέβησαν. Αλλά μήπως τα προηγούμενα χρόνια δεν είχαμε απώλεια ανθρωπίνων ζωών στις πυρκαγιές στην Κεφαλλονιά, στη Λαμία, στη Δράμα, στην Ικαρία; Για θυμηθείτε την Ικαρία; Πόσες ανθρώπινες ζωές χάθηκαν εκεί; 'Αρα, δεν φταίει η μεταβίβαση της δασοπυρόσβεσης στο Πυροσβεστικό Σώμα. 

ΑΘΑΝΑΣΙΟΣ ΔΑΒΑΚΗΣ: Κάηκαν και πυροσβέστες. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Kάηκαν και πυροσβέστες δυστυχώς. Και δεν έχουν καεί μόνο στις δασικές πυρκαγιές πυροσβέστες, έχουν καεί και εκεί που έχουν εμπειρία. Κατά εσάς δεν ήξεραν να σβήσουν τις φωτιές, όμως σε άλλες επεμβάσεις που γνωρίζουν τα πράγματα, έχουμε και εκεί θύματα, όπως ξέρετε, σε εργοστάσια, σε σπίτια κλπ. που επενέβησαν για να σβήσουν τη φωτιά. 

Επίσης, είναι κουραστικό και επανέρχεσθε κάθε τόσο για την κήρυξη των περιοχών που κάηκαν σε αναδασωτέες. Ξέρετε ότι εδώ είναι συνταγματική ρήτρα, υπάρχουν διατάξεις που προβλέπουν και τιμωρούνται αυστηρά όσοι αμελήσουν μέσα στη νόμιμη προθεσμία να κάνουν τις ανακηρύξεις αυτές. Καμμία κυβέρνηση και περισσότερο η παρούσα δεν ήθελε και δεν θέλει και ούτε έχει την πρόθεση και τη δυνατότητα να αγνοήσει τη συνταγματική επιταγή. 

Πρέπει να ξέρετε, αγαπητοί συνάδελφοι, ότι για την αναδάσωση πρέπει να αφήνουμε τη φύση να λειτουργεί μόνη της. Σε νέες καμένες περιοχές γίνεται από μόνη της η αναδάσωση. Σε άλλες περιμένουμε να γίνει φυσική αναδάσωση και όταν είναι διπλοκαμένες οι περιοχές, τότε προβαίνουμε σε αναδάσωση τεχνητή. 

Επίσης, επικαλείσθε ότι υπήρξε καθυστέρηση στη χρηματοδότηση κοινοτικών προγραμμάτων εκ του λόγου ότι δεν απεστάλησαν έγκαιρα στην Κοινότητα στατιστικά στοιχεία των πυρκαγιών. Το αληθές όμως είναι ότι ο σχετικός κανονισμός 2158 διαθέτει ελάχιστο προϋπολογισμό για τη χρηματοδότηση προγραμμάτων αντιπυρικής προστασίας. Βέβαια οι χρηματοδοτήσεις δεν συνδέονται καθ'οιονδήποτε τρόπο με τα στατιστικά στοιχεία που ο επίτροπος κ. Φίσλερ δήλωσε ότι, αν η ελληνική Κυβέρνηση θέλει να αυξήσει το αναδασωτικό της πρόγραμμα, αυτό μπορεί να το κάνει τροποποιώντας τις προβλεπόμενες από το Β' Κοινοτικό Πλαίσιο Στήριξης, δράσεις και προγράμματα. Και ακριβώς αυτό έκανε η Κυβέρνηση, μετά από τη σχετική παρότρυνση του κ. Φίσλερ. Αύξησε το δασικό πρόγραμμα κατά είκοσι δισεκατομμύρια (2Ο.000.000.000) σε βάρος άλλων προγραμμάτων, εκ των οποίων τα δεκαπέντε θα δώσει για την αποκατάσταση των ζημιών στα δάση και τα δε πέντε για την αποζημίωση των πληγέντων πυροπαθών. 

Σε ό,τι αφορά αυτό που λέτε στην επερώτησή σας για το δασολόγιο, έχουν ψηφιστεί σχετικά άρθρα στο Κτηματολόγιο, που έχει γίνει νόμος, επομένως δεν επανερχόμαστε σ'αυτό. 

Δεν κατάλαβα γιατί τη δήλωση που έκανε προχθές ο Πρωθυπουργός δεν την επαινέσατε, απεναντίας την κατηγορήσατε ότι οι δασικές υπηρεσίες έχουν κενά και οι οργανικές θέσεις πρέπει να καλυφθούν. Καλύπτονται μερικές για τις πυρκαγιές και αυτό το κατηγορείτε. 'Ομως, το προσωπικό που μεταφέρθηκε στο Πυροσβεστικό Σώμα είχε κύρια αποστολή και καθήκον την πυρόσβεση και δεν έκανε άλλες δουλειές. 

ΕΥΑΓΓΕΛΟΣ ΜΠΑΣΙΑΚΟΣ: Το χειμώνα τι έκανε; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Πρέπει να ξέρετε ότι και όταν ήταν στα δασαρχεία αυτοί οι υπάλληλοι που ασχολούντο με τη δασοπυρόσβεση, ήταν οδηγοί και το χειμώνα οδηγούσαν. Και τώρα στην Πυροσβεστική οδηγούν τα αυτοκίνητά προφανώς. 

ΕΥΑΓΓΕΛΟΣ ΜΠΑΣΙΑΚΟΣ: Τι έκανε η Δασική Υπηρεσία το χειμώνα και τι έκανε το καλοκαίρι; 

'Εχει δουλειά η Δασική Υπηρεσία το χειμώνα; Δεν κάθεται. 

ΠΡΟΕΔΡΕΥΩΝ (Λουκάς Αποστολίδης): Θα παρακαλούσα, κύριοι συνάδελφοι, να σταματήσουν ο διάλογος και οι διακοπές. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Από κανένα νόμο δεν προβλέφθηκε, δυστυχώς, η εικοσιτετράωρη απασχόληση και απογευματινή υπηρεσία των δασικών υπηρεσιών. Και αυτό το γνωρίζουν οι συναλλασσόμενοι με δασικές υπηρεσίες. 

Τέτοια δυνατότητα σε κρίσιμες περιοχές έδινε ο ν.1845/89, στα πλαίσια του προβλεπόμενου φορέα δασοπροστασίας τον οποίον όμως τον ψηφίσαμε εμείς το 1989, αλλά δεν τον εφαρμόσατε. Τώρα βέβαια, δεν επιστρέφουμε στο παρελθόν. 

Εκείνο που δεν ισχύει σήμερα είναι η προγραμματισμένη επιφυλακή τους θερινούς μήνες ως υπερωριακή απασχόληση. Και αν θέλετε, αυτό μας απασχολεί και πιστεύω ότι ιδίως για κρίσιμες περιοχές, πρέπει να υπάρχουν τέτοια πυροφυλάκια τα απογεύματα, ιδίως και τα Σαβατοκύριακα. Αυτό βέβαια προϋποθέτει πριν απ'όλα κάλυψη των υφισταμένων κενών και προς αυτή την κατεύθυνση κινούμεθα και προσπαθούμε μήπως το λύσουμε. 

Αγαπητοί συνάδελφοι, έχετε μια αποστροφή ότι οι προθέσεις της Κυβέρνησης είναι να αποχαρακτηρίσει και να νομιμοποιήσει κατά αντισυνταγματικό τρόπο καμένες εκτάσεις. 

ΕΥΑΓΓΕΛΟΣ ΜΠΑΣΙΑΚΟΣ: Ο κ. Τζουμάκας το λέει... 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Θα μου επιτρέψετε, κύριοι συνάδελφοι, να σας εκθέσω ένα υπαρκτό πρόβλημα το οποίο αντιμετωπίζει η χώρα και η κοινωνία μας και, αν θέλετε, αυτό δεν επιδέχεται μικροπολιτικές αντιμετωπίσεις, αλλά υπεύθυνες τοποθετήσεις. 

Τουλάχιστον, πρέπει να μας αναγνωρίσετε ότι είμαστε ευαίσθητοι όσο και εσείς τουλάχιστον σε αυτά τα θέματα. 

Η ισχύουσα δασική νομοθεσία -ξέρετε καλύτερα εσείς που χρηματίσατε και Υπουργός ή Γραμματέας - με τις περίπλοκες, αποσπασματικές και πολλές φορές αντιφατικές ρυθμίσεις στο καθεστώς που διέπει τα δάση και τις δασικές, εν γένει, εκτάσεις και ιδιαίτερα το ιδιοκτησιακό, έχει οδηγήσει στη μη ικανοποιητική προστασία του δασικού χώρου και στη διαιώνιση των ιδιοκτησιακών εκκρεμοτήτων επί μακρό χρονικό διάστημα. 

Είναι γνωστές οι αμφισβητήσεις τόσο επί του δασικού χαρακτήρα των εκτάσεων όσο και επί του ιδιοκτησιακού καθεστώτος, από το οποίο αυτές διέπονται. 

Οι διαρκείς αυτές αμφισβητήσεις με τις χρονοβόρες διαδικασίες που αντιμετωπίζονται, οι ατέρμονες δίκες και οι διοικητικές ρυθμίσεις έχουν σαν αποτέλεσμα την υπέρμετρη απασχόληση υπηρεσιών, δικαστηρίων, την πολυετή ταλαιπωρία των πολιτών κλπ. 

'Ολα αυτά επενεργούν, όπως είναι γνωστό, ανασταλτικά στην αναπτυξιακή προσπάθεια της χώρας και στην αποτελεσματική προστασία των δασών και των δασικών εκτάσεων. 

Αγαπητοί συνάδελφοι, αντί να μας εγκαλείτε και να υπαινίσσεσθε σκοπιμότητες ότι θέλουμε να εξυπηρετήσουμε συμφέροντα, καταπατητές κλπ., σας προτείνουμε να βρούμε μια κοινά αποδεκτή συνταγματικά λύση σ'αυτό το πρόβλημα που υπάρχει, που ταλανίζει τόσον καιρό το λαό μας και τη χώρα μας και την αναπτυξιακή διαδικασία του τόπου μας, σταματά γι'αυτό, λοιπόν, λέμε να βρούμε την κοινά αποδεκτή συνταγματικά λύση. 

Το να προσπαθούμε να λέμε άλλα αντ'άλλων και να αποπροσανατολίζουμε τη συζήτηση με διάφορες καταγγελίες ασύστατες και με γενικούς αφορισμούς περί προστασίας του περιβάλλοντος περί αντισυνταγματικών μεθοδεύσεων και περί εξυπηρέτησης συμφερόντων οικοπεδοφάγων απλά αποπροσανατολίζουμε το λαό απ' αυτό το θέμα και αφήνουμε την κατάσταση όπως έχει, κατάσταση που δεν φαίνεται να ενοχλεί τους πραγματικούς οικοπεδοφάγους, οι οποίοι εκμεταλλευόμενοι αυτό το περίπλοκο νομοθετικό κομφούζιο βρίσκουν πάντοτε τον τρόπο να κάνουν τη δουλειά τους. 

Επισημαίνουμε ότι το δασικό πρόβλημα είναι από τα δυσκολότερα στην αντιμετώπισή του. Και αν συμφωνήσουμε σ' αυτό και στο ότι πρέπει να αντιμετωπισθεί, πιστεύω ότι με το διάλογο θα καταφέρουμε να αναζητήσουμε και να καταλήξουμε σε λύσεις, που θα εξυπηρετούν το δημόσιο συμφέρον με την ευρύτερη έννοιά του, θα προστατεύσουμε το περιβάλλον και δεν θα αδικούμε τον πολίτη. 

Δεν έχω χρόνο, αλλά στη δευτερολογία μου θα αναφερθώ στο πόρισμα της διακομματικής επιτροπής για το οποίο πολλά έχετε πει. 

Πρέπει να απαντήσω σε ορισμένα άλλα θέματα που βάλατε για τις αναδασωτέες εκτάσεις. Οι κηρύξεις των καμένων εκτάσεων ως αναδασωτέων, παρά τις δυσκολίες του προβλήματος, έγιναν έγκαιρα και μέσα στα χρονικά πλαίσια που ορίζει ο νόμος. Αν θέλετε, έχουμε πίνακες τους οποίους μπορώ να σας καταθέσω. 

ΕΥΑΓΓΕΛΟΣ ΜΠΑΣΙΑΚΟΣ: Ακόμη δεν έχουν γίνει όλες. Υπάρχουν κενά. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Εχουν γίνει όλες οι κηρύξεις που αφορούν καμένες εκτάσεις, που έλαβαν χώρα τον προηγούμενο χρόνο. 

Τα έργα που προγραμματίστηκαν στις καμένες εκτάσεις για την αντιμετώπιση των πλημμυρών, έγιναν σύμφωνα με το χρονοδιάγραμμα που καθορίστηκε αμέσως μετά τις πυρκαγιές. Και τα έργα που αν εκτελέστηκαν σε αυτές τις μεγάλες εκτάσεις φαίνονται αναλυτικά σε πίνακα που επιθυμείτε θα σας καταθέσω. Υπάρχει μόνο μία μικρή καθυστέρηση όσον αφορά το χώρο ευθύνης του Δασαρχείου Καπανδριτίου. 

Για τις εργασίες των αναδασωτέων εκτάσεων εγκρίθηκαν όλες οι σχετικές μελέτες και δρομολογήθηκαν όλες οι δημοπρασίες ανάθεσης των εργασιών σε εργολάβους και ήδη σε ορισμένες περιπτώσεις έγινε και η εγκατάσταση αυτών. Επιπλέον πρέπει να τονίσουμε ότι πραγματοποιήθηκαν σπορές μέσα στο χρόνο που έπρεπε και έγιναν φυτεύσεις με εθελοντική εργασία από σχολεία και διάφορους άλλους φορείς. 

Πραγματοποιήθηκαν οι υλοτομικές εργασίες σε καμένες εκτάσεις της Πεντέλης και παρήχθησαν περίπου είκοσι χιλιάδες κυβικά μέτρα ξυλείας και ξεκίνησαν οι δημοπρασίες διάθεσής των στο εμπόριο. 

Σε ό,τι αφορά τις καταπατήσεις των δασικών εκτάσεων υφίσταται ένα πρόβλημα στα δασαρχεία που δεν μπορούν να κάνουν επιτήρηση στα δάση και τις δασικές εκτάσεις τις απογευματινές ώρες. Είπα προηγουμένως ότι κινούμεθα προς την κατεύθυνση να καλύψουμε αυτό το κενό και τα Σαββατοκύριακα. 

Με τη βοσκή υφίσταται γενικό πρόβλημα στην Αττική, που είναι γνωστό στις κεντρικές υπηρεσίες του Υπουργείου Γεωργίας και πρέπει σύντομα να βρούμε λύση. 

'Εχω ακόμα δύο -τρεις απαντήσεις, αγαπητοί συνάδελφοι, σε επιμέρους θέματα που θέσατε. Το Υπουργείο Γεωργίας με έγγραφο του στις 11.8.98 ζήτησε από τις Νομαρχιακές Αυτοδιοικήσεις να προβούν διά των διευθύνσεων αγροτικής ανάπτυξης σε εξατομίκευση ζημιών που προκλήθηκαν στη γεωργία κατά το τρέχον έτος από πυρκαγιές. Ξέρετε ότι η αρμοδιότητα για τον έλεγχο σε γεωργικά θέματα ανήκει στις Νομαρχιακές Αυτοδιοικήσεις. Επικαλούνται αυτές οι υπηρεσίες έλλειψη προσωπικού για να κάνουν καταγραφή των ζημιών. Ξέρετε, κύριε Δαβάκη, ότι υπάρχει πρόβλημα και ότι δεν έχει γίνει απογραφή των καμένων εκτάσεων, των καμένων ελαιών στους ελαιώνες των χωριών που και εσείς αναφέρατε. Για εμένα δε είναι ιδιαίτερου ενδιαφέροντος γιατί έχουν καεί στο χωριό μου και δικές μου ελιές. 

Επίσης πρέπει να πούμε ότι οι αποζημιώσεις που προβλέπονται είναι κατά πολύ αυξημένες σε σχέση με το παρελθόν, γιατί έχουμε την ενίσχυση από την Ευρωπαϊκή 'Ενωση και περιμένουμε από εκεί την έγκρισή της. 

Σε ό,τι αφορά τα αντιπλημμυρικά και αντιδιαβρωτικά έργα, έχω να πω τα εξής: 

Στην περιοχή του Σεϊχ Σου όλα τα αντιπλημμυρικά έργα, που προβλέπονται από τις σχετικές μελέτες για το δάσος του Σεϊχ Σου, κατασκευάστηκαν έγκαιρα και ολοκληρώθηκαν μέσα στο έτος που σημειώθηκε η πυρκαγιά, δηλαδή μέσα στο 1997. 

Τα αντιδιαβρωτικά έργα στις εκτάσεις της Αττικής, που κάηκαν το περασμένο καλοκαίρι, έχουν ολοκληρωθεί σχεδόν όλα. 'Εχουν σχεδόν ολοκληρωθεί στην περιοχή του Υμηττού. 'Εχουν ολοκληρωθεί στο τμήμα 1 της Πεντέλης, που περιλαμβάνει τις ευαίσθητες περιοχές της νοτιοδυτικής Πεντέλης, δηλαδή τη Νέα Πεντέλη, την Παλαιά Πεντέλη, την Ανθούσα, την Παλλήνη και το Πικέρμι. Επίσης, ολοκληρώθηκαν στο τέλος του Δεκεμβρίου τα έργα στο τμήμα 2 της Πεντέλης, που θεωρείται λιγότερο ευαίσθητο και εκτείνεται στη βορειοανατολική Πεντέλη και περιλαμβάνει τη Ραφήνα, το Νέο Βουτσά, τη Νέα Μάκρη, το Διόνυσο και τη Σταμάτα. 

Στην περιοχή Αυλώνας και Χαλκουτσίου η σχετική μελέτη προέβλεπε περιορισμένο αριθμό έργων. Τα έργα δημοπρατήθηκαν, αλλά λόγω των ενστάσεων η διαδικασία ανάθεσης καθυστέρησε και τελικά οι εργασίες άρχισαν πριν από λίγες μέρες. 

Στην περιοχή της Σαλαμίνας τα αντιδιαβρωτικά και αναδασωτικά έργα ολοκληρώθηκαν εντός του 1998. 

Αγαπητοί συνάδελφοι, κατηγορήσατε, ενώ θα έπρεπε να επαινέσετε, μία πρωτοβουλία που είχε πάρει ο Πρωθυπουργός -και απάντησε και σε ερώτηση. Η πρωτοβουλία που πήρε ήταν ότι από τις αρχές του Γενάρη κάλεσε τον Υπουργό Δημόσιας Τάξης, τον Υπουργό Γεωργίας, τον Υπουργό Εσωτερικών, Δημόσιας Διοίκησης και Αποκέντρωσης και έκαναν μία σύσκεψη για την καλύτερη οργάνωση του αντιπυρικού αγώνα εν όψει του καλοκαιριού. Και εξήγγειλε ορισμένα μέτρα, τα οποία τα χλευάσατε. Δεν πρέπει δηλαδή να πάρουμε δασοπυροσβέστες; Δεν πρέπει να πάρουμε αυτά τα αεροπλάνα που προβλέπονται -τα δύο Καναντέρ και το Ιλιούσιν, αυτό το ρωσικό αεροσκάφος που μπορεί να μεταφέρει μεγάλη ποσότητα νερού- για να κάνουμε τη δασοπυρόσβεση; Δεν πρέπει να πάρουμε, για να ενισχύσουμε το Πυροσβεστικό Σώμα, πυροσβέστες; 

Πιστεύω ότι έχουμε ήδη και αρκετά αεροπλάνα και αρκετό εξοπλισμό για να παλέψουμε τις πυρκαγιές. 

Θέλω να πω, κλείνοντας -επειδή άρχισα με αυτό- για το φαινόμενο των δασικών πυρκαγιών, που δεν μπορούμε, δυστυχώς, να το αντιμετωπίσουμε, όπως δεν μπορούν να το αντιμετωπίσουν ούτε οι προηγμένες χώρες στον κόσμο. Και είδατε όπως είπαμε προηγουμένως τι έγινε στις Ηνωμένες Πολιτείες, τη χώρα που διαθέτει τα πολλά οικονομικά μέσα. Υποτίθεται ότι είναι καλύτερα οργανωμένη, όμως και αυτή δεν μπόρεσε να αποτρέψει τις μεγάλες καταστροφές, που τις ζήσαμε πέρσι το καλοκαίρι με τις βίλες που κάηκαν, με τα δάση που κάηκαν, με την καταστροφή που υπέστη και αυτή. 

Σας ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υφυπουργέ. 

Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης, έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ, επειδή είναι η πρώτη φορά κατά την οποία βρισκόμαστε σε μία τέτοια συζήτηση εδώ, στην οποία εκπροσωπείτε την Κυβέρνηση, θα ήθελα και εγώ να εκφράσω τη θέση μας για καλή επιτυχία στο έργο σας. Ελπίζουμε πραγματικά ότι στον ευαίσθητο αυτό τομέα της προστασίας των δασών μας η νέα πολιτική ηγεσία του Υπουργείου της Γεωργίας θα δείξει μεγαλύτερη αξιοπιστία, συνέπεια και αποτελεσματικότητα -όσον καιρό θα είσθε ακόμη στην Κυβέρνηση- απ' αυτήν την οποία έδειξε η προηγούμενη πολιτική ηγεσία. 

Εκτιμούμε ότι δεν είναι ιδιαιτέρως δύσκολο αυτό το οποίο ευχόμεθα, διότι στον πραγματικά ευαίσθητο αυτό τομέα τα κύρια χαρακτηριστικά της Κυβέρνησής σας, τα οποία είδαμε όλα αυτά τα χρόνια, ήταν η προχειρότητα, ήταν η αναξιοπιστία, ήταν η αναποτελεσματικότητα, με αποκορύφωμα αυτό το οποίο βιώσαμε το καλοκαίρι που πέρασε, με τις νομοθετικές πρωτοβουλίες σας και τα τραγικά αποτελέσματα του καλοκαιριού, τα οποία έφεραν το 1998 στην πρώτη θέση, στα έτη τα οποία μπορούμε να μετρήσουμε, σε καμένες εκτάσεις. 

Kαι επειδή αναφερθήκατε στα στοιχεία, τα οποία κατ' εσάς δεν είναι ακριβή, όπως τα παρουσιάζουμε ως Νέα Δημοκρατία, θα ήθελα να σας πω ότι: Εσείς, ως Υπουργείο Γεωργίας, για πρώτη φορά φέτος, επικαλούμενοι ότι δεν είσθε οι αρμόδιοι, δεν έχετε δώσει στοιχεία ούτε στην Εθνική Αντιπροσωπεία ούτε στον ελληνικό λαό βεβαίως, αλλά δεν τα έχετε στείλει ούτε στην Ευρωπαϊκή επιτροπή, όπως είσθε υποχρεωμένοι ως Υπουργείο Γεωργίας να πράττετε. Γιατί, πέραν όλων των άλλων, ξέρετε ότι στην ευρωπαϊκή επιτροπή τα στοιχεία αυτά είναι προϋπόθεση για μία άλλη σειρά πολιτικών, οι οποίες μας αφορούν, για θέματα προστασίας δασών, χρηματοδότησης, αναδασώσεων. 

'Ετσι λοιπόν, το Υπουργείο Δημόσιας Τάξης μας έδωσε, απαντώντας σε σχετική μας ερώτηση, ως καείσες εκτάσεις, εννιακόσιες σαράντα χιλιάδες στρέμματα, ενώ οι υπηρεσίες σας, μέρα με τη μέρα, το ξέρετε -ελπίζω να το ξέρετε- έχουν στοιχεία τα οποία προστίθενται σε αυτά τα εννιακόσιες σαράντα χιλιάδες στρέμματα. Και βέβαια, αφού μας προκαλείτε, θα κάνουμε αίτηση καταθέσεως εγγράφων -κάναμε αίτηση καταθέσεως εγγράφων, αλλά ξεφύγατε και δεν δώσατε τα έγγραφα- για να δούμε επιτέλους πόσες πραγματικές εκτάσεις κάηκαν το 1998. Σε κάθε περίπτωση όμως, σύμφωνα με τα στοιχεία τα οποία εμείς έχουμε -και επαναλαμβάνω ελπίζω να έχετε και σεις- το 1998 ήταν μια χρονιά κατά την οποία είχαμε ρεκόρ καμένων εκτάσεων και με ανθρώπινα θύματα βέβαια. 'Ηταν μια χρονιά κατά την οποία πραγματικά οφείλω να πω ότι προκληθήκαμε, βλέποντας τον Πρωθυπουργό της χώρας και την πολιτική ηγεσία, ως σύγχρονοι Νέρονες, με φόντο τις πυρκαγιές, να κάθονται μπροστά στις τηλεοράσεις και να λένε ότι όλα καλά γίνονται. Και τα λέμε αυτά, όχι μόνον κάνοντας κριτική για το παρελθόν, αλλά να προλάβουμε και τη χρονιά που έρχεται. Θα πρέπει να αποφύγετε αυτά τα οποία έκαναν οι προκάτοχοί σας τέτοια εποχή πέρσι, όταν από τον Ιανουάριο του 1998 μέχρι και τον Ιούνιο, άλλα αρμόδια όργανα και άλλες αρμόδιες υπηρεσίες, όπως ήταν το ΓΕΕΘΑ, το ΓΕΣ, εισηγούντο να έλθετε να καθίσετε όλοι μαζί γύρω από ένα τραπέζι με το Υπουργείο Γεωργίας, στα πλαίσια του συντονιστικού οργάνου και ο κ.Τζουμάκας τότε, με την άνεση που τον χαρακτήριζε και με την επιπολαιότητα που χαρακτηρίζει την Κυβέρνηση στον ευαίσθητο αυτόν τομέα, δεν έκανε απολύτως τίποτε. 

Και επειδή είπατε ξεκινώντας -και καλώς πράξατε- ότι το θέμα της δασοπυρόσβεσης δεν είναι θέμα το οποίο προσφέρεται για μικροκομματική εκμετάλλευση, θα ήθελα να πω ότι έρχεσθε να πείτε, με άλλα λόγια, αυτό το οποίο λέμε εδώ και ενάμιση χρόνο περίπου: 'Οτι η ανάπτυξη των δασών και η προστασία τους από κάθε κίνδυνο, πραγματικά δεν είναι θέμα ούτε μικροκομματικής εκμετάλλευσης ούτε κομματικής πολιτικής, αλλά κυρίως ούτε προσωπικής πολιτικής. Γιατί και στον τομέα αυτόν, όπως και σε πολλούς άλλους τομείς -της Παιδείας για παράδειγμα, επειδή είναι επίκαιρο το θέμα- οι "καταπληκτικές" επιδόσεις τις οποίες έχετε, είναι οι προσωπικές πολιτικές. 

Και το λέω αυτό, γιατί είχαμε συμφωνήσει, πριν από πέντε-έξι χρόνια περίπου, όλα τα κόμματα -μια και μιλάτε για μικροκομματικές πολιτικές- να πάμε σε θεσμικού χαρακτήρα προτάσεις. 'Ολα τα κόμματα, ύστερα από πολύμηνες συζητήσεις, καταλήξαμε για το τι πρέπει να γίνει στον τόπο στον ευαίσθητο αυτόν τομέα. Και σεις είχατε συμφωνήσει τότε. Και είχαμε να διαλέξουμε ανάμεσα σε δυο μοντέλα. Υπάρχει το μοντέλο της ενιαίας διαχείρισης της ανάπτυξης και προστασίας του δασικού πλούτου και υπάρχει και το μοντέλο σύμφωνα με το οποίο υπάρχει αυτόνομη διαχείριση της δασοπυρόσβεσης. Εμείς επιλέξαμε τότε να πάμε στον ενιαίο φορέα δασοπροστασίας. Και ξέρω ότι και εσείς και ο κ. Ανωμερίτης συμφωνούσατε γι'αυτό το μοντέλο. 

'Ερχεστε το 1998, κατά τρόπο επιπόλαιο, πρόχειρο, δείχνοντας πολλές φορές και εγκληματική αμέλεια στη δράση σας ως Κυβέρνηση, να νομοθετήσετε, με μόνο κίνητρο να απαλλαγεί η αναποτελεσματική και ανίκανη πολιτική ηγεσία του Υπουργείου Γεωργίας από ένα βάρος, το οποίο προφανώς δεν μπορούσε να ανταποκριθεί. Περνάτε τη δασοπυρόσβεση σε μια υπηρεσία της οποίας ο Αρχηγός λέει στην Εθνική Αντιπροσωπεία, απαντώντας και σε δική μου ερώτηση και του κ. Mπασιάκου και άλλων συναδέλφων ότι δεν ήταν έτοιμος το Μάϊο ή Aπρίλιο να αναλάβει αυτήν την ευθύνη και ότι θα ήθελε από την ψήφιση του νόμου τέσσερις μήνες τουλάχιστον. 

Ο νόμος ψηφίστηκε τον Ιούνιο. Περνάτε τη δασοπυρόσβεση στη Δασική Υπηρεσία και προσπαθείτε έκτοτε να βρείτε νομιμοποιητική θεωρητική και πολιτική βάση γιατί το πράξατε. Αυτό το ατόπημα το έκανε και ο κ. Ανωμερίτης πριν απο λίγο καιρό, απαντώντας σε σχετική επερώτηση του Συνασπισμού. 

Τα λέω αυτά διότι ξέρω ότι προσωπικώς διαφωνούσατε. Αν δεν διαφωνούσετε κι εσείς και ο κ. Ανωμερίτης, γιατί υπογράψατε το καλοκαίρι του 1998 μια τροπολογία με την οποία καλούσατε την Κυβέρνηση να νομοθετήσει και να δημιουργήσει επιτέλους τον ενιαίο φορέα δασοπροστασίας; 'Αρα μην ψάχνουμε δικαιολογίες θεωρητικής ή τεχνοκρατικής μορφής για το πώς οδηγηθήκαμε εδώ. Οδηγηθήκαμε εδώ εξαιτίας της αναποτελεσματικότητάς σας, της προχειρότητάς σας και της ανικανότητάς σας ως Κυβέρνηση να κατανοήσετε τα αυτονόητα. 

Αφού ζήσαμε αυτό που ζήσαμε το 1998, έρχεστε πανηγυρικά πριν από λίγες εβδομάδες να ανακοινώσετε -ο κ. Παπαδόπουλος, ο κ. Ανωμερίτης, ο Υπουργός Δημόσιας Τάξης- τα μέτρα για το 1999. Λεφτά στον προϋπολογισμό έχετε, γι'αυτά τα οποία ανακοινώσατε; Σας απαντώ ότι δεν έχετε. Αυτά που έπρεπε να πράξετε από τις συνέπειες των καταστροφών του 1998 τα πράξατε; Προσπαθήσατε να δώσετε κάποια στοιχεία, αλλά τα στοιχεία, δυστυχώς, λένε ότι έχετε κάνει ελάχιστα πράγματα στις καείσες εκτάσεις. Είπατε ότι η συνταγματική επιταγή είναι εδώ για το ότι πρέπει να κηρυχθούν αναδασωτέες οι εκτάσεις και τι πρέπει να γίνει στη συνέχεια. Μα, και οι βίλες είναι εδώ. 

Στην Πεντέλη είχαμε την ευκαιρία να πάμε στις πυρκαγιές του 1995 και όταν επισκεφθήκαμε και πάλι το 1998 την Πεντέλη, στις καμένες εκτάσεις για τις οποίες είχαμε ιδία άποψη είδαμε βίλες. 'Ησασταν και τότε Κυβέρνηση, είσαστε και τώρα Κυβέρνηση. Φοβάμαι ότι, αν πάτε έτσι και το 1999, όταν θα ξαναπάμε να δούμε τις νέες πυρκαγιές και στις εκτάσεις που κάηκαν το 1998 θα δούμε παράνομα οικήματα. 

Δεν μπορούμε να δεχθούμε πως ό,τι έγινε στην Αττική ήταν η κήρυξη χιλίων πεντακοσίων στρεμμάτων ως αναδασωτέων και ότι όλη η φιλοσοφία σας, όπως την κατανόησα εγώ, όπως την ανέφερε και ο κ. Σημίτης σε μια πρόσφατη επίκαιρη ερώτηση ενός συναδέλφου του ΠΑ.ΣΟ.Κ., είναι ότι οι εθελοντές θα έχουν σημαντική αποστολή στη χρονιά αυτή. Εθελοντές πάντοτε υπήρχαν, και δυστυχώς το 1998, από τον τρόπο με τον οποίο λειτούργησε το κράτος σας κάηκε και εθελοντής σε περιαστική περιοχή. Δεν μπορεί το κέντρο της φιλοσοφίας της πολιτικής σας να είναι οι εθελοντές. 

Ξέρετε επίσης ότι υπάρχουν πάρα πολλές αδυναμίες στον τρόπο με τον οποίο έγιναν ορισμένα πράγματα. Δεν θα αναφερθώ στο τι δεν υπάρχει στο Υπουργείο Γεωργίας. Ξέρετε πολύ καλά ότι και η εκπαίδευση δεν γίνεται στις δικές σας υπηρεσίες, οι μετατάξεις όπως έγιναν και όσες έγιναν δεν ήταν αποτελεσματικές. Θα σας πω τα στοιχεία όπως έχουν στην πραγματικότητα και ας ξεφύγουμε λίγο απ' αυτά που σας λένε οι υπηρεσίες του Υπουργείου Γεωργίας. Πήγαν χρήσιμοι άνθρωποι από τη Δασική Υπηρεσία στο Πυροσβεστικό Σώμα και κάθονται σήμερα. 

Το λέω αυτό γιατί είπατε πρωτύτερα "μα και στη δασική υπηρεσία κάθονταν το χειμώνα". Δεν κάθονταν το χειμώνα στη Δασική Υπηρεσία. Η Δασική Υπηρεσία έχει πάρα πολύ σημαντική αποστολή και το χειμώνα. Τώρα οι άνθρωποι αυτοί στο Πυροβεστικό Σώμα κάθονται και περιμένουν τις πυρκαγιές του καλοκαιριού. Είναι σημαντικό λάθος αυτό το οποίο γίνεται. 

Επειδή αναφερθήκατε στα οχήματα, αν ρωτήσετε τις υπηρεσίες σας, θα δείτε ότι, επειδή το Υπουργείο Γεωργίας -δεν ήσασταν εσείς Υπουργός-κράτησε τις πιστώσεις του 1998 για τη συντήρηση των οχημάτων, όταν τα μεταφέρατε, όπως τα μεταφέρατε, όσα μεταφέρατε στο Πυροσβεστικό Σώμα, δημιούργησαν πάρα πολλά προβλήματα στο Σώμα αυτό. 

Τα προβλήματα αυτά είναι ακόμα εδώ και έτσι πάρα πολλά οχήματα είναι ακόμα αναξιοποίητα. 

'Ολα αυτά τα λέμε, επαναλαμβάνω, πέραν της κριτικής, για να προλάβουμε τα χειρότερα τη χρονιά που έρχεται, τη χρονιά που ξεκίνησε, την περίοδο που έρχεται. 

Θα προχωρήσω λέγοντας ότι το 1999 στον προϋπολογισμό που ψηφίσατε έχετε προβλέψει -και πείτε μου ότι δεν είναι ορθό το νούμερο- τρεισήμισι δισεκατομμύρια (3.500.000.000) δραχμές για αναδασώσεις, έναντι δώδεκα έως και δεκαπέντε δισεκατομμυρίων (12.000.000.000-15.000.000.000) δραχμών που η κυβέρνηση Μητσοτάκη δέσμευε κατ' έτος την περίοδο 1990-1993. Και βεβαίως με τα τρεισήμισι δισεκατομμύρια (3.500.000.000) δραχμές θα επιχειρούν οι υπηρεσίες σας να ομιλούν περί αναδασώσεως σαράντα χιλιάδων στρεμμάτων, όπως άκουσα εγώ προσφάτως, όταν ό,τι κάνατε από το καλοκαίρι μέχρι τώρα, ήταν να μοιράσετε στα σχολεία, σε προσκόπους, σε εθελοντές εβδομήντα οκτώ χιλιάδες φυτά. Αυτό ήταν όλο. Με τα εβδομήντα οκτώ χιλιάδες φυτά, αναδασώνετε χίλια πεντακόσια στρέμματα ούτε ένα παραπάνω. Αυτή είναι η πραγματικότητα σήμερα. 

Εάν έχετε άλλα στοιχεία σε αριθμούς και σε ποσά, θα παρακαλούσα να τους παρουσιάσετε στην Εθνική Αντιπροσωπεία. 

Επίσης, θα ήθελα να πω ότι σήμερα τα περισσότερα φυτώρια σ' όλη τη χώρα, είναι κλειστά. Υπάρχει σημαντική προσπάθεια την οποία θα πρέπει να καταβάλετε ως Κυβέρνηση και στον τομέα αυτό. 

Εις ό,τι αφορά τα αντιπλημμυρικά έργα, κάνετε ένα πολύ σημαντικό λάθος ως Κυβέρνηση. Το 90% των δαπανών που είχανε τη χρονιά που πέρασε -και υποθέτουμε, εικάζουμε και εξετάζουμε εάν τα νούμερα είναι σωστά, αλλά αν δεν είναι πείτε το μας και αυτό το νούμερο, γιατί και στη χρονιά που έρχεται είναι ίδιο το ποσοστό- το 1998 και οι δαπάνες που προβλέπονται για το 1999 για αντιπλημμυρικά έργα αφορούν τις αστικές περιοχές, το ΥΠΕΧΩΔΕ, και το 10% μόνο αφορά τον ορεινό όγκο. 

Σε μια χώρα με τα προβλήματα τα δικά μας, σε ένα λεκανοπέδιο όπως αυτό της Αττικής, με τους ορεινούς όγκους που περιβάλλουν την αστική περιοχή του λεκανοπεδίου, θα έπρεπε, σύμφωνα με τους ειδικούς, να πάμε ακριβώς στην αντίθετη κατανομή. Θα έπρεπε να διαθέσετε πολύ μεγαλύτερο μέρος των δαπανών, των όποιων δαπανών του προϋπολογισμού του 1999, για έργα στον ορεινό όγκο και δυστυχώς δεν το πράττετε. 

Δεν είμαστε καθόλου ικανοποιημένοι από τα μέτρα για τους καθαρισμούς, οι οποίοι έγιναν στις καμένες εκτάσεις. 

Θα ξαναέρθω στο θεσμικό θέμα το οποίο κατ' εμάς είναι πάρα πολύ σημαντικό. 

Σε μια εποχή κατά την οποία, νομίζω, όλοι συμφωνούμε ότι το μεγάλο πρόβλημα στη χώρα μας είναι η λειτουργία και η ανεξαρτησία των θεσμών, όταν έρχεται η Εθνική Αντιπροσωπεία και συμφωνεί, κύριε Υπουργέ, για το τι πρέπει να γίνει σε ένα τόσο σημαντικό θέμα και στη συνέχεια με σημαντικές καθυστερήσεις βλέπουμε προσωπικές πολιτικές Υπουργών -και το βλέπουμε όπως προείπα σε όλους τους τομείς κυβερνητικής δράσης τότε βεβαίως υπάρχει πρόβλημα. Και για το πρόβλημα αυτό έχετε την ευθύνη και εσείς και βεβαίως η Κυβέρνησή σας. 

Θα καταλήξω λέγοντας, επειδή ζητήσατε διάλογο, να κάνουμε όσο διάλογο θέλετε, αλλά η βάση του διαλόγου δεν μπορεί να είναι μηδενική. Να ξαναπάρουμε το ομόφωνο πόρισμα και να δούμε με βάση τα νέα δεδομένα εάν υπάρχουν τομείς αυτού του πορίσματος, τους οποίους πρέπει να αναθεωρήσουμε. Το λέω αυτό γιατί για τα μέτρα τα οποία άκουσα εγώ για το 1999. Είδα πέντε Υπουργούς να θριαμβολογούν για τα αυτονόητα. 

Γι' αυτά αποφασίζετε, για τα αυτονόητα, δηλαδή για δυο αεροσκάφη παραπάνω, και για ένα ρωσικό αεροσκάφος. Μα, αυτά είναι τα αυτονόητα, επαναλαμβάνω. 

Για να μη βρεθούμε, λοιπόν, στα δυσάρεστα πάλι του καλοκαιριού που πέρασε, νομίζω ότι έχετε το χρόνο για όσο είστε Κυβέρνηση, να καθίσουμε πολύ σοβαρά στη βάση του ενιαίου πορίσματος της διακομματικής επιτροπής, να κάνουμε τις όποιες αναγκαίες αλλαγές -εάν υπάρχουν αναγκαίες αλλαγές- και να αποφασίσουμε ότι στο πολύ μεγάλο αυτό θέμα πρέπει να πάμε και διακομματικά και πολύ σοβαρά. 

Εάν δεν πράξετε τίποτα, αλλά έρχεστε αυτάρεσκα εδώ, όπως είδαμε να παρουσιάζεται η πολιτική σας στην αρχή του χρόνου αυτού και να λέτε ότι όλα καλά πάνε, έτοιμοι είμαστε -τα ίδια λέγατε και πέρυσι τέτοιον καιρό σε σχετική επερώτησή μας- και όλα καλώς θα γίνουν, τότε φοβούμαι ότι το 1999 θα είναι μία χρονιά κατά την οποία οι αρνητικές επιδόσεις σας σε προχειρότητα, σε καταστροφές, σε ανθρώπινα θύματα ενδεχομένως, θα είναι συνέχεια αυτών που είδαμε το 1998. 

Πάρα πολύ καλόπιστα σας λέμε, λοιπόν, ότι στην προσπάθεια αυτήν που πρέπει να κάνετε, η Νέα Δημοκρατία θα είναι αρωγός σας. Πάρτε όμως πρωτοβουλίες. Οι ευθύνες σας είναι πολύ μεγάλες. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Τσιτουρίδη. 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, στην τοποθέτησή σας μεταξύ των άλλων διαπιστώσατε ότι υπάρχουν προβλήματα τόσο στο ιδιοκτησιακό καθεστώς όσο και στο νομικό και θεσμικό πλαίσιο. Θέλω να σας πω ότι ένας καλός γιατρός δεν περιορίζεται μόνο στη σωστή διάγνωση του ασθενή. Προτείνει και μέτρα για την αντιμετώπιση και τη θεραπεία της ασθένειάς του. 

Δυστυχώς, μέχρι τώρα ενώ ο τομέας της δασοπονίας θα μπορούσε να πει κανείς ότι είναι ο μεγάλος ασθενής, δεν πάρθηκαν μέτρα για την αντιμετώπιση και τη θεραπεία της ασθένειάς του. Αντίθετα ψηφίστηκαν νόμοι, όπως ο ν. 998/79 και ο ν. 1734/87 για τους βοσκότοπους, καθώς και ο πρόσφατος που είναι εντελώς προς την αντίθετη κατεύθυνση, δηλαδή στην αλλαγή χρήσης της δασικής γης. Και όλα αυτά παρά το ότι στο Σύνταγμα ο νομοθέτης πρόβλεψε να μην μπορεί να γίνει αλλαγή της χρήσης γης, τα δάση και οι δασικές εκτάσεις να παραμένουν ως έχουν. 

Η προστασία των δασών και η ανάπτυξή τους εντάσσεται στα γενικότερα προβλήματα της ελληνικής δασοπονίας και πιο συγκεκριμένα έχουν σχέση με το χωροταξικό σχεδιασμό στην εδαφοπονική χρήση της δασικής γης και με την πολιτική χρήσεων γης, με το ιδιοκτησιακό καθεστώς των δασών και με το νομικό και θεσμικό πλαίσιο, με το δασικό κτηματολόγιο, με τις πιστώσεις που διατίθενται σήμερα για τη διαχείριση και την ανάπτυξη των δασών, με την πρόληψη των δασικών πυρκαγιών, τη δασοπυρόσβεση κ.α. 

Ενώ ο κύριος Πρωθυπουργός και η Κυβέρνησή σας δεν κουράζονται να μιλάνε για σχεδιασμό και σχεδιασμένη ανάπτυξη, δυστυχώς, αυτά παραμένουν μόνο λόγια, που δεν συνοδεύονται και από τα ανάλογα έργα. Πολύ περισσότερο αυτό ισχύει στη δασοπονία, όπου συνεχίζεται και χειροτερεύει η δασική πολιτική που εφαρμόστηκε όλα τα προηγούμενα χρόνια. 

Αντί για σχεδιασμένη ανάπτυξη και ορθολογική αξιοποίηση της γης, δασικής, γεωργικής, βοσκοτόπων κλπ., διαπιστώνεται η συνέχιση της άναρχης χαώδους και παραμορφωμένης ανάπτυξης της χώρας. 

Mεγάλες εκτάσεις δασικών εκτάσεων αλλά και γεωργικής γης και βοσκοτόπων, κυρίως από τα μεγάλα αστικά κέντρα και τις παραθαλάσσιες περιοχές, αλλάζουν χρήση, καταπατώνται, λεηλατούνται, χάνονται. Εκατοντάδες χιλιάδες στρέμματα ρεμάτων και χειμάρων μπαζώθηκαν, οικοπεδοποιήθηκαν και συνεχίζουν να οικοπεδοποιούνται. Αντί για σχεδιασμένη ανάπτυξη των δασών, οι εκτάσεις τους κάθε χρόνο μειώνονται. Θα μπορούσε να πει κανείς ότι αν υπάρχει ένας σχεδιασμός, αυτός δεν έχει ως αντικείμενο την ανάπτυξη των δασών, αλλά αντίθετα για τη μείωσή τους. Και όλα αυτά με βάση τα επίσημα στοιχεία τα οποία έχουν δοθεί στη δημοσιότητα. 

Οι συνέπειες από τη μείωση των δασικών εκτάσεων στην οικονομία, στο περιβάλλον και στην κοινωνία είναι τεράστιες. Περιορίζεται συνεχώς η δυνατότητα της χώρας να καλύψει τις ανάγκες της από την εγχώρια παραγωγή. Μόλις καλύπτεται το 30% των αναγκών μας. Αυξάνονται συνεχώς οι εισαγωγές, οι οποίες το 1994 ξεπέρασαν τα εκατόν τριάντα δισεκατομμύρια (130.000.000.000) δραχμές. Σε περιοχές που τα δάση καταστράφηκαν, τα εδάφη παρασύρθηκαν από τις βροχές, εμφανίσθηκαν βράχια και αγονοποιήθηκαν. Η εμφάνιση του νέφους στην περιοχή των Αθηνών δεν είναι άσχετη απο τη μείωση των δασών στην Αττική. 

'Αλυτο εξακολουθεί να παραμένει το ιδιοκτησιακό καθεστώς των δασών. Το ιδιοκτησιακό, μαζί με το νομικό και θεσμικό πλαίσιο αποτελούν τις κύριες αιτίες για τη συνεχή συρρίκνωση των δασών. Αφήνονται όλα τα περιθώρια για την καταπάτηση των δημόσιων δασικών εκτάσεων και για την εκδήλωση πυρκαγιών. Μάλιστα φθάνουμε στο σημείο οι καταπατητές να κάνουν ακόμα και μηνύσεις εις βάρος των δασαρχών. Αναφέρομαι στην περίπτωση των Αχαρνών, εξαιτίας της περίπτωσης της Βαρυπόμπης. 

Χαρακτηριστικό παράδειγμα καταπάτησης δάσους έκτασης χιλίων τετρακοσίων οκτώ στρεμμάτων στη δυτική πλαγιά του Υμηττού, στα σύνορα με την υπό κατασκευή περιφερειακή λεωφόρο, αποτελεί το χθεσινό αποκαλυπτικό δημοσίευμα του "ΡΙΖΟΣΠΑΣΤΗ". Πρόκειται για καλοστημένο κόλπο κυκλώματος καταπατητών. Συμβόλαιο δεν υπάρχει. Αντί γι' αυτό υπάρχει ένα προσύμφωνο αγοραπωλησίας με πολλά ερωτηματικά και κατεστραμένα αρχεία συμβολαιογράφων, καθώς και ένα βομβαρδισμένο στη διάρκεια του Β' Παγκοσμίου Πολέμου συμβολαιογραφείο. 

'Οταν όμως πρόκειται για τους κατοίκους της ορεινής Ξάνθης, για τους Πομάκους, των οποίων οι τίτλοι συγκεντρώθηκαν προκειμένου να μεταφρασθούν και καταστράφηκαν κατά τον πόλεμο, δεν τους αναγνωρίζετε τίποτα. Αντίθετα αποτελούν αντικείμενο διωγμών και τους επιβάλλετε βαριά πρόστιμα για ένα κομμάτι γης που καλλιεργούν δίπλα στα σπίτια τους, το οποίο άλλωστε το καλλιεργούσαν πάππου προς πάππου. Σ' αυτούς προσπαθείτε να δείξετε τη δύναμή σας, κύριε Υφυπουργέ. Κλείνετε όμως τα μάτια σας και τα αυτιά σας χωρίς να βλέπετε, χωρίς να ακούτε τίποτα, όταν πρόκειται για το Πάρκο της Ελευθερίας, όταν πρόκειται για τον κ. Λαμπράκη. Εκεί ανέχεσθε την κάθε παρανομία. 

Η εμφάνιση κάποιων συμβολαίων με τα οποία υποτίθεται ότι αγόρασαν δασικές εκτάσεις από κάποιον Τούρκο, αποτελεί την αγαπημένη μέθοδο των καταπατητών. Με αυτόν τον τρόπο εμφανίζονται ανύπαρκτες ιδιοκτησίες και κατοχυρώνονται, σε δάση και σε δασικές εκτάσεις, χωρίς να υπάρχουν τίτλοι, χωρίς ακόμα να υπάρχουν και χοτζέτια. 

Δεν είναι καθόλου μικρότερης σημασίας η εκκλησιαστική περιουσία. Σύμφωνα με τους ν. 1700/87 και 1811/88 τα δάση και οι δασικές εκτάσεις της Εκκλησίας, έχουν περάσει στο δημόσιο. 'Ομως από τότε πέρασαν δεκαπέντε χρόνια χωρίς να έχουν συγκροτηθεί οι προβλεπόμενες από το νόμο επιτροπές για την υλοποίηση της μεταβίβασής τους στο δημόσιο. 

'Ολο αυτό το διάστημα η Εκκλησία και τα μοναστήρια πουλάνε τις εκτάσεις αυτές στους διάφορους επενδυτές γης. Θα αναφέρω ένα παράδειγμα. Στο Πευκοχώρι Χαλκιδικής εκατοντάδες στρέμματα πουλήθηκαν στην οικογένεια Αγγελόπουλου. 

Οργανικά δεμένο με τα παραπάνω είναι η καθυστέρηση σύνταξης του Εθνικού Κτηματολογίου και ιδιαίτερα του δασικού, όπου θα οριοθετηθούν τα δασικά οικοσυστήματα, δάση, δασικές εκτάσεις, υδροβιότοποι, δάση ιδιαίτερου φυσικού κάλλους και προστατευόμενες περιοχές, εθνικοί δρυμοί, μνημεία της φύσης κλπ. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Το ψηφίσαμε το Κτηματολόγιο. 

ΣΤΑΥΡΟΣ ΠΑΝΑΓΙΩΤΟΥ: Δεν το αντιλήφθηκα. 

Πρέπει να σας πω ότι πρόσφατα είχαμε ένα επεισόδιο με το δάσος του Λαϊλιά στο Νομό Σερρών, που από τον προηγούμενο Υπουργό είχε χορηγηθεί άδεια σε κάποιους υποψήφιους λατόμους για εξόρυξη γρανίτη. 

Οι επενδύσεις για τη διαχείριση και ανάπτυξη των δασών είναι πενιχρές, πλησιάζουν μόλις το 0,4% του πάγιου κεφαλαίου της ελληνικής οικονομίας. Μόνο έτσι μπορεί να εξηγηθεί ότι στη χώρα μας είναι ουσιαστικά ανύπαρκτες οι αναδασώσεις ότι η κατασκευή των δασικών δρόμων προχωρά με πολύ αργούς ρυθμούς ότι δεν προστατεύονται τα εδάφη από τη διάβρωση, ότι δεν αποτελεί αντικείμενο σωστής εκμετάλλευσης το σύνολο των οικονομικών δασών, των υψηλών, ότι δεν προχωρούν τα έργα ανάπτυξης της λιβαδοπονίας, ότι είναι στάσιμη η δασική έρευνα και ότι δεν υλοποιούνται προγράμματα για την προστασία των δασικών οικοσυστημάτων. 

'Οσον αφορά την πολιτική αντιπυρικής προστασίας των δασών, θέλουμε να σημειώσουμε ότι διαχρονικά όλες οι κυβερνήσεις και η σημερινή, συνειδητά αποσιωπούν ότι το βασικό πρόγραμμα των πυρκαγιών χαρακτηρίζεται από τα παρακάτω, σύμφωνα με τα στοιχεία της Γενικής Γραμματείας Δασών: Στο διάστημα από το 1970 μέχρι σήμερα το 5% των πυρκαγιών αποτέφρωσε το 76% των δασών και δασικών εκτάσεων και μάλιστα κάηκαν πάνω από χίλια στρέμματα σε κάθε πυρκαγιά. Ακόμα οι πυρκαγιές αυτές εκδηλώνονται σε περιοχές όπου η αξία της γης είναι πολύ υψηλή, δηλαδή κοντά στα μεγάλα αστικά κέντρα και στις παραθαλάσσιες περιοχές, όπως Αττική, Εύβοια, νησιά, Χαλκιδική, Θεσσαλονίκη και αλλού. Επίσης το 60% περίπου των αιτιών είναι εμπρησμοί. 

Απ' αυτά τα στοιχεία συνάγεται αβίαστα το συμπέρασμα ότι η όξυνση του προβλήματος των δασικών πυρκαγιών είναι οργανικά δεμένη με το ιδιοκτησιακό, το δασικό κτηματολόγιο και την εκμετάλλευση των πυρκαγιών από το κεφάλαιο, που κερδοσκοπεί σε βάρος των δασών. 

Ακόμη το ίδιο το περιεχόμενο του αντιπυρικού σχεδιασμού είναι λάθος, αφού το κύριο βάρος δίνεται στην καταστολή των πυρκαγιών και όχι στην πρόληψή τους. 

ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Κύριε Υπουργέ, σας εύχομαι καλή δύναμη και καλή επιτυχία στο εξαιρετικά δύσκολο, πλην όμως ιδιαίτερης σπουδαιότητας, έργο σας. 

Κύριοι συνάδελφοι, για μία ακόμη φορά με αφορμή την επερώτηση που κατέθεσε η Νέα Δημοκρατία, η Εθνική Αντιπροσωπεία συζητά για τη διαχείριση ενός από τους πλέον εν ανεπαρκεία ευρισκόμενους εθνικούς πόρους, το δασικό μας πλούτο. 

Είναι γνωστό και κοινά αποδεκτό πως στη χώρα μας, ιδιαίτερα τα τελευταία χρόνια, υπάρχει ιδιαίτερο πρόβλημα αποτελεσματικής αντιμετώπισης των δασικών πυρκαγιών, που οφείλεται στην έλλειψη συγκεκριμένης δασικής πολιτικής και κυρίως στην ανυπαρξία πολιτικής βούλησης για τη σωστή διοργάνωση της δασοπροστασίας. 

Από την ψήφιση του Συντάγματος μέχρι και το Μάϊο του 1997 είχε διαμορφωθεί ένα νομικό καθεστώς που κατοχύρωνε την προστασία των δασών και των δασικών εκτάσεων και καθόριζε τον τρόπο και το φορέα άσκησης της δασοπροστασίας, δασοπυρόσβεσης. Μάλιστα η ίδια η πολιτεία αναγνωρίζοντας τις πυρκαγιές και την προστασία των δασών ως το βασικότερο πρόβλημα που απειλούσε την υπόσταση των ελληνικών δασών, συγκρότησε το 1999 με απόφαση του Προέδρου του ελληνικού Κοινοβουλίου ειδική διακομματική επιτροπή, προκειμένου να μελετήσει το πρόβλημα αυτό. 

Η διακομματική επιτροπή, αφού ενημερώθηκε πλήρως από όλους όσους εμπλέκονται με το δασικό οικοσύστημα, κατέληξε το 1993 σε ένα συγκεκριμένο πόρισμα με ουσιαστικές προτάσεις ορθολογικής οργάνωσης και του προσωπικού και των μέσων για την επίτευξη μιας μακροπρόθεσμης και αποτελεσματικής αντιμετώπισης των δασικών πυρκαγιών. Και ενώ αυτό το πόρισμα παρέμεινε επί τέσσερα χρόνια ανενεργό και η Δασική Υπηρεσία οδηγείτο σε συνεχή συρρίκνωση και διάλυση, η Κυβέρνηση αποφάσισε τον περασμένο Μάϊο τη μεταφορά ευθύνης δασοπυρόσβεσης στην Πυροσβεστική Υπηρεσία με το γνωστό σκεπτικό. 

Η μεταφορά αυτή αποδείχθηκε δυστυχώς μέσα από μία εξαιρετικά αρνητική εμπειρία που είχαμε το περασμένο καλοκαίρι -και που όλα δεν οφείλονται στις παραξενιές της φύσης και των κλιματολογικών συνθηκών- εσφαλμένη και καταστροφική για το δασικό οικοσύστημα της χώρας μας και αυτό όχι μόνο διότι έπασχε από την επιστημονική τεκμηρίωσή της. 

Παραδείγματος χάρη, διαχώριζε την πρόληψη για τις δασικές πυρκαγιές από την καταστολή, όταν είναι γνωστό πως δεν είναι δυνατόν να διαχωριστούν αυτές οι δύο δραστηριότητες, μιας και η καταστολή είναι μέρος της δασοκομικής διαχείρισης. Και δεν πρέπει να μας διαφεύγει πως η φωτιά είναι βασικό στοιχείο στον κύκλο των δασικών οικοσυστημάτων της Μεσογείου. Ως εκ τούτου, δεν μπορούμε να διακρίνουμε το θέμα της δασοπυρόσβεσης από το συνολικό αντικείμενο της διαχείρισης των δασικών οικοσυστημάτων. 

Παράλληλα, δεν μπορεί κανείς να μην αναφέρει ορισμένα βασικά στοιχεία που χαρακτήρισαν αυτήν την απόφαση και την υλοποίησή της. Μερικά από αυτά είναι: Η έλλειψη επιστημονικού και τεχνολογικού προσωπικού, που θα είχε την απαραίτητη τεχνογνωσία για την αντιμετώπιση των δασικών πυρκαγιών, λόγω και του αντικειμένου των σπουδών του, σε συνδυασμό με την άγνοια ανάγνωσης δασικών χαρτών που σε αυτούς εμφαίνονται διάφορα τοπογραφικά, γεωμορφολογικά στοιχεία και διάφορες άλλες τέτοιες πληροφορίες. Η άγνοια του δασικού οδικού δικτύου, αλλά και η μη γνώση των αντιπυρικών λωρίδων και ζωνών, πράγματα πολύ σημαντικά για την αντιμετώπιση των δασικών πυρκαγιών. Η μη γνώση των δασικών οικοσυστημάτων και της συμπεριφοράς τους στις δασικές πυρκαγιές. Η μη αξιοποίηση των μετεωρολογικών στοιχείων. Αυτά που σε συνδυασμό με τους ιδιαίτερους κλιματολογικούς παράγοντες που επηρεάζξυν τη συμπεριφορά των δασικών πυρκαγιών, την ιδιομορφία του τοπογραφικού αναγλύφου ή η μη χρησιμοποίηση των πυροφυλακίων, με στόχο τη γρήγορη επισήμανση των πυρκαγιών κλπ, έφεραν τα γνωστά αποτελέσματα. 

Κατά κοινή αποδοχή και ομολογία ήταν τα πιο αρνητικά αποτελέσματα όλων των τελευταίων ετών, αφού έχουν αποτεφρωθεί περισσότερα από 1,2 εκατομμύρια στρέμματα δασών και δασικών εκτάσεων, καταστράφηκαν γεωργικές καλλιέργειες, σπίτια, πυροσβεστικά οχήματα και βεβαίως δυστυχώς είχαμε την απώλεια και έξι ανθρωπίνων ζωών. 

Τίθενται ορισμένα ερωτήματα τα οποία ενώ έρχονται και ξαναέρχονται δεν έχουν επαρκώς και ικανοποιητικά απαντηθεί και είναι πολύ απλά, που ο μέσος νους νομίζω τα υποβάλλει, όπως: Πρώτον, γιατί η Πυροσβεστική Υπηρεσία δεν στελεχώθηκε με το κατάλληλο προσωπικό, αφού οι προγραμματισμοί και οι σχεδιασμοί είχαν γίνει νωρίτερα, έτσι ώστε να γνωρίζουν οι αρμόδιοι την κατάσταση των ορεινών όγκων, την πρόσβαση, την επικινδυνότητα κλπ. 

Δεύτερον, γιατί οι μεγάλοι ορεινοί όγκοι της Αττικής -και δυστυχώς όχι μόνο της Αττικής- παραμένουν ακόμα και σήμερα χωρίς προγράμματα διαχείρισης και προστασίας. 

Τρίτον, γιατί παραμένουν σε λειτουργία είκοσι δύο ανεξέλεγκτες χωματερές της Αττικής, οι οποίες τα τελευταία χρόνια έχουν παραδώσει στην πυρά ογδόντα χιλιάδες στρέμματα. 

Τέταρτον, γιατί από το 1987 δεν έχουν ανανεωθεί και συμπληρωθεί τα μέσα δασοπυρόσβεσης, καθώς είναι γνωστό πως τα αεροπλάνα που διαθέτουμε δεν μπορούν να ανταποκριθούν στις ανάγκες όταν επικρατούν ισχυροί άνεμοι και υψηλές θερμοκρασίες. Και είναι σωστά τα μέτρα, όπου ανακοινώθηκε πρόσφατα ότι λαμβάνονται από φέτος για την ενίσχυση του στόλου. 'Ομως αυτά ήταν τα αυτονόητα και τα στοιχειώδη. Είναι επαρκή; Μακάρι να αποδειχθεί ότι είναι επαρκή. 

Γιατί επίσης οι υπηρεσίες δασοπυρόσβεσης εξακολουθούν να λειτουργούν με εποχικό προσωπικό, με χαμηλό βαθμό εκπαίδευσης και δεν εφαρμόστηκε μία από τις προτάσεις της διακομματικής επιτροπής που προέβλεπε την πρόσληψη δυόμισι χιλιάδων τότε μονίμων με ειδική εκπαίδευση. Και τα θέματα της εκπαίδευσης, βλέπετε ότι τα συναντάμε συνεχώς μπροστά μας. 

Στην Ελλάδα, κύριε Υπουργέ, δυστυχώς τα παθήματα δεν μας γίνονται μαθήματα. Πυρκαγιές, πλημμύρες, σεισμοί και κάθε είδους καταστροφές ξεχνιούνται δυστυχώς με εκπληκτική ταχύτητα, αφού έχουν γίνει πρωτοσέλιδα, αφού έχουν γίνει πολύωρα τηλεοπτικά θεάματα. Τα ξεχνούν οι κυβερνήσεις, τα ξεχνούν οι πολίτες, εκτός βεβαίως από τους δυστυχείς που έχουν θρηνήσει είτε θανάτους δικών τους ή έχουν απωλέσει περιουσιακά στοιχεία. 

Δεκάδες χιλιάδες καμένων στρεμμάτων δασικής γης, δεκάδες κατεστραμμένα σπίτια και αγροτοκτηνοτροφικές επιχειρήσεις, όπως ανέφερα και πριν, επισφράγισαν και φέτος με το χειρότερο τρόπο αυτήν την αδιαφορία ή την εγκληματική αμέλεια, ανεπάρκεια και εγκατάλειψη του εθνικού μας πλούτου που δεν είναι βεβαίως στοιχεία που βαρύνουν μονάχα τη σημερινή Κυβέρνηση ή τη χθεσινή ηγεσία του Υπουργείου Γεωργίας. 'Ολες ανεξαιρέτως οι κυβερνητικές πολιτικές μέχρι σήμερα στο ζήτημα των δασών, ένα δρόμο ανοίγουν, των καταπατήσεων, των εμπρησμών, των νομιμοποιήσεων, των καταπατημένων δασικών εκτάσεων, της δικαίωσης κάθε αυθαιρεσίας. 

Η προστασία των δασών όχι μόνο δεν βρίσκεται στο κέντρο των εκάστοτε πολιτικών επιλογών, αλλά οι πολιτικές που εφαρμόζονται συχνά -και πρέπει αυτό να μην το παραβλέπουμε- με τις ευλογίες, αν όχι και με τις πιέσεις ομάδων πολιτών όχι και πολύ ολιγάριθμων, οδηγούν στη συρρίκνωση των δασικών εκτάσεων διά των μεθόδων των εμπρησμών, των οικοδομικών συνεταιρισμών, των εκσυγχρονιστικών αναγκών -βλέπε μεγάλα έργα, περιφερειακή Υμηττού- των μεγάλων ιδεών -βλέπε έργα για τους Ολυμπιακούς Αγώνες- της κοινωνικής πρόνοιας -βλέπε ανοχή έως και εντάξεις αυθαιρέτων για αναξιοπαθούντες λιγότερο ή περισσότερο συνανθρώπους- και βεβαίως οι μέθοδοι εξόντωσης των δασών δεν έχουν τέλος. 

Το μεγάλο πρόβλημα στην Ελλάδα είναι ότι τα δάση χρησιμοποιούνται πολύ από πολλούς και για πολλούς λόγους. Χρησιμοποιούνται νόμιμα, ημινόμιμα, παράνομα, με κοινωνική ανοχή και συνενοχή. Τα δάση κατοικούνται, περπατιούνται, γίνονται πόλος έλξης για διασκέδαση, για τουρισμό, για κέρδος. Σπίτια προνομιούχων και μη προνομιούχων, χωματερές, παιδότοποι, αθλητικές εγκαταστάσεις, εκκλησίες, καντίνες, τουριστικά περίπτερα, δημοτικά αναψυκτήρια, δρόμοι, όλες αυτές οι δραστηριότητες, μέσα στα δάση. Και αυτός είναι ο εμπρηστής εν τέλει, είναι η ένταση και η ποικιλία των χρήσεων του δάσους. Αυτός είναι ο έμμεσος, αλλά και ο άμεσος κάποιες φορές εμπρηστής. Αυτό που δεν κάνει η πολιτεία μέχρι σήμερα και ελέγχεται γι' αυτό, είναι να κατοχυρώσει και να προφυλάξει το δασικό χαρακτήρα του δάσους. 

(Στο σημείο αυτό, κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Τα δάση με τόσες χρήσεις δεν μπορεί παρά να είναι ευάλωτα ακόμη και όταν δεν υπάρχουν κακές προθέσεις. 

Συναρμόδιοι και συνυπεύθυνοι σε αυτήν την επίθεση που συντελείται δεν είναι μόνο οι Υπουργοί Γεωργίας, είναι και οι Υπουργοί της Ανάπτυξης, οι Υπουργοί Δημοσίων 'Εργων, των Οικονομικών κλπ. είναι το σύνολο της Κυβέρνησης και τα δάση εξακολουθούν να παραμένουν ανυπεράσπιστα. Και η λύση βρίσκεται στην ορθή διαχείριση, την ολοκληρωμένη διαχείριση και το σχεδιασμό της δασικής μας εθνικής περιουσίας. 

Και βεβαίως οι ευθύνες των πολιτών, είναι εξίσου σημαντικές γιατί όπως είπα και πριν δεν πρέπει να παραβλέπουμε τις πιέσεις πολλές φορές κοινωνικών ομάδων για την κατάληψη και την αλλότρια χρησιμοποίηση των δασικών εκτάσεων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Επειδή δυστυχώς ο χρόνος δεν επαρκεί για μια στοιχειώδη αναφορά και ανάλυση ενός τόσο σημαντικού εθνικού ζητήματος, όπως είναι αυτό που συζητάμε σήμερα, θα κλείσω, κύριε Πρόεδρε, με την ανοχή σας για είκοσι δευτερόλεπτα, αναφέροντας ότι το Κόμμα μου, ο Συνασπισμός της Αριστεράς και της Προόδου, πιστεύει ότι μόνο ένας ενιαίος φορέας δασοπροστασίας στηριζόμενος στις αρχές της δασοπονικής επιστήμης, με οργάνωση σε εθνικό περιφερειακό και νομαρχιακό επίπεδο, στελεχωμένος ποσοτικά και ποιοτικά με το κατάλληλο και το επαρκές προσωπικό και συνεπικουρούμενος απ'όλους τους λοιπούς συνεμπλεκόμενους φορείς, τους ΟΤΑ, την Πυροσβεστική, την Ελληνική Αστυνομία, με σαφείς και οριοθετημένους ρόλους -αυτό είναι ένα άλλο πρόβλημα, που αντιμετωπίζουμε μέχρι σήμερα- μπορεί να προσφέρει πραγματικά στην εθνική υπόθεση της προστασίας του δασικού περιβάλλοντος. Και όσο πιο γρήγορα αυτό γίνει κατανοητό απ' όλους μας, τόσο είναι και πιθανότερο να μη θρηνούμε άλλο τις καταστροφές, αλλά να πιστεύουμε ότι μπορούμε να ανατρέψουμε τη μέχρι τώρα πορεία της καταστροφής του εθνικού μας αυτού φυσικού πλούτου και να πιστέψουμε και στη δυνατότητα της επέκτασης των εναπομεινσών δασικών εκτάσων. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο, που ορίζεται ως Κοινοβουλευτικός Εκπρόσωπος του ΔΗ.Κ.ΚΙ. στην υπό συζήτηση επερώτηση. 

ΓΕΩΡΓΙΟΣ ΡΟΚΟΣ: Κύριε Πρόεδρε, κύριοι συνάδελφοι, πράγματι είναι ένα πολύ μεγάλο ζήτημα, είναι ένα εθνικό θέμα. Και δεν μπορούσε να είναι αλλιώς, όταν η χώρα μας, παρ' όλη την κρίση της σε όλα ίσως τα επίπεδα τα τελευταία χρόνια, έχει διατηρήσει σαν κληρονομιά ακόμα και σήμερα ένα μεγάλο προνόμιο. Να είναι, μετά από έρευνα που έκανε το Παγκόσμιο Ταμείο Φύσης, για την Ευρωπαϊκή 'Ενωση η τέταρτη χώρα ακόμα σήμερα σε δάση στην Ευρώπη μετά την Ελβετία, τη Φιλανδία και την Αυστρία. Αυτό μεγαλώνει τις ευθύνες μας, μεγαλώνει τους προβληματισμούς μας και αναγάγει αυτό το θέμα σε κυρίαρχο ζήτημα και για την προστασία του περιβάλλοντος, που σήμερα είναι επίκαιρη κάθε φορά και περισσότερο και διότι η ίδια η κρίση του συστήματος της υπερπαραγωγής, της έντασης, μας βάζει σε αγωνία, αυτά που κληρονομήσαμε το δυνατόν να τα μεταφέρουμε στις επόμενες γενιές. Δεν είναι όμως εύκολο σε μια χώρα όπου οι λειτουργίες του κράτους, της Δημόσιας Διοίκησης, έχουν υποκατασταθεί σε μεγάλο βαθμό από τις εκάστοτε κυβερνήσεις τα τελευταία χρόνια και έτσι δεν έχουν δώσει τη δυνατότητα ενός πράγματι εκσυγχρονισμένου ρόλου του κράτους και της παρέμβασης της δημόσιας διοίκησης για να δίνουν κάθε φορά λύσεις. 

Οι ίδιες οι αδυναμίες της πολιτικής και των πολιτικών κομμάτων, οι οποίες ακόμη εμφορούνται σήμερα από μικρότερες ή μεγαλύτερες διαπλοκές, έχουν περιορίσει μέγιστα τα περιθώρια αντίδρασης σε αυτήν τη εξέλιξη. Αλλά και οι ίδιες οι λογιστικές μας λογικές πολλές φορές δεν συμβαδίζουν με την αλήθεια και με το απλά κατανοητό. Στη χώρα μας σήμερα δαπανούνται πολύ λιγότερα, ελάχιστα απ' ό,τι ξοδεύονται για την αποκατάσταση της ίδιας της λαίλαπας των πυρκαγιών στα δάση. Με στοιχεία του 1977 ξοδεύτηκαν δέκα δισεκατομμύρια (10.000.000.000) δραχμές, ενώ για τα τελευταία πέντε χρόνια έχουν ξοδευτεί διακόσια πενήντα δισεκατομμύρια (250.000.000.000) δραχμές. Καταλαβαίνει κανείς ότι και σε διαχειριστική λογική αυτές οι εξελίξεις δεν αντέχουν. 

Προσπαθήσαμε σαν πολιτικές δυνάμεις, προσπάθησαν οι προηγούμενοι από το ΔΗ.Κ.ΚΙ. με τη διακομματική επιτροπή της Βουλής να δώσουν κάποιες απαντήσεις, να πλησιάσουν στις λύσεις, αλλά και αυτές δεν έγιναν σεβαστές. Εμείς όταν ήλθαμε τις κάναμε άμεσα αποδεκτές και προσπαθήσαμε με το δικό μας πολιτικό λόγο, με τη δική μας προσέγγιση στο μεγάλο αυτό θέμα, να συνεισφέρουμε όσο μπορούμε, Το ίδιο κάναμε σε όσα νομοσχέδια ήρθαν μέχρι σήμερα. και σε όσες ανάλογες συζητήσεις έγιναν σε αυτήν την Αίθουσα. Συνεχίζουμε ακόμα και σήμερα σ' αυτά τα θέματα εθνικού περιεχομένου, να μη μείνουμε σε λόγια. 

Ζήτησα στοιχεία από το Internet και πήρα μία σωρεία πληροφοριών -γιατί είναι πράγματι μεγάλο το θέμα με μεγάλη ιστορία- πάνω από διακόσιες πενήντα σελίδες. Βέβαια κρινόμαστε όλοι για τα τελευταία τριάντα χρόνια. Αλλά κρίνεσθε εσείς σήμερα, κύριε Υπουργέ, η σημερινή Κυβέρνηση περισσότερο από όλους. Αν διαβάσει κανείς μια σελίδα στοιχείων δεσμεύσεων του προηγούμενου Υπουργού και υλοποιήσεων, αλλά μέσα στην ίδια Κυβέρνηση, διαπιστώνει ένα μεγάλο χάος, μια μεγάλη απόσταση. 

Εξαγγείλατε τη δημιουργία ταμεία δάσους από τον προϋπολογισμό και από το Φ.Π.Α., που θα ερχόταν από τα εγχώρια δασικά προϊόντα αλλά και από τα εισαγόμενα. Τι έγινε με αυτό; 

Εξαγγείλατε αγορές για την αεροπυρόσβεση με συγκεκριμένους τύπους αεροσκαφών. Μείνατε στην προχθεσινή εξαγγελία, που αποτελεί το 1/10 της βασικής σας εξαγγελίας. Αλλά δεν θα μπορούσε να είναι διαφορετικά παρά ένδειξη της κακής θέλησης, που δεν είναι κακή θέληση αλλά συμβιβασμός με τις συγκρούσεις των διαπλεκομένων συμφερόντων, οι οποίες πολλές φορές, από επιστήμονες αυτής της χώρας, από φορείς αυτής της χώρας, έχουν συγκροτηθεί και έχουν δημιουργήσει καταγγελίες και προσφυγές ακόμη και σε δικαστήρια. 

Αν διαβάσει κανείς στοιχεία από ανθρώπους που αξιολογήθηκαν σ' αυτήν την πολιτεία, από το κ. Μπεριάτο, Γενικό Γραμματέα Δασών και καθηγητή της Αρχιτεκτονικής, σε συνεργασία με άλλους επιστήμονες, θα σας δώσουν, μόνο και μόνο αυτά τα στατιστικά στοιχεία, ένα πλαίσιο μέσα στο οποίο θα πρέπει να κινηθείτε για να ανταποκριθείτε ελάχιστα, όσο μπορείτε, μέσα από τις δικές σας αδυναμίες, για να καταλάβετε ότι η ίδια η γενική πολιτική σας είναι το βασικό στοιχείο το οποίο τελικά μεγιστοποιεί το θέμα. 

Η αστικοποίηση, η εγκατάλειψη της υπαίθρου, θεωρείται ένα από τα βασικά στοιχεία της εγκατάλειψης του δάσους και των πυρκαγιών. 'Ενα από τα μεγαλύτερα στοιχεία είναι το ποσοστό των εμπρησμών, που ξεπερνάει το 50%. Και βεβαίως μην προσπαθείτε με τα μέσα ενημέρωσης να πείσετε ότι εμπρηστές είναι κάποιοι ψυχοπαθείς. Κάθε άλλο. Είναι αυτοί οι οποίοι έχουν συγκροτημένα συμφέροντα. 

Διαβάζω μέσα από τις σελίδες που ζήτησα για στοιχεία -αν και δεν θα ήθελα σ'αυτό το θέμα να μπω σε στοιχεία καταγγελιολογίας- τι συγκρούσεις συμφερόντων υπήρξαν σε πάρα πολλές περιοχές της Αττικής. 

Εμμένετε ακόμη σε προεδρικά διατάγματα της χούντας, που δεν έχετε καταργήσει, τα οποία δίνουν μια ημινομιμότητα, την οποία τελικά ο όλος διοικητικός μηχανισμός την κάνει νομιμότητα και μετατρέπετε τη χρήση γης, δίνοντας τα δάση σε οικοδομικούς συνεταιρισμούς, όπως στην Πεντέλη και στον Ταϋγετο. 'Εχω συγκεκριμένες σελίδες που είναι ομόφωνες με τη σημερινή συζήτηση και επειδή δεν θέλω να το αποφύγω, θα το θέσω υπόψη σας. 'Ομως αυτά σέρνονται στα δικαστήρια. 

Πέρα όμως από την αμυντική πολιτική έχετε ένα σχέδιο ολοκληρωμένο, το οποίο θα δίνει λύσεις; Τα σχέδια δασών ακόμη δεν έχουν υλοποιηθεί. Λέτε ότι υπολείπεται μόνο η Κρήτη. 'Εχω την αίσθηση ότι έτσι που έχουν γίνει, με πρωτόγονα μέσα -και αυτό επίσης το διαβάζω σε κάποιες μελέτες ξένων επιστημόνων- δεν θα δώσουν τους πραγματικούς χάρτες. Βέβαια αυτά τα συνδέετε και με τη νέα μεγάλη προσπάθεια που ομολογουμένως κάνετε για τα κτηματολόγια. Εμείς όμως προειδοποιούμε, εκδηλώνουμε την αγωνία μας ότι και σε αυτό το πλαίσιο νόμου εάν δεν αλλάξουμε νοοτροπίες σαν κόμματα, σαν πολιτικοί, να δώσουμε υπεροχή στο κράτος που μόνιμα θα λειτουργεί, στη Δημόσια Διοίκηση, αφού την ελέγξουμε και την ορθολογήσουμε, δεν θα έχουμε παρέμβει ουσιαστικά σε μια πορεία αλλαγής που χρειάζεται αυτός ο τόπος. 

'Εχουμε πραγματικά μέσα από επιστημονικές μελέτες σε διάφορες περιοχές της χώρας αξιολογήσει τις δυνατότητες που έχει η φύση της Ελλάδας; Ο Ταϋγετος, για παράδειγμα, που είναι παράδεισος βιοποικιλότητας, δεν έχει ενταχθεί σε κανένα καθεστώς προστασίας. 

Αλλά γιατί να μιλάμε γι' αυτά τα αφηρημένα, γι' αυτά που μας προβλημάτισαν χθες, το καλοκαίρι που μας πέρασε, για τη Θεσσαλονίκη που ζούμε εμείς, με το ωραίο δάσος του Σέϊχ Σου; Πόσα ακούστηκαν γι'αυτήν την περιβόητη πυρκαγιά που κατέστρεψε τον όμορφο κόλπο του Θερμαϊκού, που άλλαξε τις κλιματολογικές συνθήκες και κατά συνέπεια τη ζωή του πολίτη και θα έχει και άλλες επιπτώσεις, όπως διαπιστώνουμε κάθε ημέρα. 

Είναι ένα θέμα, κύριε Υπουργέ, που δεν θα ήθελα να το χρεώσουμε σε σας, γιατί είναι ένα εθνικό θέμα. Αυτό που πρέπει να κάνετε τάχιστα είναι να συνεργαστείτε με όλα τα πολιτικά κόμματα, μέσα από μία διακομματική συναίνεση, με όλους τους εμπλεκόμενους φορείς, να δεχθείτε ότι είναι ένα θέμα εθνικής προτεραιότητας, για να μην είναι η Ελλάδα μας τέταρτη στην Ευρώπη, αλλά να κάνει βήματα εμπρός. 

Αυτή η φύση, με αυτές τις κλιματολογικές συνθήκες, έχει τη δυνατότητα να γίνει αυτό. Χρειάζεται ένα εθνικό σχέδιο, χρειάζεται μία εθνική συναίνεση, χρειάζονται πρωτοβουλίες που δεν μπορούν να επινοηθούν κάθε φορά από τα πολιτικά πρόσωπα που ορίζονται ή διορίζονται από τις κυβερνήσεις. 

Αυτό για μας είναι μια ευχή, για να μας δώσετε και μας τη δυνατότητα να καταθέσουμε τη δική μας πρόταση και να μην είναι περιπτωσιακός ο λόγος μας μέσα από μια κατατειθέμενη επερώτηση ή επίκαιρη ερώτηση. Πρέπει να μπορούμε να συντελούμε και εμείς, τα μικρότερα κόμματα, με τη δική μας δύναμη στη δημιουργία ενός εθνικού σχεδίου με εθνική προτεραιότητα, για να μπορέσει η Ελλάδα, που εμείς κληρονομήσαμε, να μείνει και για τα παιδιά μας. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, κύριοι συνάδελφοι, παρακολουθώ να γίνεται μια συζήτηση, γύρω από ένα ιδιαίτερα σημαντικό θέμα, που είναι τεράστιας σημασίας για το φυσικό περιβάλλον, μέσα σε ένα ήπιο κλίμα, που βεβαίως δίνει τη δυνατότητα να εκφραστούν τα επιχειρήματα από όλες τις πλευρές και να εκφραστεί ο προβληματισμός. 

Νομίζω, όμως, ότι πρέπει -πέρα από την εκστόμιση συγκεκριμένων καταγγελιών, αφορισμών ή την έκφραση μιας αντικυβερνητικής αντιπολιτευτικής τακτικής από πλευράς των συναδέλφων- να καταλήγει και σε μερικά συμπεράσματα, αν θέλουμε να λέμε ότι ο προβληματισμός μας στην Εθνική Αντιπροσωπεία δεν είναι τελείως άγονος, ακόμα και κατά τη διάρκεια του κοινοβουλευτικού ελέγχου. 

Κύριε Υπουργέ, σας συνοδεύει η ευχή όλων των κομμάτων και φυσικά πρώτα και καλύτερα η δική μας ευχή, η ευχή της Πλειοψηφίας, το 1999, που έχετε την ευθύνη αυτού του ιδιαίτερα σημαντικού τομέα, να είναι έτος χωρίς πυρκαγιές, δηλαδή να συνδέσετε το ονομά σας με μια χρονιά -και θα είναι για τον τόπο μας πολύ σημαντικό- που δεν θα έχουμε καταστροφές και μάλιστα τόσο μεγάλης έκτασης, όπως πέρσι, πρόπερσι και όλα τα τελευταία χρόνια. 

Θα ήθελα να ξεκινήσω από αυτό ακριβώς το σημείο. Ακούστηκε με έμφαση από πολλούς συναδέλφους ότι, δήθεν, επειδή μεταβιβάστηκε στη Δασική Υπηρεσία η αρμοδιότητα για την καταστολή των πυρκαγιών, γι' αυτό είχαμε πέρσι σημαντικά αυξημένες πυρκαγιές και αντίστοιχα καμένες εκτάσεις. 

Τα μεγέθη βέβαια μπορεί να είναι λίγο μεγαλύτερα από άλλες χρονιές, αλλά αν τα συγκρίνουμε με τα προηγούμενα έτη -και το 1992 και το 1993 και το 1994 και το 1995- δεν νομίζω ότι θα βρούμε και μεγάλες διαφορές. 

Εγώ, όμως, θα ήθελα να σταθώ σε μία επισήμανση ως προς αυτό. Κύριοι συνάδελφοι, θέλω να μεταφέρω στην Εθνική Αντιπροσωπεία μία εμπειρία από τη δική μας περιφέρεια, από τη Δωδεκάνησο και ιδιαίτερα από τη Ρόδο. Θέλω να ρωτήσω: Πέρυσι δεν ίσχυε ο ίδιος νόμος και εκεί που ίσχυε και στην υπόλοιπη χώρα; Ο ίδιος νόμος ίσχυε. Συνέβη όμως πέρυσι να έχει τις ολιγότερες, θα έλεγα μηδαμινές ζημιές... 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Είχαν καεί όλες οι δασικές εκτάσεις τις προηγούμενες χρονιές. Δεν έμεινε τίποτε για να καεί. 

ΚΟΣΜΑΣ ΣΦΥΡΙΟΥ: Δεν είναι έτσι, κύριε συνάδελφε, μη σπεύδετε. Είπαμε να μιλήσουμε ήρεμα. Είδατε ότι ξύνετε πληγές; 

Πράγματι, λοιπόν, το 1992 που λέτε ότι είχαν καεί, όπου ίσχυε ο παλιός νόμος που είχε την αρμοδιότητα η Διεύθυνση Δασών, υπήρξε καταστροφή εκατοντάδων χιλιάδων στρεμμάτων στη Ρόδο. Δεν φταίει το ότι άλλαξε ο νόμος. Τι θα πούμε ότι πέρυσι με τον καινούριο νόμο διεσώθη η Ρόδος από τις πυρκαγιές; 'Οχι, κύριοι συνάδελφοι. 

Εγώ δεν ισχυρίζομαι αυτό, κύριε Υπουργέ. Αναφέρω το παράδειγμα, γιατί εύκολα καταλήγουν οι συνάδελφοι σε συμπεράσματα. Με τον ίδιο νόμο πέρυσι είχαμε μηδαμινές ζημιές στη Ρόδο. 'Οχι γιατί ο νόμος αυτός καθαυτός ήταν σωτήριος. Για έναν άλλο λόγο ιδιαίτερα σημαντικό. 

Πέρυσι ενεργοποιήθηκε εκεί η Τοπική Αυτοδιοίκηση και οι πολίτες στην πρόληψη και στην έγκαιρη επέμβαση. Σας ενημερώνω, λοιπόν, ότι αγόρασε η Τοπική 'Ενωση Δήμων και Κοινοτήτων πολλά οχήματα με δικές της δαπάνες, που ήλθαν και συμπλήρωσαν αυτά που είχε η Πυροσβεστική Υπηρεσία και αυτά που πήρε η Πυροσβεστική από τη Διεύθυνση Δασών και το πλέγμα της πρόληψης και της έγκαιρης επέμβασης ήταν πολλαπλάσιο σε σχέση με άλλες χρονιές. 

Δεν είχαμε εκδήλωση εστιών πέρυσι; Είχαμε και μάλιστα εκδήλωση πολλών εστιών. Και όμως άλλες κατασβέστηκαν στη γένεσή τους, άλλες με ελάχιστες ζημιές και σε πάρα πολλές, σε πολλές άλλες περιπτώσεις, υπήρξε πρόληψη, λόγω του δικτύου πολιτείας, κράτους, πολλών οχημάτων και ανθρώπων της Τοπικής Αυτοδιοίκησης και πολιτών. 

Εμείς επιμένουμε, κύριε Υπουργέ, ότι πρέπει να καθετοποιηθεί η ευθύνη που μπορεί να έχει στην κορυφή το κράτος, αλλά πρέπει να έχει ενδιάμεσα ένα πλέγμα για την πρόληψη και την έγκαιρη επέμβαση από τη Νομαρχιακή και την Τοπική Αυτοδιοίκηση και από τους πολίτες. 'Ετσι μπορεί η πολιτεία σε όλες της τις δομές να είναι πιο αποτελεσματική. Αναφέρω αυτό το παράδειγμα, γιατί είναι ιδιαίτερα σημαντικό, διότι πράγματι όλοι θα συμφωνήσουμε ότι η πρόληψη έχει τη μεγαλύτερη σημασία από την ανάπτυξη των μέσων για την κατάσβεση και την καταστολή των πυρκαγιών. 

Θα ήθελα να σταθώ σε ένα άλλο σημείο ιδιαίτερα σημαντικό. Ακούγεται ότι είναι αναγκαίο να προχωρήσει το Δασικό Κτηματολόγιο στα πλαίσια του Εθνικού Κτηματολογίου. Μάλιστα, συμφωνούμε απολύτως. Και βεβαίως ψηφίσαμε τη διάταξη νόμου με ικανοποίηση πριν από μερικές εβδομάδες στο σχετικό νομοσχέδιο περί εθνικού κτηματολογίου. 'Ομως λύνει το πρόβλημα μόνο αυτό; 'Οχι βέβαια. Είναι απαραίτητο να υπάρξει το κτηματολόγιο, αλλά πρέπει να υπάρξει και λογική, κύριε Υπουργέ, σ' αυτήν τη χώρα. 

Αναφέρατε ένα ιδιαίτερο πρόβλημα που αντιμετωπίζει η χώρα μας. Εμείς λοιπόν έχουμε κτηματολόγιο και αυτό δεν εμπόδισε να υπάρξουν στο παρελθόν -αναφέρω το παράδειγμα του 1992- καταστροφικές πυρκαγιές. 

Ξέρετε, όμως, στο θέμα του κτηματολογίου, δύο στοιχεία ήθελα να επισημάνω σε σχέση με το δασικό: 

Πρώτον, υπάρχει διάταξη που λέει ότι εάν έχει θάμνους το 15% κάποιου κτήματος, αυτό σημαίνει ότι είναι δασικό το κτήμα. 'Εχουμε φθάσει στο σημείο να έχουμε ογδόντα εκατομμύρια της ελληνικής γης δασικές εκτάσεις, όπου στην πραγματικότητα δεν ξεπερνούν τα τριάντα δύο εκατομμύρια. Και έχει δίκιο ο κ. Ρόκος που λέει ότι είναι η τέταρτη χώρα σε μέγεθος σε έκταση δασών. Τα περισσότερα όμως απ' αυτά δεν είναι δάση. Τα περισσότερα απ' αυτά συμπιέζουν τον αγροτικό κόσμο, που είναι το 20% περίπου του ελληνικού πληθυσμού. Και φθάνουμε σε μια περίεργη σύγκρουση του αγροτικού κόσμου, που θα έπρεπε ασφαλώς να είναι ο πρώτος στην πρόληψη και στην έγκαιρη επέμβαση για την προστασία του δάσους. 

Γιατί επικρατεί ο παραλογισμός και πρέπει να συμφωνήσει η Εθνική Αντιπροσωπεία να επικρατήσει κάποια λογική, σε σχέση με τον αγροτικό κόσμο και σε σχέση με τις πλουτοπαραγωγικές πηγές και με κορωνίδα την προστασία του περιβάλλοντος και τα δάση, τα δάση όμως. Διότι φθάνουμε στο σημείο με τον παραλογισμό να εκθέτουμε σε κίνδυνο αυτά, καθ' εαυτά τα δάση, που θα έπρεπε να είχαμε προστατεύσει. Και αυτό είναι μείζον ζήτημα, το ανοίξατε προηγουμένως, δεν με παίρνει ο χρόνος να κάνω λεπτομερή ανάλυση με την εμπειρία μάλιστα της λειτουργίας κτηματολογίου στην περιοχή, την οποία έχω την τιμή να εκπροσωπώ στην Εθνική Αντιπροσωπεία. Και να σας πω και κάτι άλλο. Μιλούμε για την κήρυξη των αναδασωτέων. Και δεν θα κουραστώ να το λέω. 'Εχουμε Κτηματολόγιο. Η μόνη περιοχή της χώρας που έχει Κτηματολόγιο. Και λέει αυτή η περιοχή είναι αγρός σπόριμος λέει το Κτηματολόγιο, ή αυτή η περιοχή είναι βοσκότοπος λέει το Κτηματολόγιο. 'Οταν περάσει μία πυρκαγιά, ξέρετε τι γίνεται; Και ο αγρός ο σπόριμος, ο οποίος δεν υπήρξε ποτέ στο παρελθόν δάσος και ο βοσκότοπος που δεν υπήρξε ποτέ στο παρελθόν δάσος, κηρύσσονται αναδασωτέες περιοχές. Αναδασωτέες σημαίνει ότι ήταν δασικές πριν και βεβαίως βάσει του Συντάγματος θα πρέπει να κηρυχθούν αναδασωτέες μετά. Δηλαδή, κηρύσσουμε και τους αγρούς και τους βοσκοτόπους. Ξέρετε πού φθάσαμε; Φθάσαμε σε μία περίεργη λογική, να μην έχουμε τη φιλική σχέση για να εκδηλωθεί ενσυνείδητα η προστασία των πραγματικών δασών από μεγάλο μέρος του ελληνικού πληθυσμού που ασχολείται με τη γεωργία. Είναι πολύ μεγάλο ζήτημα, το οποίο βρίσκεται στη ρίζα και στη βάση του όλου προβλήματος, εάν θέλουμε να σταθούμε βέβαια στην κατάλληλη πολιτική, που πρέπει να υπάρχει για την πρόληψη και να μην αναλωνόμαστε επί ώρες μόνο με τα πυροσβεστικά αεροπλάνα και τα πυροσβεστικά οχήματα για το πώς θα κάνουμε τη καταστολή. 

'Εχω τη γνώμη ότι εδώ πρέπει να σταθούμε περισσότερο στο πώς οργανώνουμε την πολιτικη των δασών, την πολιτική της αξιοποίησης των πλουτοπαραγωγικών πηγών της γεωργίας των δασών και όλων των άλλων πλουτοπαραγωγικών πηγών του πρωτογενούς τομέα, στη λογική της συμφιλίωσης της προστασίας από όλον τον πληθυσμό και της εμπλοκής των κατά τόπους φορέων της Αυτοδιοίκησης του πρώτου και του δευτέρου βαθμού. Δεν φθάνει το κράτος τόσο αποτελεσματικά όποια κυβέρνηση και αν είναι, η χθεσινή, η σημερινή, η αυριανή. Το κράτος δεν φθάνει σε κάθε γωνιά της ελληνικής γης τόσο αποτελεσματικά, αν δεν οργανωθεί καθετοποιημένα με τους φορείς της Αυτοδιοίκησης, σε κάθε περιοχή, του πρώτου και του δεύτερου βαθμού. 

Θα ήθελα πολλά να πω, κύριε Πρόεδρε, δεν έχω δυστυχώς το χρόνο, γιατί το θέμα είναι μέγα και τα δέκα λεπτά που μας δίνει ο Κανονισμός είναι ελάχιστα. 

ΠΡΟΕΔΡΕΥΩΝ (Λουκάς Αποστολίδης): "Ουκ εν τω πολλώ το ευ", έλεγαν οι Λάκωνες, καθ' ό και ο Υπουργός μας εδώ είναι Λάκων. 

Ο Αντιπρόεδρος κ. Κατσαρός έχει το λόγο. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, έχω την αίσθηση ότι πολύ εγωϊστικά αντιμετωπίζει η Κυβέρνηση το συζητούμενο σήμερα θέμα των πυρκαγιών. Το αποδίδω στην απέλπιδα προσπάθεια προάσπισης της πολιτικής Σημίτη σε σχέση με την αντιμετώπιση των πυρκαγιών. 

Θα ενθυμείστε -όλοι είμαστε κάπως παλαιότεροι- έκανε μία απόπειρα ο κ. Σημίτης τα χρόνια 1984 και 1985 να καθιερώσει ένα παραπλήσιο σύστημα με αυτό που τελικά καθιερώθηκε. Τότε δεν τα κατάφερε, το επανέφερε τώρα ως Πρωθυπουργός. Το αποδίδω στο πείσμα επιβολής των απόψεών του που διακρίνει τον κύριο Πρωθυπουργό. 

'Εχουμε απτές αποδείξεις αυτού του πείσματος ακόμη, εκδηλώνοντας μία πεισματώδη αντίδραση και επιμονή και απειλώντας ότι άλλως θα πάμε σε εκλογές, κατάφερε να γίνει και Αρχηγός του ΠΑΣΟΚ. 

Πιστεύω ότι υπάρχει μια μορφή πείσματος και στη μεταφορά των αρμοδιοτήτων από τη δασική υπηρεσία στο Πυροσβεστικό Σώμα. 

ΠΡΟΕΔΡΕΥΩΝ (Λουκάς Αποστολίδης): "Ανάγκα και οι Θεοί πείθονται", που λέει ένα παλαιό ρητό. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν σας απαντώ, κύριε Πρόεδρε. Θα ήμουν πολύ σκληρός, αν σας απαντούσα. Θα σας έλεγα πλην άλλως ότι αντιμετωπίζετε τα πράγματα ως θεοί, ως παντογνώστες!! 

Ο κύριος Πρωθυπουργός πιστεύει ότι διαθέτει το αλάθητο του πάπα, καίτοι αυτό το αλάθητο στην Καθολική Εκκλησία αμφισβητήθηκε από πολλούς καρδιναλίους. Εκείνος εδώ επιμένει και προσπαθεί να υλοποιήσει το σχέδιο, που είχε καταστρώσει από τότε. 

Μου κάνει όμως εντύπωση ότι όλα τα κόμματα της Αντιπολιτεύσεως, που εκπροσωπούν περίπου -μιλώ για τις τελευταίες εκλογές και για την ημέρα των τελευταίων εκλογών, διότι από τότε έχουν αλλάξει πολυ τα πράγματα- το 58%, ήταν αντίθετα σ'αυτό το νομοσχέδιο. 

Στη διακομματική επιτροπή της Βουλής, που ήσασταν μέλος και εσείς κύριε Υφυπουργέ, αλλά και ο προϊστάμενός σας Υπουργός κ. Ανωμερίτης, ήσασταν και σεις επίσης αντίθετος. 'Αλλες απόψεις υπογράψατε. 

Η ομάδα δασικής πολιτικής που διόρισε ο κ. Τζουμάκας, και εκείνη είναι αντίθετη. Εκείνη φθάνει στο σημείο να προτείνει η δασοπυρόσβεση να υπαχθεί στον ενιαίο φορέα δασοπροστασίας, υπό την Γενική Γραμματεία Δασών, σύμφωνα με το πόρισμα της Διακομματικής Κοινοβουλευτικής Επιτροπής και να ακολουθήσει μια επεξεργασία ειδικού επιχειρησιακού σχεδίου για την αποτελεσματική λειτουργία του φορέα δασοπροστασίας και για το συντονισμό των εμπλεκομένων φορέων Δασικών Υπηρεσιών, Πυροσβεστικής Υπηρεσίας, Στρατού, ΟΤΑ και λοιπών κοινωνικών φορέων. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Προς εκείνη την κατεύθυνση ίσως θα έπρεπε να κινηθεί η Κυβέρνηση και να λάβει υπόψη ότι οι πάντες είναι αντίθετοι στους δικούς της σχεδιασμούς και οπωσδήποτε να καταλήξει σε πολύ διαφορετικότερα συμπεράσματα από εκείνα στα οποία περιέργως με αντίθεση των πάντων εκείνη κατέληξε. Και ενώ στην πράξη εφαρμοσθέν το σχέδιο, το οποίο εκείνη εξεπόνησε, απέτυχε και φάνηκε πόσο παταγώδης ήταν η αποτυχία του το περασμένο καλοκαίρι, συνεχίζει να επιμένει. 

Μου κάνει εντύπωση ότι σε μια ημερίδα και το ΓΕΩΤΕ, που είναι σύμβουλος της Κυβέρνησης, προς αυτήν την κατεύθυνση άγεται. Και συγκεκριμένα λέγει ότι η δασοπυρόσβεση είναι μέρος μόνο της δασοπυροπροστασίας και της προστασίας γενικότερα. Λογικό, λοιπόν, είναι η Δασική Υπηρεσία να είναι άρρηκτα συνδεδεμένη με το πρόβλημα των δασικών πυρκαγιών και δεν μπορεί να αποκοπεί από την πρόληψη και καταστολή αυτών. Και συνεχίζει: Οι δασικές υπηρεσίες αντιμετωπίζονται με διάφορα οργανωτικά σχήματα και κατά κανόνα έχουν επίκεντρο τη Δασική Υπηρεσία. Το συμπέρασμα αυτό συμφωνεί με το σκεπτικό του ομόφωνου πορίσματος της διακομματικής επιτροπής της Βουλής και με το πνεύμα των νόμων 1845/89 και 998/79. 

Και με ένα σωρό άλλες σκέψεις υποστηρίζει ότι ο φορέας ο οποίος θα έπρεπε να αναλάβει και τη δασοπυρόσβεση είναι η Δασική Υπηρεσία. Σημειωτέον δε, ότι τα επιχειρήματα τα οποία χρησιμοποιεί θα έλεγα ότι είναι πάρα πολύ σοβαρά και δεν θα έπρεπε τόσο επιπόλαια αυτές τις συστάσεις να τις αντιμετωπίσει η Κυβέρνηση. 

Κύριε Υπουργέ, δεν απαντήσατε σε κάτι που τέθηκε από μένα και από τον Κοινοβουλευτικό Εκπρόσωπο της Νέας Δημοκρατίας. 

Στην Αττική, στις τελευταίες πυρκαγιές του περασμένου καλοκαιριού, κάηκαν περίπου εβδομήντα οκτώ χιλιάδες στρέμματα. Πόσα από αυτά αναδασώθηκαν; Ο κ. Τζουμάκας είχε ανακοινώσει ότι ελήφθη απόφαση να αναδασωθούν περίπου σαράντα χιλιάδες. Δεν μας είπατε αν είναι ακριβές αυτό το οποίο υπεστήριξα και εγώ, υποστηριχθήκε και από τον κ. Τσιτουρίδη ότι αναδασώθηκαν μόνο χίλια πεντακόσια στρέμματα. 

Αν πράγματι είναι αληθές ότι αναδασώθηκαν μόνο χίλια πεντακόσια στρέμματα, τότε νομίζω ότι την έννοια της αναδάσωσης η Κυβέρνησή σας την έχει απορρίψει παντελώς. 

Γεννήθηκε ένα θέμα, πόσες δασικές εκτάσεις κάηκαν την περασμένη χρονιά; Κύριε Υπουργέ, όταν προκύπτει μία αντίφαση, από έγγραφα τα οποία έχω στα χέρια μου, μεταξύ δύο Υπουργών της Κυβέρνησής σας, η οποία αντίφαση είναι του μεγέθους εκατό χιλιάδων στρεμμάτων, καταλαβαίνετε ότι δεν μπορούμε να σας πιστέψουμε σε τίποτα!! 

Ο κ. Πετσάλνικος απαντώντας σε ερώτηση του κ. Τσιτουρίδη και του κ. Μπασιάκου παραθέτει έναν κατάλογο καεισών εκτάσεων, οι οποίες ανέρχονται εν συνόλω σε εννιακόσια σαράντα πέντε χιλιάδες τριάντα εννιά στρέμματα, αυτό το οποίο επικαλεσθήκατε και εσείς. Υπάρχει όμως και ένα άλλο μεταγενέστερο έγγραφο δικό σας, το υπογράφετε εσείς, 14-1-1999, αριθμός πρωτοκόλλου 327. Εκεί μιλάτε για δάση και δασικές εκτάσεις επτακόσιες σαράντα έξι χιλιάδες στρέμματα, λοιπές εκτάσεις εκατόν τρεις χιλιάδες στρέμματα. Σύνολο, οκτακόσιες σαράντα εννέα χιλιάδες οκτακόσια είκοσι έξι στρέμματα. Διαφορά περίπου ενενήντα επτά με ενενήντα οκτώ χιλιάδες στρέμματα. 'Ενα λάθος περίπου εκατό χιλιάδων στρεμμάτων, όπως καταλαβαίνετε, δημιουργεί τις υπόνοιες ότι ούτε η ίδια η Κυβέρνηση γνωρίζει τι της γίνεται, αφού δύο Υπουργοί της, άλλα λέει ο ένας, άλλα λέει ο άλλος. 

Νομίζω όμως ότι θα ήταν χρήσιμο για την ιστορία του όλου προβλήματος να αναφερθώ και στην αναποτελεσματικότητα την οποία επέδειξε το Υπουργείο Γεωργίας τα τελευταία χρόνια ως προς την αντιμετώπιση αυτού του μεγάλου προβλήματος των πυρκαγιών. 

Δεν επανδρώθηκαν και δεν λειτούργησαν τα τρία περιφερειακά συντονιστικά κέντρα δασοπροστασίας. Δεν λειτούργησε το εκπαιδευτικό κέντρο των φορέων δασοπροστασίας. Δεν ιδρύθηκαν και δεν λειτούργησαν ποτέ οι προβλεπόμενοι από το ν.1845/89 σταθμοί δασοπροστασίας. Τριακόσια δασονομεία και χίλια εκατό δασοφυλάκεια παραμένουν από το 1981 μέχρι σήμερα κλειστά. Δεν ιδρύθηκε το Ταμείο Δασικής Ανάπτυξης. Δεν ενισχύθηκε η λειτουργία των δασικών φυτωρίων με τα προγράμματα αναδασώσεων, ενώ παραμένουν ανεφάρμοστες τριακόσιες και πλέον μελέτες για την αντιπλημμυρική θωράκιση της χώρας. Ογδόντα πέντε μελέτες ξένων ειδικών εμπειρογνωμόνων για την αντιμετώπιση του προβλήματος δεν αξιολογήθηκαν ποτέ. Η Γενική Γραμματεία Δασών και Φυσικού Περιβάλλοντος από την εποχή της ίδρυσής της από το 1992 μέχρι σήμερα δεν ανταποκρίθηκε στο στόχο ιδρύσεώς της, δεν έχει διοικητική και οικονομική αυτοτέλεια και από το Μάη του 1998 παραμένει ακέφαλη, γιατί ο γενικός της γραμματεύς κ. Ηλίας Μπεριάτος μετατέθηκε στο Υ.ΠΕ.ΧΩ.Δ.Ε. Οι τρεις διευθύνσεις αναδάσωσης της χώρας, Αττικής, Θεσσαλονίκης και Ροδόπης υπολειτουργούν ή δεν λειτουργούν. Αναφέρονται δε και πολλά άλλα. 

Το συμπέρασμα εξ όλων των ανωτέρω είναι ότι δεν εφαρμόσθηκε μια ολοκληρωμένη δασική πολιτική και ουδέποτε μέχρι σήμερα το Υπουργικό Συμβούλιο ασχολήθηκε με το λεγόμενο δασικό πρόγραμμα της χώρας. 

Κύριε Υπουργέ, με όλες αυτές τις παραλείψεις, με τη μη εφαρμογή διατάξεων νόμων που εξέδωσε η ίδια η Κυβέρνησή σας, δεν έπρεπε να περιμένετε περισσότερα από τη Δασική Υπηρεσία. Την αδικείτε πάρα πολύ, όταν της επιρρίπτετε ευθύνες για τις πυρκαγιές που έγιναν. 'Ενα να ξέρετε. 'Οτι η κατάσταση, την οποία δημιουργήσατε με την εμπλοκή του Υπουργείου Δημοσίας Τάξεως ως τον κύριο αρμόδιο για την αντιμετώπιση θεμάτων τα οποία υπάγονται στη Δασική Υπηρεσία, να είσθε απόλυτα βέβαιος ότι θα δημιουργήσει περαιτέρω κατάσταση πάρα πολύ δύσκολη και φοβάμαι ότι η πολιτική σας θα αποψιλώσει ολόκληρη την Ελλάδα. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο για τρία λεπτά, για να δευτερολογήσει. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, από την πρωτολογία του κυρίου Υφυπουργού έμειναν πολλά κενά, στα οποία θα επανέλθουμε και τελείως επιγραμματικά θα ήθελα να αναφερθώ. 

Πρώτα απ' όλα υπάρχει το μείζον θέμα της στελέχωσης, δηλαδή του Γενικού Γραμματέα του Υπουργείου Δασών, αλλά και της λειτουργίας της Γενικής Γραμματείας Πολιτικής Προστασίας. Είναι δύο όργανα, τα οποία δεν λειτουργούν, προφανώς γιατί η Κυβέρνηση έχει υποβαθμίσει τελείως την ανάγκη λειτουργίας και συμμετοχής τους στην όλη διαδικασία της αντιπυρικής προστασίας. 

Σε σχέση με τα αποτελέσματα και τον απολογισμό της φετινής αντιπυρικής προσπάθειας, θέλω να επαναλάβω την επισήμανση και των συναδέλφων ότι υπάρχει μία αντίφαση στα στοιχεία τα οποία μας δίνουν οι δύο υπηρεσίες και να πω ότι από τα ημερήσια δελτία προκύπτουν τελείως διαφορετικά αποτελέσματα. Θα παρακαλέσω, στα πλαίσια του κοινοβουλευτικού ελέγχου, να μας στείλετε αντίγραφα αυτών των απολογισμών των ημερήσιων δελτίων. Και θα δείτε ότι εκεί δεν ισχύει ούτε αυτό που είπατε εσείς ούτε αυτό που λέει ο κύριος Υπουργός Δημοσίας Τάξεως, αλλά, δυστυχώς, κάτι πολύ χειρότερο. 

'Οσον αφορά τα οχήματα, επιμένουμε ότι υπήρχαν μη συντηρημένα οχήματα φέτος, τα οποία παραδόθηκαν από τη Δασική Υπηρεσία στο Πυροσβεστικό Σώμα, σε μία προσπάθεια του τότε Υπουργού Γεωργίας κ. Τζουμάκα να περισώσει κονδύλια για άλλες δραστηριότητες. Διότι υπήρχαν πάρα πολλές ανάγκες στο Υπουργείο Γεωργίας, οι οποίες δεν μπορούσαν να καλυφθούν. Και βρήκε ο κ. Τζουμάκας εύκολη λύση να αποστερήσει τη Δασική Υπηρεσία από πόρους, προκειμένου να συντηρηθούν τα οχήματα. Γιατί είπε ότι κάποιος άλλος θα είναι υπεύθυνος και κάποιος άλλος θα απολογείται. 

'Οσον αφορά την προετοιμασία και την έλλειψη, αν θέλετε, στοιχειώδους μέριμνας για την αποτελεσματικότητα του πυροσβεστικού μηχανισμού, εγώ θα επικαλεσθώ αποκλειστικά και μόνο τη δήλωση του αρχηγού του Πυροσβεστικού Σώματος, ότι χρειάζονταν τουλάχιστον τέσσερις μήνες για να λειτουργεί στοιχειωδώς το Πυροσβεστικό Σώμα. 

Εμείς δεν κατηγορούμε την Κυβέρνηση μόνο γιατί έστειλε την αρμοδιότητα σε ένα αναρμόδιο σώμα, το οποίο πουθενά δεν είναι αρμόδιο, σε όλη την Ευρώπη -υπάρχει ίσως ένα παράδειγμα και μόνο αυτό επικαλεστήκατε, μόνο αυτό βρήκατε- αλλά και για το γεγονός ότι δεν υπήρχε η απαραίτητη προετοιμασία και η απαραίτητη, αν θέλετε, ενημέρωση της Βουλής, ώστε να θεμελιωθεί η απόφαση της Κυβέρνησης -όποια και αν ήταν αυτή- ότι θα πρέπει να μεταφερθεί η αρμοδιότητα στο Πυροσβεστικό Σώμα. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Από εδώ και πέρα όμως... 

ΕΥΑΓΓΕΛΟΣ ΜΠΑΣΙΑΚΟΣ: Δεν μας έχετε ειδοποιήσει ακόμα. 'Οταν έρχεστε σήμερα και υπερασπίζεστε ότι ήταν πολύ καλή αυτή η μεταφορά, ότι καλώς έγινε τον Ιούνιο η μεταφορά, ότι καλώς δεν εκπαιδεύτηκε ο κόσμος του Πυροσβεστικού Σώματος, οι εργαζόμενοι εκεί... 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Για το χρόνο δεν είπα ότι ήταν κατάλληλος. 

ΕΥΑΓΓΕΛΟΣ ΜΠΑΣΙΑΚΟΣ: Βλέπετε, λοιπόν, ότι τα αποτελέσματα της δασοπυρόσβεσης οφείλονται σε μεγάλο βαθμό στην καθυστερημένη μεταφορά της αρμοδιότητας, στην έλλειψη ενημέρωσης και εκπαίδευσης των εμπλεκομένων φορέων και στην έλλειψη συντονισμού. Και ήταν αυτονόητο ότι τα αποτελέσματα αυτά θα ήταν έτσι καταστροφικά και θα ήταν και τραγικά, με τα ανθρώπινα θύματα τα οποία θρηνήσαμε. 

Βέβαια, υπάρχει το μείζον πρόβλημα, που παρατηρήθηκε το καλοκαίρι, της άγνοιας ακόμα και των δασικών δρόμων από τους πυροσβεστικούς υπαλλήλους. Δεν γνώριζαν οι άνθρωποι. Δεν είχε τύχει ποτέ να πάνε στις συγκεκριμένες περιοχές οι υπάλληλοι της Πυροσβεστικής Υπηρεσίας. Το έζησα στην ιδιαίτερη εκλογική μου περιφέρεια, στον Πρόδρομο. Αγνοούσαν οι πυροσβέστες, όσο πρόθυμοι και αν ήταν, όσο επιμελείς και αν ήταν στα καθήκοντά τους, τους δασικούς δρόμους. Είναι αδύνατον να επιρρίψουμε ευθύνες στο Πυροσβεστικό Σώμα, όταν οι άνδρες που επανδρώνουν το Πυροσβεστικό Σώμα αγνοούν τα στοιχειώδη ως προς τη συμπεριφορά της δασικής φωτιάς, ως προς το ανάγλυφο του εδάφους και ως προς τη σύνθεση των δρόμων εκεί. 

Το κόστος των μέτρων: Δεν μας είπατε σε ποιον κωδικό του προϋπολογισμού προβλέπεται το κονδύλι, το οποίο απαιτείται για να νοικιάσετε αεροσκάφη, να αγοράσετε καινούρια αεροσκάφη, να προσλάβετε προσωπικό και να βελτιώσετε, αν θέλετε, την υποδομή. 

Επίσης, δεν μας είπατε τίποτα ως προς την κάλυψη θέσεων της Δασικής Υπηρεσίας πλέον, την οποία αποστερείτε από έμπειρους υπαλλήλους και στελέχη. Είπατε ότι οδηγούμαστε στην κατεύθυνση της αποκέντρωσης των υπηρεσιών και της επάνδρωσης των δασοφυλακείων και των πυροφυλακείων για να μπορέσουν να λειτουργούν και το απόγευμα. Το θεωρώ αδύνατο αυτό. 'Οταν έχετε στερήσει κατά χίλιους εκατό έμπειρους δασικούς τη Δασική Υπηρεσία, πώς είναι δυνατόν να στοχεύετε προς την κατεύθυνση της επάνδρωσης των κενών θέσεων, που είναι πάρα πολλές, όπως βεβαιώνει και το ομόφωνο πόρισμα της διακομματικής επιτροπής, αλλά και οι υπηρεσίες σας; Δεν βλέπω μία λύση. Οδηγείτε τη Δασική Υπηρεσία προς το αντίθετο αποτέλεσμα, προς την αντίθετη κατεύθυνση, φοβάμαι. 

Υπάρχει και το πρόβλημα των συνταγματικών... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, νομίζω ότι τρία λεπτά μιλάω. 

ΠΡΟΕΔΡΕΥΩΝ (Παναγιώτης Σγουρίδης): Εάν μετρήσετε το χρόνο σας, μιλήσατε πέντε λεπτά, γιατί δυστυχώς ξέχασα να σας βάλω το τρίλεπτο και μη μιλάτε καθόλου. Είστε και ευνοημένος. 

ΕΥΑΓΓΕΛΟΣ ΜΠΑΣΙΑΚΟΣ: Θα είμαι σύντομος. 

ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, σας παρακαλώ. 

ΕΥΑΓΓΕΛΟΣ ΜΠΑΣΙΑΚΟΣ: Υπάρχει και το θέμα των αντισυνταγματικοτήτων. Εδώ υπάρχει η δήλωση του κ. Τζουμάκα ότι θα νομιμοποιήσει αυθαίρετα σε καμένα προ του 1975. Της Κυβέρνησης δήλωση είναι αυτή. 

Και βέβαια, όλες αυτές οι απαράδεκτες δηλώσεις, οι οποίες δεν μπορεί να υλοποιηθούν, ακριβώς γιατί υπάρχει το πρόβλημα του Συντάγματος, οδήγησαν στο να φρενάρετε και το νομοσχέδιο. Και διερωτώμαστε και σας ερωτούμε: Πότε θα φέρετε αυτό το περιβόητο δασικό νομοσχέδιο; Το νομοσχέδιο αυτό επιλύει πολλά προβλήματα. Είχε καταρτιστεί και επί των ημερών μας. 

Σε καμία περίπτωση όμως δεν μπορούμε να δεχθούμε αυτό το οποίο λέτε, ότι θα περπατήσουν διατάξεις, έστω και αν αντιστρατεύονται το Σύνταγμα. 

Φέρτε μία ρύθμιση για το Σύνταγμα, να εξειδικεύσετε ορισμένες διατάξεις. Δεν το κάνετε. Προκαλέσαμε την Κυβέρνηση, αλλά δεν το έκανε στα πλαίσια της διαδικασίας αναθεώρησης του Συντάγματος. 

Και ορισμένα από τα στοιχεία, τα οποία είπατε, δεν νομίζω ότι είναι ειλικρινή. Είπατε ότι όλες οι εκτάσεις που κάηκαν, κηρύχθηκαν αναδασωτέες. Προ ημερών, στην ημερίδα του Εργατικού Κέντρου Αθηνών, ο ίδιος ο Γενικός Γραμματέας της Περιφέρειας Αττικής ομολόγησε ότι δεν έχει κηρύξει αναδασωτέες κάποιες περιοχές, για κάποιους λόγους. 'Εδωσε κάποιες εξηγήσεις. Μην εκτίθεσθε, όμως, λέγοντας ότι το σύνολο των καμένων εκτάσεων κηρύχθηκαν αναδασωτέες. Θα σας προκαλέσουμε, με τον κοινοβουλευτικό έλεγχο, να μας πείτε ποιες δεν έχουν αναδασωθεί. Γιατί υπάρχουν και περιοχές, που δεν έχουν κηρυχθεί αναδασωτέες. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, στη δευτερολογία μου θα κάνω χρήση ενός υπηρεσιακού εγγράφου, το οποίο προφανώς θα γνωρίζει και ο κύριος Υπουργός, της Νομαρχίας Λακωνίας, του περασμένου καλοκαιριού, λίγο πριν γίνουν οι μεγάλες πυρκαγιές. 

Στο υπηρεσιακό αυτό έγγραφο αναγράφονται λεπτομερώς τα τεράστια προβλήματα, τα οποία αντιμετωπίζουν οι υπηρεσίες, όσον αφορά την καταστολή και την κατάσβεση των πυρκαγιών. Προβλήματα τα οποία είναι δεδομένο ότι θα παρατηρούνται -το ξέρετε κι εσείς άλλωστε- στις περισσότερες περιοχές της χώρας μας. 

Επειδή, λοιπόν, σε περίπου τρεις μήνες ξεκινάει πάλι η περίοδος πυρασφαλειών, πιστεύω ότι πρέπει με εργώδεις ρυθμούς να προχωρήσετε, ούτως ώστε τουλάχιστον να μην παρατηρηθούν οι δυσλειτουργίες και οι δυσαρμονίες, οι οποίες παρατηρήθηκαν το περασμένο καλοκαίρι. 

'Ετσι, λοιπόν, βλέπουμε ότι υπάρχει αδυναμία και τρομακτική δυσχέρεια ουσιαστικής στελέχωσης και λειτουργίας των τριών πυροσβεστικών μονάδων, όσον αφορά τη Σπάρτη, το Γύθειο και τους Μολάους. Το ίδιο δε συμβαίνει και σε άλλες περιοχές, που διαθέτουν διάφορους πυροσβεστικούς σταθμούς. 

Υπάρχει ανησυχητική έλλειψη ασυρμάτου επικοινωνίας των επιγείων μέσων μεταξύ τους, με κίνδυνο αχρηστίας τους, γεγονός που οφείλεται στη διαφορετική συχνότητα μεταξύ των οχημάτων της Πυροσβεστικής, των αεροσκαφών και των οχημάτων που προέρχονται από τη Δασική Υπηρεσία. 

Υπάρχει δικαιολογημένη άγνοια των ανδρών του Πυροσβεστικού Σώματος της περιοχής των δασικών συμπλεγμάτων Πάρνωνα και Ανατολικού Ταϋγέτου, καθ' όσον αφορά το οδικό δασοδίκτυο και συνεπώς την προσπέλαση για ενδεχόμενη καταστολή. Δηλαδή, δεν γνωρίζουν οι πυροσβέστες τις περιοχές, κάτι το οποίο, καλύτερα παντός άλλου, γνώριζαν οι δασικοί. 

Υπάρχει δικαιλογημένη άγνοια επί χάρτου και εδάφους της υπάρχουσας δασικής βλάστησης και των εντός αυτής έργων υποδομής: σημεία υδροληψίας, ομβροδεξαμενές, αντιπυρικές ζώνες, είδος δασικής βλάστησης κλπ. 

Υπάρχει, επίσης, καθυστέρηση έκδοσης των κοινών υπουργικών αποφάσεων του ν. 2612, με τις οποίες θα ρυθμιστούν τα θέματα συνεργασίας των υπηρεσιών. 

Κλείνοντας, θα ήθελα να σας ζητήσω, κύριε Υπουργέ -αν γνωρίζετε -και, εν πάση περιπτώσει, να προχωρήσει αυτή η διαδικασία ταχύτερα- σε αυτά τα οποία μου απήντησε σε ερώτησή μου του Σεπτεμβρίου 1998 ο κ. Τζουμάκας, σχετικά με την έναρξη λειτουργίας των διαφόρων έργων μετά τις πυρκαγιές στη Λακωνία. Μίλησε για έργα βαθμίδωσης εδάφους με μηχανικά μέσα, έργα συγκράτησης εδαφών με κορμοφράγματα και κλαδοπλέγματα, σκυρόδμητα ή ξύλινα φράγματα σε μικροχειμάρρους. Μίλησε για αναδασώσεις. Και είπε ότι όλα αυτά που είπα προηγουμένως, θα έχουν γίνει μέχρι τα τέλη Οκτωβρίου. Και μίλησε για αναδασώσεις, οι οποίες θα έχουν ολοκληρωθεί έως τα τέλη Σεπτεμβρίου, αρχές Οκτωβρίου 1998. Είπε ότι προετοιμάζονται οι μελέτες αναδασώσεων και ότι θα έχουν ολοκληρωθεί -οι μελέτες, όχι οι αναδασώσεις- ως τα τέλη Σεπτεμβρίου, αρχές Οκτωβρίου. Είπε ότι το Σεπτέμβριο και τον Οκτώβριο θα πραγματοποιηθεί οργανωμένη σπορά σε πινάκια, σε επιλεγμένες από τους μελετητές περιοχές τεχνητής αναδάσωσης. Μίλησε, επίσης, για την υπογραφή δύο υπουργικών αποφάσεων του Υπουργού Γεωργίας και του Υφυπουργού Οικονομικών, ύψους τριακοσίων εκατομμυρίων (300.000.000) δραχών και εξακοσίων εκατομμυρίων (600.000.000) δραχμών, για άμεση ενίσχυση σε ζωοτροφές προς τους πληγέντες κτηνοτρόφους. 

Επειδή ο νομός μας και άλλοι νομοί βέβαια, αλλά ειδικά η Λακωνία, έχει την τύχη και την τιμή να διαθέτει έναν Υπουργό όπως εσείς, κύριε Υφυπουργέ, αυτήν τη στιγμή, θα ήθελα να παρακολουθείτε επισταμένως τη διενέργεια και την εκτέλεση όλων αυτών, που πριν από λίγους μήνες ο κ. Τζουμάκας επεκαλέσθη στην ερώτησή μου. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο για δύο λεπτά. 

ΣΤΑΥΡΟΣ ΠΑΠΑΔΟΠΟΥΛΟΣ: Είπατε, κύριε Υπουργέ, τι θα έκαναν οι δασοπυροσβέστες στη Δασική Υπηρεσία. 

Είχαν πολλές δραστηριότητες να επιδείξουν, κύριε Υπουργέ, και μια από τις πολλές είναι η συμπαράσταση στις αναδασώσεις, η βοήθεια την οποία μπορούν να δώσουν στους δασολόγους για τη σήμανση των δένδρων που θα υλοτομηθούν ή, εάν θέλετε, να βοηθήσουν στα φυτώρια που υπάρχουν και ιδιαίτερα στην περιοχή τη δική μου, τη Δράμα, όπου υπάρχουν δύο φυτώρια και μπορούσαν και βοηθούσαν, όταν ήταν σ' αυτήν την υπηρεσία, τα μέγιστα. 

Από την άλλη πλευρά ο Κοινοβουλευτικός Εκπρόσωπος του ΠΑΣΟΚ είπε ότι είπαμε εμείς ότι υπάρχει ευθύνη για τις πυρκαγιές εξαιτίας μόνο της μεταβίβασης των αρμοδιοτήτων από το Υπουργείο Γεωργίας στο Υπουργείο Δημοσίας Τάξεως. Δεν το είπαμε μόνο εμείς και δεν είναι φυσικά ο μόνος λόγος των μεγάλων πυρκαγιών που υπήρχαν μέσα στο 1998, αλλά είναι ένας σημαντικότατος λόγος. 

Επαναλαμβάνω λοιπόν ότι δεν το είπαμε μόνο εμείς. Το είπαν όλοι οι 'Ελληνες πολίτες, το είπαν όλοι οι φορείς, το είπε και ο καθ' ύλην και περισσότερο αρμόδιος απ' όλους, ο διοικητής της Πυροσβεστικής Υπηρεσίας. Είπε ο διοικητής της Πυροσβεστικής Υπηρεσίας ότι η εποχή που φέρνετε το νομοσχέδιο για τη μεταβίβαση αυτών των αρμοδιοτήτων είναι εντελώς παράκαιρη και δεν θα μπορούν να αναπροσαρμόσουν τις υπηρεσίες τους προς αυτήν την κατεύθυνση. 

Το αποτέλεσμα ήταν να φθάσουμε εκεί που φθάσαμε, να καούν και δασοπυροσβέστες την ώρα της ασκήσεως του καθήκοντός τους, γιατί ακριβώς δεν ξέρανε αυτοί οι άνθρωποι. 'Αλλο είναι η κατάσβεση ενός εργοστασίου, ενός σπιτιού και άλλο είναι η κατάσβεση πυρκαγιών στα δάση. 

Ακριβώς δεν είχαν το χρόνο, κύριε Υπουργέ, αυτοί οι άνθρωποι να μάθουν αυτά που έπρεπε να μάθουν, με αποτέλεσμα να εγκλωβιστούν στο δάσος και να καούν. Αυτή είναι η αλήθεια. 

Εάν λοιπόν το ΠΑΣΟΚ είχε την ευθύνη αυτή, που έπρεπε να επιδείξει στη συγκεκριμένη περίπτωση, έπρεπε όλο αυτό το χρονικό διάστημα και πριν ξεκινήσει η συζήτηση γι' αυτό το νομοσχέδιο και για τη μεταβίβαση των αρμοδιοτήτων, έπρεπε πρώτα απ' όλα να φροντίσει να υπάρχουν τα απαραίτητα εκείνα όργανα για την κατάσβεση των πυρκαγιών. Τα μηχανήματα ήταν σχεδόν πεπαλαιωμένα, τα αεροπλάνα ήταν σχεδόν πεπαλαιωμένα, με μηχανές που υπήρχαν πριν από το Β' Παγκόσμιο Πόλεμο, με αποτέλεσμα να μην μπορούν να σηκωθούν, να μην μπορούν να πετάξουν την κρίσιμη εκείνη εποχή. 'Ετσι αναγκαστήκαμε να πάρουμε δανεικά και να ζητήσουμε τη βοήθεια, εάν θέλετε, από τη Γαλλία και από την Ευρωπαϊκή 'Ενωση. 

Νομίζω λοιπόν -το είπα και προηγουμένως θα το πω και πάλι- ότι χρειάζεται τόλμη, χρειάζεται βαθιά τομή, για να βγούμε από το αδιέξοδο, για να μη γίνουν και πάλι το καλοκαίρι που μας έρχεται αυτά που έγιναν, κύριε Υπουργέ, το καλοκαίρι του 1998. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δεκαπέντε λεπτά, να δευτερολογήσετε. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, πιστεύω ότι έγινε μια κουβέντα μέσα σε ένα κλίμα μερικής συναίνεσης, θα έλεγα. 

Κύριε Αντιπρόεδρε, με εξέπληξε το πάθος με το οποίο καταγγέλκετε το πάθος του κυρίου Πρωθυπουργού. Μήπως επειδή αυτός επέμεινε και έγινε Πρωθυπουργός, θέλετε και εσείς ... 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν τον αδικώ σε τίποτε. 'Εχει αρκετό πείσμα και το νιώσατε όλοι σας. Το κόμμα σας το ένιωσε το πείσμα του Πρωθυπουργού. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Απ' όσα υποστηρίζετε και σεις και άλλοι συνάδελφοι, οδηγούμαστε στο να πιστέψουμε ότι πριν από το 1998 δεν υπήρχαν πυρκαγιές. 

Θα πρέπει να θυμηθούμε τι έγραφε ο Τύπος κατά καιρούς και τι λένε τα Μέσα Μαζικής Ενημέρωσης σε κάθε πυρκαγιά για το ανύπαρκο κράτος, για την ανύπαρκτη κυβέρνηση, όποια κυβέρνηση είναι αυτή και πώς διαμορφώνεται η κοινή γνώμη εκείνες τις μέρες. 

Θέλω να σας απαντήσω σε μερικά θέματα που θέσατε. Οι δασοπυροσβέστες που πήγαν στην Πυροσβεστική Υπηρεσία κάνουν δουλειές της Πυροσβεστικής Υπηρεσίας, οι οδηγοί είναι οδηγοί, οι άλλουν κάνουν ό,τι δουλειά κάνουν και οι άλλοι πυροσβέστες. 

'Οσον αφορά τις πιστώσεις για τις αναδασώσεις, που ανέφερε ο κ.Τσιτουρίδης, κάντε μια αίτηση, να σας δώσουμε όλες τις πιστώσεις που έχουν διατεθεί. 

'Οσον αφορά τον αριθμό των στρεμμάτων, απαντήσαμε. Τα στοιχεία που έχει δώσει ο Υπουργός Δημόσιας Τάξης δεν έχουν απόκλιση ή έχουν μια ελάχιστη απόκλιση από αυτά που δίνουν οι δασικές υπηρεσίες. Εν πάση περιπτώσει, θα ζητήσω τα τελευταία στοιχεία, για να δούμε τι γίνεται. 

Σε ό,τι αφορά την κήρυξη των περιοχών ως αναδασωτέων, αν δεν το κάνει κάποιος υπάλληλος, έχει ποινικές ευθύνες, όπως ξέρετε. Μπορεί μια ορισμένη περιοχή όπως είπε ο κ.Χαμακιώτης -το επεκαλέσθη ο κ.Μπασιάκος- που είναι και δύσβατη και λόγω των χρήσεων που υπάρχουν -όπως για παράδειγμα το νοσοκομείο που είναι στην Πεντέλη, βραχώδης έκταση απροσπέλαστη- παρουσίαζε μια τέτοια δυσκολία και να καθυστέρησε χρονικά, σε σχέση με άλλες περιοχές. 'Ομως όλες οι εκτάσεις έχουν ήδη κηρυχθεί αναδασωτέες. 

Δεν επέρριψα καμία ευθύνη στη Δασική Υπηρεσία και δεν επέρριψα καμία ευθύνη σε κανέναν. 'Ολοι έκαναν τη δουλειά τους και μάλιστα πολύ καλά. Εάν δεν μπορούσαν να διαβάσουν τους χάρτες, αυτό δεν το ξέρω και δεν νομίζω ότι αυτό συνέβαινε. Δεν είναι δύσκολο να το μάθουν. 

Για τη στελέχωση και την κάλυψη της θέσης του Γενικού Γραμματέα Δασών, όπως ξέρετε, υπάρχει μια διαδικασία, ώστε όλα τα Υπουργεία να έχουν καινούριους οργανισμούς. Θα αντιμετωπιστεί και αυτό το θέμα μέσα από τον νέο οργανισμό του Υπουργείου. Εάν πράγματι δεν έχουν συντηρηθεί οχήματα, αυτό θα το ελέγξουμε, για να δούμε αν η πληροφορία που έχετε είναι αληθής. 

'Οσον αφορά το αν έχουν άγνοια οι πυροσβέστες των δασικών δρόμων, δεν μπορώ να καταλάβω τι εννοείτε. Δηλαδή, όταν πηγαίνουν σ' ένα δρόμο, δεν ξέρουν πού βρίσκονται; Αυτοί που ήταν δασικοί υπάλληλοι πριν, δεν έχουν γνώση των χώρων; Πιστεύω ότι είναι υπερβολή να υποστηρίζετε κάτι τέτοιο. 

Εγώ κρατάω τούτο: Η σοβαρότητα του θέματος, όπως είπα πριν, μας έκανε όλους να γίνουμε πιο υπεύθυνοι και πιο σοβαροί. Ακούστηκαν πολλές εποικοδομητικές προτάσεις. Εγώ από τα Πρακτικά θα συλλέξω αυτές τις προτάσεις και με τους προτείνοντες ή, αν θέλετε, όλοι μαζί να συμφωνήσουμε να υλοποιήσουμε μερικές από αυτές τις προτάσεις. 

Είπε ο κ. Σφυρίου, για παράδειγμα, για τη συνεργασία της Τοπικής Αυτοδιοίκησης που υπήρξε και υπάρχει, να δούμε πώς μπορούμε καλύτερα να την οργανώσουμε, πώς να ενεργοποιήσουμε πολίτες. Μη λέτε ότι με την ενεργοποίηση των πολιτών μέσα από τους κυνηγετικούς συλλόγους π.χ. και μέσα από άλλους συλλόγους δεν μπορεί να επέλθει μια έγκαιρη ενημέρωση και πληροφόρηση και συνεπώς μια έγκαιρη επέμβαση, ώστε να αποφύγουμε τις καταστροφές. 

Το θέμα, όπως είπαμε, αγαπητοί συνάδελφοι, είναι πολύ σοβαρό και πρέπει με σοβαρότητα να το αντιμετωπίζουμε. Πιστεύω ότι απόψε, πλην ορισμένων εξαιρέσεων και πλην ορισμένων κορονών που ακούστηκαν, έγινε μια πολύ καλή κουβέντα, που θα χρησιμεύσει και σε εμένα και στην ηγεσία του Υπουργείου Γεωργίας, για να διορθώσουμε τυχόν λάθη και παραλείψεις και να έχουμε αποτελεσματική αντιμετώπιση των πυρκαγιών φέτος το καλοκαίρι. 

Ευχαριστώ πολύ. 

( Χειροκροτήματα από την πτέρυγα του ΠΑΣΟΚ ) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο για δύο λεπτά, να δευτερολογήσει. 

ΣΑΒΒΑΣ ΤΣΙΤΟΥΡΙΔΗΣ: Δύο λεπτά θα απασχολήσω το Σώμα. 

Για το πείσμα του Πρωθυπουργού δεν θα ήθελα να κάνω κανένα σχόλιο. Ο κ. Σημίτης απέδειξε στην πολιτική του πορεία ότι με τους αδυνάτους πείσμων είναι, με τους ισχυρούς, εντός ή εκτός Ελλάδος, παρουσιάζεται αρνάκι. Γιατί το πείσμα του το είδαμε να εκδηλώνεται στους αγρότες, στους μαθητές, σε άλλες αδύναμες κοινωνικά ομάδες, αλλά όταν δυσκολεύουν τα πράγματα και πρέπει να φανεί πείσμων στα μεγάλα και σημαντικά του τόπου, εκεί δεν τον βλέπουμε. 

Για να έρθουμε στο θέμα μας. Ανααρωτηθήκατε αν μόνο φέτος υπήρξαν πυρκαγιές. Οχι. Κάθε χρόνο υπάρχουν πυρκαγιές, αλλά φέτος είχαμε το ρεκόρ του αιώνα, από τότε που έχουμε καταγεγραμμένες εκτάσεις πυρκαγιών, εκτός εάν τα τελικά στοιχεία δείχνουν ότι είμαστε στη δεύτερη χειρότερη χρονιά και το ρεκόρ ήταν την εποχή που υπήρξε Υπουργός Γεωργίας ο κ. Σημίτης. Γιατί το δεύτερο χειρότερο ρεκόρ 

τότε είναι, σύμφωνα με τα στοιχεία μας. 

Φέτος υπήρξε ρεκόρ, διότι σας είπαμε -και σας προειδοποιούμε για τη νέα περίοδο που αρχίζει- ότι δείξατε προχειρότητα και ανευθυνότητα. Επισημαίνουμε ότι αυτό το οποίο παρουσιάστηκε ως σημαντική κυβερνητική πρωτοβουλία πριν από λίγες εβδομάδες είναι η προβολή των αυτονόητων. Αν έχουμε μια χρονιά ιδιαζόντως δύσκολη, όπως ήταν η χρονιά που πέρασε, με αυτά τα αυτονόητα θα έχουμε τα ίδια και χειρότερα αποτελέσματα, αν πράξετε μόνο ό,τι εξαγγείλατε. Γι' αυτό και είπαμε ότι η ενεργοποίηση των πολιτών είναι πάρα πολύ σημαντική υπόθεση, αλλά δεν μπορεί να είναι η βασική παράμετρος μιας πολιτικής. Απαιτούνται και άλλοι παράμετροι, οι οποίες κατ' εμάς δεν υπάρχουν. 

'Ετσι, λοιπόν, για να αντιμετωπίσουμε και τη χρονιά που ξεκίνησε, αλλά κυρίως να δούμε κατά τρόπο μακροπρόθεσμο και με τη θεσμική σοβαρότητα που απαιτεί η παρέμβαση της πολιτείας σε ένα τόσο σημαντικό θέμα, το μεγάλο θέμα της δασοπυρόσβεσης, έχουμε την πρόκληση-πρόσκληση της Νέας Δημοκρατίας, που είναι να ξεκινήσουμε ένα διάλογο για όσο καιρό χρειαστεί με τις αδυναμίες που διαπιστώσατε, που διαπιστώσαμε, αλλά επαναλαμβάνω όχι σε μηδενική βάση. Εχουμε ένα πολύ χρήσιμο εργαλείο δουλειάς, που είναι το πόρισμα της Διακομματικής Επιτροπής. 

Εμείς ως Νέα Δημοκρατία δεν δεχόμαστε ότι αυτό το οποίο πράξατε την χρονιά που πέρασε ήταν ένα μοντέλο προστασίας της πολιτείας για την ασφάλεια των δασών. 'Οπως προείπα, υπάρχουν συγκεκριμένα μοντέλα σε κάποιες χώρες με τα ίδια ή χειρότερα ή λιγότερα προβλήματα από μας. Το "μοντέλο" αυτό, το οποίο επιλέξατε, όχι μόνο δεν ήταν μοντέλο, ήταν το αποκορύφωμα της προχειρότητας, της αναποτελεσματικότητας και της ανευθυνότητας, κυρίως ως προς την εποχή που το υιοθετήσατε, με τον τρόπο που το πράξατε και με τις αντιδράσεις της πολιτικής ηγεσίας του Υπουργείου Γεωργίας, η οποία εκρύβετο πίσω από τις φωτιές, για να μας πει ότι "ξέρετε, φταίνε οι άνεμοι, φταίνε τα πεύκα". 

Για να μην έχουμε λοιπόν τα ίδια φαινόμενα και στη χρονιά αυτή, γιατί οι ευθύνες της παρούσης Κυβέρνησης είναι πάρα πολλές -και το λέω αυτό, διότι θα ζητήσουμε και κατάθεση εγγράφων και για τις καμένες εκτάσεις του 1998, αλλά κυρίως και να μας πείτε και τι πιστώσεις διατίθενται, γιατί τα δικά μας στοιχεία για το 1999 είναι πολύ διαφορετικά απ' αυτά που λέτε εδώ- θα πρέπει με την προσπάθεια τη δική σας, με την ευθύνη τη δική σας και με όση αρωγή θέλετε από μας, να δούμε μεσομακροπρόθεσμα και θεσμικά ολοκληρωμένα, μέσα από συνεργασία όλων των φορέων σ' αυτόν τον τόπο, τη μεγάλη αυτή υπόθεση. 

Δεν θα συνεχίσουμε άλλο.'Εχετε την ευθύνη. Η αντιπυρική περίοδος αρχίζει την 1η Μαίου. Θα παρακολουθούμε από κοντά τα όσα κάνετε και θα είμαστε ικανοποιημένοι ως Νέα Δημοκρατία, εάν το κράτος το καλοκαίρι που έρχεται φανεί πιο ικανό και πιο αποτελεσματικό από όσο φάνηκε στη χρονιά που πέρασε. Γι' αυτό και κάναμε την επερώτηση. Γιατί διαπιστώνουμε ακόμη σημαντικές ατέλειες και παραλείψεις στην αντιμετώπιση ενός σημαντικού προβλήματος, στην επίλυση του οποίου θέλουμε να συμβάλουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν είπα πολλά για το θέμα των αναδασώσεων.'Οπως ξέρετε, η περίοδος των αναδασώσεων, είναι τώρα αυτήν την εποχή, δεν έχει τελειώσει. Αν ο καιρός το επιτρέψει, θα τελειώσει στις αρχές Απριλίου. Συνεπώς όταν λέτε ότι ο αριθμός των αναδασώσεων είναι μικρός ή ότι δεν έχουμε αναδασώσεις, αυτό ισχύει αυτήν τη στιγμή, αλλά δεν θα ισχύει στο τέλος της εποχής των αναδασώσεων. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Αν ανακοινώσετε ότι θα αναδασώσετε σαράντα χιλιάδες στρέμματα, τότε θα σας πούμε μπράβο! 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Εδώ θα είμαστε. 

Μιλήσατε για ρεκόρ. Εγώ, κύριε Τσιτουρίδη, θα ήθελα να σας πω ότι τα ρεκόρ είναι για να καταρρίπτονται, όχι πάντα προς τα πάνω αλλά και μερικές φορές προς τα κάτω. Θα γίνει προσπάθεια προς αυτήν την κατεύθυνση. Είμαι πάντα στη διάθεσή σας. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 14/20.11.98 επερώτησης των Βουλευτών της Νέας Δημοκρατίας κυρίων Νικολάου Κατσαρού, Ευάγγελου Μπασιάκου, Σάββα Τσιτουρίδη, Αθανάσιου Δαβάκη, Αθανάσιου Κονταξή, Σταύρου Παπαδόπουλου και Ηλία Βεζδρεβάνη προς τον Υπουργό Γεωργίας, σχετικά με τη δασική πολιτική της Κυβέρνησης. 

Κύριοι συνάδελφοι, στο σημείο αυτό, δέχεστε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 10.07' λύεται η συνεδρίαση για αύριο Τρίτη 26 Ιανουαρίου 1999 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών-ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

 

Ο ΠΡΟΕΔΡΟΣ                                                                     ΟΙ ΓΡΑΜΜΑΤΕΙΣ
































