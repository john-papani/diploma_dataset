(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΛΣΤ’
 Παρασκευή 9 Μαΐου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Γ. Παπαδημητρίου, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο , 8ο και 20ο Δημοτικά Σχολεία Χανίων, το 1ο Δημοτικό Σχολείο Ιωνίας Θεσσαλονίκης και το 18ο Δημοτικό Σχολείο Ρόδου, σελ.
3. Ειδική Διαδικασία για την τίμηση της ημέρας της Ευρώπης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12 Μαϊου 2008, σελ.
4. Συζήτηση επικαίρων ερωτήσεων.
α) Προς τον Πρωθυπουργό i) σχετικά με τη λήψη μέτρων για την ελάφρυνση των νοικοκυριών από τον υπερδανεισμό, τους πλειστηριασμούς κ.λπ., σελ.   ii) σχετικά με τη λειτουργία του τραπεζικού συστήματος, τον υπερδανεισμό, τους πλειστηριασμούς κ.λπ., σελ.
iii) σχετικά με τη πώληση του Ο.Τ.Ε. κ.λπ., σελ.
β) Προς τον Υπουργό Οικονομίας και Οικονομικών, σχετικά με το μέλλον του Ταχυδρομικού Ταμιευτηρίου κ.λπ., σελ.
γ) Προς τον Υπουργό Εσωτερικών σχετικά με τη διαχείριση των απορριμμάτων στην Ικαρία κ.λπ., σελ.
δ) Προς τον Υπουργό Μεταφορών και Επικοινωνιών, σχετικά με τις απολύσεις εργαζομένων στην εταιρεία «ΤΡΑΜ Α.Ε.» κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης, σχετικά με την αξιοποίηση του παλαιού νοσοκομείου Καλαμάτας, σελ.
5. Συζήτηση επερώτησης Βουλευτών του ΠΑ.ΣΟ.Κ., προς τον Υπουργό Υγείας και Κοινωνικής Αλληλεγγύης, σχετικά με τον εκτροχιασμό των δημόσιων νοσοκομείων, την υπονόμευση των υπηρεσιών τους, την απαξίωση της προσφοράς τους και την εμπορευματοποίηση του δημόσιου αγαθού της υγείας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Πρότασης Νόμου.
Σαράντα έξι (46) Βουλευτές του ΠΑ.ΣΟ.Κ. κατέθεσαν πρόταση νόμου για την ελάφρυνση των νοικοκυριών και την προστασία των καταναλωτών από την υπερχρέωση, σελ.

ΟΜΙΛΗΤΕΣ
Α. Επί της Ειδικής Διαδικασίας:
ΒΑΛΗΝΑΚΗΣ Ι., σελ.
ΚΟΥΒΕΛΗΣ Φ., σελ.
ΜΑΥΡΙΚΟΣ Γ., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΥΛΙΔΗΣ Α., σελ.
ΡΟΝΤΟΥΛΗΣ Α., σελ.
ΣΙΟΥΦΑΣ Δ., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΛΑΜΠΡΟΠΟΥΛΟΣ Ι., σελ.
ΜΑΥΡΙΚΟΣ Γ., σελ.
ΝΑΚΟΣ Α., σελ.
ΝΙΚΟΛΑΪΔΟΥ Β., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΝΔΡΕΟΥ Γ., σελ.
ΧΑΤΖΗΔΑΚΗΣ Κ., σελ.

Γ. Επί της επερώτησης:
ΑΠΟΣΤΟΛΑΤΟΣ Β., σελ.
ΓΡΗΓΟΡΑΚΟΣ Λ., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΜΑΡΚΟΠΟΥΛΟΣ Κ., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΟΥΤΣΗΣ Χ., σελ.
ΣΚΟΥΛΑΣ Ι., σελ.
ΧΑΪΔΟΣ Χ., σελ.
ΧΑΡΑΛΑΜΠΟΥΣ Χ., σελ.




      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΛΣΤ΄
      Παρασκευή 9 Μαΐου 2008
      Αθήνα, σήμερα στις 9 Μαΐου 2008, ημέρα Παρασκευή και ώρα 10.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Παρασκευή Μπουζάλη, Βουλευτή Καστοριάς, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία οι πρόεδροι του 4ου και 37ου Δημοτικού Σχολείου Λάρισας, ζητούν να γίνει έλεγχος στο νεοαναγερθέν σχολικό συγκρότημα που στεγάζει τα πιο πάνω σχολεία, σύμφωνα με τους όρους ασφάλειας και τις προδιαγραφές του Οργανισμού Σχολικών Κτηρίων.
      2) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία το Σωματείο Εργαζομένων  στο Γενικό Νοσοκομείο-Κέντρο Υγείας Κύμης, ζητεί την άμεση πρόσληψη προσωπικού για την έναρξη της λειτουργίας της μονάδας τεχνητού νεφρού.
      3) Οι Βουλευτές Α’ Θεσσαλονίκης, κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά, με την οποία το Επιχειρησιακό Σωματείο Εργατοϋπαλλήλων στα «Κλωστήρια Ναούσης Α.Ε.», διαμαρτύρεται για το κλείσιμο και των υπόλοιπων εργοστασίων της εταιρείας στη Νάουσα.
      4) Ο Βουλευτής Α’ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά, με την οποία ο Σύλλογος Αποφοίτων Τμήματος Μουσικών Σπουδών Αθήνας, ζητεί την προκήρυξη διαγωνισμού από το Α.Σ.Ε.Π. για το διορισμό καθηγητών μουσικής στα δημόσια σχολεία.
      5) Ο Βουλευτής Β’ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά, με την οποία ο κ. Καράμαλης Χαράλαμπος, διαμαρτύρεται για την επιβολή προστίμου σε βάρος της αλλοδαπής συζύγου του,από την υπηρεσία ανανέωσης διαβατηρίων του Δήμου Αθηναίων.
      6) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά, με την οποία ο Δήμος Καρδίτσας, ζητεί τη χρηματοδότηση της Δημοτικής Πινακοθήκης Καρδίτσας, μέσω του προγράμματος χορηγιών της «Ο.Π.Α.Π. Α.Ε.».
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Πανελλήνιος Επιστημονικός Σύλλογος Θεατρολόγων, ζητεί να ενταχθεί το μάθημα του θεάτρου σ’ όλες τις βαθμίδες της εκπαίδευσης και το διορισμό θεατρολόγων.
      8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Σύλλογος Εργαζομένων Κέντρου Εκπαιδευτικής Έρευνας, ζητεί τη σύσταση διοικητικού συμβουλίου και τον ορισμό προέδρου για την ορθή λειτουργία του κέντρου.
      9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Διδασκαλική Ομοσπονδία Ελλάδας, διαμαρτύρεται για την περικοπή του επιδόματος ειδικής αγωγής από τους εκπαιδευτικούς που υπηρετούν στα κέντρα διάγνωσης αξιολόγησης υποστήριξης.
      10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύλλογος Πτυχιούχων Βιοχημείας του Πανεπιστημίου Ιωαννίνων, ζητεί την κατοχύρωση των επαγγελματικών δικαιωμάτων των μελών του.
      11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Τοπικός Οργανισμός Εγγείων Βελτιώσεων Άνω Καλαμά Νομού Ιωαννίνων, διαμαρτύρεται για τον τρόπο λειτουργίας και ύδρευσης των ιχθυοτροφείων Βελλάς.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 6626/20-2-2008 ερώτηση και αναφορά του Βουλευτή κ. Ευσταθίου Κουτμερίδη δόθηκε με το υπ’ αριθμ. 15854/13-3-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω σχετικής ερώτησης και αναφοράς που κατατέθηκαν από το Βουλευτή κ. Στάθη Κουτμερίδη, αναφορικά με την πρόθεση της κυβέρνησης να προβεί σε κατάργηση του τέλους επί των ακαθαρίστων εσόδων των καταστημάτων υγειονομικού ενδιαφέροντος, σας γνωρίζουμε τα εξής:
      Σύμφωνα με τις διατάξεις του άρθρου 20 του ν. 2539/97, σε όλους τους δήμους και τις κοινότητες της Χώρας, στην περιφέρεια των οποίων εφαρμόζεται το σύστημα του αντικειμενικού προσδιορισμού της αξίας των ακινήτων, επιβάλλεται υποχρεωτικώς από 1-1-1998 τέλος υπέρ αυτών σε ποσοστό 2% επί των ακαθαρίστων εσόδων των: α) Κάθε είδους, μορφής και ονομασίας καταστημάτων, στα οποία πωλούνται για κατανάλωση εντός του καταστήματος ή σε πακέτο, φαγητά, ποτά, καφές, αναψυκτικά, γαλακτοκομικά προϊόντα και γλυκίσματα, εφόσον κατά την άδεια που έχει εκδοθεί, διαθέτουν πάγκους ή τραπεζοκαθίσματα εντός ή εκτός του καταστήματος β) ζυθοπωλείων και μπαρ, ανεξαρτήτως ιδιαίτερης ονομασίας και κατηγορίας γ) καντινών δ) κέντρων διασκέδασης και καταστημάτων που υπάγονται στις ανωτέρω περιπτώσεις και λειτουργούν μέσα σε ξενοδοχειακές επιχειρήσεις κάθε λειτουργικής μορφής και κατηγορίας, καθώς και οργανωμένων τμημάτων των super markets στα οποία πωλούνται έτοιμα φαγητά και σε ποσοστό 5% επί των ακαθαρίστων εσόδων των: α) νυχτερινών κέντρων, αιθουσών χορού και άλλων καταστημάτων με ποτά και θέαμα β) καφωδείων γ) κέντρων διασκέδασης και δ) χορευτικών κέντρων με μουσική.
      Στους δήμους και στις κοινότητες, στην περιοχή των οποίων δεν ισχύει το σύστημα του αντικειμενικού προσδιορισμού της αξίας των ακινήτων, το συγκεκριμένο τέλος επιβάλλεται προαιρετικά με απόφαση του δημοτικού ή κοινοτικού συμβουλίου.
      Το ανωτέρω νομοθετημένο τέλος, το οποίο έχει το χαρακτήρα έμμεσου δημοτικού ή κοινοτικού φόρου, καθώς καταβάλλεται στον οικείο Ο.Τ.Α χωρίς να υπάρχει εκ μέρους του υποχρέωση ειδικής αντιπαροχής προς τους υπόχρεους, βαρύνει τον πελάτη και αποδίδεται από τον επιτηδευματία, ο οποίος το εισπράττει, στο δικαιούχο δήμο ή κοινότητα.
      Επιπλέον, πρέπει να σημειωθεί η άμεση εμπλοκή των Ο.Τ.Α με τις συγκεκριμένες κατηγορίες καταστημάτων υγειονομικού ενδιαφέροντος που υπόκεινται στην καταβολή του εν λόγω τέλους, καθώς σύμφωνα με τις προβλέψεις των οικείων διατάξεων του τρίτου μέρους του ν. 3463/2006 (ΚΔΚ), οι ανωτέρω διαθέτουν την αποκλειστική αρμοδιότητα για τον προσδιορισμό των όρων και προϋποθέσεων για την εγκατάσταση και λειτουργία, τη χορήγηση των αδειών ίδρυσης και λειτουργίας, καθώς και για τον έλεγχο, την ανάκληση και την αφαίρεση της άδειας λειτουργίας των προαναφερόμενων καταστημάτων, εντός των διοικητικών τους ορίων.
      Η θεσμοθέτηση εξάλλου τέτοιας μορφής εσόδων υπέρ των ΟΤΑ δεν αντίκειται στα διαλαμβανόμενα του «Ευρωπαϊκού Χάρτη Τοπικής Αυτονομίας», ο οποίος κυρώθηκε με το νόμο 1850/1989 και έχει, σύμφωνα με το άρθρο 28 παρ. 1 του Συντάγματος, υπερνομοθετική ισχύ και ειδικότερα στις διατάξεις του άρθρου 9 όπου, μεταξύ άλλων, ορίζεται ότι «οι ΟΤΑ έχουν δικαίωμα, στα πλαίσια της εθνικής οικονομικής πολιτικής, σε επαρκείς ίδιους πόρους τους οποίους μπορούν να διαθέτουν ελεύθερα κατά την άσκηση των αρμοδιοτήτων τους. Οι οικονομικοί πόροι των ΟΤΑ πρέπει να είναι ανάλογοι με τις αρμοδιότητες που προβλέπονται από το Σύνταγμα ή το νόμο. Τουλάχιστον ένα μέρος των οικονομικών πόρων των Ο.Τ.Α. πρέπει να προέρχεται από τοπικούς φόρους και τέλη, των οποίων το ύψος έχουν το δικαίωμα να ορίζουν μέσα στα όρια του νόμου. Τα οικονομικά συστήματα επί των οποίων βασίζονται ο πόροι τους οποίους διαθέτουν οι ΟΤΑ πρέπει να είναι επαρκώς διαφοροποιημένης και εξελικτικής φύσεως ώστε να τους επιτρέπουν να ακολουθούν όσο είναι δυνατόν στην πράξη την πραγματική εξέλιξη του κόστους ασκήσεως των αρμοδιοτήτων τους».
      Υπό το πρίσμα των ανωτέρω, πάγια επιδίωξη του Υπουργείου μας είναι η ενίσχυση και διασφάλιση των αναγκαίων πόρων για την εκπλήρωση της αποστολής των ΟΤΑ και την άσκηση των απονεμημένων αρμοδιοτήτων τους. Στο πλαίσιο αυτό, δεν προτίθεται να εξετάσει μονομερώς την κατάργηση ενός θεσμοθετημένου πόρου, χωρίς την πρόβλεψη για την πλήρη αναπλήρωσή του. Η σύγκλιση άλλωστε του Ελληνικού τοπικού φορολογικού συστήματος με την Ευρωπαϊκή πραγματικότητα θέτει ως σαφή στοχοθεσία την εμπέδωση της τοπικής αυτονομίας μέσα από τη στήριξη της τοπικής αυτοδιοίκησης με ίδιους πόρους.
      Επισημαίνεται περαιτέρω, ότι το Υπουργείο μας βρίσκεται σε συνεχή διαβούλευση με την Κ.Ε.Δ.Κ.Ε., σχετικά με τα ζητήματα που αφορούν στους διαθέσιμους προς τους Ο.Τ.Α. πόρους και στην κάλυψη των δαπανών που δημιουργούνται από τη μεταφορά νέων αρμοδιοτήτων προς τους ανωτέρω, αναφορικά με την υλοποίηση της σχετικής συνταγματικής επιταγής.
      Τέλος, σας γνωρίζουμε ότι δεδομένης της απουσίας πρόβλεψης δια νόμου της δυνατότητας αναστολής της είσπραξης των βεβαιωθέντων ποσών ή διαγραφής των οφειλών του προεκτεθέντος τέλους, τόσο με τις διατάξεις του άρθρου 9 του ν. 3345/05, όσο και με τις πρόσφατες του υπό δημοσίευση νόμου «Εθνική Υπηρεσία Πληροφοριών και άλλες διατάξεις», θεσπίστηκε για τη διευκόλυνση των συγκεκριμένων οφειλετών η δυνατότητα ρύθμισης και εξόφλησης των οικονομικών τους υποχρεώσεων προς τους ΟΤΑ, χωρίς πρόστιμα και προσαυξήσεις εκπρόθεσμης καταβολής.
Ο Υφυπουργός
ΘΑΝΑΣΗΣ ΝΑΚΟΣ»
	2. Στην με αριθμό 7051/22-2-08 ερώτηση του Βουλευτή κ. Μάξιμου Χαρακόπουλου δόθηκε με το υπ’ αριθμ. 27736/19-3-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7051/22-2-2008 ερώτηση που κατατέθηκε στη Βoυλή από το Βουλευτή κ. Μ. Χαρακόπουλο με θέμα «Δωρεά και Μεταμόσχευση Οργάνων», σας γνωρίζουμε τα εξής:
      1. Ο αριθμός δωρητών οργάνων αυτή τη στιγμή στη χώρα μας ανέρχεται στους 90.380, ενώ οι ανάγκες μεταμοσχεύσεων για όλα τα συμπαγή όργανα είναι περίπου 970 ετησίως.
      2. Οι εκστρατείες ενημέρωσης του κοινού για τη δωρεά οργάνων έχουν αποτελέσματα, ανάλογα με την ένταση και έκτασή τους, αν λάβoυμε υπόψη ότι η Δωρεά Οργάνων αποτελεί ένα δύσκολο θέμα για να το αντιληφθεί να το διαχειριστεί και να το αποδεχτεί ο πολίτης. Σχετικά με το υπάρχον πρόγραμμα προώθησης της Ιδέας της Δωρεάς Οργάνων και της ενημέρωσης της κοινής γνώμης, καθημερινά γίνονται ομιλίες από στελέχη του ΕΟΜ σε σχολεία, συλλόγους εθελοντών, Δήμους, Νοσοκομεία και όπου αλλού ζητηθεί. Κατά καιρούς στήνονται ενημερωτικά περίπτερα σε κεντρικά σημεία της Αθήνας και μεγάλων πόλεων, υπάρχει σταθερή συνεργασία με συλλόγους εθελοντών αιμοδοτών και καθηγητές αγωγής υγείας για την προώθηση της δωρεάς οργάνων ανά περιοχές και στα σχολεία. Επίσης υπάρχει σταθερή και μόνιμη συνεργασία και ενημέρωση των δημοσιογράφων υγείας για θέματα που αφορούν τις μεταμοσχεύσεις και την προώθηση και περιφρούρηση της δωρεάς οργάνων. Λειτουργεί πλήρης lστοσελίδα του ΕΟΜ στη δ/νση www.eom.gr, υπάρχει διαδικτυακή επικοινωνία και απαντήσεις σε ερωτήματα πολιτών. Κατά καιρούς διενεργείται εξειδικευμένη ενημερωτική καμπάνια μέσω αυτοπροωθούμενων ηλεκτρονικών μηνυμάτων (viral campaign). Λειτουργεί 4ψήφια 24ωρη τηλεφωνική γραμμή για την ενημέρωση των πολιτών στο 1147. Κατά καιρούς γίνεται ένθεση ενημερωτικών εντύπων σε φύλλα εφημερίδων υψηλής κυκλοφορίας, ενώ διανέμονται φυλλάδια από εθελοντές του ΕΟΜ σε αθλητικούς αγώνες, συναυλίες κλπ. Παράλληλα, προετοιμάζεται ευρεία καμπάνια, με τη συμμετοχή αναγνωρίσιμων Ελλήνων που θα δηλώνουν την υποστήριξή τους στη Δωρεά Οργάνων.
      3. Η πλήρωση των θέσεων του ΕΟΜ (άρθρο 18 του Ν. 2737/99, ΦΕΚ 174/Α) γίνεται σύμφωνα με τις διατάξεις του Ν. 2190/1994 (ΦΕΚ 28/ Α) και μέχρι την πλήρωσή τους μπορεί να καλύπτονται οι ανάγκες με διάθεση ή απόσπαση ειδικών επιστημόνων του Υπουργείου Υγείας και Κοινωνικής Αλληλεγγύης ή των Οργανισμών που εποπτεύει.
      Γιατροί του κλάδου ιατρών ΕΣΥ και λοιπό προσωπικό των Νοσοκομείων του ΕΣΥ, ιατροί μέλη ΔΕΠ των εκπαιδευτικών ιδρυμάτων, καθώς και υπάλληλοι δημοσίων υπηρεσιών και νομικών προσώπων δημοσίου και ιδιωτικού δικαίου του δημόσιου τομέα επιτρέπεται να απασχολούνται στον ΕΟΜ εκτός του τακτικού ωραρίου τους, για την παροχή εξειδικευμένων υπηρεσιών σύμφωνα με τις διατάξεις της παρ. 3 του άρθρου 44 του Ν. 3204/03 (ΦΕΚ 296/ Α).
      4. Η φροντίδα του ζώντα ασθενή και η προώθηση της δωρεάς οργάνων από έναν εκλιπόντα, αποτελούν κύριο μέλημα του ιατρονοσηλευτικού προσωπικού των ΜΕΘ, είτε υπάρχουν ελλείψεις προσωπικού, είτε όχι. Παράλληλα, το ιατρονοσηλευτικό προσωπικό των ΜΕΘ είναι καταρτισμένο και ιδιαίτερα ευαισθητοποιημένο όσον αφορά το θέμα της προώθησης ενός δυνητικού δότη, παρέχοντας πλήρη ενημέρωση των οικείων του υποψήφιου δότη (ασθενή) για την συγκατάσταση τους στην δωρεά οργάνων.
      5. Το ΔΣ του ΕΟΜ έχει εισηγηθεί προς το Υπουργείο Υγείας και Κοινωνικής Αλληλεγγύης την επέκταση των μεταμοσχεύσεων από ζώντα δότη μέχρι τετάρτου βαθμoύ συγγένεια. Το θέμα εξετάζεται από το Υπουργείο Υγείας και Κοινωνικής Αλληλεγγύης σε συνεργασία με τον ΕΟΜ.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 7778/4.3.08 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 635/27.3.08 έγγραφο από τον Yφυπουργό ΠΕ.ΧΩ.ΔΕ.  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Το ΥΠΕΧΩΔΕ έχει εκδώσει Κοινές Υπουργικές Αποφάσεις με τις οποίες οριοθετεί τις πυρόπληκτες περιοχές του Ν. Εύβοιας και εγκρίνει τη χορήγηση Δωρεάν Κρατικής Αρωγής στους πληγέντες για την επισκευή ή ανακατασκευή των κτιρίων τους.
      2. Για την άμεση εξυπηρέτηση των πολιτών συστάθηκε Τομέας Αποκατάστασης Πυρόπληκτων (Τ.Α.Π.) στη Χαλκίδα του Ν. Εύβοιας, οι αρμοδιότητες του οποίου συνίστανται στη διενέργεια αυτοψιών και χαρακτηρισμό των κτισμάτων, στον έλεγχο μελετών επισκευής και έκδοση των αδειών τους, στη χορήγηση επιδότησης ενοικίου, καθώς επίσης και στη χορήγηση Δωρεάν Κρατικής Αρωγής για επισκευή ή ανακατασκευή κτιρίων και γενικά στον έλεγχο της προόδου των εργασιών αποκατάστασης ζημιών.
      3. Για την έκδοση των αδειών επισκευής απαιτείται η προσκόμιση των δικαιολογητικών από τους ενδιαφερόμενους και η σύνταξη μελετών επισκευής από τους ιδιώτες Μηχανικούς. Στις περιπτώσεις ανακατασκευής απαιτείται επιπλέον έκδοση οικοδομικής άδειας από τις αρμόδιες Πολεοδομίες.
      4. Σύμφωνα με το τελευταίο συνημμένο στην παρούσα στατιστικό δελτίο του Νομού Ευβοίας, επί συνόλου 91 αυτοψιών που διενεργήθηκαν από μηχανικούς του ΥΠΕΧΩΔΕ, οι 31 αφορούσαν σε κατοικίες και λοιπά κτίσματα που χαρακτηρίστηκαν επισκευάσιμα, οι 59 σε ολοσχερώς κατεστραμμένα που χρήζουν ανακατασκευής και μία σε κτίσμα χωρίς βλάβες.
      Για τα παραπάνω κτίσματα, έχουν ήδη κατατεθεί 36 αιτήσεις ιδιοκτητών για επισκευή (οι 10 εκ των οποίων παρουσιάζουν ελλείψεις δικαιολογητικών) για τις οποίες έχει εγκριθεί το ποσό των 591.535 ευρώ που αντιστοιχεί στη Δωρεάν Κρατική Αρωγή και 17 αιτήσεις για ανακατασκευή, 4 εκ των οποίων παρουσιάζουν ελλείψεις δικαιολογητικών.
      5. Το κόστος αποκατάστασης των πυρόπληκτων κτισμάτων σύμφωνα με την με αρ. οικ. 6996/Α32/31.10.07 Κοινή Υπουργική Απόφαση παροχής πιστωτικών διευκολύνσεων για την αποκατάσταση των ζημιών στα πυρόπληκτα κτίσματα, θα ανέλθει στο ποσό των 150.000.000 ευρώ και θα καλυφθεί από το Πρόγραμμα Δημοσίων Επενδύσεων, της ΣΑΕ 269. Μέρος του ποσού αυτού μέχρι και 100.000.000 ευρώ θα καλυφθεί από το Ειδικό Ταμείο Αντιμετώπισης Εκτάκτων Αναγκών το οποίο θα διατεθεί στους πυρόπληκτους νομούς ανάλογα με τις ζημιές που έχουν προκληθεί στα κτίσματα.
      Ο Υφυπουργός
      ΑΘΑΝΑΣΙΟΣ ΞΑΝΘΟΠΟΥΛΟΣ»
     4. Στην με αριθμό 7519/28.2.08 ερώτηση της Βουλευτού κ. Ροδούλας Ζήση δόθηκε με το υπ’ αριθμ. ΥΠ.ΠΟ./ΓΡ.ΥΠ./ΚΕ./577/20.3.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7519/28.2.08 ερώτησης της Βουλευτού κ. Ροδούλας Ζήση, σας γνωρίζουμε τα εξής:
      Τα οικονομικά θέματα είναι ένα από τα σημαντικότερα ζητήματα που αντιμετωπίζει το Υπουργείο Πολιτισμού, διότι τα δημόσια οικονομικά είναι δεδομένα και η χάραξη της πολιτικής απαιτεί ένα μακροπρόθεσμο σχεδιασμό και μια ορθολογική αντίληψη δαπανών, για να πετυχαίνουμε το καλύτερο δυνατό αποτέλεσμα με την πιο λελογισμένη δαπάνη.
      Σε πρώτο επίπεδο οι προσπάθειές μας εστιάζονται στο νοικοκύρεμα αυτής της κατάστασης και στην αποκατάσταση της αξιοπιστίας του Δημοσίου.
      Για το λόγο αυτό, το Υπουργείο Πολιτισμού έχει συστήσει Επιτροπή η οποία εξετάζει το σύνολο των Προγραμματικών Συμβάσεων που έχουν υπογραφεί τα τελευταία χρόνια με την Τοπική Αυτοδιοίκηση, τους όρους χρηματοδότησης, τη συνέπεια των Δήμων, τα ανταποδοτικά οφέλη για το ΥΠ.ΠΟ. Η Επιτροπή θα αξιολογήσει τους όρους και τη λειτουργία του προγράμματος για να διατυπώσει μια νέα, πλήρη, αξιόπιστη και αποτελεσματική πρόταση.
      Ειδικότερα, σε ό,τι αφορά το ΔΗ.ΠΕ.ΘΕ. Βόλου και σύμφωνα με τα στοιχεία που έθεσαν υπόψη μας οι αρμόδιες υπηρεσίες, σας γνωρίζουμε, ότι το Υπουργείο Πολιτισμού οφείλει στο ΔΗ.ΠΕ.ΘΕ. Βόλου για την θεατρική περίοδο 2006 - 2007 που έληξε το ποσό των 65.000 ευρώ. Έναντι του παραπάνω ποσού η Υπηρεσία έχει ήδη δρομολογήσει τη διαδικασία έκδοσης απόφασης επιχορήγησης του εν λόγω θεάτρου με 50.000ευρώ, σύμφωνα με το εγκεκριμένο ποσοστό διάθεσης για το α' τρίμηνο της σχετικής πίστωσης των ΔΗ.ΠΕ.ΘΕ. από το Γενικό Λογιστήριο του Κράτους.
      Πρέπει να επισημανθεί ωστόσο ότι η επιχορήγηση του ΔΗ.ΠΕ.ΘΕ. Βόλου, όπως και των υπόλοιπων ΔΗ.ΠΕ.ΘΕ. γίνεται από τις πιστώσεις του Τακτικού Προϋπολογισμού και μέσα στις οικονομικές δυνατότητες του εγκεκριμένου από το Γενικό Λογιστήριο του Κράτους κάθε χρόνο ποσού για τα ΔΗ.ΠΕ.ΘΕ., ποσό που υπολείπεται της συμβατικής υποχρέωσης του ΥΠ.ΠΟ.
      Θα ακολουθήσει η υπογραφή παράτασης μέχρι 31.12.2008 των προγραμματικών συμβάσεων των ΔΗ.ΠΕ.ΘΕ. που έχουν λήξει, ενώ από 1.1.2009 ο θεσμός των ΔΗ.ΠΕ.ΘΕ. θα τεθεί σε νέες βάσεις.
      Ο Υπουργός
      ΜΙΧΑΛΗΣ ΛΙΑΠΗΣ»
      5. Στην με αριθμό 7556/29.2.08 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1540Β/24.3.08-06  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ως άνω σχετικής ερώτησης, σας πληροφορούμε τα εξής
      Το ΥΠΕΧΩΔΕ χρηματοδότησε τα έργα συντήρησης και βελτίωσης του «Πάρκου Περιβαλλοντικής Ευαισθητοποίησης Α. Τρίτσης», μέσω Προγραμματικής Σύμβασης, που υπογράφηκε την 19/02/2004, με τον Αναπτυξιακό Σύνδεσμο Δυτικής Αθήνας (Α.Σ.Δ.Α.), για την εκτέλεση του έργου: «Έργα Συντήρησης και Βελτίωσης του πάρκου Περιβαλλοντικής Ευαισθητοποίησης Α. Τρίτσης». Η χρηματοδότηση γίνεται με πόρους του Π.Δ.Ε. και αφορά παρεμβάσεις με συνολικές πιστώσεις ύψους 1.466.000,00 ευρώ.
      Ο Αναπτυξιακός Σύνδεσμος Δυτικής Αθήνας (Α.Σ.Δ.Α.) υπέγραψε δύο συμβάσεις στα πλαίσια των οποίων υλοποιήθηκαν τα παρακάτω έργα:
      · Στεγανοποίηση καναλιού μεταφοράς νερού από τις ανάντη λιμνοδεξαμενές προς την κατάντη.
      ·Διαμόρφωση νέας λιμνοδεξαμενής στο χώρο της υπάρχουσας με αποξήλωση των υπαρχόντων γεωτεχνικών, νέα χάραξη και πλήρη στεγανοποίηση.
      ·Διάνοιξη υδρογεωτρήσεων συνολικού μήκους 300m.
      Το οικονομικό αντικείμενο των δύο συμβάσεων ανήλθε στο ποσό των 1.002.269,70 ευρώ και 62.511,55 ευρώ αντίστοιχα. Σχετικά με το έργο χρηματοδότησης του ΑΣΔΑ από το ΥΠΕΧΩΔΕ: «Έργα Συντήρησης και Βελτίωσης του πάρκου Περιβαλλοντικής Ευαισθητοποίησης Α. Τρίτσης» σημειώνεται πως έχουν εκδοθεί και εκτελεστεί - ως την παρούσα ημερομηνία αποφάσεις χρηματοδότησης συνολικού ποσού 809.687,00 ευρώ.
      Τμήμα υπολοίπου των δύο πιο πάνω συμβάσεων το οποίο ανέρχεται σε 255.273,22 ευρώ, εφόσον πιστοποιηθεί από τον ΑΣΔΑ και περιέλθουν στο ΥΠΕΧΩΔΕ τα απαιτούμενα παραστατικά, θα προωθηθεί για την αποπληρωμή του, ανάλογα με την αντίστοιχη διάθεση πιστώσεων από το Υπουργείο Οικονομίας και Οικονομικών.
      Η καταβολή του υπόλοιπου ποσού 401.039,78 ευρώ (656.313,00 ευρώ - 255.273,22 ευρώ) που προβλέπεται βάσει της Προγραμματικής Σύμβασης μπορεί να γίνει με την προϋπόθεση:
      α. Έγκρισης παράτασης της υπόψη Προγραμματικής Σύμβασης της οποίας το χρονοδιάγραμμα υλοποίησης των έργων προέβλεπε την εκτέλεσή τους μέχρι την 31.12.2006.
      β. Εκτέλεσης και άλλων έργων από τον ΑΣΔΑ και αποστολής των σχετικών παραστατικών στην Υπηρεσία μας και.
      γ. Διάθεσης και αναγκαίων πιστώσεων από το Υπουργείο Οικονομίας και Οικονομικών.
      Επίσης από το έτος 2004 μέχρι το 2007 έχει χρηματοδοτηθεί το Πάρκο Ευαισθητοποίησης από το ΕΤΕΡΠΣ επικουρικά και για συγκεκριμένη δραστηριότητα, σύμφωνα με τα στοιχεία του Ταμείου με το συνολικό ποσό των 814.685,31 ευρώ και για το έτος 2007 με το ποσό των 189.685,31 ευρώ.
      Από τα παραπάνω προκύπτει, ότι το ΥΠΕΧΩΔΕ έχει ενισχύσει οικονομικά την συντήρηση του Πάρκου, και προτίθεται να ενισχύσει περαιτέρω το Φορέα διαχείρισης, όσον αφορά τα λειτουργικά του έξοδα, ώστε να εξασφαλισθεί κατά τον καλύτερο τρόπο η ουσιαστική αναβάθμιση της λειτουργίας του.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     6. Στην με αριθμό 4265/11-1-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 656/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στη με αρ. 4265/11-1-2008 ερώτηση, που κατατέθηκε στη Βουλή από το Βουλευτή κ. Β. Κεγκέρογλου, σχετικά με το ανωτέρω θέμα, σας επισυνάπτουμε το με αρ. πρωτ. 46/656/22-1-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 4196/10-1-08 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. Δ15/Γ/οικ.2374/1-2-08 έγγραφο από τον Υπουργό Ανάπτυξης η ακόλουθη απάντηση:
    «Σε απάντηση της ανωτέρω. ερώτησης που κατέθεσε στη Βουλή των Ελλήνων ο Βουλευτής κ. Μιλτιάδης Βέρρας, σας πληροφορούμε ότι στο πλαίσιο του Μέτρου 7.1 «Διείσδυση φυσικού αερίου στον οικιακό και τριτογενή τομέα, σε βιομηχανικούς καταναλωτές και στον τομέα των μεταφορών» του Επιχειρησιακού Προγράμματος «Ανταγωνιστικότητα» (ΕΠΑΝ) του Γ΄ ΚΠΣ έχει ενταχθεί και υλοποιείται το έργο με τίτλο «Αγωγός φυσικού αερίου υψηλής πίεσης Κορινθίας» συνολικού προϋπολογισμού 28,5 εκ ευρώ και δημόσιας δαπάνης 11,4 εκ ευρώ.
    Επίσης σας πληροφορούμε ότι στον ενδεικτικό κατάλογο μεγάλων έργων του Επιχειρησιακού Προγράμματος Ανταγωνιστικότητα και Επιχειρηματικότητα (ΕΠΑΕ) του ΕΣΠΑ περιλαμβάνεται η κατασκευή αγωγού διασύνδεσης Ελλάδας - Ιταλίας εκτιμώμενου συνολικού προϋπολογισμού 650 εκ ευρώ και εκτιμώμενης διάρκειας υλοποίησης 5 χρόνια. Ο αγωγός θα συνδέσει το υπάρχον Εθνικό Σύστημα Φυσικού Αερίου (ΕΣΦΑ), το οποίο έχει αναπτυχθεί στο ανατολικό τμήμα της χώρας με τις δυτικές περιοχές της Ελλάδας, δίνοντας τη δυνατότητα για μελλοντική κατασκευή επιμέρους κλάδων για την τροφοδότηση των περιοχών αυτών.
    Τέλος, σας στέλνουμε τα με αριθ. πρωτ. ΓΔΝΣ/344/24-1-08 και 0-20417/23-1-08 έγγραφα της ΔΕΗ ΑΕ και της ΡΑΕ αντίστοιχα, καθώς και το υπ. αριθ. ΠΔ42/23-1-08 έγγραφο του ΔΕΣΦΑ, τα οποία καλύπτουν το θέμα.
     Ο Υπουργός
     ΧΡΗΣΤΟΣ ΦΩΛΙΑΣ»
     (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     8. Στις με αριθμό 3319/14-12-2007 και 4245/11-01-2008 ερωτήσεις του Βουλευτή κ. Μιχάλη Κατρίνη δόθηκε με το υπ’ αριθμ. 649/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στις με αρ. πρωτ. 3319/14-12-2007 και 4245/11-01-2008 ερωτήσεις, που κατατέθηκαν στη Βουλή από το Βουλευτή κ. Μ. Κατρίνη, σχετικά με το ανωτέρω θέμα, σας πληροφορούμε τα εξής:
    Α. Σύμφωνα με την κείμενη νομοθεσία και στα πλαίσια των ενεργητικών και παθητικών πολιτικών απασχόλησης, το Υπουργείο Απασχόλησης και Κοινωνικής Προστασίας, καταρτίζει προγράμματα με στόχο την αντιμετώπιση της ανεργίας και την ενίσχυση της απασχόλησης και χορηγεί έκτακτες οικονομικές ενισχύσεις.
    Σχετικά με τη χορήγηση έκτακτης οικονομικής ενίσχυσης σας ενημερώνουμε ότι με το άρθρο 46 του ΝΔ 2698/53 ορίζεται ότι μετά από εισήγηση των Δ. Σ. των εποπτευόμενων οργανισμών του Υπουργείου Απασχόλησης, ο Υπουργός Απασχόλησης μπορεί να εγκρίνει τη διάθεση χρηματικών ποσών υπέρ κοινωφελών σκοπών και υπέρ προσώπων παθόντων εκ σεισμών ή άλλης μεγάλης και δεδοκιμασμένης αιτίας.
    Στα πλαίσια της συνδρομής του Υπουργείου Απασχόλησης και Κοινωνικής Προστασίας για την αντιμετώπιση των αναγκών των πυρόπληκτων εκδόθηκαν οι εξής αποφάσεις:
    α) Η αριθ. 31641/27-8-2007 απόφαση του Υπουργού Απασχόλησης και Κοινωνικής Προστασίας, με την οποία καταρτίστηκε πρόγραμμα επιχορήγησης επιχειρήσεων Οργανισμών Τοπικής Αυτοδιοίκησης Α΄ και Β΄ Βαθμού για την απασχόληση 6.000 ανέργων 18-64 ετών (Πρόγραμμα αναδασώσεων και αντιπλημμυρικών έργων) στις περιοχές που επλήγησαν από τις πυρκαγιές και 
    β) Η αριθ. 31640/27-8-2007 απόφαση του Υφυπουργού Απασχόλησης και Κοινωνικής Προστασίας με την οποία εγκρίθηκε η καταβολή έκτακτης οικονομικής ενίσχυσης πυροπαθών εγγεγραμμένων ανέργων του Οργανισμού Απασχόλησης Εργατικού Δυναμικού (Ο.Α.Ε.Δ).
    Β. Για τα υπόλοιπα θέματα, σας επισυνάπτουμε το με αρ. πρωτ. Φ90022/1209/88/18-1-2008 Έγγραφο της Γενικής Γραμματείας Κοινωνικών Ασφαλίσεων.
    Σε κάθε περίπτωση, εφόσον στο Δ.Δ. Πύργου υπάρχουν πυροπαθείς συνταξιούχοι και εγγεγραμμένοι στον ΟΑΕΔ άνεργοι, μπορούν να υποβάλουν αίτηση, προκειμένου να καταβληθεί και σ’ αυτούς η έκτακτη οικονομική ενίσχυση.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 3089/10-12-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 495/9-1-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Όσον αφορά την απορρόφηση της Δημόσιας Δαπάνης στο Επιχειρησιακό Πρόγραμμα «Αγροτική Ανάπτυξη - Ανασυγκρότηση της Υπαίθρου» 2000-2006 (ΕΠ ΑΑ-ΑΥ), σύμφωνα με τα οικονομικά στοιχεία του Προγράμματος μέχρι τις 30/11/2007, όπως αυτά καταγράφηκαν από την Εθνική Υπηρεσία του ΟΠΣ και παρουσιάστηκαν στην Επιτροπή Παρακολούθησης, οι πληρωμές Δημόσιας Δαπάνης ανήρχοντο σε 1.450.474.378 ευρώ Δ.Δ., ποσό που αντιστοιχεί σε απορρόφηση της τάξης του 71,2% της συνολικής Δημόσιας Δαπάνης του Προγράμματος.
      Σύμφωνα με τα στοιχεία του Υπουργείου Οικονομίας και Οικονομικών (Αναφορά ΟΠΣ 30-11-2007) το αντίστοιχο ποσοστό απορρόφησης συνολικά για το Γ΄ ΚΠΣ ή αλλιώς το μέσο ποσοστό των Επιχειρησιακών Προγραμμάτων του Γ΄ ΚΠΣ, την ίδια ημερομηνία, ήταν στο 67,8%, πράγμα που σημαίνει ότι το ΕΠΑΑ-ΑΥ εμφανίζει κατά 3,3 ποσοστιαίες μονάδες υψηλότερο ποσοστό απορρόφησης από το μέσο ποσοστό του Γ΄ ΚΠΣ.
      Επομένως, το ΕΠΑΑ-ΑΥ είναι αναμφισβήτητα ένα από τα Επιχειρησιακά Προγράμματα (Ε.Π.) του Γ΄ ΚΠΣ που παρουσιάζουν από τους καλύτερους ρυθμούς απορρόφησης των κοινοτικών κονδυλίων. Είναι επίσης αναμφισβήτητο γεγονός ότι η δουλειά που απομένει να γίνει είναι σημαντική, όμως, όπως ακριβώς μέχρι σήμερα η πορεία των απορροφήσεων του ΕΠΑΑ-ΑΥ ήταν από τις καλύτερες δυνατές ανάμεσα στα Ε.Π. του Γ΄ ΚΠΣ, έτσι και στην συνέχεια θα καταβληθούν όλες οι προσπάθειες για την πλήρη αξιοποίηση των πιστώσεων.
      Θυμίζουμε απλώς ότι στο τέλος Φεβρουαρίου 2004, η απορρόφηση του ΕΠΑΑ-ΑΥ ήταν μόλις 22,3% με πληρωμές Δημόσιας Δαπάνης 396,5 εκ. ευρώ.
      Σε ότι αφορά την πορεία υλοποίησης των επιμέρους Μέτρων/δράσεων του Προγράμματος, παρατηρούνται τα παρακάτω:
      - Οι απορροφήσεις στο Μέτρο 1.1 των Σχεδίων Βελτίωσης βρίσκονται στο 75%, πάνω δηλαδή από το μέσο ποσοστό απορρόφησης του Προγράμματος. Μέχρι τέλη του έτους 2007 οι απορροφήσεις του Μέτρου αυτού, με βάση τις πληρωμές Δ.Δ. που πραγματοποιήθηκαν και καταχωρούνται την περίοδο αυτή στο OΠΣ, αναμένεται να φτάσουν στο 78%. Σημειώνεται ότι οι αντίστοιχες απορροφήσεις πέρυσι στο τέλος του 2006, σύμφωνα πάντα με τα στοιχεία του ΟΠΣ του Υπουργείου Οικονομίας και Οικονομικών ήταν στο 62,1%. Οπότε η πρόοδος των απορροφήσεων μέσα σε ένα έτος θα ξεπεράσει το 15%, ποσοστό ιδιαίτερα σημαντικό σαν δείκτης εξέλιξης εντός ενός έτους.
      - Το Μέτρο 2.1 της Μεταποίησης των Γεωργικών Προϊόντων είναι το σημαντικότερο Μέτρο του ΕΠΑΑ -ΑΥ από πλευράς χρηματοδοτικής βαρύτητας, αφού αντιπροσωπεύει το 30% (614 εκατ. ευρώ) της συνολικής Δ.Δ. του Προγράμματός μας. Μέχρι σήμερα έχει συμβασιοποιηθεί το σύνολο των πιστώσεών του και έχουν πραγματοποιηθεί πληρωμές Δ.Δ. ύψους 380 εκατ. ευρώ, ποσοστό απορρόφησης 62%. Μπορεί δηλαδή το ποσοστό απορρόφησης των πιστώσεων να είναι σχετικά χαμηλό, όμως είναι τεράστια και τα ποσά που έχουν ήδη διατεθεί. Είναι γνωστό ότι οι επενδύσεις μεταποίησης είναι αρκετά μεγάλες (μέσο ύψος ανά επένδυση άνω του 1.000.000 ευρώ), με αποτέλεσμα συνήθως να απαιτείται, συνυπολογιζομένων και των απαραίτητων αδειοδοτήσεων, ένας εξ ίσου σημαντικός χρόνος για την υλοποίησή τους. Με βάση τα παραπάνω εκτιμάται ότι μέχρι τα τέλη του 2008 θα ολοκληρωθούν και θα διατεθούν όλα τα προϋπολογισθέντα κονδύλια.
      - Όσον αφορά τα Μέτρα του Άξονα 4 είναι γεγονός ότι οι ρυθμοί υλοποίησης είναι χαμηλοί. Πρόκειται για Μέτρα που εμπεριέχουν είτε καινοτομία, είτε μεγάλο και πολύπλοκο όγκο διαδικασιών και αδειοδοτήσεων, με συνέπεια να σημειώνονται καθυστερήσεις και εμπλοκές. Καταβάλλεται προσπάθεια προκειμένου να υλοποιηθούν και να ολοκληρωθούν πάραυτα τα Μέτρα αυτά, που εν πάσει περιπτώσει θα πρέπει να σημειωθεί ότι αντιπροσωπεύουν ένα ιδιαίτερα χαμηλό ποσοστό χρηματοδοτικής βαρύτητας στην συνολική Δημόσια δαπάνη του Προγράμματος, της τάξης μόλις του 2,6% του ΕΠΑΑ-ΑΥ.
      Στο Μέτρο 4.7 για τους Γεωργικούς Συμβούλους έχει υπογραφεί η ΚΥΑ 267630/13-12-2007 (ΦΕΚ 2372/Β΄) σύμφωνα με την οποία Φορέας Πιστοποίησης των Γεωργικών Συμβούλων, ορίζεται πλέον ο Οργανισμός Πιστοποίησης και Επίβλεψης Γεωργικών Προϊόντων, O.Π.E.ΓE.Π.-AGROCERT.
      Σημειώνεται δε επιπροσθέτως ότι, η εποπτεία, ο συντονισμός και ο έλεγχος του Συστήματος των Γεωργικών Συμβουλών, ανατίθεται στη Γενική Διεύθυνση Φυτικής Παραγωγής του Υπουργείου Αγροτικής Ανάπτυξης και Τροφίμων.
      Τέλος, σχετικά με την παρατήρηση για μειωμένη βαρύτητα ορισμένων μέτρων-δράσεων του Προγράμματος Αγροτικής Ανάπτυξης «ΑΛΕΞΑΝΔΡΟΣ ΜΠΑΛΤΑΤΖΗΣ» για την 4η Προγραμματική Περίοδο 2007 - 2013, παρατηρούνται τα παρακάτω:
      - Οι δράσεις ενημέρωσης, κατάρτισης και πληροφόρησης του αγροτικού πληθυσμού (Μέτρο 1.1.1) χρηματοδοτούνται από το ΠΑΑ με τη συγχρηματοδότηση του Ευρωπαϊκού Γεωργικού Ταμείου Αγροτικής Ανάπτυξης (ΕΓΤΑΑ) με 25 εκατ. ευρώ Δημόσιας Δαπάνης, ένα ποσό εξαιρετικά σημαντικό για τέτοιου είδους δράσεις. Σημειώνεται ότι οι δράσεις αυτές πρόκειται να συγχρηματοδοτηθούν κατά την 4η Προγραμματική Περίοδο 2007 - 2013 με εξίσου σημαντικά ποσά και από το Ευρωπαϊκό Κοινωνικό Ταμείο (ΕΚΤ).
      - Οι δράσεις για την τήρηση προτύπων (Μ. 1.3.1) και εφαρμογή συστημάτων ποιότητας (Μ.1.3.2), καθώς και για την ενημέρωση των καταναλωτών και την προώθηση αγροτικών προϊόντων (Μ.1.3.3) (ομάδα Μέτρων 3 του Άξονα 1) χρηματοδοτούνται συνολικά με πιστώσεις ύψους 80 εκατ. ευρώ, ένα ποσό επίσης ιδιαίτερα σημαντικό, δεδομένου ότι κατά την Γ΄ Προγραμματική Περίοδο οι δράσεις αυτές ενισχύθηκαν συνολικά με 50 εκατ. ευρώ.
      Ο Υπουργός
      Α. ΚΟΝΤΟΣ»)
      ΠΡΟΕΔΡΟΣ (Δημήτριος Σιούφας): Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 12 Μαΐου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 878/6-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για τη στελέχωση των περιφερειακών ιατρείων του Νομού Λάρισας κ.λπ..
      2. Η με αριθμό 885/6-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εγκατάσταση μονάδας χημικών στους Αγίους Θεοδώρους Κορινθίας κ.λπ..
      3. Η με αριθμό 882/6-5-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με το νέο διεθνές αεροδρόμιο στο Καστέλι του Νομού Ηρακλείου κ.λπ.
      4. Η με αριθμό 891/6-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Πολιτισμού, σχετικά με τη διάσωση των μνημείων της Άρτας κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 877/6-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Υγείας και Κοινωνικής Αλληλεγγύης, σχετικά με τη βελτίωση του ισχύοντος νομοθετικού πλαισίου για τις μεταμοσχεύσεις κ.λπ..
      2. Η με αριθμό 886/6-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με τους περιορισμούς και τις εξαιρέσεις στην καταβολή αποζημιώσεων, στους γεωργοκτηνοτρόφους που επλήγησαν από τις πυρκαγιές του 2007 κ.λπ..
      3. Η με αριθμό 880/6-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Εσωτερικών, σχετικά με την αντιμετώπιση των προβλημάτων των μεταναστών στην Πάτρα κ.λπ..
      4. Η με αριθμό 890/6-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών, σχετικά με τις αποσπάσεις αστυνομικών από τμήματα της ανατολικής και δυτικής Αττικής κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες Ερωτήσεις πρώτου κύκλου:
      Η με αριθμό 884/55/6-5-2008 δεύτερη επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με τη λήψη μέτρων για την ελάφρυνση των νοικοκυριών από τον υπερδανεισμό, τους πλειστηριασμούς κ.λπ., καθώς επίσης και η με αριθμό 889/56/6-5-2008 πέμπτη επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη λειτουργία του τραπεζικού συστήματος, τον υπερδανεισμό, τους πλειστηριασμούς κ.λπ., επειδή αναφέρονται στο ίδιο θέμα, θα συζητηθούν ταυτόχρονα χωρίς να επηρεάζονται τα δικαιώματα των ομιλητών ως προς το χρόνο της ομιλίας τους, σύμφωνα με την παράγραφο 4 του άρθρου 131 του Κανονισμού της Βουλής.
      Αναλυτικά, η επίκαιρη ερώτηση που απευθύνεται στον Πρωθυπουργό από τον Αρχηγό της Αξιωματικής Αντιπολίτευσης και Πρόεδρο του Πανελληνίου Σοσιαλιστικού Κινήματος, έχει ως ακολούθως:
      «Η σοβαρή συρρίκνωση της αγοραστικής δύναμης των νοικοκυριών, τα έχει αναγκάσει να εξαντλήσουν τις αποταμιεύσεις τους και να προσφύγουν σε μεγάλη πλέον έκταση στον τραπεζικό δανεισμό. Ο ρυθμός αύξησης του δανεισμού των νοικοκυριών από τις τράπεζες είναι σήμερα ο υψηλότερος στην Ευρωζώνη, με εξαίρεση τη Σλοβενία, με αποτέλεσμα η συνολική δανειακή τους επιβάρυνση να έχει φθάσει σε 45,5% του Ακαθάριστου Εγχώριου Προϊόντος (Δεκέμβριος 2007). Τα χρέη τους προς τις τράπεζες έχουν ξεπεράσει τα 100.000.000.000 ευρώ.
      Την ίδια στιγμή, οι αυξήσεις των επιτοκίων για δάνεια και πιστωτικές κάρτες από τις τράπεζες, επιβαρύνουν ολοένα και περισσότερο τον οικογενειακό προϋπολογισμό των νοικοκυριών. Ιδιαίτερα, οι δανειολήπτες των στεγαστικών δανείων βρίσκονται σε δεινή θέση, καθώς λήγει η περίοδος ισχύος του σταθερού επιτοκίου και τα δάνεια μετατρέπονται σε κυμαινόμενου επιτοκίου, ενσωματώνοντας απότομα τις σημαντικές αυξήσεις του παρεμβατικού επιτοκίου από την Ευρωπαϊκή Κεντρική Τράπεζα. Οι κατασχέσεις από πλειστηριασμούς τραπεζών το 2007, ήταν τριπλάσιες σε σχέση με το 2006, ενώ οι αιτήσεις για κατασχέσεις και πλειστηριασμούς, μόνο το 2007, ξεπέρασαν τις εκατό χιλιάδες, σημειώνοντας αύξηση περίπου κατά 22% σε σχέση με το 2006. Η υπερχρέωση, αποτελεί πλέον μεγάλο οικονομικό και κοινωνικό πρόβλημα, το οποίο επιβαρύνει δυσβάσταχτα τα χαμηλά και μεσαία εισοδηματικά στρώματα. Το ΠΑ.ΣΟ.Κ. στην πρόσφατη προ ημερησίας συζήτηση στη Βουλή για την οικονομία, κατέθεσε συγκεκριμένα μέτρα για την ελάφρυνση των νοικοκυριών από την υπερχρέωση.
      Ερωτάται ο κύριος Πρωθυπουργός:
      1. Υιοθετεί η Κυβέρνηση τα μέτρα που προτείνουμε για την ελάφρυνση των νοικοκυριών από την υπερχρέωση;
      2. Τι προτίθεται να πράξει η Κυβέρνηση, ώστε να προστατεύσει τους πολίτες από περιπτώσεις παράνομης και καταχρηστικής συμπεριφοράς και παραπλανητικής διαφήμισης από την πλευρά των τραπεζών και πώς σκοπεύει να αντιμετωπίσει τους πλειστηριασμούς, τους οποίους λυμαίνονται σήμερα ανεξέλεγκτα κυκλώματα;»
      Η επίκαιρη ερώτηση του Προέδρου του Λαϊκού Ορθόδοξου Συναγερμού έχει ως ακολούθως:
      «Το τραπεζικό μας σύστημα εξελίσσεται σε βρόχο των Ελλήνων. Τα νοικοκυριά παγιδεύτηκαν στα «ψιλά γράμματα» των δανείων (στεγαστικών και καταναλωτικών) και αδυνατούν να αντεπεξέλθουν στις υποχρεώσεις τους. Οι τράπεζες (Εθνική  και  ιδιωτικές) λειτουργούν αυτόνομα, αδιαφορούν για τις δικαστικές αποφάσεις που εκδίδονται εις βάρος τους και προς όφελος των καταναλωτών, επιβάλλουν τοκογλυφικά πανωτόκια και εφαρμόζουν εξοντωτικό σύστημα πλειστηριασμών. 
      Ερωτάσθε. Προτίθεσθε:
      1. Να περιορίσετε τις ασύδοτες τραπεζικές δραστηριότητες;
      2. Να παρεμποδίσετε την εκποίηση της περιουσίας των Ελλήνων;»
      Το λόγο έχει ο Πρόεδρος της Κυβέρνησης και Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, είναι γεγονός ότι ο τραπεζικός δανεισμός από επιχειρήσεις και νοικοκυριά αυξάνεται εδώ και αρκετά χρόνια τόσο στην Ελλάδα, όσο και στο εξωτερικό. Η αύξηση, όμως, αυτή δεν είναι κατ’ ανάγκην αρνητική εξέλιξη, ιδίως μάλιστα όταν αφορά στην απόκτηση περιουσιακών στοιχείων ή την πραγματοποίηση επενδύσεων. 
      Στην κατεύθυνση αυτή, για παράδειγμα, το Ταμείο Εγγυοδοσίας Μικρών και Πολύ Μικρών Επιχειρήσεων –το οποίο εμείς ενεργοποιήσαμε- επιδοτεί το δανεισμό τους και στηρίζει, έτσι, τις δραστηριότητές τους. Η επιδότηση του επιτοκίου για δάνεια στους κατ’ επάγγελμα αγρότες -την οποία αυξήσαμε μέχρι και 70%- τους βοηθά στην απόκτηση πρώτης κατοικίας. Ο Οργανισμός Εργατικής Κατοικίας παρέχει σε πολύτεκνες οικογένειες, από πέρσι και σε τρίτεκνες, τη δυνατότητα αγοράς κατοικίας με άτοκα δάνεια. 
      Σταδιακά λοιπόν ο δανεισμός των νοικοκυριών, από 12,5% του ΑΕΠ το 2000, έφτασε στο 23,5% το 2003 και στο 41% το 2007. Σημειώνω, πάντως, ότι σήμερα ο συνολικός δανεισμός στη χώρα μας βρίσκεται στο 80% του ΑΕΠ,   ενώ στην Ευρωζώνη φτάνει στο 140%. Την ίδια στιγμή οι καταθέσεις των ελληνικών νοικοκυριών είναι μεγαλύτερες από τα δάνειά τους κατά 68%, ενώ στην Ευρωζώνη ξεπερνούν τα δάνεια μόνο κατά 3%.
      Αξίζει μάλιστα, κυρίες και κύριοι συνάδελφοι, να σημειωθεί ότι οι καταθέσεις στη χώρα μας, από το 56% του ΑΕΠ που ήταν το 2000, αυξήθηκαν στο 69% το 2007. 
      Βεβαίως, όλα αυτά δεν σημαίνουν πως σήμερα δεν υπάρχουν προβλήματα. Αντιθέτως, υπάρχουν σοβαρά προβλήματα, και τα προβλήματα αυτά εντοπίζονται κυρίως σε δύο βασικές ενότητες: αφενός στις περιπτώσεις που επιβάλλονται καταχρηστικοί όροι, που επιστρατεύονται παραπλανητικές διαφημίσεις, που εφαρμόζονται επιθετικές εμπορικές πρακτικές από τις τράπεζες και, αφετέρου, στις περιπτώσεις κατά τις οποίες επιχειρήσεις και νοικοκυριά δεν μπορούν να ανταποκριθούν στις υποχρεώσεις που αναλαμβάνουν -είναι ένα σοβαρό φαινόμενο, μπροστά στο οποίο απαιτείται υπευθυνότητα τόσο από τους δανειολήπτες, όσο και από τις  τράπεζες. Είναι ανάγκη, λοιπόν, να ξέρουμε, αλλά και να προσεγγίζουμε υπεύθυνα την αλήθεια. 
      Σε ό,τι αφορά την αποπληρωμή δανείων, πράγματι ο αριθμός των πλειστηριασμών ακινήτων αυξήθηκε το 2007 κατά 16% σε σχέση με το προηγούμενο χρόνο. Δεν είναι όμως καθόλου αξιόπιστος αυτός ο δείκτης, αφού για το ίδιο ακίνητο μπορεί να γίνουν πολλαπλοί πλειστηριασμοί. 
      Η πραγματικότητα φαίνεται πιο καθαρά μέσα από τον αριθμό των κατασχέσεων:  οι κατασχέσεις ακινήτων την περασμένη χρονιά μειώθηκαν κατά 6,8%· αφορούσαν, ωστόσο, πολύ πιο ακριβά ακίνητα, αφού, παρά τη μείωση του αριθμού τους, η αξία τους αυξήθηκε κατά 30%. Σήμερα οι καθυστερήσεις στις πληρωμές δανείων σημειώνουν πτώση. Από το 7% το 2003, περιορίστηκαν στο 4,5% το 2007. 
      Σε ό,τι αφορά τις ακάλυπτες επιταγές και τις απλήρωτες συναλλαγματικές, η αλήθεια είναι ότι διπλασιάστηκαν στην πενταετία 2000-2005 και μειώθηκαν κατά 33% τα τελευταία δύο χρόνια (2006-2007).
      Έρχομαι στους όρους με τους οποίους χορηγούνται τα δάνεια από τις τράπεζες. Πρώτον, πράγματι τα τελευταία χρόνια καταγράφεται αύξηση των επιτοκίων. Όμως, δεν είναι μόνο ελληνικό φαινόμενο, και είναι τουλάχιστον ανεύθυνο να αφήνονται αιχμές σε βάρος της Κυβέρνησης, αφού η νομισματική πολιτική ασκείται από την Ευρωπαϊκή Κεντρική Τράπεζα, η οποία έχει αυξήσει σταδιακά το παρεμβατικό επιτόκιο, από το 2% το 2003, στο 4% τον Ιούνιο του 2007.
      Δεύτερον, στη χώρα μας, σε σχέση με την Ευρωπαϊκή Ένωση, ορισμένες τραπεζικές υπηρεσίες, όπως τα στεγαστικά δάνεια, είναι φθηνότερες, ενώ άλλες είναι πράγματι ακριβότερες.
      Τρίτον, στα τελευταία τέσσερα χρόνια η διαφορά ανάμεσα στα επιτόκια δανείων και στα επιτόκια καταθέσεων έχει περιοριστεί, και μάλιστα σημαντικά.
      Τέταρτον, η γενική εποπτεία του τραπεζικού συστήματος ανήκει στην αρμοδιότητα της Τράπεζας της Ελλάδος, που λειτουργεί ως Ανεξάρτητη Αρχή. Εκείνο που υποχρεούται να εξασφαλίζει το Κράτος είναι αφενός τον υγιή ανταγωνισμό ανάμεσα στις τράπεζες και, αφετέρου, την προστασία των δανειοληπτών απέναντι σε καταχρηστικούς όρους και πρακτικές που παραβαίνουν τις αρχές της καλής πίστης. 
      Στην κατεύθυνση αυτή, η Κυβέρνηση (το Υπουργείο Οικονομίας) προώθησε την περασμένη χρονιά το νόμο για τις «χρηματοπιστωτικές αγορές», με τον οποίο θεσπίστηκαν αυξημένες υποχρεώσεις των τραπεζών σε ό,τι αφορά την πληροφόρηση των συναλλασσομένων.
      Δεύτερον, τροποποιώντας το περασμένο καλοκαίρι το νομοθετικό πλαίσιο για την προστασία του καταναλωτή, η Κυβέρνηση (το Υπουργείο Ανάπτυξης) προώθησε ειδικές ρυθμίσεις για την προστασία των δανειοληπτών. Έτσι, απαγορεύτηκε η κατάσχεση της μοναδικής κατοικίας δανειολήπτη για χρέος μέχρι 10.000 ευρώ από καταναλωτικά δάνεια και πιστωτικές κάρτες, με την προϋπόθεση ότι υπάρχει αποδεδειγμένη αδυναμία πληρωμής και δεν υπάρχει υποθήκη.
      Και τρίτον, με βάση τον ίδιο νόμο, ο Υπουργός Ανάπτυξης έχει τη δυνατότητα να επιβάλει την προσαρμογή των τραπεζών στο δεδικασμένο αμετάκλητων δικαστικών αποφάσεων που εκδίδονται ύστερα από αγωγές καταναλωτών ή ενώσεων καταναλωτών. 
      (Στο σημείο αυτό, χτυπάει το κουδούνι λήξεως του χρόνου ομιλίας του Προέδρου της Κυβέρνησης.)
      Μπορεί, δηλαδή, στην περίπτωση αυτή να επιβάλει με Κανονιστικές Πράξεις την απάλειψη καταχρηστικών όρων από όλους τους αντίστοιχους τύπους συμβάσεων. 
      Ακόμη, σημειώνω ότι είμαστε διαρκώς σε ανοικτό διάλογο με την κοινωνία για τον εντοπισμό αναγκαίων, εφικτών μέτρων για την περαιτέρω προστασία των συναλλασσομένων με τις τράπεζες. 
      Η Γενική Γραμματεία Καταναλωτή ξεκίνησε ειδική εκστρατεία με θέμα «Τράπεζες και καταναλωτές: τι ισχύει και τι πρέπει να αλλάξει». Έχουμε ήδη δεχτεί συγκεκριμένες προτάσεις και, όπως έχει ήδη ανακοινωθεί, επεξεργαζόμαστε νομοθετικές ρυθμίσεις που, ανάμεσα στ’ άλλα, προβλέπουν τα εξής: 
      1. Απαγόρευση των πλειστηριασμών ακινήτων σε τιμή κατώτερη της αντικειμενικής τους αξίας.
      2. Υποχρεωτική διεξαγωγή των πλειστηριασμών αποκλειστικά και μόνο σε Ειρηνοδικεία, με σφραγισμένες προσφορές.
      3. Καθιέρωση περιόδου χάριτος στους δανειολήπτες, που θα φτάνει τον ένα χρόνο, στη διάρκεια του οποίου μπορούν να επιδιώκουν και να πετυχαίνουν νέο διακανονισμό με την τράπεζα, έτσι ώστε να αποτρέπουν την κατάσχεση του ακινήτου.
      4. Διαμόρφωση μιας κλίμακας με βάση κοινωνικά και οικονομικά κριτήρια, έτσι ώστε να υπάρχει ομοιόμορφη αντιμετώπιση ανάλογων περιπτώσεων.
      5. Απαγόρευση της κατάσχεσης, για χρέη στο Δημόσιο ή τις τράπεζες, οιουδήποτε μέρους του μηνιαίου μισθού, όταν δεν ξεπερνά τα 1.500 ευρώ.
      6. Εξετάζεται η αύξηση του ποσού των 10.000 ευρώ, κάτω από το οποίο δεν επιτρέπεται ο πλειστηριασμός μοναδικής κατοικίας.
      Κυρίες και κύριοι συνάδελφοι, καταλήγοντας θέλω να υπογραμμίσω ότι δεν έχουμε κανέναν ενδοιασμό στην υιοθέτηση προτάσεων η εφαρμογή των οποίων είναι εφικτή. Αυτό ισχύει και για τις προτάσεις της Αξιωματικής Αντιπολίτευσης, οι οποίες λαμβάνονται υπόψη.
      Από την πλευρά μας, αποδεικνύουμε ακόμη μία φορά ότι αντλούμε ιδέες βγαλμένες από την ίδια την κοινωνία και υιοθετούμε προτάσεις, απ’ όπου κι αν προέρχονται. Αυτή είναι η πάγια θέση μας, αυτή είναι η στρατηγική επιλογή μας.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, κύριε Πρόεδρε, με την ευκαιρία αυτή, θα ήθελα να ευχαριστήσω για τις ευχές που μου έστειλαν για την ανάρρωσή μου και τον Πρόεδρο της Βουλής και τον κύριο Πρωθυπουργό και τους Αρχηγούς των άλλων κομμάτων, αλλά και πάρα πολλούς συναδέλφους. 
      Σας ευχαριστώ ιδιαιτέρως! 
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης):  Μια χαρά σε βρίσκω!
	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Προσπαθούμε. Ο αγώνας συνεχίζεται. Και συνεχίζεται και εδώ στη Βουλή, για τα θέματα στα οποία αναφερόμαστε, για τους δανειολήπτες και, απ’ ό,τι κατάλαβα, ουσιαστικά, ο κύριος Πρωθυπουργός μάλλον δεν κατανοεί το βάθος και το μέγεθος του προβλήματος. Πάλι μας διάβασε ένα υπηρεσιακό σημείωμα.
      Και ξέρω, κύριε Πρωθυπουργέ, ότι κάνετε πια περισσότερα ταξίδια στο εξωτερικό, αλλά αυτό δεν σας δικαιολογεί να μη γνωρίζετε την πραγματικότητα που ζει σήμερα ο Έλληνας πολίτης, την οικονομική κατάσταση που βρίσκεται η χώρα μας. Περίμενα να υιοθετήσετε τις προτάσεις μας. Σ’ ένα μικρό βαθμό, αναγνωρίσατε τη σημασία των προτάσεών μας, αλλά με τον τρόπο που αντιμετωπίζετε τις προτάσεις αυτές, κατανοούμε ότι εσείς δεν κατανοείτε το βάθος αυτού του μεγάλου προβλήματος που σήμερα αντιμετωπίζει η χώρα μας και πάρα πολλά νοικοκυριά. Γι’ αυτό θα σας αναφέρω μερικούς αριθμούς. 
      Στα χρόνια σας, κύριε Καραμανλή, κάθε ελληνική οικογένεια έχει αυξήσει τα προσωπικά της δάνεια κατά 10.000 ευρώ. Κάθε ελληνική οικογένεια, κατά μέσο όρο, έχει μειώσει τις καταθέσεις της κατά 1000 ευρώ. Εσείς ίσως μιλήσατε για καταθέτες που έχουν τεράστια ποσά, αλλά ουσιαστικά, αυτό αναδεικνύει ένα ακόμη πρόβλημα: την ανισότητα, την ψαλίδα που μεγαλώνει καθημερινά επί ημερών σας. 
      Μέσα σε τρία χρόνια, το χρέος των ελληνικών νοικοκυριών έχει υπερδιπλασιαστεί. Οι οφειλές φθάνουν ήδη το σύνολο των 100.000.000.000 ευρώ, δηλαδή ξεπερνούν το 45% του Α.Ε.Π.. Είναι πρωτοφανές το πρόβλημα της υπερχρέωσης που ζούμε αυτήν την εποχή. Διογκώνεται με δραματικούς ρυθμούς. Δοκιμάζει την κοινωνική συνοχή και, βεβαίως, είναι μέρος μιας δικής σας συνολικής οικονομικής πολιτικής, που υποβαθμίζει το βιοτικό επίπεδο και πάει στο περιθώριο πολλά κοινωνικά στρώματα. 
      Δεν μπορείτε να κρυφτείτε πίσω από τη διεθνή οικονομική κατάσταση. Ούτε τα επιτόκιά μας είναι ανάλογα μ’ αυτά της Ευρωπαϊκής Ένωσης, όπως είπατε. Είναι δυσανάλογα και ακριβότερα. Είναι ακριβότερο το χρήμα για το δανειολήπτη στην Ελλάδα. Έχουμε τα υψηλότερα επιτόκια στην Ευρωπαϊκή Ένωση. Αυτό, διότι δεν έχετε θωρακίσει την ελληνική οικονομία και, ιδιαίτερα, διότι δεν φροντίσατε να προστατεύσετε το εισόδημα του μέσου Έλληνα, που πλήττεται από την κερδοσκοπία. 
      Η κοινωνική συνοχή υπονομεύεται από τη συνολική σας πολιτική. Ακρίβεια από τη μία, καρτέλ τραπεζών από την άλλη, που κερδοσκοπούν και μαζί δημιουργούν μια ανυπόφορη ομηρία του δανειολήπτη, που προσπαθώντας συνεχώς να ανακυκλώσει τα χρέη του, καταφεύγει σε όλο και μεγαλύτερο δανεισμό. 
      Όμως, αυτοί οι αριθμοί, δεν δίνουν την πραγματική εικόνα του αδιεξόδου, της αγανάκτησης και της απελπισίας που αισθάνεται σήμερα ο μέσος Έλληνας. Πίσω από τους αριθμούς κρύβονται άνθρωποι. Είναι χιλιάδες οι τραγικές ιστορίες οικογενειών, που χάνουν τα σπίτια τους, που τους πετούν στο δρόμο, που οδηγούνται ακόμη και σε διάλυση. Το πρώτο δίμηνο του 2008, μόνο στην Αθήνα, οι αιτήσεις πλειστηριασμών και κατασχέσεων, ξεπέρασαν τις πέντε χιλιάδες και συχνά για πολύ μικρά ποσά. 
      Ακούστε: Σήμερα, την ώρα που μιλάμε εδώ στη Βουλή, για παράδειγμα, εκδικάζεται στο Πρωτοδικείο Πειραιά μια υπόθεση, για την αναίρεση μιας επικείμενης, την προσεχή Τετάρτη, κατάσχεσης ακινήτου. Πρόκειται για ένα σπίτι εβδομήντα τετραγωνικών μέτρων στη Νίκαια. Ανήκει σε μία πολύτεκνη οικογένεια, η οποία δανείστηκε 4.700 ευρώ. Η μητέρα, μάζεψε και κατέβαλε το μισό περίπου ποσό στην τράπεζα, αλλά η τράπεζα προχωρά στην κατάσχεση, λόγω του ότι δεν μπορεί να αποπληρώσει το υπόλοιπο. Αυτό είναι ένα καθεστώς ασυδοσίας και αυθαιρεσίας, που εσείς έχετε επιτρέψει να ανθίσει. 
      Τι απαντάτε, κύριοι συνάδελφοι της Νέας Δημοκρατίας, σ’ αυτήν την πολύτεκνη οικογένεια; Τι απαντάτε, κύριε Πρωθυπουργέ; Ότι στους μεγαλοοφειλέτες και στις τράπεζες, μέσα από τη νομοθεσία που περνάτε εδώ στη Βουλή -με προεξάρχοντα τον Υπουργό Οικονομίας, αλλά και εσάς, κύριε Πρωθυπουργέ- μπορείτε να χαρίζετε δισεκατομμύρια ευρώ, αλλά μια μάνα με τέσσερα παιδιά να χάνει το σπίτι της για το ποσό των 1.500 ή 2.000 ευρώ; 
     Πάνω σ’ αυτό, μένετε παγερά αδιάφοροι; Ποιους τελικά εκπροσωπείτε, κύριοι της Νέας Δημοκρατίας; Πως θα βρει το δίκιο της αυτή η μάνα, η κάθε οικογένεια που αντιμετωπίζει παρόμοιο πρόβλημα;
     Έως πότε θα δίνετε εσείς την εντύπωση ότι υπάρχουν στη χώρα μας πολίτες δύο κατηγοριών -δύο μέτρα και δύο σταθμά- όταν για τους ισχυρούς και «ημέτερους» εφαρμόζουμε άλλους νόμους και για το μέσο Έλληνα διαφορετικούς; Όταν εξαντλούμε την επιείκειά μας προς τα μεγάλα συμφέροντα, ενώ εξαντλούμε την αυστηρότητά μας όταν είναι αδύναμοι πολίτες;
     Εμείς, κύριοι συνάδελφοι, προτείνουμε λύσεις με αίσθημα ευθύνης, όπως πάντα, απέναντι στα προβλήματα του ελληνικού λαού. Διότι ξέρουμε πολύ απλά, έστω κι αν εσείς δεν θέλετε να το αποδεχτείτε, ότι δεν είναι μονόδρομος αυτή η οικονομική σας πολιτική. Αυτή είναι μια ατελέσφορη, αδιέξοδη, κοινωνικά άδικη οικονομική πολιτική, που πάει την Ελλάδα σε κατήφορο. Γι’ αυτό προτείνουμε λύσεις και ξέρουμε ότι υπάρχει άλλος, διαφορετικός δρόμος. Μπορούμε πολύ καλύτερα.
     Καταθέτουμε, λοιπόν, τις προτάσεις. Προτείνουμε την προστασία της κύριας κατοικίας: 
     Πρώτον, να αυξηθεί από τα 10.000 ευρώ στα 20.000 ευρώ το όριο, κάτω από το οποίο η τράπεζα δεν θα επιτρέπεται να κάνει κατάσχεση. 
     Δεύτερον, να εξασφαλίζεται η αξία της περιουσίας του καταναλωτή, έτσι ώστε να μη βγαίνει ακίνητο σε πλειστηριασμό, σε αξία χαμηλότερη από την αντικειμενική. 
     Τρίτον, η συνολική οφειλή, να μην υπερβαίνει το διπλάσιο ενός δανείου, αντί για το τριπλάσιο που ισχύει σήμερα. 
     Τέταρτον, να μειώνονται αυτόματα τα επιτόκια δανεισμού, όταν ανακοινώνεται μείωση επιτοκίων από την Ευρωπαϊκή Κεντρική Τράπεζα. 
     Και πέμπτον, να μπορούν οι δανειολήπτες που αντιμετωπίζουν δυσκολίες, να επιμηκύνουν τη διάρκεια αποπληρωμής, χωρίς πρόσθετη επιβάρυνση. Και για όσους, είναι σε μια μόνιμη αδυναμία αποπληρωμής, να αντιμετωπίσουμε υπό όρους, τη σταδιακή απαλλαγή τους από το χρέος.
     Αυτές τις προτάσεις, τις έχουμε κάνει εδώ και καιρό. Χθες, μάλιστα, καταθέσαμε επεξεργασμένη, πλήρη πρόταση μ’ αυτά τα πέντε πολύ συγκεκριμένα και άμεσα εφαρμόσιμα μέτρα.
     Εμείς, ζητάμε να τα υιοθετήσετε στο σύνολό τους. Να αποφασίσετε, να προτάξουμε την ψήφισή τους, την άμεση ψήφισή τους. Είναι ώρα, εσείς, να αναλάβετε τις ευθύνες σας. Εμείς τις, αναλαμβάνουμε, με αίσθημα κοινωνικής δικαιοσύνης και ανθρωπιάς απέναντι στην ελληνική κοινωνία. Οφείλετε να διασφαλίσετε την κοινωνική συνοχή. Περιμένουμε να κάνετε το χρέος σας. Και όχι απλώς να στηρίζετε τα μεγάλα συμφέροντα, που σας στηρίζουν και σας καθοδηγούν.
     Έως πότε θα ασχολείστε, κύριε Πρωθυπουργέ, με το πώς θα εκποιήσετε σε ξένους και με σκανδαλώδη τρόπο δημόσιες επιχειρήσεις, τον Ο.Τ.Ε., τα λιμάνια, την Ε.ΥΔ.Α.Π., τη Δ.Ε.Η. αύριο; Έως πότε θα βλέπει ο Έλληνας να εκποιείται η περιουσία του δημοσίου, αλλά και η ιδιωτική του ιδιοκτησία, και να κερδίζουν διάφοροι μεσάζοντες; Αντί γι’ αυτό, ασχοληθείτε με ένα πραγματικό πρόβλημα των πολιτών και ελάτε να αντιμετωπίσουμε τώρα, με την υιοθέτηση της πρότασής μας στο σύνολό της, αυτό το ζήτημα. Δεν έχετε την παραμικρή δικαιολογία να μην το πράξετε.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Γι’ αυτό το τεράστιο θέμα που υφίσταται σήμερα στην ελληνική κοινωνία, δεν θα προβώ σε επιμερισμό ευθυνών, πόσο ευθύνεται η κυβέρνηση του ΠΑ.ΣΟ.Κ. αυτά τα χρόνια ή πόσο ευθύνεται η Κυβέρνηση της Νέας Δημοκρατίας. Η ουσία, δεν είναι τώρα ποιος ευθύνεται, η ουσία είναι σήμερα ότι τα νοικοκυριά είναι υπερχρεωμένα, ότι οι πλειστηριασμοί αυξάνουν και είναι ντροπή για όλους μας να διαβάζεις την εφημερίδα «ΚΑΘΗΜΕΡΙΝΗ» την Κυριακή και να βλέπεις μια σειρά ακίνητα να δίνονται σε εξευτελιστικές τιμές.
	Θυμάμαι ότι το 2001 σ’ αυτήν την Αίθουσα, είχα υποβάλει μία πρόταση, ότι η πρώτη κατοικία ανεξαρτήτως ποσού, δεν πρέπει να πλειστηριάζεται και δεν είχα τύχει καμμίας υποστηρίξεως ούτε ακόμα από το Κομμουνιστικό Κόμμα Ελλάδος, που εννοείται ότι υπηρετεί τα λαϊκά συμφέροντα. Η πρώτη κατοικία δεν πλειστηριάζεται, κύριε Πρωθυπουργέ. Δεν είναι 10.000 ευρώ ή 20.000 ευρώ. 
      Τι είναι η πρώτη κατοικία; Η πρώτη κατοικία δεν είναι τα μπετά, δεν είναι οι σοβάδες, δεν είναι οι μπανιέρες, είναι τα όνειρα, είναι οι αναμνήσεις μιας ολόκληρης οικογένειας, τα όνειρα για το παιδί που μεγάλωσε μέσα σ’ αυτό το σπίτι, οι αναμνήσεις από τη μάνα που καθόταν εκεί και πέθανε, είναι η ζωή. Τη ζωή του άλλου δεν μπορούμε να την πλειστηριάσουμε. Ας μάθουν οι τράπεζες ότι η πρώτη κατοικία δεν πλειστηριάζεται. Δεν καταλαβαίνω αυτήν την πλειοδοτική διάθεση, το δέκα χιλιάδες να γίνει είκοσι. Και αν είναι είκοσι ένα; Να πάρει το σπίτι, κύριε Παπανδρέου; Όχι, η πρώτη κατοικία δεν πλειστηριάζεται. Κύριε Πρωθυπουργέ, κατευθυνθείτε προς αυτήν την κατεύθυνση.
	Πάω στον αγρότη. Δεν μπορεί να πλειστηριάζονται οι τελευταίες του δέκα γελάδες. Δεν μπορεί να πλειστηριάζονται τα πενήντα τελευταία γιδοπρόβατα. Δεν μπορεί να πλειστηριάζονται τα δέκα τελευταία στρέμματα αγρού. Δεν θα τον πεθάνουμε τον άλλον. Θα του αφήσουμε κάτι για να ξαναξεκινήσει, θα του αφήσουμε κάτι, για να έχει μία ελπίδα να βρει το βηματισμό του. Δεν μπορούμε να τον θέτουμε στην «αγχόνη» των τραπεζών.
(Χειροκροτήματα από την πτέρυγα του Λαϊκού Ορθόδοξου Συναγερμού)
	Ποιες τράπεζες; Άκουσα τον κ. Γκαργκάνα να μας λέει αυτές τις ημέρες ότι οι τράπεζες δεν έχουν κέρδη. Ακούστε: 2006, 3,9 δισεκατομμύρια ευρώ κέρδη. Πέρυσι, κύριε Πρωθυπουργέ, 5,7. Δύο δισεκατομμύρια ευρώ κέρδη σ’ έναν χρόνο οι τράπεζες, σε μία οικονομία η οποία φθίνει. Θυμηθείτε ότι το ασφαλιστικό νομοσχέδιο που φέρατε εδώ όπου συζητάγαμε για ένα μήνα, όπου χάλασε ο κόσμος, όπου έγιναν χιλιάδες πορείες, δεν πρόκειται να αποφέρει ούτε τα μισά της αύξησης των κερδών των τραπεζών για ένα χρόνο.
	Εδώ θα σας κάνω μία παρατήρηση, κύριε Πρωθυπουργέ, και να το δείτε το θέμα. Ενώ, λοιπόν, όλες οι τράπεζες αυξάνουν τα κέρδη τους από 45% μέχρι 240%, το μόνο που χάνει λεφτά είναι το Ταχυδρομικό Ταμιευτήριο, που από 140.000.000 έπεσε στα 40.000.000. Κύριε Πρωθυπουργέ, στήνεται παιχνίδι απαξίωσης του αντικειμένου, για να δοθεί σε κάποιους νεότευκτους εφοπλιστές. Σας λέω συγκεκριμένα πράγματα, ψάξτε και ψαχθείτε, για να δείτε συμφέροντα αλληλένδετα των ανθρώπων του Ταχυδρομικού Ταμιευτηρίου μ’ αυτές τις εταιρείες. Θα έλεγα, να βάλετε τις υπηρεσίες σας να ψάξουν σε γειτονικές χώρες των Βαλκανίων. Γίνεται παιχνίδι.
	Κύριε Πρωθυπουργέ, δεν μπορεί ο κόσμος να πληρώσει, αδυνατεί να πληρώσει. Θυμάστε που σας είχα πει εδώ κατά τον προϋπολογισμό, για ένα ταξίδι που είχα κάνει σε Γαλλία, Γερμανία και Ελλάδα και αγόρασα κάποια προϊόντα. Εδώ η τιμή τους είναι τρεις φορές επάνω. Χθες το μεσημέρι το έδειξα στην τηλεόραση και χαίρομαι που τα «ΝΕΑ» και άλλες εφημερίδες πήραν το θέμα. 
	Σας έχω εδώ μερικά ενδεικτικά. Να τα δει και ο κ. Φώλιας, που είναι ο αρμόδιος Υπουργός. Χθες, ώρα έντεκα και μισή, για δημητριακά που τρώμε το πρωί, στη Γερμανία 0,99, στην Ελλάδα 1,99. Η ίδια συσκευασία, το ίδιο προϊόν. Θα το καταθέσω για τα Πρακτικά. Τυρί για τοστ, κύριε Πρωθυπουργέ: Γερμανία 0,69, Ελλάδα 1,09, η διπλάσια τιμή. Πρέπει να μας δώσει μία εξήγηση ο Υπουργός Ανάπτυξης για ποιο λόγο συμβαίνει αυτό. Μακαρόνια, η ίδια συσκευασία, το ίδιο βάρος, η ίδια μάρκα. Γερμανία, κύριε Πρωθυπουργέ, 0,49, Ελλάδα 1,39, τρεις φορές επάνω το μακαρόνι. Θυμίζω ότι οι μισθοί στη Γερμανία, είναι διπλάσιοι της Ελλάδος. Καλαμπόκι, Γερμανία 0,49, Ελλάδα 0,79. Ίσως κάποιες «κότες» του Υπουργείου Ανάπτυξης, να ξέρουν καλύτερα για την τιμή του καλαμποκιού. 
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Όταν, λοιπόν, έχουμε αυτές τις διαφορές στο καλάθι της νοικοκυράς, τρεις φορές επάνω στην Ελλάδα απ’ ό,τι στη Γερμανία, πώς θα μπορέσει κάποιος, να είναι συνεπής στο δάνειο που έχει πάρει, πώς θα μπορεί να το ελέγξει; 
      Ελέγξτε τις τράπεζες. Μπορείτε να το κάνετε, να συνδέσετε τα επιτόκια χορηγήσεως, τα επιτόκια που δίνονται για τις κάρτες, τα επιτόκια των τραπεζών, ευθέως με σταθερή σχέση με το επιτόκιο της Ευρώπης.
      Δεν θα μπορεί να είναι παραπάνω από τόσο. Προσδιορίστε το πόσο θα είναι. Αλλά να είναι σταθερή η σχέση: πέφτει την Τετάρτη στις 12, πέφτει και το επιτόκιο εδώ την Τετάρτη στις 12. Όχι να πέφτει στην Ευρώπη και ύστερα από ένα χρόνο να το θυμούνται οι τράπεζες εδώ.
      Και επιτέλους, πρέπει να καταλάβουν οι τράπεζες ότι πρέπει να σέβονται τους νόμους. Και υπάρχουν αποφάσεις ακόμα και του Αρείου Πάγου, οι οποίες δεν γίνονται σεβαστές. Πρέπει να υπάρξει μια μέριμνα, γιατί ο κόσμος βάλλεται και προσβάλλεται, κύριε Πρωθυπουργέ.
      Θα κλείσω με τούτο: δεν ξέρω εάν εσείς ή ο αξιότιμος Πρόεδρος του ΠΑ.ΣΟ.Κ., αισθάνονται ή έχουν αισθανθεί ποτέ στη ζωή τους τι σημαίνει δικαστικός επιμελητής. Όταν ήμουν 21-22 ετών, ξεκινούσα τη ζωή μου και ήταν δύσκολες οι εποχές, όταν κάποιο γραμμάτιο έφευγε. Κύριε Πρωθυπουργέ, δεν ξέρετε πώς χτυπάει η καρδιά του ανθρώπου, όταν έρθει ο δικαστικός επιμελητής 10 η ώρα το πρωί, για να σου πάρει τα έπιπλα του γραφείου σου. Είναι μεγάλος ο πόνος.
      Αυτόν τον πόνο, λοιπόν, που αισθάνονται χιλιάδες Έλληνες που είναι ψηφοφόροι μας, αυτόν τον πόνο, πρέπει να τον σεβαστούμε και αυτόν τον πόνο, πρέπει να τον μειώσουμε όσο μπορούμε. Είναι στο χέρι μας να πάρουμε μέτρα. Και σας καλώ να κατανοήσετε το μέγεθος του προβλήματος και να λάβετε τις αποφάσεις σας.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, όλοι αναγνωρίζουμε το πρόβλημα και τις διαστάσεις του, αλλά οι υπεραπλουστεύσεις και οι υπερβολές δεν βοηθούν. Τα προβλήματα αντιμετωπίζονται με συντεταγμένο τρόπο, με προσεκτική ανάλυση και, από ’κεί και πέρα, με συγκεκριμένα νομοθετικά βήματα.
      Ολόκληρη η Ευρωπαϊκή Ένωση αντιμετωπίζει σήμερα κρίσιμες προκλήσεις, πιεστικές οικονομικές καταστάσεις, εξαιτίας των μεγάλων αλλαγών που συντελούνται παγκόσμια. Στο διεθνές περιβάλλον τίποτε δεν είναι πια ίδιο με ό,τι επικρατούσε μέχρι πριν από λίγα χρόνια. Αυτή είναι η πραγματικότητα. Και το αντιλαμβάνονται πολύ καλά αυτό όλοι οι πολίτες.
      Ενδεικτικά και μόνο σημειώνω ότι οι διεθνείς τιμές του πετρελαίου, από τα 26 δολάρια το 2003, φτάνουν σήμερα τα 124 δολάρια. Δηλαδή μιλάμε για πενταπλασιασμό μέσα σε πέντε χρόνια. Μέσα σ’ ένα μόνο χρόνο σχεδόν διπλασιάστηκαν. Σημειώνω ακόμη ότι, ενώ στο πρόσφατο παρελθόν είχαμε σημαντική μείωση στα ευρωπαϊκά επιτόκια, τα τελευταία χρόνια συμβαίνει ακριβώς το αντίθετο. Από το 2003 μέχρι σήμερα, το παρεμβατικό επιτόκιο της Ευρωπαϊκής Κεντρικής Τράπεζας διπλασιάστηκε: από το 2% έφτασε στο 4%.
      Σ’ ολόκληρη λοιπόν την Ευρώπη, σε όλες τις χώρες-μέλη της σημειώνεται οικονομική επιβράδυνση, αλλά και σημαντική αύξηση του εισαγόμενου πληθωρισμού. Οι εξελίξεις αυτές είναι μοιραίο να επηρεάζουν τόσο τις εθνικές οικονομίες, όσο και τα οικονομικά των πολιτών. Οι δυσμενείς επιπτώσεις φτάνουν και στη χώρα μας. Και οι επιπτώσεις αυτές θα ήταν δραματικές, πολύ χειρότερες, εάν δεν είχαμε προχωρήσει στις αλλαγές και τις μεταρρυθμίσεις της τελευταίας τετραετίας.
      Κι όμως, αυτά τα κρίσιμα στοιχεία κάποιοι προσποιούνται ότι τα αγνοούν. Κανείς δεν αμφισβητεί το πρόβλημα που αντιμετωπίζουν οι πολίτες· πρώτοι εμείς το αναγνωρίζουμε, πρώτοι εμείς το αναδεικνύουμε. Άλλοι είναι εκείνοι οι οποίοι προσποιούνται ότι μόλις τώρα ανακάλυψαν αυτά τα προβλήματα. Άλλοι είναι εκείνοι οι οποίοι, ως Κυβέρνηση, ποτέ δεν τόλμησαν να αγγίξουν ζητήματα που ανακύπτουν ανάμεσα στις τράπεζες και τους πελάτες τους.
      Θυμίζω, πρώτ’ απ’ όλα, τη λύση που δόθηκε από αυτή την Κυβέρνηση στο πρόβλημα με τα πανωτόκια. Θυμίζω ότι, μόλις πέρυσι, καταψήφισαν τη νομοθετική ρύθμιση για την αποφυγή πλειστηριασμού της μοναδικής κατοικίας δανειολήπτη για χρέη μέχρι 10.000 ευρώ από καταναλωτικά δάνεια και πιστωτικές κάρτες. Θυμίζω, ακόμη, ότι η Αξιωματική Αντιπολίτευση, στην πρόταση που είχε καταθέσει, κρατούσε το όριο αυτό πολύ πιο χαμηλά (στις 5.000 ευρώ).
      Προσθέτω ότι τα τελευταία τέσσερα χρόνια επιβλήθηκαν και δημοσιοποιήθηκαν, πρώτη φορά μάλιστα, υψηλά πρόστιμα σε τράπεζες για καταχρηστική συμπεριφορά σε βάρος των καταναλωτών. Όπου βεβαιώθηκαν παρόμοιες πρακτικές, επιβλήθηκαν και δημοσιοποιήθηκαν αυστηρά πρόστιμα. Όπου υπάρχουν σχετικές καταγγελίες, εξετάζονται από τη Δικαιοσύνη, και οι αποφάσεις της θα ισχύσουν για όλους.
      Θυμίζω ότι, έπειτα από σχετικές αγωγές καταναλωτικών οργανώσεων, υπήρξαν πρωτόδικες αποφάσεις δικαστηρίων που έκριναν καταχρηστικούς ορισμένους από τους όρους των τραπεζικών συναλλαγών.
      Ενώ όμως η Γενική Γραμματεία Καταναλωτή ζήτησε την εκούσια συμμόρφωση των τραπεζών, δεν υπήρξε ανταπόκριση, παρά μόνο για ορισμένα ζητήματα. Για τα πιο σοβαρά οι τράπεζες υπέβαλαν έφεση, και αναμένεται η τελεσίδικη δικαστική απόφαση. Τότε μόνο το Υπουργείο Ανάπτυξης έχει τη δυνατότητα να προβεί στις όποιες κανονιστικές ρυθμίσεις. Και μην έχετε καμία αμφιβολία ότι θα προβεί σε αυτές.
      Θυμίζω ότι, ανάμεσα στ’ άλλα, οι διαφορές που βρίσκονται σε εκκρεμότητα αφορούν κυρίως: 
      1. Την απάλειψη της αναδρομικής επιβάρυνσης τόκων σε χρήση πιστωτικής κάρτας, με χρέωση από την ημέρα της συναλλαγής και όχι από την ημερομηνία εξόφλησης που αναφέρεται στο λογαριασμό.
      2. Την απάλειψη της χρέωσης προμήθειας 1,40 ευρώ για κατάθεση σε λογαριασμό τρίτου προσώπου, παρ’ όλο που η κατάθεση φέρεται να λειτουργεί υπέρ του πελάτη της τράπεζας, αλλά και υπέρ της ιδίας.
      3. Την απάλειψη των εξόδων αδράνειας έως και 1 ευρώ το μήνα, που επιβάλλονται για λογαριασμούς κατάθεσης που μένουν «ακίνητοι» για περισσότερο από 18 μήνες.
      4. Την απάλειψη της κλιμακωτής χρέωσης, από 3 έως και 20 ευρώ, σε ανάληψη μετρητών από πιστωτική κάρτα, η οποία δεν αιτιολογεί επαρκώς σε ποια λειτουργικά έξοδα αντιστοιχεί.
      Σε μια περίοδο, κυρίες και κύριοι συνάδελφοι, που η διεθνής συγκυρία προκαλεί δυσμενείς επιπτώσεις τόσο στις εθνικές οικονομίες όλων των χωρών της Ευρώπης, όσο και στα οικονομικά των νοικοκυριών, τα χρηματοπιστωτικά ιδρύματα δεν μπορεί ούτε να αδιαφορούν απέναντι σε τέτοια ζητήματα ούτε να καθυστερούν τις αναγκαίες ρυθμίσεις. Γνωρίζουν, άλλωστε, ως βασικοί παράγοντες της οικονομίας, ότι η καλύτερη προστασία του καταναλωτή σημαίνει και μεγαλύτερη οικονομική ανάπτυξη. Οφείλουν, λοιπόν, να δουν με προσοχή τόσο τα αιτήματα των πελατών τους, όσο και την πρόταση της Κυβέρνησης, αναλαμβάνοντας πρωτοβουλία συμμόρφωσης στο περιεχόμενο των πρωτόδικων αποφάσεων.
      Σε ό,τι αφορά το καθεστώς λειτουργίας των εισπρακτικών εταιρειών, που λειτουργούν στον τόπο μας εδώ και δεκαπέντε χρόνια, κυρίως από το 2002 και μετά, το θέμα ανακινήθηκε με πρωτοβουλία του Συνηγόρου του Καταναλωτή, ενός θεσμού που εμείς καθιερώσαμε.
      Επιπλέον, με πρωτοβουλία της Γενικής Γραμματείας Καταναλωτή, που εμείς την επανασυστήσαμε, τέθηκε στην Τράπεζα της Ελλάδος ερώτημα για τα όρια νομιμότητας της λειτουργίας των εταιρειών αυτών. Το θέμα, επομένως, έχει ήδη απασχολήσει την Κυβέρνηση, και τα συναρμόδια υπουργεία προωθούν σχέδιο θεσμικού πλαισίου που βάζει κανόνες και στο συγκεκριμένο κλάδο.
      Σε ό,τι αφορά, τέλος, τις αναφορές για τα τραπεζικά κέρδη, είναι προφανές ότι οφείλονται σε δύο, κυρίως, λόγους: πρώτον, στη μεγάλη αύξηση των συναλλαγών τους και, δεύτερον, στον επαναπατρισμό σημαντικών κερδών από δραστηριότητες που αναπτύσσουν στο εξωτερικό.
      Θέλω να υπογραμμίσω, κυρίες και κύριοι συνάδελφοι, ότι αναγνωρίζουμε τη συμβολή των τραπεζών στην αναπτυξιακή τροχιά της Χώρας: σημαίνει υποστήριξη στην επιχειρηματικότητα· σημαίνει υποστήριξη στην απόκτηση κατοικίας για εκατοντάδες χιλιάδες πολίτες· σημαίνει θέσεις απασχόλησης· σημαίνει φόρους που καταβάλλουν στο Κράτος.
      Ταυτόχρονα, όμως, θέλω να τονίσω, να υπογραμμίσω -ακόμη μία φορά- ότι πρακτικές κατά παράβαση της καλής πίστης και καταχρηστικοί όροι στις συναλλαγές δεν γίνονται δεκτοί. Οι ίδιες οι τράπεζες οφείλουν να αποδείξουν αυξημένη κοινωνική ευθύνη. Η Κυβέρνηση έχει τη βούληση για όλα τα αναγκαία και εφικτά μέτρα. Η Κυβέρνηση είναι αποφασισμένη να διασφαλίσει την προστασία των συναλλασσομένων, και πρόσθετα μέτρα -με υιοθέτηση προτάσεων, απ’ όπου κι αν προέρχονται- είναι δυνατόν να διαμορφωθούν στο πλαίσιο του διαλόγου που έχουμε ήδη δρομολογήσει.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Σειρά έχει τώρα η με αριθμό 870/54/6.5.2008 τέταρτη επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την πώληση του Ο.Τ.Ε. κ.λπ., στην οποία θα απαντήσει ο Υπουργός Οικονομίας και Οικονομικών κ. Γεώργιος Αλογοσκούφης.
      Η επίκαιρη ερώτηση του κ. Αλαβάνου έχει ως εξής:
      «Η ανακοίνωση της οριστικής συμφωνίας μεταξύ της Ελληνικής Κυβέρνησης και της «DEUTSCHE TELEKOM» (D.T.) για την πώληση του Ο.Τ.Ε., όπως προκύπτει και από τις δηλώσεις αρμοδίων κυβερνητικών παραγόντων, είναι ζήτημα ημερών. Με τη συμφωνία αυτή που προβλέπει την παραχώρηση από την Κυβέρνηση ενός επιπλέον ποσοστού 3% των μετοχών του Ο.Τ.Ε. από αυτές που κατέχει το δημόσιο, έναντι ποσού περίπου 400.000.000 ευρώ, η «D.T.» θα αποκτήσει τον πλήρη έλεγχο του Ο.Τ.Ε., της πιο δυναμικής στρατηγικού χαρακτήρα επιχείρησης της ελληνικής οικονομίας, που έχει το 90% της ελληνικής αγοράς σταθερής τηλεφωνίας, μεγάλα μερίδια της τηλεπικοινωνιακής αγοράς πολλών βαλκανικών χωρών, τεράστιες επενδύσεις στην ανάπτυξη ευρυζωνικών δικτύων, από τις οποίες αναμένονται μεγάλες αποδόσεις, την «COSMOTE», την O.T.E.-N.E.T., χιλιάδες ακίνητα και άλλα.
      Οι διαβεβαιώσεις περί «στρατηγικής συμμαχίας», «συνδιοίκησης» ή και «δικαιώματος βέτο», εκ μέρους της ελληνικής Κυβέρνησης, ουδεμία ουσιαστική νομική σημασία έχουν και δεν μπορούν να καλύψουν την άνευ όρων παράδοση του Ο.Τ.Ε., που αποτελεί κεφάλαιο και περιουσία του ελληνικού λαού, ο οποίος αντιτίθεται σ’ αυτήν τη συμφωνία  και δεν έχει εξουσιοδοτήσει καμμία Κυβέρνηση να τον ξεπουλήσει. 
      Ερωτάται ο κύριος Πρωθυπουργός:
      1.Μπορεί να παράσχει πλήρη ενημέρωση για την πορεία των διαπραγματεύσεων  με την «D.T.»;
      2.Προτίθεται η Κυβέρνηση να αναθεωρήσει την πολιτική της, να σταματήσει άμεσα τις διαπραγματεύσεις με την «D.T.», να καταργήσει τους νόμους 2843/2000 και 3522/2006 (άρθρο 38 παράγραφος 4) και να ανακτήσει σταδιακά τουλάχιστον το 51% του ποσοστού του δημοσίου στον Ο.Τ.Ε.;». 
      Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ακούμε το τελευταίο διάστημα και αναπαράγονται -και αυτό στην ερώτηση του αξιότιμου Προέδρου της Κοινοβουλευτικής Ομάδας του ΣΥ.ΡΙΖ.Α. με αφορμή τις συζητήσεις για τη σύναψη στρατηγικής συμμαχίας για τον Ο.Τ.Ε.- διάφοροι ισχυρισμοί από την πλευρά της Αντιπολίτευσης και της Μείζονος και της Ελάσσονος, ότι δήθεν προχωρούμε στην άνευ όρων παράδοση του Ο.Τ.Ε., ότι δήθεν ξεπουλάμε τον οργανισμό, όταν είναι γνωστό ποιος έχει πουλήσει τις μετοχές του οργανισμού. Και βέβαια βλέπουμε και μία εμμονή σε μία ρητορική περασμένων δεκαετιών, μέχρι το Β΄ Παγκόσμιο Πόλεμο μας έφεραν, η οποία όμως δεν έχει καμμία σχέση με την πραγματικότητα. 
      Η πραγματικότητα είναι ότι το ελληνικό δημόσιο έχει απολέσει εδώ και πολλά χρόνια την πλειοψηφία στον Ο.Τ.Ε., καθώς ήδη από το 1996 είχαν ξεκινήσει οι προηγούμενες κυβερνήσεις να μειώνουν τη συμμετοχή του δημοσίου στον οργανισμό, ο οποίος το 2002 είχε φθάσει στο 33,7%.
      Με το κυβερνητικό μας πρόγραμμα, το οποίο εγκρίθηκε από τον ελληνικό λαό σε δύο διαδοχικές εκλογικές αναμετρήσεις, αναφέραμε ξεκάθαρα την πολιτική μας για τον Ο.Τ.Ε.. Και αναφέρω αυτό που γράφει το κυβερνητικό μας πρόγραμμα: «Ποσοστό της συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο, ώστε η εταιρεία  να λειτουργήσει στη νέα απελευθερωμένη αγορά σε στρατηγική συμμαχία, αλλά και το κατάλληλο μάνατζμεντ, το οποίο θα οδηγήσει σε μεγαλύτερη ανάπτυξη των δραστηριοτήτων της». Αυτήν την πολιτική ακριβώς εφαρμόζουμε, την πολιτική για την οποία δεσμευθήκαμε απέναντι στον ελληνικό λαό.
      Από το 2006, όταν ξεκίνησε η διαδικασία εφαρμογής της συγκεκριμένης αυτής δέσμευσης του προγράμματός μας, είχαμε ανακοινώσει ότι για τον Ο.Τ.Ε. θέλουμε στρατηγικό σύμμαχο ένα μεγάλο ευρωπαϊκό τηλεπικοινωνιακό οργανισμό, που να έχει τεχνογνωσία, να μπορέσει να βοηθήσει τον Ο.Τ.Ε. να αναβαθμιστεί τεχνολογικά, να τον βοηθήσει στην επέκταση που κάνει στις υπόλοιπες αγορές και να διασφαλίσει το μέλλον του προς το συμφέρον των καταναλωτών, προς το συμφέρον της οικονομίας, προς το συμφέρον των εργαζομένων. 
      Ο κλάδος των τηλεπικοινωνιών σήμερα είναι ανοιχτός στον ανταγωνισμό. Στην Ελλάδα δραστηριοποιούνται πολλές εταιρείες εκτός από τον Ο.Τ.Ε., μεγάλες και μικρές. Ο Ο.Τ.Ε. πρέπει να είναι ισχυρός σ’ αυτό το περιβάλλον. Και είναι πολύ καλύτερα να κινηθούμε έγκαιρα, να διασφαλίσουμε συμμαχίες που θα του δώσουν οικονομικά, στρατηγικά και τεχνολογικά πλεονεκτήματα. Αυτό άλλωστε επιδιώκουμε. Και αυτό που συζητούμε αυτές τις μέρες είναι ακριβώς μία τέτοια στρατηγική συμμαχία, για να διασφαλίσουμε ανάπτυξη, καλές τηλεπικοινωνίες, απασχόληση σ’ αυτόν το συγκεκριμένο τομέα, ανταγωνισμό, χαμηλές τιμές για τους καταναλωτές.
      Με τις συζητήσεις οι οποίες έχουν προχωρήσει αρκετά, διασφαλίζουμε με την υπό διαμόρφωση συμφωνία όλα τα συμφέροντα του ελληνικού δημοσίου. Σε όλα τα στρατηγικά θέματα και σε όλα τα θέματα εθνικής ασφάλειας, το ελληνικό δημόσιο θα έχει τον τελευταίο λόγο. 
      Η τιμολογιακή πολιτική για την οποία γίνεται λόγος είναι σε κάθε περίπτωση ευθύνη της Κυβέρνησης, μέσω της Εθνικής Επιτροπής Τηλεπικοινωνιών και Ταχυδρομείων. 
      Δεν μπορεί καμμία εταιρεία στον τομέα των τηλεπικοινωνιών να προχωρήσει σε τιμολογιακές αυξήσεις, ούτε και ο Ο.Τ.Ε. ούτε σήμερα, χωρίς την έγκριση της Εθνικής Επιτροπής, η οποία βεβαίως είναι μια δημόσια αρχή.
      Επίσης, η χρήση του δικτύου, για την οποία ακούγονται διάφορες αιτιάσεις, είναι πάλι αρμοδιότητα της Εθνικής Επιτροπής Τηλεπικοινωνιών και Ταχυδρομείων, που ορίζει τους όρους και τις προϋποθέσεις κάτω από τις οποίες ο Ο.Τ.Ε. διαθέτει το δίκτυο στους άλλους παρόχους και βεβαίως και τις τιμές με τις οποίες διαθέτει το δίκτυο.
      Για θέματα εργασιακά προβλέπεται ότι θα υπάρχουν διαβουλεύσεις για θέματα τα οποία δεν είναι θέματα του μάνατζμεντ. Θα χρειάζεται διαβούλευση με την ελληνική Κυβέρνηση και βεβαίως σε όλες τις περιπτώσεις ισχύει η ελληνική εργατική νομοθεσία και οι κανονισμοί προσωπικού του Ο.Τ.Ε., που, όπως ξέρετε, έχουν κυρωθεί με νόμους στη Βουλή.
      Διασφαλίζεται το όνομα του Ο.Τ.Ε. Και η συμφωνία αυτή –και αυτό είναι κρίσιμο- θα ισχύει στο διηνεκές, διότι δεν προβλέπεται βέβαια σε καμμιά περίπτωση το ελληνικό δημόσιο να φθάσει σε ποσοστά χαμηλά τέτοια που θα οδηγήσουν σε ακύρωση αυτής της συμφωνίας μετόχων. Και αυτό που συζητείται αυτήν τη στιγμή είναι ότι μόνο στην απίθανη περίπτωση που κάποια ελληνική κυβέρνηση στο μέλλον έλθει και μειώσει το ποσοστό του ελληνικού δημοσίου κάτω από το 5% του Ο.Τ.Ε., μόνο τότε ακυρώνεται η συμφωνία μετόχων η οποία είναι δεσμευτική και για τους δύο στο διηνεκές. Και αυτό είναι ακριβώς και το σημαντικό της συμφωνίας που συζητούμε. Αποτρέπεται ένας κίνδυνος που υπήρχε για τον Ο.Τ.Ε. ήδη από το 2002, δηλαδή, ότι θα ερχόταν κάποιος χωρίς τη σύμπραξη ή τη συμφωνία του ελληνικού δημοσίου, θα έκανε μια δημόσια πρόταση στο Χρηματιστήριο, θα αποκτούσε την πλειοψηφία στον οργανισμό χωρίς να έχει το ελληνικό δημόσιο τον έλεγχο που διασφαλίζουμε με τη συμφωνία μετόχων, διότι αντιλαμβάνεσθε ότι τα δικαιώματα της μειοψηφίας που διασφαλίζει ακόμα και το 33%, δεν συγκρίνονται με τα δικαιώματα που διασφαλίζουμε με τη στρατηγική συμφωνία. Σήμερα είναι πολύ μικρότερα διότι η πλειοψηφία βέβαια σε κάθε επιχείρηση είναι αυτή που καθορίζει τα πράγματα.
      Το ελληνικό δημόσιο θα προτείνει τον πρόεδρο του οργανισμού. Θα έχει veto μέχρι δύο φορές σε ονόματα που προτείνονται για διευθύνοντα σύμβουλο από την άλλη πλευρά, η οποία αποδέχεται πλήρως το επιχειρησιακό πρόγραμμα που έχει εκπονήσει σήμερα ο Ο.Τ.Ε.. Προτίθεται να κάνει μεγάλες επενδύσεις που δεν έγιναν για πολλά χρόνια στον Ο.Τ.Ε..
      Ακούμε βέβαια και από τη μείζονα Αντιπολίτευση αλλά και από την Ελάσσονα ότι το ελληνικό δημόσιο θα πρέπει να ανακτήσει σταδιακά το 51% του Ο.Τ.Ε.. Αυτό άλλωστε υπονοεί και η ερώτηση του Αρχηγού του Συνασπισμού. 
      Έχετε υπολογίσει πόσο κοστίζει να πάμε από το 28% στο 51%; Τι θα σήμαινε αυτό για το δημόσιο έλλειμμα; Είναι 2.300.000.000 ευρώ με τις τρέχουσες χρηματιστηριακές τιμές. Ζητάτε δηλαδή από τον Έλληνα φορολογούμενο να δώσει τουλάχιστον 2.300.000.000 ευρώ για να κρατικοποιηθεί και πάλι ο Ο.Τ.Ε.. Αυτοί είναι τριτοκοσμικοί πειραματισμοί που μπορεί να ταιριάζουν στην Ελάσσονα Αντιπολίτευση, στην Κυβέρνηση δεν ταιριάζουν. Εμείς σεβόμαστε τον Έλληνα φορολογούμενο και δεν θα του ζητήσουμε ποτέ να βάλει από το υστέρημά του τόσα χρήματα για να αποκτήσουμε πάλι τον Ο.Τ.Ε., περιμένοντας να απαξιωθεί πλήρως από τον ανταγωνισμό όπως έγινε με την «ΟΛΥΜΠΙΑΚΗ» και να απαξιωθεί πλήρως από την τεκμηριωμένη αναποτελεσματικότητα του δημοσίου να παριστάνει τον επιχειρηματία ή το διαχειριστή.
      Δείτε ποιοι επιχείρησαν να διοικήσουν τον Ο.Τ.Ε. πριν από τον κ. Βουρλούμη. Τους θυμάται κανένας σήμερα; Η ζημιά όμως την οποία προκάλεσαν στο ελληνικό δημόσιο και στον οργανισμό είναι δεδομένη. Και το πρόγραμμα εξυγίανσης που εφαρμόστηκε τα τελευταία χρόνια είχε ως αποτέλεσμα τη μεγάλη αύξηση της αξίας του οργανισμού. Η κεφαλαιοποίηση σήμερα είναι 10.000.000.000 ευρώ. Είναι σχεδόν διπλάσια απ’ ό,τι ήταν το 2004.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Danke shon, Herr President.
      Herr Alogoskoufis, in welche sprache warden wir sprechen? Im deutsch? Im griechish?
      Λυπάμαι. Φαίνεται ότι τη γλώσσα που συζητάτε με την «DEUTSCHE TELEKOM» δεν την καταλαβαίνετε καθόλου.
      Σε αυτό το σημείο εκφυλισμού είμαστε δηλαδή, όταν συζητάμε για κεντρικά ζητήματα ανάπτυξης της χώρας μας να μην ξέρουμε σε τι γλώσσα να μιλήσουμε. 
      Θέλω να πω ότι λυπάμαι που αποχώρησε ο κύριος Πρωθυπουργός. Τι φοβήθηκε ο κύριος Πρωθυπουργός; Για ποιο λόγο δραπέτευσε κατ’ αυτόν τον τρόπο; Είχαμε δει πολλά σκηνικά μέχρι να φτάσουμε στην ώρα του Πρωθυπουργού, τον Πρωθυπουργό να λέει ότι είναι σε ταξίδι, τον Πρωθυπουργό να λέει ότι έχει να πάει σε περιοδεία, τον Πρωθυπουργό να λέει ότι πρέπει να κλειστεί στο Μαξίμου, τον Πρωθυπουργό να λέει ότι είναι διαδηλωτές στο Μαξίμου και ότι δεν μπορεί να έρθει στην «Ώρα του Πρωθυπουργού», αλλά να έχουμε τον Πρωθυπουργό εδώ και να σηκώνεται να φύγει μόλις έρχεται η ερώτηση που απευθύνεται στον ίδιο από τον Πρόεδρο μιας Κοινοβουλευτικής Ομάδας για το κεντρικό ζήτημα το οποίο κρίνεται αυτές τις ημέρες και το οποίο αποτελεί το κεντρικό θέμα στα Μέσα Μαζικής Ενημέρωσης, δεν το είχαμε ξαναδεί! Κατά τη γνώμη μου δεν φεύγει από εμπάθεια απέναντι στον Συνασπισμό Ριζοσπαστικής Αριστεράς ή από φόβο απέναντι στον Συνασπισμό Ριζοσπαστικής Αριστεράς, δεν φεύγει ούτε από άγνοια επειδή δεν έχει ενημερωθεί -πιστεύω ότι έχει ενημερωθεί και αν δεν έχει διαβάσει τα κείμενα, θα έχει ακούσει μία πεντάλεπτη, τρίλεπτη τοποθέτηση δική σας προς τον Πρωθυπουργό- αλλά πιστεύω ότι φεύγει από ενοχή. Διότι αυτό που κάνετε σήμερα στιγματίζει τη ζωή της χώρας και τις προοπτικές της χώρας όλο τον αιώνα που έρχεται. Διότι εάν τον περασμένο αιώνα αποικιοκρατία σήμαινε ότι κατέχει μία ξένη δύναμη τα εδάφη μιας άλλης χώρας και αξιοποιεί τους πλουτοπαραγωγικούς της πόρους, τον 21ο αιώνα αποικιοκρατία σημαίνει ότι άλλες μεγαλύτερες χώρες ή επιχειρήσεις χωρίς πατρίδα μπορούν και εκμεταλλεύονται τα βασικά πεδία που δίνουν τις δυνατότητες ανάπτυξης σε μία χώρα. Και το βασικό πεδίο που δίνει αυτή τη δυνατότητα ανάπτυξης σε μία χώρα σήμερα, στον αιώνα μας, είναι το πεδίο της πληροφορικής, των επικοινωνιών και όλων των τεχνολογιών που συνδέονται μ’ αυτές και βρίσκονται σε εξέλιξη. Γι’ αυτό η Γαλλία ελέγχει τον Οργανισμό των Κρατικών Τηλεπικοινωνιών. Γι’ αυτό το Βέλγιο τον ελέγχει. Γι’ αυτό οι Γερμανοί τον ελέγχουν. Γι’ αυτό η Κύπρος τον ελέγχει. Κι εσείς εδώ έρχεστε να τον εκποιήσετε. Λυπάμαι! Λυπάμαι, κύριε Αλογοσκούφη!
      Τουλάχιστον, θα έπρεπε να έχετε ένα αίσθημα υποστήριξης της υπόστασης και περηφάνιας για τη χώρα μας. Όταν βγήκε χθες ο Διευθύνων Σύμβουλος της «DEUTSCHE TELEKOM», ο Ρένε Όμπερμαν, και είπε για να δικαιολογήσει το γεγονός ότι χάσανε εκατοντάδες χιλιάδες πελάτες στη Γερμανία, ότι ησυχάστε, έχουμε καλές επενδύσεις στο εξωτερικό, είπε επίσης κατά λέξη: «Θέλουμε να εξετάσουμε ευκαιρίες σε απομονωμένες αγορές». Έτσι είναι η Ελλάδα, η ευκαιρία για τις απομονωμένες αγορές. Είναι μία απομονωμένη αγορά που είναι ευκαιρία που θα είχε νόημα από πλευράς επιχειρηματικής και επενδυτικής. Με αυτόν τον τρόπο σας αντιμετωπίζει, όχι ως ένα μέσο, ως μία δυνατότητα να αναπτυχθεί μια συνεργασία με μία άλλη χώρα, να αναπτυχθεί ένας καινούργιος χώρος δράσεων κ.λπ., αλλά ως μια ευκαιρία, η «DEUTSCHE TELEKOM», η οποία πιέζεται από τους ανταγωνιστές της, παρά την προστασία που έχει από τη γερμανική κυβέρνηση να αντιμετωπίσει και να εξισορροπήσει τα σπασμένα μέσα από επενδύσεις τέτοιου τύπου! Και όταν τον ρωτάνε, τι λέτε για τους εργαζόμενους που θα κινητοποιηθούν, λέει: «Αυτού του είδους οι αντιδράσεις είναι συνηθισμένες στην Νοτιοανατολική Ευρώπη». Δεν λέει σε μία χώρα της Ευρωπαϊκής Ένωσης. Δεν λέει σε μία χώρα της Οικονομικής και Νομισματικής Ένωσης, λέει στη Νοτιανατολική Ευρώπη. Όσοι συνάδελφοι έχουν περάσει από το Ευρωπαϊκό Κοινοβούλιο ξέρουν πολιτικά τι σημαίνει Νοτιανατολική Ευρώπη. Αυτήν την Ελλάδα φτιάχνετε κι έχετε μεγάλες ευθύνες!
      Εμείς πιστεύουμε ότι αυτό που κάνετε και μόνο αρκεί για να κατανοήσει η κοινωνία μας ότι αυτή η Κυβέρνηση είναι επικίνδυνη για τον τόπο και δεν μπορεί να ανοίξει καμμία προοπτική, είναι ένας dealer και το μόνο που ξέρει είναι να πουλάει και αυτή η Κυβέρνηση πρέπει να φύγει το συντομότερο δυνατό. Τι να πει κανείς εδώ; Πουλάτε τον Ελληνικό Οργανισμό Τηλεπικοινωνιών, ο οποίος πέρυσι είχε κέρδη 663.000.000 ευρώ παρά τα βάρη από τις εθελούσιες εξόδους και όλα αυτά που είχατε κάνει, στη «DEUTSCHE TELEKOM», η οποία πέρυσι είχε κέρδη 569.000.000 ευρώ, παρά το γιγαντισμό τον οποίο έχει ως επικοινωνιακός οργανισμός μιας χώρας πολύ πιο ανεπτυγμένης και με πολύ μεγαλύτερο πληθυσμό από εμάς. 
      Δίνετε το 3% για 400.000.000 ευρώ στη «DEUTSCHE TELEKOM», όταν αμέσως θα εξασφαλίσει 90.000.000 ευρώ μερίσματα από τις μετοχές που θα πάρει και όταν είχατε βάλει την «COSMOTE», δηλαδή, τον Ο.Τ.Ε., να αγοράσει όλο αυτό το συγκρότημα, τα μαγαζιά του «Γερμανού», σ’ αυτήν τη βρώμικη συναλλαγή και είχε δώσει 1,5 δισεκατομμύριο ευρώ. 
      Έχετε μεγάλες ευθύνες από την αρχή, από τις αρχές της δεκαετίας του ’90, τότε που ακουμπήσατε την υπόθεση του Ο.Τ.Ε., όπου του απαγορεύσατε να συμμετάσχει στο διαγωνισμό για την κινητή τηλεφωνία, δίνοντάς την τότε στην «PANAFON» και στην «TELESTET». Χάρη στις προσπάθειες που κάναμε στην Ευρωπαϊκή Ένωση, αναγκαστήκατε να κάνετε μετά από τρία χρόνια κι άλλο διαγωνισμό και να υπάρξει η «COSMOTE», διότι δεν ξέρετε τίποτε άλλο, παρά μόνο να πουλάτε. 
      Αυτός είναι ο ρόλος σας. Δεν έχετε το δικαίωμα να δίνετε τον κρατικό οργανισμό στη «DEUTSCHE TELEKOM», σε ένα γερμανικό οργανισμό, την ίδια στιγμή που υπάρχει μια μεγάλη δικαστική εκκρεμότητα για τις σχέσεις του Ο.Τ.Ε. με μια άλλη μεγάλη επιχείρηση της Γερμανίας, τη «SIEMENS», όπου υπάρχουν τα στοιχεία και κυκλοφορούν πια στους δρόμους. Είναι γνωστό ότι στελέχη και της δικής σας παράταξης είναι εμπλεκόμενα σ’ αυτές τις παράνομες συναλλαγές και σ’ αυτήν την επιβάρυνση του κρατικού οργανισμού του Ο.Τ.Ε. και σ’ αυτό το γονάτισμα που προσπαθήσατε να κάνετε στον Ο.Τ.Ε.  απέναντι σε μια γερμανική επιχείρηση. 
      Η Κυβέρνηση του κ. Καραμανλή, όταν αυτό το θέμα είναι εκκρεμές, έρχεται και λέει: «Θα δώσω τον Ο.Τ.Ε. σε μια άλλη γερμανική επιχείρηση». Έχετε μεγάλες πολιτικές ευθύνες και πιστεύω ότι θα έρθει η στιγμή που θα αναζητηθούν και οι οιεσδήποτε ποινικές ευθύνες που υπάρχουν και στις σημερινές συναλλαγές που γίνονται, διότι έχουμε δει ότι σε κάθε σημαντική ενέργεια η οποία έγινε στον Ο.Τ.Ε. τα τελευταία χρόνια, μαζί με τις πολιτικές ευθύνες υπάρχει και ένα σκοτεινό δωμάτιο, όπου διάφοροι μεσάζοντες και κομματικοί φίλοι, ακόμη και στελέχη των κομμάτων, έπαιξαν ένα βρώμικο ρόλο, προκειμένου να ανοίξει αυτός ο επικίνδυνος δρόμος κατάλυσης της δυνατότητας της χώρας μας να έχει μια παρουσία στον τεχνολογικό και οικονομικό τομέα, καθώς και στον τομέα της πληροφορικής.
      Δεν μας είπατε τίποτα. Είναι παραμύθια και δικαιολογίες τα όσα μας είπατε. Έχετε να δώσετε μια μεγάλη απάντηση στον ελληνικό λαό. Δεσμεύετε το δημόσιο. Δεν έχετε καμμία εγγύηση. Δεν έχετε καμμιά εγγύηση μέχρι πότε και πόσο η «DEUTSCHE TELEKOM» κάτω από οποιαδήποτε επιχειρηματική απόφαση της στιγμής δεν θα την ξαναδώσει στην MIG ή στο Βγενόπουλο ή στο Ντουμπάι ή στο Κατάρ ή στη Σαουδική Αραβία ή στη Νότια Κορέα έξω από κάθε λογική συνεργασίας σε εποχή διεθνοποίησης και μέσα στη λογική του ξεπουλήματος. 
      Καταλήγοντας, θέλω να πω το εξής: Σοβαρά, κύριε Αλογοσκούφη; Είναι τα 2,8 δισεκατομμύρια ευρώ που είπατε για να ανακτηθεί ο έλεγχος από το δημόσιο, το 50% συν μία μετοχή; Αυτό είναι το πρόβλημά σας; Εδώ η MIG αγόρασε μέσα σε μια νύκτα το 20% με δανεικά. Αυτό είναι το πρόβλημα για το μεγάλο ελληνικό κράτος, για το μέλος της Ο.Ν.Ε., τα 2,8 δισεκατομμύρια ευρώ; Εάν τα είχατε, δηλαδή, θα τον κρατούσατε; Απλώς επειδή δεν τα έχετε, για λόγους, δηλαδή, δημοσιονομικούς τελικά, πωλείτε τον Ο.Τ.Ε.; 
      Εμείς πιστεύουμε ότι πρέπει να ανακτηθεί ο δημόσιος έλεγχος. Χρειάζεται το 50% συν μία, διότι μόνο έτσι μπορεί να προστατευθεί μια δημόσια επιχείρηση μέσα στα πλαίσια της Ευρωπαϊκής Ένωσης και να αντιμετωπιστεί η πιθανότητα επιθετικής εξαγοράς. Ξέρουμε ότι είναι δύσκολο, ξέρουμε ότι είναι πολύ πιο ακριβό, ξέρουμε ότι ο Ο.Τ.Ε. θα είναι τραυματισμένος και γι’ αυτό καλούμε τον ελληνικό λαό να δώσει τη δυνατότητα σε άλλες πολιτικές δυνάμεις να το κάνουν αυτό όσο πιο γρήγορα γίνεται. 
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, κατ’ αρχάς να ξεκαθαρίσουμε κάτι. Ο Πρωθυπουργός θα ενημερώσει το Κοινοβούλιο σε κάθε περίπτωση, όταν ολοκληρωθούν και αν ολοκληρωθούν οι συζητήσεις που γίνονται σήμερα. Οι συζητήσεις βρίσκονται σε εξέλιξη. 
    ΝΙΚΟΛΑΟΣ ΣΗΦΟΥΝΑΚΗΣ: Μακάρι, το δεύτερο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι συζητήσεις βρίσκονται σε εξέλιξη. Και αυτό που μπορώ να διαβεβαιώσω επίσης είναι ότι σε καμμία περίπτωση η συμφωνία δεν θα μπορεί να ενεργοποιηθεί, αν δεν έχει ψηφισθεί από τη Βουλή. Είναι μια προϋπόθεση, την οποία έχουμε θέσει ... 
    ΑΠΟΣΤΟΛΟΣ ΚΑΚΛΑΜΑΝΗΣ: Τι σημαίνει αυτό; Η Κολυμβήθρα του Σιλωάμ είναι η Βουλή; 
    ΠΡΟΕΔΡΟΣ (Δημήτριος Σιούφας): Κύριε Πρόεδρε …
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για να ισχύσει η συμφωνία, θα πρέπει να ψηφισθεί από τη Βουλή. 
    ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή ό,τι κάνετε προεξοφλείτε ότι εμείς θα το κυρώσουμε; 
    ΠΡΟΕΔΡΟΣ (Δημήτριος Σιούφας): Κύριε Πρόεδρε, σας παρακαλώ πάρα πολύ. 
    ΑΠΟΣΤΟΛΟΣ ΚΑΚΛΑΜΑΝΗΣ: Μα, είναι δυνατόν; Άρα, προεξοφλούμε δηλαδή ότι θα ψηφισθεί. 
    ΠΡΟΕΔΡΟΣ (Δημήτριος Σιούφας): Σας παρακαλώ πολύ, κύριε Πρόεδρε.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν προεξοφλούμε τίποτε. Η Βουλή θα ψηφίσει ελευθέρως, όπως πάντα. 
    Σε όλον τον κόσμο σήμερα, κυρίες και κύριοι συνάδελφοι, εφαρμόζεται η πολιτική των αποκρατικοποιήσεων και το δημόσιο σε όλον τον κόσμο σήμερα διασφαλίζει το δημόσιο συμφέρον μέσα από τη διαμόρφωση που ρυθμιστικού πλαισίου και στη συγκεκριμένη περίπτωση το δημόσιο διασφαλίζει την εφαρμογή του ρυθμιστικού πλαισίου και των κανόνων του ανταγωνισμού μέσα από την Εθνική Επιτροπή Τηλεπικοινωνιών και Ταχυδρομείων. 
    (Θόρυβος στην Αίθουσα)
    Έχουμε φύγει από την εποχή που οι δημόσιες επιχειρήσεις θεωρητικά διασφάλιζαν το δημόσιο συμφέρον και έχουμε πάει στην εποχή που οι ρυθμιστικές αρχές ρυθμίζουν κυρίως τις απελευθερωμένες αγορές. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι ρυθμιστική αρχή. Τη διορίζει η Κυβέρνηση. Δεν είναι ανεξάρτητη αρχή η επιτροπή. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Βεβαίως η Κυβέρνηση. Η Κυβέρνηση εκλέγεται …
    ΑΠΟΣΤΟΛΟΣ ΚΑΚΛΑΜΑΝΗΣ: Η Κοινότητα λέει ότι πρέπει να είναι ανεξάρτητες οι ρυθμιστικές αρχές. 
    ΠΡΟΕΔΡΟΣ (Δημήτριος Σιούφας): Κύριε Κακλαμάνη, δεν μπορείτε να διακόπτετε. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί ο Υπουργός να υποτιμά τη νοημοσύνη μας. 
    ΠΡΟΕΔΡΟΣ (Δημήτριος Σιούφας): Σας παρακαλώ πολύ, κύριε Πρόεδρε! 
    ΑΠΟΣΤΟΛΟΣ ΚΑΚΛΑΜΑΝΗΣ: Ανεξάρτητη αρχή είναι η αρχή που τη διορίζει η Κυβέρνηση; Δεν είμαστε καλά!
    ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ! 
    Συνεχίστε, κύριε Υπουργέ.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και στη Βουλή, βεβαίως, όλοι έχουμε την υποχρέωση να σεβόμαστε και τον Κανονισμό, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Ναι, και τη Βουλή πρωτίστως, που δεν τη σέβεστε. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το δημόσιο πουθενά στον κόσμο δεν θεωρείται κατάλληλο για μάνατζερ, ειδικά στην Ελλάδα, όπου ούτε οι καλύτερες επιλογές έχουν γίνει στο παρελθόν και είναι γνωστό ότι οι πολιτικές πιέσεις πολλές φορές έχουν οδηγήσει σε ολέθριες αποφάσεις.
    (Θόρυβος στην Αίθουσα)
    Αναφέρθηκε προηγουμένως σε πολλές ολέθριες αποφάσεις και ο Αρχηγός του Συνασπισμού. Οι κακές επιλογές προσώπων, οι πολιτικές παρεμβάσεις λειτουργούν εις βάρος και των επιχειρήσεων και του καταναλωτή και τελικά εις βάρος της κοινωνίας και της οικονομίας. 
    Ακούσαμε τώρα αυτές τις ημέρες και το άκουσα και λίγο πριν, ότι δήθεν μόνο στην Ελλάδα το δημόσιο προχωρά στην αποκρατικοποίηση ή στη σύναψη στρατηγικών συμφωνιών για έναν τηλεπικοινωνιακό οργανισμό, ότι δήθεν πουθενά αλλού στην Ευρώπη δεν γίνεται αυτό. Στην Ισπανία η «TELEFONICA» είναι πλήρως αποκρατικοποιημένη. Η «BRITISH TELECOM» στη Βρετανία είναι πλήρως αποκρατικοποιημένη. Η «EUCOM» στην Ιρλανδία είναι πλήρως αποκρατικοποιημένη και κανείς δεν ξέρει όταν ένας οργανισμός είναι πλήρως αποκρατικοποιημένος ποιος τον ελέγχει. Στην «KTM» στην Ολλανδία το δημόσιο διατηρεί μόλις το 8%. Στην «PORTUGAL TELECOM» το δημόσιο έχει μόλις το 1,8%. Στην Ιταλία συζητείται αυτήν τη στιγμή η στρατηγική συμμαχία της «TELECOM ITALIA» με την ισπανική  «TELEFONICA». Η Σουηδία και η Φινλανδία έχουν  έναν κοινό τηλεπικοινωνιακό οργανισμό και στην Ευρώπη η τάση για στρατηγικές συμμαχίες είναι δεδομένη, όπως έγινε και στις αεροπορικές μεταφορές, όπου εμείς καθυστερήσαμε να δούμε τις τάσεις και βρεθήκαμε με την «ΟΛΥΜΠΙΑΚΗ» στην κατάσταση που είναι σήμερα. 
    Σε ένα τηλεπικοινωνιακό περιβάλλον σύγκλισης των τεχνολογιών, σ’ ένα περιβάλλον εντεινόμενου ανταγωνισμού, συγκέντρωσης και στρατηγικών συμμαχιών, μεταξύ των εταιρειών του κλάδου, η λύση της στρατηγικής συμμαχίας που προσφέρεται σήμερα για τον Ο.Τ.Ε. είναι μια πάρα πολύ καλή λύση. Θα δώσει τη δυνατότητα στον Ο.Τ.Ε., να βελτιώσει την ανταγωνιστικότητά του, να αντιμετωπίσει αποτελεσματικά όλες τις προκλήσεις, να θεμελιώσει την εξωστρέφειά του. Είναι προς όφελος του οργανισμού, είναι προς όφελος των Ελλήνων καταναλωτών, είναι προς όφελος της ελληνικής κοινωνίας γενικότερα. Μην πάμε πίσω στα σύνδρομα του Β΄ Παγκόσμιου Πολέμου.
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΑΠΟΣΤΟΛΟΣ ΚΑΚΛΑΜΑΝΗΣ: Να πάμε στην εποχή της «ΠΑΟΥΕΡ» και της «ΟΥΛΕΝ». 
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, η συζήτηση σε επίπεδο Κοινοβουλευτικών Εκπροσώπων για την ημέρα της Ευρώπης, θα γίνει αμέσως μετά την απάντηση στην ερώτηση του συναδέλφου κ. Δραγασάκη από τον Υπουργό Οικονομίας και Οικονομικών, ο οποίος δεν μπορεί να παραμείνει στην Αίθουσα, από υποχρέωση, την οποία έχει και η οποία ήταν προγραμματισμένη, χωρίς να γνωρίζει τη σειρά συζήτησης των ερωτήσεων. 
    Θα συζητηθεί, λοιπόν, τώρα η με αριθμό 879/6.5.2008 τέταρτη επίκαιρη ερώτηση δεύτερου κύκλου του Βουλευτή Ριζοσπαστικής Αριστεράς, κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με το μέλλον του Ταχυδρομικού Ταμιευτηρίου κ.λπ..
      Η επίκαιρη ερώτηση του κ. Δραγασάκη έχει ως εξής:
      «Η εξελισσόμενη χρηματοπιστωτική κρίση αποκαλύπτει τη χρεοκοπία του νεοφιλελευθερισμού και της δυνατότητας αυτορρύθμισης των αγορών γενικά και ειδικότερα του τραπεζικού συστήματος. Η κρίση αυτή, εκτός των άλλων, καθιστά εκ νέου επίκαιρη την ανάγκη μιας ισχυρής παρουσίας του δημοσίου στο χώρο της τραπεζικής αγοράς. Αυτό πρακτικά σημαίνει ότι είναι αναγκαία μια πολιτική που όχι μόνο θα αναβαθμίζει ποιοτικά τη σημερινή συμμετοχή του δημοσίου, αλλά και θα υλοποιεί μια στρατηγική ανάκτησης του ελέγχου του δημοσίου σε επί μέρους τομείς της τραπεζικής αγοράς. Μάλιστα, η πρόσφατη μεγάλη πτώση των χρηματιστηριακών τιμών επέτρεπε την επαναγορά μετοχών με συμφέροντες οικονομικούς όρους επ’ ωφελεία του δημοσίου συμφέροντος. 
      Για παράδειγμα, ενώ το δημόσιο διέθεσε προ έτους μετοχές του Ταχυδρομικού Ταμιευτηρίου Ελλάδας στην τιμή των 18 ευρώ, η τιμή της εν λόγω μετοχής έπεσε κάτω των 10 ευρώ. Αυτό, όμως, που δεν έκανε το δημόσιο το έκανε η EUROBANK η οποία απόκτησε 5,7% των μετοχών του Ταχυδρομικού Ταμιευτηρίου. 
      Το γεγονός αυτό, σύμφωνα με δημοσιεύματα στον Τύπο, αναζωογόνησε διάφορα σενάρια για συγχωνεύσεις τραπεζών, καθώς και σενάρια για μελλοντικό έλεγχο του Ταχυδρομικού Ταμιευτηρίου. 
      Βάσει των παραπάνω, ερωτάται ο κύριος Υπουργός:
      1. Αν η Κυβέρνηση προτίθεται να διατηρήσει το Ταχυδρομικό Ταμιευτήριο υπό δημόσιο έλεγχο. 
      2. Γιατί η Κυβέρνηση δεν προχώρησε στην επαναγορά των μετοχών του Ταχυδρομικού Ταμιευτηρίου ή τμήματός τους, έτσι ώστε να ενισχύσει το δημόσιο έλεγχο της επιχείρησης, πραγματοποιώντας ταυτόχρονα μια κερδοφόρα για το ελληνικό δημόσιο πράξη και αν η Κυβέρνηση προτίθεται να εφαρμόσει γενικότερα ένα σχέδιο για την ενίσχυση των θέσεων του δημοσίου στο τραπεζικό σύστημα».
      Το λόγο έχει ο Υπουργός Οικονομίας και Οικονομικών κ. Αλογοσκούφης και παρακαλώ πολύ να τηρηθούν οι χρόνοι του Κανονισμού. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το Ταχυδρομικό Ταμιευτήριο είναι ανώνυμη εταιρεία εισηγμένη στο Χρηματιστήριο, είναι πιστωτικό ίδρυμα το οποίο λειτουργεί με τα πρότυπα των πιστωτικών ιδρυμάτων και τελεί υπό την εποπτεία και τον έλεγχο των αρμόδιων εποπτικών αρχών, της Επιτροπής Κεφαλαιαγοράς, του Υπουργείου Ανάπτυξης, της Τράπεζας της Ελλάδος, του Χρηματιστηρίου Αθηνών. Το ελληνικό δημόσιο ελέγχει άμεσα ποσοστό 34% των μετοχών και έμμεσα, μέσω των ΕΛ.ΤΑ. 9,9% του Ταχυδρομικού Ταμιευτηρίου. Το πρόγραμμα αποκρατικοποιήσεων του 2007 περιελάμβανε την περαιτέρω μείωση της συμμετοχής του ελληνικού δημοσίου στο Ταχυδρομικό Ταμιευτήριο με τη διάθεση ποσοστού 20%. Ως ιδιωτική πολυμετοχική τράπεζα το Ταχυδρομικό Ταμιευτήριο μπορεί με μεγαλύτερη αποτελεσματικότητα να επιτελέσει το ρόλο του και ως τράπεζα των μικροαποταμιευτών, ένα ρόλο που επιτελεί εδώ και πολλά χρόνια, συμβάλλει και στην ανάπτυξη και εμβάθυνση του ανταγωνισμού στο ελληνικό τραπεζικό σύστημα και στην εξυπηρέτηση των μικροκαταθετών και των μικροαποταμιευτών. 
      Δεν υπάρχει καμμία απόφαση για περαιτέρω αποκρατικοποίηση του Ταχυδρομικού Ταμιευτηρίου. Στόχος της Κυβέρνησης είναι η αυτόνομη πορεία του Ταχυδρομικού Ταμιευτηρίου και ως εκ τούτου, το δημόσιο δεν ευνοεί συνεργασίες ή πωλήσεις ή απόκτηση μετοχών του Ταχυδρομικού Ταμιευτηρίου από άλλους τραπεζικούς οργανισμούς, διότι θεωρούμε ότι για να επιτελέσει το ρόλο του το Ταχυδρομικό Ταμιευτήριο θα πρέπει να συνεχίσει την αυτόνομη πορεία του η οποία θα του επιτρέψει να διατηρήσει και το χαρακτήρα του ως τράπεζας των μικροαποταμιευτών και των μικροκαταθετών. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αναφορικά με την πρόταση για επαναγορά μετοχών, θέλω να πω το εξής. Η Κυβέρνηση δεν είναι κερδοσκόπος στο Χρηματιστήριο. Δεν πουλά και αγοράζει μετοχές, για να κάνει κερδοσκοπικά παιχνίδια και σε καμμία περίπτωση εμείς δεν θα επαναλάβουμε τα σφάλματα που έγιναν στη διετία 1999-2000, τότε που η Κυβέρνηση πουλούσε και αγόραζε μετοχές και οδήγησε τους επενδυτές στα βράχια, που οδήγησε την ελληνική οικονομία στα βράχια και το ελληνικό Χρηματιστήριο στα βράχια, κάνοντας αυτά τα κερδοσκοπικά παιχνίδια και βεβαίως έχασε και πάρα πολλά χρήματα, διότι, όπως δεν κάνει το δημόσιο για μάνατζερ, για διαχειριστής ή για ιδιοκτήτης επιχειρήσεων, δεν κάνει και για κερδοσκόπος. 
      Δεν είναι ο στόχος των κινήσεων που κάνει το ελληνικό δημόσιο, ούτε εισπρακτικός ούτε κερδοσκοπικός. Ο στόχος είναι να διασφαλίσουμε την καλύτερη και πιο αποτελεσματική λειτουργία αυτών των επιχειρήσεων, ο στόχος είναι το όφελος της ελληνικής οικονομίας και της ελληνικής κοινωνίας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλογοσκούφη. 
      Το λόγο έχει ο συνάδελφος κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Επειδή ο Υπουργός είπε τι είναι το Ταχυδρομικό Ταμιευτήριο, να προσθέσουμε ότι για μας το Ταχυδρομικό Ταμιευτήριο πριν απ’ όλα είναι περιουσία του ελληνικού λαού, είναι μορφή συλλογικής κοινωνικής αποταμίευσης. Και απ’ αυτήν τη σκοπιά αντιμετωπίζουμε το θέμα εμείς και όχι μόνο εμείς.
      Επειδή, κύριε Υπουργέ, αναφερθήκατε και στο τι γίνεται σ’ όλο τον κόσμο, σ’ όλο τον κόσμο τα Ταχυδρομικά Ταμιευτήρια σήμερα λειτουργούν ως χρηματοπιστωτικοί όμιλοι-οργανισμοί με αναπτυξιακό και κοινωνικό στόχο και παντού ή σχεδόν παντού είναι υπό δημόσιο και κοινωνικό έλεγχο. Και δεν καταλαβαίνουμε γιατί σ’ αυτό το θέμα εμείς πρέπει να ανακαλύψουμε τον τροχό, επειδή μάλιστα αναφέρατε επανειλημμένα ως επιχείρημα το τι γίνεται σ’ όλο τον κόσμο.
      Δεύτερον, θεωρούμε απαραίτητο, λόγω και των διεθνών εξελίξεων και των μορφών που παίρνει ο παγκόσμιος ανταγωνισμός, το δημόσιο να ανακτήσει -και εδώ είναι και εύκολο και από οικονομική άποψη- το 50% συν μία τουλάχιστον των μετοχών του Ταχυδρομικού Ταμιευτηρίου.
      Τρίτον, κύριε Υπουργέ, μας είπατε εσείς τώρα για αυτόνομη πορεία. Αυτόνομη πορεία δεν λέει πολλά πράγματα. Αυτόνομη πορεία υπό δημόσιο έλεγχο και με αναπτυξιακό και κοινωνικό προσανατολισμό στη δράση του; Αυτή είναι η απάντηση την οποία θα περιμέναμε να μας δώσετε. Επειδή μας είπατε ότι δεν ευνοείτε τη συμμετοχή, την περαιτέρω αποκρατικοποίηση, έχετε κάποια εξήγηση γιατί οι διάφοροι τραπεζικοί όμιλοι σαν να έχουν μυριστεί, σαν τα τρωκτικά όταν μυρίζονται τυρί, έχουν ορμήσει και αγοράζουν, άλλοι φανερά και άλλοι κρυφά μετοχές του Ταμιευτηρίου; Μήπως και εδώ επενδύουν σε ένα σενάριο ιδιωτικοποίησης συγκαλυμμένης ή σε καθεστώς εκβιασμού ή σε καθεστώς ότι δεν μπορεί να γίνει τίποτε άλλο; Θεωρούμε αναγκαίο να δώσετε περισσότερες διευκρινίσεις.
      Τέλος, κύριε Πρόεδρε, επειδή η συζήτησή μας είναι ενιαία και συνδέεται με την προηγούμενη συζήτηση, κύριε Υπουργέ, στο Β΄ Παγκόσμιο Πόλεμο στον οποίο αναφερθήκατε ο Ο.Τ.Ε. ήταν και τότε ιδιωτικός. Ούτε τότε το ελληνικό οικονομικό και πολιτικό κατεστημένο ήθελε τον Ο.Τ.Ε. δημόσιο. Ο Ο.Τ.Ε. έγινε δημόσια επιχείρηση –και να το πούμε και για την ιστορία- υπό την πίεση της αμερικάνικης αποστολής, όσο παράδοξο και αν ακούγεται αυτό σήμερα. Επομένως, εσείς με την πολιτική των ιδιωτικοποιήσεων επιστρέφετε στο καθεστώς της «ΟΥΛΕΝ», της «POWER» και όλων αυτών των καθεστώτων που ξέραμε. Σήμερα στον κόσμο έχει ξεκινήσει μία αντίστροφη τάση, την οποία γνωρίζετε. Χθες η Νέα Ζηλανδία επανακρατικοποίησε τις αερομεταφορές, τις χερσαίες μεταφορές, τους σιδηροδρόμους κ.λπ.. Προχθές η Αγγλία υποχρεώθηκε να κρατικοποιήσει μια τράπεζα. Παντού στον κόσμο, λοιπόν, έχουμε μία αλλαγή των συνθηκών και αυτά που μας είπατε ανήκουν στο παρελθόν. 
      Τελειώνω όμως, συνεχίζοντας την απάντηση του Προέδρου του ΣΥ.ΡΙΖ.Α. κ. Αλαβάνου. Εάν το πρόβλημά σας πραγματικά είναι πώς θα χρηματοδοτηθεί μία ανάκτηση του ελέγχου στον Ο.Τ.Ε., εγώ θα πρότεινα κάτι επιπλέον και απλό. Χρησιμοποιήστε τα κέρδη και τα έσοδα του Ταχυδρομικού Ταμιευτηρίου. Το Ταμιευτήριο μπορούσε να αγοράσει τον Ο.Τ.Ε., αν έμεναν στο Ταμιευτήριο τα χρήματα που εσείς και η προηγούμενη κυβέρνηση πήρατε από το Ταμιευτήριο. Αλλά ακόμα και σήμερα κρατήστε υπό δημόσιο έλεγχο το Ταμιευτήριο, αξιοποιήστε τα μερίσματά του κι αυτά αρκούν σε μία πορεία χρόνου να επαναγοραστεί ακόμα και ο Ο.Τ.Ε., αν αυτό αποτελούσε βούληση -που δεν αποτελεί βεβαίως- της Κυβέρνησης.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πολύ σύντομα, κύριε Πρόεδρε.
      Κατ’ αρχάς, η πολιτική των κρατικοποιήσεων δεν είναι δική μας πολιτική. Η δική μας πολιτική είναι διαφορετική, είναι πολιτική αποκρατικοποίησης, είναι πολιτική ενίσχυσης του ανταγωνισμού, είναι πολιτική μίας σύμπραξης δημόσιου και ιδιωτικού τομέα, όπου χρειάζεται, είναι πολιτική ρυθμιστικού ρόλου του κράτους, δεν είναι πολιτική του κράτους-επιχειρηματία. Αυτό να είναι ξεκάθαρο. Εγώ σέβομαι απολύτως τις πολιτικές απόψεις που έχει ο Συνασπισμός, αλλά δεν τις συμμερίζομαι και δεν τις συμμερίζεται αυτή η παράταξη. Αυτή η παράταξη πάντοτε ήταν υπέρ της μικτής οικονομίας, ήταν ενός φιλελεύθερου προσανατολισμού της χώρας μας με βεβαίως κοινωνική, ρυθμιστική προσέγγιση από το κράτος, αλλά δεν είναι η πολιτική του κρατισμού την οποία εσείς πρεσβεύετε και καλώς πρεσβεύετε πιθανόν για τη δική σας ιδεολογία. Δεν έχουμε την ίδια ιδεολογία και δεν θα προσχωρήσουμε εμείς, έχοντας δεσμευτεί σε συγκεκριμένα πράγματα απέναντι στον ελληνικό λαό, στη δική σας ιδεολογία, κύριε Δραγασάκη. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Τώρα για το Ταχυδρομικό Ταμιευτήριο και θα κλείσω μ’ αυτό, ρωτήσατε γιατί αγοράζουν κάποιοι τραπεζικοί οργανισμοί. Δεν μπορώ εγώ να κάνω εικασίες. Η πολιτική της Κυβέρνησης είναι δεδομένη. Μπορεί κάποιοι να αγοράζουν για αμυντικούς λόγους, για να εμποδίσουν δηλαδή τους ανταγωνιστές τους να κάνουν το ίδιο. Μπορεί να αγοράζουν για επενδυτικούς λόγους, για να έχουν κάποια οφέλη από αύξηση της τιμής της μετοχής.
      Όμως, τέτοιου είδους κερδοσκοπία δεν μπορεί και δεν δικαιολογείται να κάνει το ελληνικό δημόσιο με τα χρήματα του Έλληνα φορολογουμένου. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην Ειδική Διαδικασία για να τιμήσουμε την «Ημέρα της Ευρώπης». 
      Τιμούμε σήμερα την «Ημέρα της Ευρώπης». Την ημέρα που γεννήθηκε το όραμα για μια Ευρώπη, που όχι μόνο δεν θα ξαναζήσει τους πολέμους του παρελθόντος της, αλλά και θα συμπορεύεται σε κοινούς στόχους. Φέτος, γιορτάζουμε ταυτόχρονα και τη λήξη του Δεύτερου Παγκοσμίου Πολέμου. Τιμούμε τους αγωνιστές που έπεσαν στα μέτωπα του πολέμου ενάντια στους εισβολείς, κατακτώντας τον θαυμασμό ολόκληρου του κόσμου. Τιμούμε τους αγωνιστές της Εθνικής Αντίστασης εναντίον των στρατευμάτων κατοχής. Αντλούμε ταυτόχρονα δίδαγμα εθνικής αυτοπεποίθησης, ενότητας και ομοψυχίας. 
      Έμελλε, άλλωστε, εκείνος ο πόλεμος να γεννήσει ένα μεγάλο όραμα: Σαν σήμερα, στις 9 Μαΐου 1950, ο Γάλλος Υπουργός Εξωτερικών, Ρόμπερτ Σούμαν πρότεινε τη δημιουργία μιας ευρωπαϊκής ομοσπονδίας άνθρακα και χάλυβα, ως προϋπόθεση για την ειρηνική συνύπαρξη των λαών της Ευρώπης και την ανάπτυξη σχέσεων συνεργασίας για την επίτευξη κοινών στόχων. Από την αρχική αυτή ιδέα –την ιδέα της δημιουργίας ενός υπερεθνικού ευρωπαϊκού οργάνου για την διαχείριση των βιομηχανικών πρώτων υλών- φτάσαμε, αργότερα, στην Ευρωπαϊκή Οικονομική Κοινότητα, την Ε.Ο.Κ. και στη συνέχεια –ύστερα από μακρές και επίπονες διεργασίες- στη σημερινή Ευρωπαϊκή Ένωση. 
      Για να τιμήσουμε την ιδέα που δρομολόγησε την ενοποίηση της Ηπείρου μας, αποφασίστηκε –και αυτό έγινε το 1985- να εορτάζεται η 9η Μαΐου ως «Ημέρα της Ευρώπης». Είναι ημέρα σύμβολο, η ημέρα της αφετηρίας για την Ευρώπη του κοινού μέλλοντος. Είναι ημέρα τιμής στους μεγάλους Ευρωπαίους οραματιστές, σε εκείνους που είδαν το όραμα και εργάστηκαν για να το κάνουν πραγματικότητα. Είναι, ταυτόχρονα, ευκαιρία προβληματισμού για όλους τους λαούς, για όλους τους πολίτες της Ευρώπης. 
      Σημειώνω ότι φέτος, ένας από τους σημαντικότερους θεσμούς στην Ευρωπαϊκή Ένωση, το Ευρωπαϊκό Κοινοβούλιο, συμπληρώνει πενήντα χρόνια λειτουργίας. Συμπληρώνει πενήντα χρόνια προσφοράς στου Ευρωπαίους πολίτες. Στο πέρασμα αυτών των χρόνων η ευρωπαϊκή οικογένεια:
      - διευρύνθηκε και ενηλικιώθηκε,
      - εδραίωσε την ειρήνη 
      - και στέριωσε τη δημοκρατία σε όλα τα κράτη- μέλη της.
      - Λειτούργησε και λειτουργεί ως μεταρρυθμιστική δύναμη, που οδηγεί σ’ ένα καλύτερο αύριο. 
      Στο πέρασμα των χρόνων αυτών οι Ευρωπαίοι πολίτες συνειδητοποιούμε ολοένα και περισσότερο, ότι αυτά που μας ενώνουν είναι περισσότερα, αλλά και σημαντικότερα, σε σχέση με εκείνα που κάποτε μας κρατούσαν μακριά. 
      Εδραιώσαμε την Ευρώπη που σέβεται την ελευθερία των ανθρώπων της και την ταυτότητα των λαών της. Την πιο δημοκρατική ένωση κρατών και λαών. Μοιραζόμαστε κοινές αρχές και αξίες. Τη δημοκρατία, την ειρήνη, τη δικαιοσύνη. Εμπνεόμαστε από κοινούς στόχους. Τη συνεργασία, την αλληλεγγύη, την πρόοδο. Εργαζόμαστε για την ισόρροπη και βιώσιμη ανάπτυξη, την κοινωνική συνοχή, την αναβάθμιση του βιοτικού επιπέδου, την προστασία του περιβάλλοντος. 
      Εργαζόμαστε για μια Ευρώπη στην υπηρεσία των πολιτών της. Μια Ευρώπη που θα διαδραματίζει καίριο ρόλο στις παγκόσμιες εξελίξεις. Μια Ευρώπη πιο πολιτική, πιο κοινωνική, πιο δημοκρατική. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, η εικόνα της Αιθούσης κάθε άλλο παρά παρήγορη είναι. Είναι απογοητευτική.
      ΠΡΟΕΔΡΟΣ (Δημήτριος Σιούφας): Γνωρίζετε ότι σήμερα είναι Παρασκευή και ότι ένας μεγάλος αριθμός συναδέλφων δεν βρίσκεται στην Αθήνα. Αυτό το γνωρίζετε πολύ καλά, όχι μόνο τώρα. Είστε νέος Βουλευτής. Συνήθως οι συνεδριάσεις της Παρασκευής δεν έχουν μεγάλο αριθμό Βουλευτών. Είναι όμως παρήγορο ότι βρίσκονται τριάντα Βουλευτές στην Αίθουσα. 
      Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Μιας και ετέθη το θέμα από το συνάδελφο κ. Παπαδημητρίου θέλω να επισημάνω ότι η συγκυρία της Παρασκευής είναι εκείνη που αδικεί την Αίθουσα και τη παρουσία ή την απουσία των συναδέλφων Βουλευτών.  
      Σε κάθε περίπτωση, είναι γνωστό το ενδιαφέρον και ο προβληματισμός -διαφορετικός προβληματισμός, διαφορετικές προσεγγίσεις, κι αυτό σημαίνει δημοκρατική καθημερινότητα- που επιχειρούν όλοι οι συνάδελφοι, όλων των πτερύγων για θέματα που αφορούν και την ευρωπαϊκή καθημερινότητα.
      Είναι κοινός τόπος, κύριε Πρόεδρε, ότι η πολιτική δεν είναι μόνο διαχείριση των προβλημάτων της καθημερινότητας, μικρών ή μεγάλων. Είναι και διαχείριση των συμβόλων και των συμβολισμών. Οι μεγάλες ευρωπαϊκές ή εθνικές επέτειοι αναδεικνύουν ακριβώς τέτοιου είδους διαδικασίες και προσφέρουν πολλαπλές δυνατότητες για περισσότερες και πληρέστερες ιστορικές γνώσεις και αναδρομές στα τότε γεγονότα, αλλά κυρίως προσφέρουν μία πολύ σημαντική δυνατότητα και ευκαιρία: τη δυνατότητα και την ευκαιρία της ενδοσκόπησης. 
      Σήμερα γιορτάζουμε την «Ημέρα της Ευρώπης». Μας δίνεται, λοιπόν, η ευκαιρία, η δυνατότητα να ενδοσκοπήσουμε, να σκεφθούμε από πού ξεκινήσαμε, πώς βαδίσαμε στη διαδρομή μέχρι σήμερα, πού είμαστε σήμερα, προς ποια κατεύθυνση και πώς συνεχίζουμε τον οδικό μας χάρτη, πώς συνεχίζουμε την πορεία μας. 
      Σύμφωνα με όλες τις έρευνες της κοινής γνώμης στην Ελλάδα, ο ελληνικός λαός είναι από τους πιο θερμούς οπαδούς της ιδέας της ευρωπαϊκής ολοκλήρωσης, της κοινής ευρωπαϊκής συμπόρευσης. Βεβαίως, καθώς η Ευρώπη έχει διανύσει τη διαδρομή της, τα ερωτήματα είναι πολλά. Είναι η σημερινή Ευρώπη ή θα είναι η αυριανή Ευρώπη αυτή που οραματίστηκε ο Ρομπέρ Σουμάν, στον οποίο αναφερθήκατε, κύριε Πρόεδρε, πριν από λίγο, ο Ντε  Γκώλ, ο Αντενάουερ, ο Έρχαρτ ή ακόμη ακόμη κι ο Φρανσουά Μιτεράν; Τι γίνεται με το δημοκρατικό έλλειμμα που παρατηρείται σήμερα στους ευρωπαϊκούς θεσμούς; Γιατί νομίζω πως είναι κοινός τόπος ότι παρατηρείται ένα διευρυνόμενο χάσμα μεταξύ πολιτών και πολιτικής, όπως ασκείται στο ευρωπαϊκό επίπεδο.
      Βεβαίως, η σημερινή ευρωπαϊκή πραγματικότητα έχει και θετικές και αρνητικές πλευρές. Να θυμίσω ότι η ευρωπαϊκή οικονομία είναι από τις πιο ενσωματωμένες στην παγκόσμια οικονομία. Από εμπορικής πλευράς, κατέχει το 21% της παγκόσμιας αγοράς. Η σημερινή Ευρωπαϊκή Ένωση αντιπροσωπεύει το 22% του παγκοσμίου Ακαθάριστου Εγχώριου Προϊόντος και καλύπτει περίπου το 40% των αμέσων επενδύσεων. Ωστόσο, η σημερινή Ευρώπη αντιμετωπίζει τεράστια προβλήματα και τεράστιες προκλήσεις ανταγωνιστικότητας, σε σχέση κυρίως με τις αναδυόμενες αγορές και με τους λεγομένους νέους οικονομικούς γίγαντες, της Άπω Ανατολής. 
      Είναι η Ήπειρος από την οποία ξεκίνησαν όλες οι μεγάλες μέχρι σήμερα τεχνολογικές επαναστάσεις. Σήμερα όμως στις νέες τεχνολογίες εμφανίζει ένα σημαντικό έλλειμμα. 
      Σε επίπεδο θεσμών ποια θα είναι η Ευρώπη του μέλλοντος; Θα είναι η Ευρώπη των τραπεζιτών, των γραφειοκρατών των Βρυξελλών, θα είναι η Ευρώπη των πολιτικών ελίτ ή θα είναι η Ευρώπη του κόσμου της εργασίας, των παραγωγικών δυνάμεων, των εθνών, των εργαζομένων, της δημιουργικής συνύπαρξης και σύνθεσης πολιτισμών, η Ευρώπη της ανάπτυξης, η Ευρώπη των λαών;
       Αυτές τις μέρες έχει ξεκινήσει και στην Ειδική Κοινοβουλευτική Επιτροπή η διαδικασία της συζήτησης, της επεξεργασίας και εντέλει της επικύρωσης της Συνθήκης της Λισαβόνας. Είναι η Συνθήκη εκείνη η οποία μας απέμεινε, διαμορφώθηκε μετά το γνωστό αποτέλεσμα των δημοψηφισμάτων στην Ολλανδία και στη Γαλλία.
      Η Ευρώπη, κύριε Πρόεδρε, είναι σ’ ένα κρίσιμο σταυροδρόμι. Οφείλει να βρει την όδευσή της, τα αμέσως επόμενα βήματά της στους τομείς που αφορούν την οικονομική της θέση στο παγκόσμιο στερέωμα, την εμπορική της θέση στη παγκόσμια διακίνηση και στο διεθνές εμπόριο, την αμυντική της θέση και τη θέση της σε θέματα εξωτερικής πολιτικής σ’ έναν κόσμο όπου βλέπει τη διπολικότητα να ανατρέπεται, να αναδεικνύεται μία υπερδύναμη ως ένας πόλος ισχύος και γενικής αναφοράς των εθνών, σ’ έναν κόσμο που θέλει να δει, η επόμενη μέρα ποια είναι. 
Και, τέλος, ένα άλλο θέμα κρίσιμο που αντιμετωπίζει η Ευρώπη είναι ο τρόπος και οι θεσμοί, με τους οποίους θα διαρθρώσει και θα οργανώσει την κοινή ζωή των ευρωπαϊκών λαών.
      Σ’ αυτές τις προκλήσεις ο ελληνικός λαός, δίπλα στους άλλους ευρωπαϊκούς λαούς, απαντά θετικά. Τα προβλήματα της Ευρώπης, τα διλήμματα που αντιμετωπίζουν σήμερα οι ευρωπαϊκοί λαοί δεν ανατρέπουν την κοινή αισιοδοξία, το κοινό μας όραμα ότι η Ευρώπη των εθνών, η Ευρώπη των πολιτισμών μπορεί να είναι η Ευρώπη της ειρήνης, της προόδου, του σεβασμού στα ατομικά, στα ανθρώπινα, στα πολιτικά και κοινωνικά δικαιώματα, του σεβασμού στο περιβάλλον, μια Ευρώπη-όασης σταθερότητας, αλλά ταυτόχρονα και κιβωτός των ευγενών ιδεών που οραματίστηκαν οι πρωτεργάτες της, των ιδεών που μας οδήγησαν μέχρι τη σημερινή μας πορεία.
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο πρώην Υπουργός, κ. Θεόδωρος Πάγκαλος.
      ΘΕΟΔΩΡΟΣ ΠΑΓΚΑΛΟΣ:  Κύριε Πρόεδρε, η ευρωπαϊκή ενοποίηση που απέκτησε πολιτική διάσταση, γιατί ως ιδεολογικό όραμα, ως γενικότερη αντίληψη προϋπήρχε μετά το Β΄ Παγκόσμιο Πόλεμο, ξεπέρασε γρήγορα τα πρώτα καθήκοντα που είχε ως ορατούς στόχους, δηλαδή την απάμβλυνση των αντιθέσεων που είχαν οδηγήσει δύο φορές την ήπειρό μας σε αιματηρούς πολέμους. 
      Απεκαταστάθη η συνεργασία μεταξύ των βασικών ευρωπαϊκών δυνάμεων, των έξι πρώτων, γύρω από τη Συνθήκη για τον Άνθρακα και το Χάλυβα. Έτσι ξεκινήσαμε, ταπεινά και συγκεκριμένα, εφαρμόζοντας αυτό που έλεγε ο Ζαν Μονέ, δηλαδή «να υλοποιούμε εις την πράξη καταστάσεις αλληλεγγύης, οι οποίες ωριμάζουν εις τη συνείδηση των πολιτών».
      Υπήρξε μια διεύρυνση προς τις χώρες, που μαζί με το Ηνωμένο Βασίλειο συγκροτούσαν μία άλλη, πιο φιλελεύθερη, αν θέλετε, αντίληψη για την ευρωπαϊκή αγορά, τη Δανία, την Ιρλανδία, το Ηνωμένο Βασίλειο αυτό καθ’ αυτό, και αμέσως μετά προσετέθη η Ελλάδα.
      Η Ελλάδα μπήκε στην Ευρωπαϊκή Ένωση για λόγους πολιτικούς και έγινε δεκτή για λόγους πολιτικούς. Αυτό το έχουν πια διαβεβαιώσει και όλοι μπορούμε να το δούμε με την ιστορική απόσταση που έχουμε αποκτήσει, διαβάζοντας τα ίδια τα κείμενά τους.
      Από την πλευρά του ελληνικού λαού ήταν έντονη η αίσθηση της ανασφάλειας, όχι μόνο για γεωπολιτικούς λόγους, διότι βρισκόμαστε σε αυτήν την ασταθή περιοχή της Ευρώπης και έχουμε ένα ενοχλητικό και ασταθή γείτονα, ο οποίος θέλει να μετέχει στις ευρωπαϊκές εξελίξεις, αλλά ταυτόχρονα δεν μπορεί το πολιτικό του και κοινωνικό του κατεστημένο να προωθήσει μεταρρυθμίσεις τέτοιες που να καταστήσουν αυτήν την πρόοδο ορατή. Εννοώ βεβαίως την Τουρκία. Αλλά και από την άλλη πλευρά γιατί, όπως ξέρετε, βγαίναμε μόλις από μία δικτατορία, η οποία είχε οδηγήσει τον τόπο δεκαετίες πίσω. 
      Κοιτώντας προς τα πίσω, πιστεύω ότι οφείλουμε να αναγνωρίσουμε πως και ο ελληνικός λαός, οι παραγωγικές και δημιουργικές του δυνάμεις, οι επιστήμονές του, ο απλός εργαζόμενος με το μόχθο του και βεβαίως και η πολιτική ηγεσία της χώρας έχουν να επιδείξουν μια ιστορία επιτυχίας.
      Υπήρξαμε η πτωχότερη χώρα της Ευρωπαϊκής Ένωσης επί σειρά ετών, μία ακραία χώρα, μία χώρα στις παρυφές, μία χώρα που είχε έντονα νησιωτικό χαρακτήρα, γιατί δεν είχε από ξηράς πρόσβαση, όπου έλειπαν βασικές υποδομές. Και αυτά καταφέραμε να τα ξεπεράσουμε. Με την έμπνευση που μας έδινε η ευρωπαϊκή ενοποίηση, με τις ιδέες, τις προτάσεις που έρχονταν από εκεί, καμμιά φορά με τον καταναγκασμό, επιτύχαμε σημαντικές εξελίξεις, που και οικονομικά και κοινωνικά και πολιτιστικά ήταν επωφελείς για τη χώρα και τον ελληνικό λαό. 
      Σήμερα, είμαστε μία μεσαία χώρα στην Ευρωπαϊκή Ένωση. Μετέχουμε στο σκληρό της πυρήνα, στην Οικονομική και Νομισματική Ένωση, μετέχουμε στη ζώνη ελευθέρας διακίνησης των εργαζομένων και έχουμε παίξει, σε πολλούς τομείς, πρωτοποριακό ρόλο με νέες ιδέες, νέες προτάσεις, που ενίσχυσαν τη συνοχή της Κοινότητας, όπως, παραδείγματος χάριν, στον τομέα των διαρθρωτικών προγραμμάτων, ξεκινώντας από τα Ολοκληρωμένα Μεσογειακά Προγράμματα μέχρι και τα τελευταία Κοινοτικά Πλαίσια Στήριξης.
      Αντίθετα με αυτούς που βλέπουν την Κοινότητα μ’ ένα μίζερο ταμειακό τρόπο, αυτά τα προγράμματα δεν είναι μόνο μορφές μεταφοράς μέσων πληρωμής. Είναι εργαλεία για να επιτύχουμε τη μεγαλύτερη δυνατή συνοχή. Και ποτέ άλλοτε δεν ήταν τόσο απαραίτητη αυτή η συνοχή όσο τώρα, που για λόγους πάλι πολιτικούς επεκτείναμε τα σύνορα της Κοινότητας πολύ πέρα από τον αρχικό της πυρήνα.
      Όμως, κύριε Πρόεδρε, η Κοινότητα έχει να αντιμετωπίσει και προκλήσεις μεγάλες σε παγκόσμιο επίπεδο. Πρώτη και κύρια πιστεύω ότι είναι η σύνδεση που πλέον, ακόμα και για τους πιο δύσπιστους, υπάρχει ανάμεσα στην καταστροφή του περιβάλλοντος και την ανισότητα ανάμεσα στους κατοίκους αυτού του πλανήτη. Ζούμε αυτές τις μέρες τη δραματική κατάσταση, όπου για να διατηρηθεί η σπατάλη στις πλούσιες χώρες, μορφών ενεργείας -που έπρεπε από καιρό να είχαμε ξεπεράσει, αψηφώντας το νόμο του κέρδους και εφαρμόζοντας τις πιο προχωρημένες μορφές τεχνολογίας- για να μπορούμε, λοιπόν, να σπαταλάμε εμείς ενέργεια, πεινάνε και οδηγούνται προς την εξόντωση εκατομμύρια άνθρωποι στον υπόλοιπο κόσμο. Αυτό είναι κάτι αφόρητο, κάτι που δεν μπορούμε να το παραβλέψουμε, ακόμη και αν είμαστε από την καλή πλευρά, αν θέλετε, από την «χορτάτη» πλευρά αυτής της φοβερής αντίφασης.
      Υπάρχουν, όμως και άλλα στοιχεία αυτής της εξέλιξης. Κάπου οι παραγωγικές δυνάμεις που λειτουργούν μόνο με το νόμο του κέρδους, χωρίς λογική, χωρίς έλεγχο από οργανωμένες πολιτικές εξουσίες, αγγίζουν τα όρια αντοχής των φυσικών δυνατοτήτων της γης. Και εκεί επαληθεύονται οι ιδέες και οι απόψεις που πιστεύουν στην ανάγκη οργανωμένων κοινωνιών, με πολιτική ηγεσία που θα πιστεύει σε σχέσεις αλληλεγγύης και ανθρωπιάς, σε σχέσεις που δεν θα δημιουργούν ανισότητα, ένταση και υποτέλεια των ανθρώπων σε άλλους ανθρώπους. Πιστεύω, δηλαδή, ότι με τον τρόπο αυτόν, τα σημερινά προβλήματα δημιουργούν την ανάγκη επανόδου, επαναφοράς της σκέψης μας σε αντιλήψεις αλληλεγγύης και συναδελφοσύνης, που οι ευρωπαϊκοί λαοί επάλεψαν από δεκαετίες για να τις επιβάλουν. Έχουν χυθεί στην Ήπειρο αυτή ποταμοί αίματος για αυτές τις ανθρώπινες ιδέες και αξίες. Και οι αξίες αυτές είναι πάντα επίκαιρες και γίνονται ακόμα περισσότερο επίκαιρες σήμερα.
      Αυτό πιστεύω ότι πρέπει να είναι το μέλλον της Ευρώπης, ένα μέλλον που θα στηρίζεται στον απλό πολίτη, στον εργαζόμενο, σε μία αντίληψη αλληλεγγύης και ανθρώπινης ευαισθησίας.
      Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει από την πλευρά της Κοινοβουλευτικής Ομάδας του Κουμουνιστικού Κόμματος Ελλάδος, ο συνάδελφος, ο κ. Γεώργιος Μαυρίκος.
      ΓΕΩΡΓΙΟΣ ΜΑΥΡΙΚΟΣ: Κύριε Πρόεδρε, θεωρούμε πως το ότι επιλέχθηκε η συγκεκριμένη μέρα, η 9η του Μάη, από την Ευρωπαϊκή Ένωση για να γιορτάζεται σαν Μέρα της Ευρωπαϊκής Ένωσης, είναι μέρος ενός πλαισίου, ενός σχεδίου στην προσπάθεια να παραχαραχθεί η ιστορία, στη συνολικότερη προσπάθεια να ξαναγραφτεί η ιστορία από την πλευρά των νικητών.
      Θα μπορούσε να επιλεγεί μια οποιαδήποτε άλλη μέρα για να γιορτάζεται σαν Μέρα της Ευρωπαϊκής Ένωσης, αλλά όχι η 9η του Μάη.
    Ταυτόχρονα, θεωρούμε ανάγκη να υπογραμμίσουμε ότι για μας είναι μύθος   –αλλά πιστεύουμε και για την πλειοψηφία του ελληνικού λαού- το ότι η Ευρωπαϊκή Ένωση είναι δημοκρατική, όταν έχουμε χιλιάδες παραδείγματα για το αντίθετο, αλλά με πιο χαρακτηριστικά το ότι η Κομισιόν και οι ιθύνουσες δυνάμεις της «έγραψαν στα παλαιότερα των υποδημάτων τους» αποτελέσματα δημοψηφισμάτων από λαούς και την ίδια στιγμή σήμερα αρνείται, όπως αρνείται και η ελληνική Κυβέρνηση, το δικαίωμα στον ελληνικό λαό να αποφασίσει ο ίδιος για τη Συνθήκη της Λισαβόνας, καταψηφίζοντάς την και αποκτώντας μια επιπλέον γνώση και ενημέρωση.
    Θεωρούμε ότι είναι μύθος πως είναι ειρηνική. Τα παραδείγματα της Γιουγκοσλαβίας, η διάλυση και η κατάσταση στα Βαλκάνια το ομολογούν και το επιβεβαιώνουν.
    Θεωρούμε ότι είναι μύθος πως οδηγεί στη βελτίωση του βιοτικού επιπέδου για τους εργαζόμενους, για τους συνταξιούχους και τους αγρότες και βεβαίως, είναι δεδομένο ότι σαφώς ενισχύει τα εισοδήματα, τη συσσώρευση πλούτου και θησαυρών για την πλευρά των ολίγων, σε βάρος πάντοτε των πολλών. 
    Για μας, όμως, η 9η Μάη έχει μεγάλη σημασία. Γιατί η 9η του Μάη για τη χώρα μας πρώτα απ’ όλα, επιτρέψτε μου να πω, είναι σφραγισμένη με τις μεγάλες απεργίες της Θεσσαλονίκης για τους εργαζόμενους, για το λαό μας, για τους απλούς ανθρώπους. Η ιστορία της 9ης του Μάη έχει γραφτεί με αίμα καπνεργατών, όταν στη Θεσσαλονίκη εκατόν είκοσι χιλιάδες απεργοί συγκρούονταν με τις δυνάμεις της χωροφυλακής και της κρατικής βίας, με δώδεκα νεκρούς στη διασταύρωση των οδών Εγνατίας και Μεγάλου Αλεξάνδρου, με πρώτο νεκρό τον Τάσο Τούση, που με αφορμή την εικόνα που δημοσίευσε την επόμενη μέρα στην πρώτη σελίδα ο «ΡΙΖΟΣΠΑΣΤΗΣ», ο μεγάλος μας ποιητής Γιάννης Ρίτσος έγραψε τον Επιτάφιο, αυτό το ποίημα που το μελοποίησε στη συνέχεια ο Μίκης Θεοδωράκης και με τη φωνή του Μπιθικώτση σήμερα και πάντοτε, το αξιοποιούν οι λαϊκές μάζες και το σύνολο της προοδευτικής ελληνικής κοινωνίας.
    Για μας, λοιπόν, η 9η του Μάη στην Ελλάδα έχει γραφτεί με αίμα των εργαζομένων και των απλών ανθρώπων και δεν έχει καμμιά σχέση με την Ευρωπαϊκή Ένωση και την εμπορική συμφωνία για τη Συνθήκη του Άνθρακα και του χάλυβα.
    Η 9η του Μάη, όμως, για όλη την ανθρωπότητα –γι’ αυτό λέμε ότι είναι στοιχείο της παραχάραξης- σχετίζεται με το ότι την ημέρα αυτή ηττήθηκαν και υποχρεώθηκαν τα ναζιστικά στρατεύματα της Γερμανίας, μπροστά στο Στρατάρχη Γκιόργκι Ζούκωφ, να υπογράψουν συνθήκη άνευ όρων.
    Για να γίνει αυτό, στις 9 του Μάη του 1945 χρειάστηκαν τριακόσιοι εβδομήντα πέντε χιλιάδες νεκροί από τη Μεγάλη Βρετανία, τριακόσιες ενενήντα πέντε χιλιάδες νεκροί στις Η.Π.Α. και είκοσι εκατομμύρια νεκροί από τη Σοβιετική Ένωση -σοβιετικοί πολίτες- και δέκα εκατομμύρια σοβιετικοί τραυματίες και ανάπηροι και χίλιες επτακόσιες πόλεις και χωριά στη Σοβιετική Ένωση κατεστραμμένα και χίλιες τετρακόσιες δεκαοκτώ μέρες και νύχτες μάχες του Κόκκινου Στρατού ενάντια στο Ράιχ. 
    Για όλη την ανθρωπότητα η 9η του Μάη δεν έχει καμμιά σχέση με τη συμφωνία του άνθρακα και το εμπόριο των ορυχείων. Η 9η του Μάη συμβολίζει πόλεις, συνθήκες, καταστάσεις σύμβολα. Όλη η ανθρωπότητα γνωρίζει σύμβολα: Λένινγκραντ, Μόσχα, Σεβαστούπολη, Στάλινγκραντ. Αυτά είναι για τις 9 του Μάη, μέρα της νίκης! Αυτά γιορτάζει όλος ο κόσμος και όχι αυτά που εδώ υποστηρίζονται.
    Αυτή η ιστορία, η δική μας, λοιπόν, κύριε Πρόεδρε, είναι γραμμένη με αίμα, με αίμα κόκκινο, ανεξίτηλη διαδικασία που δεν θα σβηστεί ποτέ και καμμιά παραχάραξη δεν θα μπορέσει να φέρει στην επιφάνεια δευτερεύουσας σημασίας γεγονότα και να κρύψει την πραγματική αλήθεια. 
    Ευχαριστώ.
    ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς, κ. Φώτης Κουβέλης.
    ΦΩΤΗΣ ΚΟΥΒΕΛΗΣ: Κύριε Πρόεδρε, κυρίες και κύριοι συνάδελφοι, η Ευρώπη των δημοκρατικών αγώνων, η Ευρώπη των δημοκρατικών ιδεών, η Ευρώπη του αντιφασιστικού αγώνα σήμερα αναζητεί την πολιτική της ολοκλήρωση. 
    Βρίσκεται, όμως, σ’ ένα κρίσιμο σημείο, σε μια καμπή και προς αυτή την πορεία προς την ολοκλήρωση θα ασθμαίνει και θα αγκομαχά αν, κύριε Πρόεδρε, δεν δει η νέα ευρωπαϊκή πραγματικότητα τα υπαρκτά προβλήματα των λαών της Ευρώπης.
      Εάν η Ευρωπαϊκή Ένωση δεν αντιμετωπίσει τα μεγάλα κοινωνικά προβλήματα, δεν αντιμετωπίσει τα ζητήματα της ανεργίας, αν δεν αντιμετωπίσει τα ζητήματα των ανθρωπίνων δικαιωμάτων, των κοινωνικών δικαιωμάτων, των ατομικών ελευθεριών που σήμερα απειλούνται και βάλλονται, τότε αυτή η πορεία θα είναι εξαιρετικά δύσκολη και θα αναπτύσσει και φυγόκεντρες τάσεις, διότι θα εγείρεται κάθε μέρα και περισσότερο, όχι μόνο η δυσπιστία των Ευρωπαίων πολιτών, αλλά και η έντονη δυσαρέσκειά του. 
      Κατά συνέπεια, η Ευρωπαϊκή Ένωση αναζητώντας –επαναλαμβάνω- τη δημοκρατική πολιτική της ολοκλήρωση, πρέπει να ενισχύσει τα κοινωνικά της χαρακτηριστικά, να αντιμετωπίσει τα προβλήματα των Ευρωπαίων πολιτών και να γίνει η Ευρώπη των εργαζομένων και όχι η Ευρώπη των μεγάλων συμφερόντων, που σήμερα στην κυριολεξία ποδοπατούν και προσβάλουν τα δικαιώματα και τις ελευθερίες των Ευρωπαίων πολιτών. 
      Κυρίες και κύριοι συνάδελφοι, αναφερόμενοι αυτή την ημέρα στην Ευρώπη, είμαστε υποχρεωμένοι να σημειώσουμε ότι αν, επίσης, η Ευρωπαϊκή Ένωση δεν χειραφετηθεί από την εξωτερική πολιτική των Ηνωμένων Πολιτειών της Αμερικής, αν δεν αποκτήσει δική της κοινή δημοκρατική εξωτερική πολιτική, τα προβλήματα αυτά θα μεγεθύνονται και θα λειτουργούν και αυτά προσθετικά προς εκείνες τις φυγόκεντρες τάσεις, στις οποίες λίγο πριν αναφέρθηκα. 
      Έγινε η διεύρυνση της Ευρωπαϊκής Ένωσης χωρίς ταυτόχρονη δημοκρατική εμβάθυνση και τα αποτελέσματα αυτής της χωρίς δημοκρατική εμβάθυνση διεύρυνσης αρχίζουν να φαίνονται. 
      Μην ξεχνάμε, κυρίες και κύριοι συνάδελφοι, ότι η Ευρωπαϊκή Ένωση βρίσκεται σήμερα αντιμέτωπη με συγκεκριμένα προβλήματα που έχουν σχέση με τις ρευστότητες στο χώρο των Βαλκανίων, ρευστότητες που προκαλούνται από την εξωτερική πολιτική των Ηνωμένων Πολιτειών της Αμερικής, ρευστότητες οι οποίες παρατηρούνται στα κράτη της βορειοανατολικής Ευρώπης, που πρόσφατα εισήλθαν στην Ευρωπαϊκή Ένωση και που έχουν σχέση με τον επηρεασμό της πολιτικής τους από τις Η.Π.Α.. Διότι, κυρίες και κύριοι συνάδελφοι, πρέπει να γίνει κατανοητό ότι οι Ηνωμένες Πολιτείες της Αμερικής δεν συμφιλιώνονται μ’ αυτό το υπό διαμόρφωση πολιτικό και οικονομικό ολοκλήρωμα της Ευρωπαϊκής Ένωσης και θα αναζητούν πάντοτε το μαλακό υπογάστριο της Ευρωπαϊκής Ένωσης, για να μπορούν να επηρεάζουν αρνητικά την εξέλιξη της ευρωπαϊκής πραγματικότητας.
      Ευχαριστώ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι από τα Άνω Δυτικά Θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και επτά συνοδοί-δάσκαλοι από το 1ο Δημοτικό Σχολείο Χανίων.
      Η Βουλή καλωσορίζει τα παιδιά και τους δασκάλους τους.
      (Χειροκροτήματα από όλες τις πτέρυγες)
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ:  Ευχαριστώ πολύ, κύριε Πρόεδρε.
      Όλοι καταλαβαίνουμε ότι η σημερινή ημέρα, η 9η Μαΐου, δεν θα πρέπει να ειδωθεί μόνο ως μία ευκαιρία εκφοράς επετειακών και πανηγυρικών λόγων. Πρέπει να είναι μία ημέρα περισυλλογής όλων των θεσμικών παραγόντων της Ευρωπαϊκής Ένωσης, αλλά και των πολιτών αυτής για τα πεπρωμένα του ευρωπαϊκού εγχειρήματος. 
      Και για να γίνω ακριβέστερος, αυτά τα πεπρωμένα εξαρτώνται από την απάντηση που θα δοθεί από όλους μας σε τρία ερωτήματα κομβικής σημασίας.
      Και για να γίνω σαφέστερος, κύριε Πρόεδρε, θα έλεγα ότι το πρώτο ερώτημα είναι το εξής: Ποιος ο λόγος ύπαρξης της Ευρωπαϊκής Ένωσης; Βεβαίως, όλοι θα συνομολογήσουμε εδώ στην Αίθουσα ότι ο λόγος ύπαρξης είναι η ευημερία των πολιτών. Όλοι θα πούμε ότι ο λόγος ύπαρξης δεν είναι οι τραπεζίτες. Ο λόγος ύπαρξης της Ευρωπαϊκής Ένωσης δεν είναι η δημιουργία μιας υπερεθνικής γραφειοκρατικής δομής.
	Σε κάθε περίπτωση, όλοι θα συνομολογήσουμε ότι ο λόγος ύπαρξης της Ευρωπαϊκής Ένωσης είναι η βελτίωση της ποιότητας ζωής του πολίτη. Για να καταλήξουμε, όμως, σε αυτόν τον ύψιστο στόχο, θα πρέπει να επικρατήσουν στην Ευρωπαϊκή Ένωση συγκεκριμένες αξίες. Ποιες δηλαδή; Η αξία της κοινωνικής αλληλεγγύης, η αξία της προστασίας του περιβάλλοντος, η αξία της κοινωνικής συνοχής και –για να γίνω σαφέστερος- οι αξίες του ανθρωπισμού, για να μην ξεχνάμε όλοι ότι η Ευρωπαϊκή Ένωση έχει και ένα μεγάλο ουμανιστικό παρελθόν. 
	Μου προξένησε, λοιπόν, μεγάλη εντύπωση η τοποθέτηση του εκπροσώπου του Κομμουνιστικού Κόμματος, ο οποίος θεώρησε ότι εσκεμμένα η σημερινή ημέρα εορτής για την Ευρωπαϊκή Ένωση προκαλεί παραχάραξη της ιστορίας. Για ποιο λόγο; Εμάς μας αρέσει που η ημέρα αυτή, η 9η Μαΐου, που είναι γιορτή της Ευρώπης, συμπίπτει με τους αγώνες των καπνεργατών. Διότι δείχνει ότι η Ευρώπη δεν πρέπει να χάσει την κοινωνική της ευαισθησία έναντι των εργαζομένων. Γιατί αυτή η παραχάραξη; Είναι θετικό, είναι, αν θέλετε, ευτύχημα για την Ελλάδα, που συμπίπτει η ημέρα αυτή με τους αγώνες των καπνεργατών. 
	Να πω και κάτι άλλο, που, αγαπητοί συνάδελφοι, μου προξένησε μεγάλη εντύπωση. Άκουσα να απαριθμούνται νεκροί από την πλευρά της Μεγάλης Βρετανίας. Μπράβο! Άκουσα να απαριθμούνται θύματα από τις Ηνωμένες Πολιτείες. Άκουσα να αναφέρονται αριθμοί –μέχρι και χωριά κατεστραμμένα αναφέρθηκαν- σε σχέση με τη Σοβιετική Ένωση. Θα ανέμενα το αυτονόητο: Ποιες οι απώλειες της ελληνικής πλευράς; Διότι για να φθάσουμε στην παράδοση στον Ζούκοφ, ε, κάτι προσέφερε και αυτή η έρημη Ελλάδα! 
	Βεβαίως, έρχομαι στο δεύτερο, κομβικής σημασίας, ερώτημα. Ακριθιγώς αναφέρθηκε, όμως, θα πρέπει να είμαστε έτοιμοι να το θίξουμε. Ποια τα σύνορα της Ευρώπης; Το λέω αυτό, αξιότιμε κύριε Πρόεδρε, διότι όταν θέτουμε αυτό το ερώτημα, δηλαδή ποιοι λαοί μπορούν να συμπεριληφθούν στο ενοποιητικό ευρωπαϊκό εγχείρημα, αναπόφευκτα θα μιλήσουμε για τα κριτήρια, βάσει των οποίων κάποιοι λαοί θα συμμετάσχουν. 
	Κριτήριο πρώτο: Εφαρμογή δημοκρατικών αρχών. Ωραία. 
	Κριτήριο δεύτερο: Ικανότητα ενσωμάτωσης του κοινοτικού κεκτημένου, της κοινοτικής νομοθεσίας. Ωραία. 
      Όμως, θα μιλήσουμε κάποτε στην Αίθουσα αυτή και για ένα άλλο απαραίτητο κριτήριο, το κριτήριο της πνευματικής διάστασης, το κριτήριο του χριστιανισμού; Και δεν το λέω αυτό υπό ρατσιστική διάσταση. Κανείς δεν θέλει η Ευρώπη να γίνει μία λέσχη, ένα club χριστιανικών κρατών. Το λέω, διότι αυτό το κριτήριο καταδεικνύει κοσμοθεωρία. Καταδεικνύει αρχές, αξίες, ήθη και έθιμα λαών. Άρα, ένα ερώτημα είναι κατά πόσο κάποιες χώρες που δεν διαπνέονται από τις αρχές και τις ανθρωπιστικές αξίες του χριστιανισμού μπορούν να συμμετάσχουν στο ενοποιητικό εγχείρημα. 
      Επίσης, αγαπητέ κύριε Πρόεδρε, θα έλεγα ότι έχει μεγάλη σημασία να ξεκαθαρίσουμε το συνοριακό της Ευρώπης, διότι μόνον έτσι θα αποκτηθεί από τους λαούς εδαφολογική συνείδηση. Και αν αποκτηθεί εδαφολογική συνείδηση, πάνω σε αυτή μπορεί να εδραιωθεί μια κοινή άμυνα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, αγαπητέ, κύριε Πρόεδρε.
      Και αν εδραιωθεί μια κοινή άμυνα, στη συνέχεια η Ευρώπη μπορεί να παίξει έναν εξισορροπηστικό ρόλο μεταξύ των αντιτιθέμενων πόλων του διεθνούς συστήματος. 
      Ένα λεπτό ακόμη θα απασχολήσω την Αίθουσα, λέγοντας ότι, επιτέλους, το τρίτο ερώτημα είναι ξεκάθαρο και θα πρέπει κάποτε να απαντηθεί. Το έθνος-κράτος έχει ρόλο ύπαρξης στην Ευρώπη. Εμείς θεωρούμε ότι έχει ρόλο ύπαρξης. Δεν θέλουμε έναν ευρωπαϊκό λαό «χυλό». Θέλουμε έθνος-κράτος που θα πάλλεται με τις δικές του αξίες, τα δικά του ιδανικά, τα δικά του ήθη και έθιμα, τη δική του γλώσσα, τη δική του παράδοση. Διότι ακολουθώντας τη φιλοσοφία του Ίωνα Δραγούμη θα λέγαμε ότι μόνο τα έθνη είναι αυτά που μπορούν να παραγάγουν πολιτισμό. Λαοί που μετατρέπονται σε «χυλό» παγκοσμιοποιημένο και σε ένα «χυλό» της νέας τάξης πραγμάτων είναι ανίκανοι να παραγάγουν πολιτιστικό έργο. 
    Άρα, λοιπόν, εμείς είμαστε υπέρμαχοι μιας Ευρώπης των Εθνών. Σε κάθε περίπτωση, ο Λαϊκός Ορθόδοξος Συναγερμός καλεί τον πολίτη της Ελλάδας να συμμετάσχει σε αυτόν το γόνιμο διάλογο που γίνεται για τα πεπραγμένα της Ευρωπαϊκής Ένωσης. Διότι όλη αυτή η προβληματική που εκθέσαμε μέσα σ’ αυτήν την Αίθουσα έχει πλέον μπει και στην εσωτερική πολιτική πραγματικότητα. 
    Ευχαριστώ πολύ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Το λόγο έχει από την Κυβέρνηση ο Υφυπουργός Εξωτερικών, κ. Ιωάννης Βαληνάκης.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρίες και κύριοι συνάδελφοι, η 9η Μαΐου κάθε χρόνο αποτελεί μια ευκαιρία και μια αφορμή προβληματισμού, αλλά και αναστοχασμού για την Ευρώπη. Προβληματισμού για το τι είναι η Ευρώπη σήμερα και αναστοχασμού για το τι θέλουμε για την Ευρώπη του αύριο.
      Πριν έρθω στο Κοινοβούλιο ήμουν στο Ζάππειο Μέγαρο όπου το Υπουργείο Εξωτερικών με τη συνεργασία του Υπουργείου Παιδείας, του Ε.Κ.Ε.Μ. και της αντιπροσωπείας της Ευρωπαϊκής Επιτροπής στην Αθήνα διοργανώνουν για δεύτερη συνεχή χρονιά προσομοίωση των εργασιών του Ευρωπαϊκού Συμβουλίου με τη συμμετοχή μαθητών κα μαθητριών από τριάντα σχολεία απ’ όλη τη χώρα.
      (Στο σημείο αυτό την Προεδρική Εδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
      Είχα την εξαιρετική χαρά να συζητήσω μαζί τους τις αγωνίες και τα οράματά τους για τη χώρα μας και για την Ευρώπη. Είδα τον ενθουσιασμό τους, την τολμηρή σκέψη τους, την κριτική τους σκέψη και στάση και την καθαρότητα των προθέσεών τους. Για εμάς, αλλά πιστεύω και για την πλειοψηφία πλέον σήμερα των πολιτικών δυνάμεων της χώρας, το μέλλον της νέας γενιάς είναι συνδεδεμένο με μια Ευρώπη πιο δημοκρατική, πιο δυναμική, πιο αποτελεσματική, με μια Ευρώπη πιο κοντά στον πολίτη.
      Με την υιοθέτηση της Συνθήκης της Λισαβόνας, η οποία όπως ξέρετε ξεκίνησε στην ειδική επιτροπή που έχει συσταθεί στο Κοινοβούλιο, πιστεύουμε ότι η Ευρώπη ξαναμπαίνει σε κίνηση μετά από δύο και πλέον χρόνια εσωστρέφειας. Και είναι μια νέα Ευρώπη, πολύ μεγαλύτερη, με πρωτοφανείς απαιτήσεις συντονισμού, συνεργασίας και λειτουργικότητας. Μια Ευρώπη που δεν είναι πια θωρακισμένη από τις επιτυχίες και τα οράματα των μεταπολεμικών δεκαετιών, αλλά πιο ανοικτή στην κριτική και στην αμφισβήτηση, όταν μάλιστα δεν ανταποκρίνεται στις προσδοκίες των πολιτών. 
      Με τη Συνθήκη της Λισαβόνας επιχειρούμε να προσδιορίσουμε, με θετικό τρόπο, τη μελλοντική πορεία της Ευρωπαϊκής Ένωσης. Πρόκειται δηλαδή για ένα εγχείρημα σπουδαίας και ουσιαστικής σημασίας, καθώς δρομολογείται η παραπέρα πολιτική της ολοκλήρωση, ενσωματώνοντας και κατοχυρώνοντας ταυτόχρονα τα θεμελιώδη ατομικά, πολιτικά και κοινωνικά δικαιώματα των ευρωπαίων πολιτών. Μια Συνθήκη που αναδεικνύει τις αξίες και τις αρχές πάνω στις οποίες οικοδομείται η Ένωση, οριοθετώντας παράλληλα τις εξουσίες, τις λειτουργίες και τις αρμοδιότητές της. 
      Κυρίες και κύριοι συνάδελφοι, ζούμε σε μια Ευρωπαϊκή Ένωση που πραγματοποίησε τη μεγαλύτερη διεύρυνση στη μέχρι σήμερα ιστορία της. Σήμερα είκοσι επτά κράτη-μέλη που συμμετέχουν έτσι σ’ ένα μοναδικό πείραμα που δεν έχει προηγούμενο στην ανθρώπινη ιστορία. Δεν πρέπει να λησμονούμε ότι αυτό είναι μια κατάκτηση που οφείλουμε να περιφρουρήσουμε και να ενισχύσουμε. 
      Η Ελλάδα είναι σταθερός υποστηρικτής και πρωταγωνιστής της παραπέρα διεύρυνσης της Ένωσης, ιδιαίτερα δε από τη στιγμή που την πόρτα της Ευρώπης κτυπάνε χώρες της περιοχής μας. Όποια χώρα έμπρακτα ενστερνίζεται τις αρχές και αξίες που σημάδεψαν την κοινή πορεία των πενήντα ετών -δημοκρατία, ειρηνική επίλυση διαφορών, σεβασμός στο Διεθνές Δίκαιο, καλή γειτονία- έχει θέση στην ευρωπαϊκή οικογένεια. Είναι θέση αρχής και δεν χωρεί κανένας συμβιβασμός, καμμία έκπτωση. 
      Η σημερινή μέρα μας γεμίζει υπερηφάνεια για όλα όσα οι ευρωπαϊκοί λαοί έχουν καταφέρει μέχρι σήμερα. Μας γεμίζει περηφάνια για τη δική μας, την ελληνική συνεισφορά στην οικοδόμηση αυτής της Ευρώπης, τη συνεισφορά όλων των Ελληνίδων και όλων των Ελλήνων. Μας ωθεί παράλληλα και σε σκέψεις και σε προβληματισμούς για όλα όσα μένουν να γίνουν. Και είναι αλήθεια πως μένουν να γίνουν πολλά και μεγάλα. Αυτό σημαίνει πρωτοβουλίες, προσπάθειες, διαπραγματεύσεις. 
     Σ’ αυτή την πορεία η Ελλάδα συμμετέχει ενεργά. Στηρίζει τις προσπάθειες εμβάθυνσης και ολοκλήρωσης. Στηρίζει τις δράσεις που ενισχύουν τη διαμόρφωση όρων ισότητας, δικαιοσύνης, κοινωνικής συνοχής, αλληλεγγύης, αλλά και οικονομικής προόδου για όλα τα κράτη μέλη της ευρωπαϊκής οικογένειας. Όραμά μας είναι μια Ευρώπη ανταγωνιστική στο διεθνές περιβάλλον, που σέβεται την ταυτότητα, τη γλώσσα, την παράδοση κάθε εθνικής οντότητας. Μια Ευρώπη που ενώνεται, μέσα από τη διαφορετικότητα.
     Κυρίες και κύριοι συνάδελφοι, επιτρέψτε μου να κλείσω με μια αναφορά στον θεμελιωτή της ευρωπαϊκής πορείας της χώρας, τον Κωνσταντίνο Καραμανλή. Δέκα χρόνια μετά το θάνατό του το όραμά του για μια ενωμένη Ευρώπη, με μια Ελλάδα σύγχρονη, δημοκρατική, ισχυρή με κατοχυρωμένη τη διεθνή της θέση και την περιφερειακή της επιρροή, συνεχίζει να μας εμπνέει και να μας κινητοποιεί.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Έχει σχέση με την «Ημέρα της Ευρώπης»;
     ΑΡΙΣΤΟΤΕΛΗΣ ΠΑΥΛΙΔΗΣ: Να μου επιτρέψετε να κάνω μια προσθήκη.
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, κυρίες και κύριοι συνάδελφοι, της 9ης Μαΐου προηγήθηκε η 8η Μαΐου. Ογδόη Μαΐου 1945 ημέρα λήξεως του Β΄ Παγκοσμίου Πολέμου. 
     Χθες στη Σύμη έγινε τελετή επ’ ευκαιρία της επετείου υπογραφής πρωτοκόλλου παραδόσεως της Δωδεκανήσου από τους Γερμανούς στους Συμμάχους. Κάτι παρόμοιο έγινε και στην Κρήτη. Άρχισε από τότε η πορεία, η ειρηνική μακρά πορεία της Ευρώπης. Ο πόλεμος έληξε στην Ευρώπη στη Σύμη. Μακρά πορεία. Πρωτοφανής. Τόσα χρόνια, άνευ πολέμου. 
     Αυτό το γεγονός, «Ημέρα Ευρώπης» σήμερα, ημέρα λήξεως του Β’ Παγκοσμίου Πολέμου χθες, θέλω να υπογραμμίσω συμπληρωματικά προς όσα ελέχθησαν από εκπροσώπους των κομμάτων και της Κυβερνήσεως. Και ειδικώς για την Ελλάδα έχει ξεχωριστή σημασία. Εξαιτίας της 8ης Μαΐου μεγάλωσε η Ελλάς και ζει εν ειρήνη, εν προόδω στο πλαίσιο της Ευρώπης. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παυλίδη για την ιστορική αναδρομή.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα μαθητές και μαθήτριες και τρεις συνοδοί-δάσκαλοι από το 1ο Δημοτικό Σχολείο Ιωνίας Θεσσαλονίκης.
     Η Βουλή τους καλωσορίζει και τους εύχεται καλές σπουδές και επάνοδο στην πρωτεύουσα της Μακεδονίας.
     (Χειροκροτήματα απ’ όλες τις πτέρυγες)
     Έχουμε να συζητήσουμε ακόμη τρεις επίκαιρες ερωτήσεις.
     Επανερχόμαστε στην με αριθμό 888/6.5.2008 τρίτη επίκαιρη ερώτηση πρώτου κύκλου της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κυρίας Βαρβάρας Νικολαΐδου προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη διαχείριση των απορριμμάτων στην Ικαρία κ.λπ..
     Η ερώτηση της κ. Νικολαΐδου αναλυτικότερα έχει ως εξής:
     «Στην Ικαρία υπάρχει σοβαρό πρόβλημα με τη διαχείριση των απορριμμάτων. Έχουν μείνει σε χρήση τρεις Χώροι Ανεξέλεγκτης Διάθεσης Αποβλήτων –ένας ανά Δήμο με βάση το σχεδιασμό του Υ.ΠΕ.ΧΩ.Δ.Ε.- και οι οποίοι φτάνουν σύντομα στον κορεσμό.
     Ειδικά ο Χώρος Ανεξέλεγκτης Διάθεσης Αποβλήτων του Δήμου Αγίου Κηρύκου βρίσκεται σε οριακό σημείο. με τους πιο αισιόδοξους υπολογισμούς θα μπορεί να δεχθεί απορρίμματα μέχρι τα τέλη Μαΐου 2008, που σημαίνει ενόψει και του καλοκαιριού, ότι θα πρέπει να ορισθεί άμεσα ο προσωρινός χώρος στον οποίο θα αποτίθενται τα απορρίμματα του Δήμου.
     Η χωροθέτηση του Χώρου Υγειονομικής Ταφής Ικαρίας δεν έχει ολοκληρωθεί μέχρι και σήμερα και αυτό οφείλεται στην πρακτική που ακολουθούν μέχρι σήμερα, τόσο η Περιφέρεια Βορείου Αιγαίου, όσο και η Νομαρχιακή Αυτοδιοίκηση Σάμου, οι οποίες δεχόμενες την πίεση διάφορων τοπικιστικών και κομματικών συμφερόντων δεν ολοκληρώνουν αυτή τη διαδικασία.
     Οι τρεις Δήμοι της Ικαρίας, από το 2002 που έχουν ξεκινήσει οι διαδικασίες, αποδέχθηκαν όλες τις προτάσεις των μελετητικών ομάδων –πέντε συνολικά- και δεν έχουν βάλει κανενός είδους εμπόδιο στην ολοκλήρωση των διαδικασιών. Έχουν δε υποβάλει προς τις αρμόδιες υπηρεσίες, συγκεκριμένες προτάσεις για την κατ’ αρχήν ανακούφιση και στη συνέχεια λύση του προβλήματος.
      Ερωτώνται οι κ.κ. Υπουργοί σε ποιές ενέργειες προτίθεται να προχωρήσουν:
      - Για την άμεση ανακούφιση του προβλήματος διάθεσης των απορριμμάτων στο Δήμο Αγίου Κηρύκου, αλλά και για την χρηματοδότηση και δημιουργία του συστήματος διαχείρισης απορριμμάτων, όπως έχουν προτείνει οι Ο.Τ.Α. του νησιού και όπως προβλέπεται από το ισχύον Περιφερειακό Σχέδιο Διαχείρισης Αποβλήτων Βορείου Αιγαίου με πρώτη προτεραιότητα τη δημιουργία του Χ.Υ.Τ.Α. στην Ικαρία, ώστε να υποχρεωθεί άμεσα το πιστοποιημένο σύστημα ανακύκλωσης συσκευασιών να δημιουργήσει υποδομές και στην Ικαρία, τις οποίες θα διαχειρίζονται οι Δήμοι του νησιού». 
      Στην ερώτηση της κ. Νικολαΐδου θα απαντήσει ο Υφυπουργός Εσωτερικών κ. Αθανάσιος Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε Πρόεδρε, θέλω να ευχαριστήσω την συνάδελφο κ. Νικολαΐδου για την ερώτηση αυτή, παρότι η ίδια ερώτηση είχε κατατεθεί ως αναφορά και είχε απαντηθεί πριν από ελάχιστες ημέρες. Θέλω να την ευχαριστήσω, γιατί μου δίνεται η ευκαιρία να διευκρινίσουμε ορισμένα θέματα:
      Πρώτον, αποκλειστικοί υπεύθυνοι για τη συλλογή, μεταφορά, διαχείριση των οικιακών στερεών αποβλήτων είναι οι δήμοι, κατά συνέπεια οι νομαρχίες δεν εμπλέκονται.
      Δεύτερον, δεν είναι αληθές ότι οι δήμοι είχαν συμφωνήσει για τον τόπο δημιουργίας του χώρου υγειονομικής ταφής και η αδιαφορία του Γενικού Γραμματέα Περιφέρειας ήταν αυτή η οποία δημιουργούσε καθυστέρηση. Διότι, δική τους αρμοδιότητα και αποκλειστικό τους δικαίωμα είναι να επιλέξουν την χωροθέτηση, το μέρος δηλαδή που θα δημιουργηθεί ο χώρος υγειονομικής ταφής. 
      Βεβαίως, επειδή διατρέχω όλη την Ελλάδα και παρακολουθώ την πορεία των περιφερειακών σχεδιασμών της χώρας για τη διαχείριση των οικιακών στερεών αποβλήτων, μιας και έχουμε μείνει τραγικά πίσω με ευθύνη των προηγούμενων κυβερνήσεων, που δεν ολοκλήρωσαν  τους περιφερειακούς σχεδιασμούς, σας διαβεβαιώνω ότι ισχύει η παροιμία ότι «όποιος βαριέται να ζυμώσει, δέκα ημέρες κοσκινίζει». Δεν είναι δυνατόν η Τοπική Αυτοδιοίκηση να αποφασίσει τον χώρο και να πει η περιφέρεια ότι δεν μου αρέσει αυτός ο χώρος. Δεν υπάρχει καν αυτή η διαδικασία.
      Παρ’ όλα αυτά, παρ’ όλο αυτό το διάστημα που διέτρεξε και προφανώς μετά την ψήφιση των διατάξεων που επέβαλε τελικά να πάρουν τις αποφάσεις που δεν έπαιρναν οι δήμοι, ορίσθηκε ο χώρος υγειονομικής ταφής. Έχουν εκδοθεί ήδη η προμελέτη περιβαλλοντικών επιπτώσεων, η προκαταρκτική περιβαλλοντική εκτίμηση και αξιολόγηση –διαδικασία απαραίτητη για να είναι ισχυρή η χοροθέτηση- και στις 5/5/2008, δηλαδή πριν από λίγες ημέρες εγκρίθηκε και η χρηματοδότηση από το Π.Ε.Π. βορείου Αιγαίου. Η Περιφέρεια βορείου Αιγαίου χρηματοδοτεί με 324.000 ευρώ την οριστική μελέτη για να αρχίσει η κατασκευή του χώρου υγειονομικής ταφής.
      Παράλληλα, ο Δήμος Ραχών αποφάσισε –και είναι καλό αυτό- να κλείσουν δύο από τις τρεις χωματερές και να συνεχίσει η λειτουργία του ενός Χ.Α.Δ.Α. μέχρις ότου βεβαίως κατασκευαστεί ο χώρος υγειονομικής ταφής.
      Στη θέση Αργιουλιάκι ο Δήμος Ευδήλου αποφάσισε να κλείσουν επίσης οι δύο από τους τρεις Χ.Α.Δ.Α. και να συνεχίσει η λειτουργία του τοπικού διαμερίσματος Ευδήλου στη θέση Αγαθότοπος και ο Δήμος Αγίου Κηρύκου αποφάσισε να συνεχίσει βεβαίως τη λειτουργία του μοναδικού Χ.Α.Δ.Α., δηλαδή, αυτόν του Αγίου Κηρύκου στη θέση Καταφύγιο.
      Για όλους όσους από τους Χ.Α.Δ.Α. αποφασίστηκε η παύση λειτουργίας, εκδόθηκαν ήδη, όπως επιβάλλεται από τη νομοθεσία, οι αποφάσεις οριστικής παύσης λειτουργίας και για να μην σας κουράζω άλλο με λεπτομέρειες, με αποφάσεις που παίρνουμε και με νομοθετική ρύθμιση που φέρνουμε, ο Γενικός Γραμματέας Περιφέρειας θα έχει πλέον το δικαίωμα με συνοπτικές διαδικασίες και με εργολαβίες ανά την περιφέρεια να επεμβαίνει άμεσα, μια που ολιγωρούν οι δήμοι σε πάρα πολλές περιπτώσεις και να κατασκευάζει τα έργα της αποκατάστασης όπως επιβάλλουν οι κανόνες της επιστήμης και οι υγειονομικοί κανόνες της πλήρους αποκατάστασης των παράνομων χωματερών, οι οποίες –εντός παρενθέσεως σας λέω- ότι όταν παραλάβαμε ήταν τρεις χιλιάδες ανεξέλεγκτοι χώροι διάθεσης απορριμμάτων.
Ήταν «βόμβες» στο περιβάλλον με μετρήσεις οι οποίες αποδεικνύουν ότι υπάρχει κίνδυνος για την υγεία όλων μας. Αυτή η ντροπή για όλους μας πρέπει να πάρει τέλος και καταβάλλονται οι προσπάθειες –και το ξέρετε πάρα πολύ καλά- να επιταχύνουμε τις διαδικασίες και να φανούμε συνεπείς όχι για να αποφύγουμε τα πρόστιμα της Ευρωπαϊκής Ένωσης, αλλά γιατί είναι αστείο να μας επιβάλει κάποιος πρόστιμο γιατί δεν προστατεύουμε τον εαυτό μας. Εγώ το θεωρώ ντροπή να μου επιβάλουν πρόστιμο για να κρατήσω τους όρους υγιεινής που θα προστατεύσουν τον εαυτό μου.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νάκο.
	Η κ. Νικολαϊδου έχει το λόγο.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
	Κύριε Υπουργέ, πράγματι απαντήσατε πριν από μερικές μέρες στην αναφορά μας, αλλά δεν σας κρύβουμε ότι δεν μας ικανοποίησε η απάντησή σας και γι’ αυτό ακριβώς επανερχόμαστε με επίκαιρη ερώτηση. 
	Οι Δήμοι της Ικαρίας και συγκεκριμένα οι τρεις, Ράχες, Άγιος Κήρυκος και Εύδηλος, δεν είναι απ’ αυτούς που όποιος δεν θέλει να ζυμώσει δέκα μέρες κοσκινίζει, γιατί τουλάχιστον από το 2002 έχουν πάρει και κοινές αποφάσεις ανεξάρτητα από το ποια ήταν η σύνθεση των δημοτικών συμβουλίων και έχουν καταθέσει συγκεκριμένες προτάσεις στο δικό σας Υπουργείο, στο Υ.ΠΕ.ΧΩ.Δ.Ε., στην περιφέρεια, στη Νομαρχιακή Αυτοδιοίκηση. Λέτε ότι δεν υπάρχει καμμία ευθύνη στη νομαρχία. Το Υπουργείο Εσωτερικών είναι πάνω και από τους δήμους και από τη νομαρχία, οπότε η ευθύνη κατ’ αρχάς είναι του δικού σας Υπουργείου, της δικής σας Κυβέρνησης σήμερα και της χθεσινής μέχρι πρότινος. Από το 2002 λοιπόν έχουν καταθέσει πλαίσιο θέσεων. 
	Οι ερωτήσεις της επίκαιρης σήμερα είναι πολύ συγκεκριμένες και θα σας παρακαλούσα στη δευτερολογία σας να απαντήσετε γιατί εγώ σήμερα το πρωί επικοινώνησα με τους δύο από τους τρεις δήμους και τα θέματα δεν έχουν προχωρήσει τόσο όσο μας είπατε για άλλη μία φορά στην απάντησή σας. 
	Κατ’ αρχάς, αν θέλετε, υπάρχει και το πρόβλημα ότι επί τόσα χρόνια σε επιστολές-αναφορές ούτε εσείς, ούτε το Υ.ΠΕ.ΧΩ.Δ.Ε. έχετε απαντήσει έστω και μία φορά στους δήμους. Ειλικρινά δεν καταλαβαίνω γιατί υπάρχει τέτοια απαξίωση. Σας λέω για άλλη μία φορά, επειδή ξέρω το θέμα πολύ καλά, ότι οι δήμοι που έχουν καταθέσει προτάσεις έχουν δεχθεί τις προτάσεις των μελετητών και δεν είναι απ’ αυτούς που δημιουργούν εμπόδιο. Δεν έχει ολοκληρωθεί η χωροθέτηση. Έχει οριστεί ο χώρος, όμως οι μελέτες περιβαλλοντικών επιπτώσεων και κατασκευής δεν έχουν ολοκληρωθεί. Αυτό που ζητάμε από σας είναι πραγματικά να βοηθήσετε ώστε  να προχωρήσουν και να ολοκληρωθούν όλα αυτά. 
	Λέτε ότι έχουν εγκριθεί τα κονδύλια. Μέχρι τώρα μιλάγαμε για το Γ΄ Κοινοτικό Πλαίσιο Στήριξης, τώρα αρχίζουμε και μιλάμε για το Δ΄. Τελικά θέλουμε να μας πείτε πότε πραγματικά θα διατεθούν πέρα από την έγκριση στα χαρτιά και πότε μπορεί να προχωρήσει το έργο, πότε θα ολοκληρωθούν οι μελέτες για να προχωρήσει. 
      Δεν είναι μόνο το θέμα της διαχείρισης των σκουπιδιών, είναι και το θέμα της ανακύκλωσης και γίνεται αναφορά στα έγγραφά μας. Η ανακύκλωση δεν έχει προχωρήσει και δεν καταλαβαίνω με ποιο δικαίωμα η ανώνυμη εταιρεία ανακύκλωσης που έχει άμεση σχέση και με το Υπουργείο δεν είναι εντάξει στις υποχρεώσεις της. Μην μου πείτε ότι είναι ανώνυμη εταιρεία και ότι δεν έχετε καμμία ευθύνη -γιατί σίγουρα αυτό θα απαντήσετε- αλλά σ’ αυτά που έχουν υπογράψει, αυτοί οι περιφερειακοί δήμοι δεν έχουν τη δυνατότητα ούτε των οργανωμένων νομικών υπηρεσιών για ν’ αρχίσουν να κυνηγάνε. «Κυνήγι μαγισσών» θα γίνει με κάποιες εταιρείες και με τα Υπουργεία; Δεν τους απαντάτε εσείς σαν Κυβέρνηση με τα Υπουργεία, δεν τους απαντάει η ανώνυμη εταιρεία. Ο Άγιος Κήρυκος δεν θα κλείσει προγραμματισμένα, έχει κλείσει έτσι κι αλλιώς, έχει κορεστεί. Τι θα γίνει; Πού θα πάνε; Προς το παρόν τα μεταφέρουν στη Σάμο. Αυτό στοιχίζει πάρα πολύ.
      Θα ήθελα πραγματικά μία συγκεκριμένη απάντηση και νομίζω ότι έχετε τα έγγραφα που σας έχουν στείλει όπου οι προτάσεις τους είναι πάρα πολύ σωστές και επιστημονικά τεκμηριωμένες και μέσα σ’ ένα πλαίσιο για να βοηθήσουν στη λύση του προβλήματος ώστε αυτό να μη διαιωνίζεται. Θα παρακαλούσα, λοιπόν, να μου απαντήσετε στα σημεία που έθεσα.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαϊδου. 
     Κύριε Υπουργέ, έχετε το λόγο. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρία συνάδελφε, τηλεγραφικά θα απαντήσω σε αυτά που βάλατε. 
     ΠΡΟΕΔΡΕΥΩΝ (Γεώργιος Σούρλας): Τηλεγραφικά. Είναι σωστό αυτό που κάνετε. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Πρώτον, στις 2 Ιουλίου με χρηματοδότηση, με υπογραφή δική μου δόθηκαν 265.232 ευρώ στους τρεις Δήμους της Ικαρίας με φορέα υλοποίησης τον αναπτυξιακό σύνδεσμο για το έργο: «Αδειοδοτήσεις και προμήθεια εξοπλισμού για την οργάνωση δικτύου ανακύκλωσης στο νησί της Ικαρίας». 
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Έχουν πάει μόνο κάποιοι κάδοι. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Σας παρακαλώ! Θέλετε να σας δώσω την απόφαση; Τα χρήματα δόθηκαν, η έγκριση δόθηκε. Πρέπει αυτοί να τρέξουν. 
     Δεύτερον, επειδή ο Δήμος Ευδήλου δεν είχε κάποιους κάδους, του δώσαμε επίσης 19.379 ευρώ για να αγοράσει τους κάδους που ήθελε. 
     Ζήτημα τρίτο: Χρηματοδοτήθηκε από το πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. αποκατάσταση Χ.Α.Δ.Α. τοπικού διαμερίσματος Καραβοστάμου και Ευδήλου στη θέση Καψάλια με 314.062 ευρώ για την αποκατάσταση δύο Χ.Α.Δ.Α. του Δήμου Ραχών και του Δήμου Ευδήλου. 
     Άρα, λοιπόν, γίνεται η οριστική μελέτη του χώρου υγειονομικής ταφής. Παραμένουν τρεις Χ.Α.Δ.Α. αναγκαστικά. Δόθηκαν τα χρήματα για να προχωρήσει το πρόγραμμα ανακύκλωσης στο νησί της Ικαρίας. Δόθηκαν χρήματα για κάδους και δόθηκαν χρήματα για την αποκατάσταση των χωματερών που δεν χρησιμοποιούνται, διότι και αυτές είναι επικίνδυνες εάν δεν αποκατασταθούν να πάρουν φωτιά, να πέφτουν τα ιζήματα, τα στραγγίσματα στον υδροφόρο ορίζοντα. 
     Ό,τι έπρεπε να κάνει η Κυβέρνηση, το έχει κάνει. Όταν υπάρχει έγκριση για το πρόγραμμα της ανακύκλωσης, είναι ευθύνη των δήμων να προχωρήσουν. Τα χρήματα δόθηκαν. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
     Επίκαιρες Ερωτήσεις δεύτερου κύκλου:
     Η με αριθμό 883/6.5.2008 πρώτη επίκαιρη ερώτηση της Βουλευτού της Νέας Δημοκρατίας κ. Φεβρωνίας Πατριανάκου προς τον Υπουργό Εθνικής Παιδείας και Θρησκευμάτων, σχετικά με τη νεανική παραβατικότητα και τη παροχή βοήθειας από το σχολείο κ.λπ., δεν θα συζητηθεί και διαγράφεται λόγω κωλύματος του κυρίου Υπουργού, ενώ η κα Πατριανάκου είναι παρούσα στην Αίθουσα. 
     Η με αριθμό 872/6.5.2008 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Ανάπτυξης, σχετικά με την επίλυση των προβλημάτων που αντιμετωπίζει το Ελληνικό Κέντρο Θαλάσσιων Ερευνών, δεν θα συζητηθεί και διαγράφεται λόγω κωλύματος του κυρίου Υπουργού. 
     Επόμενη είναι η με αριθμό 887/6.5.2008 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Απασχόλησης και Κοινωνικής Προστασίας και Μεταφορών και Επικοινωνιών, σχετικά με τις απολύσεις εργαζομένων στην εταιρεία «ΤΡΑΜ Α.Ε.» κ.λπ..
     Αναλυτικότερα το περιεχόμενο της επίκαιρης ερώτησης του κ. Μαυρίκου έχει ως εξής: 
     «Το τελευταίο διάστημα εντείνεται η τρομοκρατία της εταιρείας «ΤΡΑΜ Α.Ε.» που έχει έδρα στο Δήμο Ελληνικού σε βάρος των εργαζομένων στην επιχείρηση. Πρόσφατα προχώρησε στην απόλυση δύο εργαζομένων οδηγών με στόχο να κάμψει την αγωνιστική διεκδίκηση όλων των μισθωτών στην εταιρεία. Ο ένας μάλιστα από τους απολυμένους είχε λάβει επιβράβευση και γραπτά συγχαρητήρια από την εργοδοσία για την εργασία του τις ημέρες των χιονοπτώσεων (έγγραφο αριθμός πρωτοκόλλου 187/22.2.2008). 
     Ταυτόχρονα, υπάρχει μεθοδευμένη διαδικασία ανώνυμων καταγγελιών σε βάρος κυρίως των οδηγών. Η συντριπτική πλειοψηφία αυτών των ανώνυμων καταγγελιών είναι ψευδής και κατασκευασμένες και είναι απαράδεκτο με βάση τέτοιου είδους καταγγελίες να επιβάλονται βαριές ποινές στους εργαζόμενους. Είναι χαρακτηριστική η περίπτωση του μισθωτού Ιακωβίδη, ο οποίος σε είκοσι τέσσερις μέρες δέχτηκε εβδομήντα δύο αναφορές σε βάρος του. Και όλα αυτά επειδή οι εργαζόμενοι τεχνικοί, οδηγοί, οδηγοί και υπάλληλοι ενδιαφέρονται για την εφαρμογή Συλλογικής Σύμβασης Εργασίας και για πραγματικές αυξήσεις στις αποδοχές τους που να καλύπτουν τις σύγχρονες ανάγκες για την αξιοπρεπή επιβίωσή τους. 
     Ένα ακόμα γεγονός που επιβεβαιώνει την αντιδημοκρατική τακτική της εργοδοσίας, είναι η μεθοδευμένη προσπάθειά της να βάλει σε εφαρμογή εσωτερικό κανονισμό λειτουργίας, χωρίς να προηγηθεί καμμία συζήτηση με τα σωματεία των εργαζομένων. Για παρεμφερείς λόγους έχει γίνει σχετική αναφορά από το Σ.Ε.Π.Ε.. 
     Με βάση όλα αυτά, ερωτώνται οι κύριοι Υπουργοί τι μέτρα θα πάρουν για να σταματήσει η σημερινή κατάσταση».
     Στην επίκαιρη ερώτηση του κ. Μαυρίκου θα απαντήσει ο Υπουργός Μεταφορών και Επικοινωνιών κ. Χατζηδάκης.
     Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Ευχαριστώ, κύριε Πρόεδρε. 
      Κύριε Μαυρίκο, θέλω να σας πω ότι η «ΤΡΑΜ Α.Ε.» όπως και η «Α.Μ.Ε.Λ.» –η «ΑΤΤΙΚΟ ΜΕΤΡΟ» Επιχείρηση Λειτουργίας- δεν υπάγονται στο νόμο για τις ΔΕΚΟ. Είναι ανώνυμες εταιρείες, οι οποίες έχουν προφανώς το καταστατικό. Λειτουργούν με πολύ συγκεκριμένους και καθοριζόμενους από αποφάσεις κανόνες και βεβαίως υπάγονται στην εργατική νομοθεσία.
      Στη συγκεκριμένη περίπτωση, στην οποία αναφέρεστε, τηρήθηκαν όλοι οι προβλεπόμενοι κανόνες και το Διοικητικό Συμβούλιο της εταιρείας έχει λειτουργήσει σύννομα. Αυτή είναι η πρώτη παρατήρηση.
      Η δεύτερη παρατήρηση αφορά στην ουσία. Πρέπει να ξέρετε, κύριε συνάδελφε, ότι τόσο οι συνδικαλιστές της «ΤΡΑΜ Α.Ε.» όσο και το Διοικητικό Συμβούλιο κι εγώ προσωπικά γνωρίζουμε τους επακριβείς λόγους που αφορούν τις απολύσεις αυτές και οι λόγοι αυτοί, όπως έχει εξηγηθεί, σχετίζονται με την ασφάλεια του επιβατικού κοινού.
      Δεν μπορώ να αναφερθώ συγκεκριμένα γιατί υπάρχουν θέματα προσωπικών δεδομένων. Επαναλαμβάνω όμως ότι όλοι οι ενδιαφερόμενοι και όλοι οι εμπλεκόμενοι γνωρίζουν ακριβώς τι συμβαίνει με τις περιπτώσεις των δύο οδηγών.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Επομένως η απόφαση του Διοικητικού Συμβουλίου της «ΤΡΑΜ Α.Ε.», κατά την άποψη τη δική μας, είναι απολύτως σωστή, διότι η ασφάλεια του επιβατικού κοινού προέχει. Άλλο πράγμα είναι η συνδικαλιστική διεκδίκηση για δικαιώματα, άλλο είναι η διεκδίκηση για υψηλότερους μισθούς και άλλο είναι η τοποθέτηση ότι θα πρέπει να υπάρχει γενική ατιμωρησία, όταν μάλιστα κάτι τέτοιο θα είχε επιπτώσεις στην ασφάλεια των επιβατών. 
      Γι’ αυτό θα πρέπει να νοιαζόμαστε, ανεξάρτητα από κομματική τοποθέτηση. Σ’ αυτό δεν υπάρχουν φιλελεύθερες, σοσιαλιστικές και κομμουνιστικές πολιτικές. Υπάρχει μόνο μια πολιτική που είναι η προστασία του επιβατικού κοινού και αυτό δεν το διαπραγματευόμαστε.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε Υπουργέ.
      Το λόγο έχει ο ερωτών Βουλευτής.
      Ορίστε, κύριε συνάδελφε. 
      ΓΕΩΡΓΙΟΣ ΜΑΥΡΙΚΟΣ: Ακούγοντας, κύριε Πρόεδρε, τον κύριο Υπουργό ανησυχήσαμε και ανησυχούμε ακόμα περισσότερο, όπως πιστεύω το ίδιο αίσθημα θα έχει καταλάβει και τους εργαζόμενους. 
      Η πραγματικότητα, κύριε Υπουργέ, είναι αμείλικτη και είναι ριζικά διαφορετική από αυτή που μας περιγράψατε λίγο πριν. Ο περιορισμός των συνδικαλιστικών και δημοκρατικών ελευθεριών από την «ΤΡΑΜ Α.Ε.» είναι πανθομολογούμενος για το Λεκανοπέδιο και για όσους μπορούν και παρακολουθούν στοιχειωδώς τις εξελίξεις των εργασιακών σχέσεων.
      Σας διαβάζω: «Από την «ΤΡΑΜ Α.Ε.» προς Πανούση Βασίλειο, εύφημος μνεία. Η Διοίκηση της «ΤΡΑΜ Α.Ε.» σας εκφράζει την ευαρέσκειά της για τις προσπάθειες που καταβάλλατε κατά τη διάρκεια των έκτακτων καιρικών φαινομένων, με αποτέλεσμα να συμβάλετε καθοριστικά στην εύρυθμη λειτουργία της εταιρείας και στην καλή εξυπηρέτηση του επιβατικού κοινού. Σας χορηγούμε επιπλέον οικονομικό κίνητρο 100 ευρώ.»
      Αυτόν τον εργαζόμενο, λοιπόν, μια εβδομάδα μετά, τον απέλυσαν!
      Επίσης, κύριε Υπουργέ, η ίδια η εταιρεία επιχείρησε και επιχειρεί να βάλει σε λειτουργία έναν κανονισμό, για τον οποίο δεν έχει προηγηθεί διαβούλευση, δεν έχει γίνει ανάρτηση, ψευδώς ισχυρίστηκε ότι δεν υπάρχει σωματείο, ενώ υπάρχουν δύο σωματεία στο χώρο της «ΤΡΑΜ Α.Ε.».
      Τρίτον, επιβάλλει ποινές αυθαίρετες, με καταγγελίες που γίνονται ανώνυμα. Και υπάρχει μηνυτήρια αναφορά του Σ.Ε.Π.Ε. σε βάρος της Διεύθυνσης της εταιρείας, γιατί επιβάλλει ποινές παρακράτησης δεδουλευμένων με ισχυρισμούς από ανώνυμες καταγγελίες. 
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Η επιχείρηση ακολουθεί την πολιτική του «διαίρει και βασίλευε», αφού υπάρχουν εργαζόμενοι, στους οποίους προσφέρει 750 ευρώ μισθό και σε άλλους δίνει οικειοθελείς παροχές 2.500 ευρώ. 
      Σε ό,τι αφορά το μεγάλο ζήτημα που θίξατε για την ασφαλή μεταφορά του επιβατικού κοινού, σας διαβάζω, κύριε Υπουργέ, από την Υπουργική Απόφαση...
      ΠΡΟΕΔΡΕΥΩΝ (Αναστάσιος Νεράντζης):  Δεν έχετε χρόνο να το κάνετε. Δώστε την να καταχωρισθεί στα Πρακτικά. Δύο λεπτά ήταν ο χρόνος σας. 
      ΓΕΩΡΓΙΟΣ ΜΑΥΡΙΚΟΣ: Τελειώνω αμέσως, κύριε Πρόεδρε.
      Λέει, λοιπόν, η υπογεγραμμένη από τον κ. Λιάπη οδηγία για την οδήγηση. «Τα τραμ οδηγούνται με οπτική ευθύνη του οδηγού.» Όμως, η επιχείρηση τιμωρεί κατ’ επανάληψη γιατί απαιτούν να εφαρμόζεται ο νόμος.
      Και ρωτάμε τελειώνοντας: θα επαναπροσληφθούν οι απολυμένοι; Αυτό θέλουμε να μας πείτε στη δευτερολογία σας. Δεύτερο, θα σταματήσουν οι δικαιολογίες;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
      ΓΕΩΡΓΙΟΣ ΜΑΥΡΙΚΟΣ: Τρίτο, θα βελτιωθούν οι συνθήκες, όπως προτείνουν οι εργαζόμενοι, για την ασφαλή μεταφορά; Και εν τέλει…
      ΠΡΟΕΔΡΕΥΩΝ (Αναστάσιος Νεράντζης): Αρκετά, αρκετά.
      ΓΕΩΡΓΙΟΣ ΜΑΥΡΙΚΟΣ: … θα απαντήσετε, κύριε Υπουργέ, στο υπόμνημα που σας έχουν υποβάλει γραπτά εδώ και μήνες…
      ΠΡΟΕΔΡΕΥΩΝ (Αναστάσιος Νεράντζης): Έχει περάσει ο χρόνος σας, κύριε συνάδελφε. Επίκαιρη ερώτηση κάνουμε, δεν κάνουμε επερώτηση.
      ΓΕΩΡΓΙΟΣ ΜΑΥΡΙΚΟΣ: … για την ασφαλή μεταφορά;
      ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Μαυρίκο, τόσο η εταιρεία, όσο και εγώ φυσικά είμαστε σε επαφή με τους εργαζομένους και τους συνδικαλιστές σε κάθε Δ.Ε.Κ.Ο. και σε κάθε εταιρεία και σε κάθε φορέα…
      ΓΕΩΡΓΙΟΣ ΜΑΥΡΙΚΟΣ: Δεν έχετε συναντηθεί μαζί τους, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): … που υπάγεται στο δικό μας Υπουργείο.
      ΓΕΩΡΓΙΟΣ ΜΑΥΡΙΚΟΣ: Δεν έχετε συναντηθεί μαζί τους.
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε τον Υπουργό.
      ΓΕΩΡΓΙΟΣ ΜΑΥΡΙΚΟΣ: Και πριν έρθετε εδώ, θα έπρεπε να τους έχετε καλέσει…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ κύριε Μαυρίκο, ακούτε τι σας λέω;
      ΓΕΩΡΓΙΟΣ ΜΑΥΡΙΚΟΣ: Ναι, αλλά δεν μπορούμε να ακούμε πράγματα που δεν ισχύουν.
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε τον Υπουργό. Δεν είμαστε εδώ σε κλαδική συνέλευση. Υπάρχει Κανονισμός της Βουλής!
      ΓΕΩΡΓΙΟΣ ΜΑΥΡΙΚΟΣ: Έχει ακούσει τη διεύθυνση της εταιρείας και όχι τους εργαζόμενους.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! Δεν σας διέκοψε κανείς, δεν έχετε το λόγο. Καθίστε κάτω!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έχω παρευρεθεί προσωπικά σε εκδήλωση του σωματείου τους και προφανέστατα είμαι στη διάθεσή τους να κουβεντιάσω κάθε συνδικαλιστικό αίτημα, το ίδιο άλλωστε και η διοίκηση. Άλλο είναι όμως ο διάλογος με τους εργαζομένους, που είναι υποχρέωσή μας και άλλο είναι – επαναλαμβάνω – η ατιμωρησία.
      Μου κάνει εντύπωση αυτή η ιδιότυπη τοποθέτησή σας στο συγκεκριμένο θέμα. Καταλαβαίνω να υποστηρίζετε αύξηση των αποδοχών των εργαζομένων. Καταλαβαίνω να έχετε τη δική σας ιδεολογική τοποθέτηση σε συγκεκριμένα θέματα που αφορούν τους εργαζομένους.
      Αυτό που δεν καταλαβαίνω είναι να μπορεί να υπάρξουν προβλήματα για την ασφάλεια των επιβατών του τραμ και να λέτε, δε βαριέστε, ας υπάρξουν αυτά τα προβλήματα, να σκοτωθεί κόσμος, αλλά να μην πειράξουμε κανέναν. Ε, εγώ δεν πρόκειται να το δεχτώ αυτό.
      ΓΕΩΡΓΙΟΣ ΜΑΥΡΙΚΟΣ: Η πολιτική σας τα λέει αυτά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και δεν θα έπρεπε κι εσείς να έχετε αυτήν την τοποθέτηση. Θεωρώ ότι είναι ατόπημα του Κ.Κ.Ε….
      ΓΕΩΡΓΙΟΣ ΜΑΥΡΙΚΟΣ: Είναι παραχάραξη! Αυτά τα λέει η πολιτική σας! Δεν είναι σοβαρά πράγματα αυτά!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): … που υιοθετεί μια τέτοια στάση και πιστεύω ότι δεν θα συνεχίσετε σε άλλα τέτοια θέματα που ενδεχομένως να προκύψουν να υιοθετείτε αυτή την τοποθέτηση. Άλλο είναι η συνδικαλιστική διεκδίκηση και άλλο η ατιμωρησία. Είναι ξεκάθαρο νομίζω, κύριε Μαυρίκο, επομένως είναι σαφής και δεδομένη η απόφαση της «ΤΡΑΜ Α.Ε.»
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      Η υπ’ αριθμόν 892/6-5-2008 πέμπτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με την αποζημίωση των πολιτών που είναι θύματα εγκλημάτων βίας κ.λπ. δεν συζητείται λόγω αναρμοδιότητας.
      Εισερχόμαστε τώρα στη συζήτηση της τελευταίας εκ των επικαίρων ερωτήσεων. Είναι η υπ’ αριθμόν 871/6-5-2008 πρώτη επίκαιρη ερώτηση πρώτου κύκλου του Βουλευτή της Νέας Δημοκρατίας στο Νομό Μεσσηνίας και πρώην Υφυπουργού κ. Ιωάννη Λαμπρόπουλου προς τον Υπουργό Υγείας και Κοινωνικής Αλληλεγγύης, σχετικά με την αξιοποίηση του παλαιού νοσοκομείου Καλαμάτας.
      Το περιεχόμενο της επίκαιρης ερώτησης του κ. Λαμπρόπουλου έχει ως εξής:
      «Όπως είναι γνωστό, με τη λειτουργία του νέου Νοσοκομείου της Καλαμάτας, το παλαιό, που βρίσκεται μέσα στην πόλη, έχει πλήρως εγκαταλειφθεί και μέρα με τη μέρα μετατρέπεται σε ερείπιο, παρά το ότι έχει εκπονηθεί μελέτη, την οποία έχει το Υπουργείο Υγείας και στην οποία προβλέπονται χρήσεις, που και τους τεράστιους χώρους του θα αξιοποιήσουν και προβλήματα της πόλης και του Νομού θα λύσουν.
      Πέραν αυτών η επαναλειτουργία με άλλες χρήσεις του παλαιού Νοσοκομείου θα δώσει ζωή και επαγγελματική δραστηριότητα στη γύρω περιοχή, όπως όταν λειτουργούσε.
      Κατόπιν αυτών ερωτάται ο κύριος Υπουργός:
      Πώς πρόκειται να αξιοποιηθεί το παλαιό Νοσοκομείο Καλαμάτας και πότε θα γίνει αυτό;»
      Στην επίκαιρη αυτή ερώτηση του κ. Λαμπρόπουλου θα απαντήσει ο Υφυπουργός Υγείας κ. Παπαγεωργίου.
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Το περιεχόμενο της επίκαιρης ερώτησης του συναδέλφου κ. Λαμπρόπουλου είναι πράγματι πολύ ενδιαφέρον, διότι αναδεικνύει ένα θέμα που απασχολεί πολλές πλευρές του λαού της Καλαμάτας και μπήκε στη συζήτηση μετά τη μεταφορά από το παλαιό κτήριο του νοσοκομείου στο νέο κτήριο του Νοσοκομείου της Καλαμάτας πριν από εφτά περίπου χρόνια, αν δεν κάνω λάθος.
      Αναδεικνύεται, λοιπόν, το θέμα από τον κύριο συνάδελφο, για να εξυπηρετήσει και τις ανάγκες της Τοπικής Αυτοδιοίκησης της Καλαμάτας, αλλά από την άλλη πλευρά και τις ανάγκες παροχής υπηρεσιών υγείας σε τομείς του δικού μας χώρου, οι οποίες λείπουν από την Καλαμάτα και οι οποίες είναι στον προγραμματισμό του Υπουργείου. Και με την κίνηση αυτή και το όλο θέμα επισημοποιείται και θα έλεγα ακόμα περισσότερο ασκείται και η ανάλογη πίεση, ώστε αυτές οι διαδικασίες να προχωρήσουν πολύ πιο νωρίς και από αυτήν την πλευρά οφείλω να σας συγχαρώ, κύριε συνάδελφε.
      Το θέμα ξεκινά επίσημα από το αίτημα που υπέβαλε ο Δήμαρχος της Καλαμάτας την περασμένη χρονιά. Στη συνέχεια, το Υπουργείο Υγείας μπήκε σε αυτήν τη διαδικασία και προχωρά στη σύναψη ενός μνημονίου συμφωνίας, όπου η μία πλευρά, ο Δήμος της Καλαμάτας, θα πάρει για χρήση ένα μεγάλο τμήμα της οικοπεδικής έκτασης και των παλαιών κτηριακών εγκαταστάσεων, ενώ από την άλλη πλευρά, το Υπουργείο Υγείας, θα κρατήσει για δική του χρήση ένα τμήμα με σκοπό να αναπτύξει στη συνέχεια μονάδες παροχής υπηρεσιών υγείας διαφόρων επιπέδων και αντικειμένων, τις οποίες έχει πράγματι ανάγκη ο λαός της Καλαμάτας.
      Υπάρχει στο όλο θέμα –και το γνωρίζετε πολύ καλά- μία ιδιοκτησιακή εμπλοκή, η οποία φαίνεται πως έχει τελειώσει. Επομένως, αυτό ανοίγει το δρόμο, ώστε να μπούμε -μετά και την επισημοποίηση με την ερώτησή σας αυτή- στην τελική φάση των διαπραγματεύσεων, προκειμένου να προχωρήσουμε στην παραχώρηση για χρήση για ενενήντα εννιά χρόνια του όποιου κομματιού θα υπάρξει από τον παλαιό χώρο του Νοσοκομείου και την οικοπεδική έκταση, ώστε να χρησιμοποιηθεί από τη μία πλευρά, όπως είπαμε, για τη μετεγκατάσταση των υπηρεσιών, διοικητικών, τεχνικών, πολιτιστικών και άλλων του Δήμου Καλαμάτας, αλλά από την άλλη πλευρά, με βάση προτάσεις οι οποίες υπάρχουν -και θα ήθελα να σας ακούσω και να απαντήσω στη δευτερολογία μου- αλλά και με τη βάση μίας ρυθμιστικής μελέτης, η οποία κάνει μία αδρά καταγραφή της υπάρχουσας κατάστασης και των προτάσεων και που, όπως αναφέρετε στο κείμενο της ερώτησής σας, υπάρχει στο Υπουργείο μας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα απαντήσω στη δευτερολογία μου με τα καινούργια στοιχεία, τα οποία θα φέρετε, κύριε συνάδελφε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
       Το λόγο έχει ο ερωτών Βουλευτής, ο κ. Ιωάννης Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε.
      Αφού ευχαριστήσω, κύριε Πρόεδρε, όπως αισθάνομαι και έχω χρέος, τον αγαπητό Υφυπουργό κ. Παπαγεωργίου, όπως και τον Υπουργό κ. Αβραμόπουλο, για το ενδιαφέρον που δείχνουν για το Νομό μας, για τα δύο Νοσοκομεία του Νομού μας και τα άλλα προβλήματα που υπάρχουν στα κέντρα υγείας, θα ήθελα να πω επί της ερωτήσεως ότι εγώ δεν θα διαφωνήσω βέβαια στο αίτημα του Δήμου να του παραχωρηθεί κάποιος χώρος, προκειμένου να στεγαστούν προσωρινά οι ήδη στεγασμένες αλλού υπηρεσίες του. Ας γίνει έτσι.
      Όμως, θα ήθελα να πω και να τονίσω ότι από την Καλαμάτα και από το Νομό Μεσσηνίας λείπουν άλλες σημαντικές υπηρεσίες προς τον πολίτη, όπως για παράδειγμα κέντρο ημερησίας φροντίδας ηλικιωμένων, γηροκομείο, κέντρο δημιουργικής απασχόλησης παιδιών με αναπηρία, κέντρο αποκατάστασης, ξενώνας για τα Α.Μ.Ε.Α., κέντρο θεραπείας για χρόνιες παθήσεις, παράρτημα της μονάδας τεχνητού νεφρού, γιατί δυστυχώς δεν επαρκεί αυτό που υπάρχει στο καινούργιο νοσοκομείο. Θα μπορούσαν, λοιπόν, κάποιες απ’ όλες αυτές τις χρήσεις που πρότεινα να στεγαστούν άμεσα και να ανακουφίσουν πολύ τον κόσμο.
      Σε κάθε περίπτωση, λοιπόν, εκτός από το χώρο που ζητά ο Δήμος για να στεγαστούν οι δικές του διοικητικές υπηρεσίες, θα πρέπει να αποφασίσει από το Υπουργείο Υγείας ποιες άλλες χρήσεις μπορούμε εκεί στο παλιό Νοσοκομείο, με τους πολύ μεγάλους και τεράστιους χώρους που είναι μέσα στο κέντρο της πόλης της Καλαμάτας, να δημιουργήσουμε. Μπορούμε αυτό, κύριε Υπουργέ, να το κάνουμε και μάλιστα γρήγορα. Και ο Δήμος, βεβαίως, μπορεί να δεσμευτεί ότι γρήγορα θα διαθέσει τα χρήματα, προκειμένου να στεγαστούν οι υπηρεσίες του, αλλά και τον υπόλοιπο χώρο  μπορούμε να τον εκμεταλλευτούμε με τέτοιο τρόπο που να προσφέρουμε πολλές υπηρεσίες στην κοινωνία της Καλαμάτας, αλλά και ολόκληρου του Νομού Μεσσηνίας.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Το λόγο έχει ο Υφυπουργός Υγείας και Κοινωνικής Αλληλεγγύης κ. Παπαγεωργίου, προκειμένου να δευτερολογήσει.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πράγματι είναι έτσι, αγαπητέ συνάδελφε, και ευχαριστώ για τα καλά λόγια. Είναι δεδομένο το ενδιαφέρον προσωπικά του Υπουργού, του κ. Αβραμόπουλου, και από τις διαβεβαιώσεις που έδωσε κατά την επίσκεψή του στην Καλαμάτα και τη συνάντησή του με τους φορείς, για να προχωρήσει αυτή η συμφωνία και η υλοποίηση των δράσεων που θα αναλάβουμε από τη δική μας πλευρά, αλλά να προχωρήσουν και από πλευράς Δήμου οι δικές του υποχρεώσεις.
    Με βάση, λοιπόν, αυτόν το σχεδιασμό, τον οποίο κάναμε και θα προχωρήσουμε όσο γίνεται πιο σύντομα, εμείς στοχεύουμε να κρατήσουμε για δική μας χρήση και αξιοποίηση το κτήριο της παλαιάς καρδιολογικής κλινικής και όποια άλλα μικρότερα κτίσματα ή εκτάσεις από τον περιβάλλοντα οικοπεδικό χώρο, ώστε εκεί να κατασκευάσουμε κέντρο υγείας αστικού τύπου, σύμφωνα με τις προδιαγραφές τις οποίες θέτουμε και απαιτούν συγκεκριμένα τετραγωνικά μέτρα επιφανείας.
      Επιπλέον, εμείς στοχεύουμε να δημιουργήσουμε τις προϋποθέσεις για εγκατάσταση εκεί μονάδας ψυχικής υγείας αποκατάστασης και  να στεγάσουμε τις υπηρεσίες του Ε.Κ.Α.Β. και στον περιβάλλοντα χώρο. Κουβεντιάζουμε πολύ σοβαρά και τις προτάσεις τις οποίες κάνετε για τη μονάδα ημερήσιας βραχείας νοσηλείας και οτιδήποτε άλλο θα μπορέσει να συμπληρώσει τα όποια κενά υπάρχουν στην περιοχή της Καλαμάτας και στην ευρύτερη περιοχή, έτσι ώστε μια μεγάλη έκταση περίπου δεκαοκτώ χιλιάδων τετραγωνικών μέτρων,  η οποία είναι υπεραρκετή για αρκετές χρήσεις, να αποδώσει αυτό που πρέπει να αποδώσει στο λαό της Καλαμάτας. 
      Η δημιουργία του κέντρου υγείας αστικού τύπου, έχει ήδη αποφασιστεί από το Υπουργείο μας και εντάσσεται σε αυτά τα οποία προγραμματίζουμε αμέσως με την έναρξη εφαρμογής της τέταρτης προγραμματικής σύμβασης, έτσι ώστε ταχύτατα να υλοποιηθεί και να αποδοθεί για χρήση και θα παρέχει τις ανάλογες υπηρεσίες στο λαό της Καλαμάτας. 
      Εγώ και πάλι να σας ευχαριστήσω, διότι το αναδείξατε και με τη διαδικασία αυτή ασκείτε την πίεση την ανάλογη, η οποία είναι και μέσα στη διαδικασία του κοινοβουλευτικού ελέγχου και νομίζω πως ξανά θα  συναντηθούμε στην πορεία εξέλιξης αυτών των πραγμάτων. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Είναι πολύ γόνιμη η τοποθέτησή σας, κύριε Υφυπουργέ, επί της ουσίας και γενικότερα ως συμβολή στον κοινοβουλευτικό έλεγχο. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Eισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 26/14-1-2008 επερώτηση είκοσι έξι Βουλευτών του ΠΑ.ΣΟ.Κ, κυρίων Λεωνίδα Γρηγοράκου, Έκτορα Νασιώκα, Εμμανουήλ Σκουλάκη, Ηλία Λαμπίρη, Μαριλίζας Ξενογιαννακοπούλου, Ηλία Καρανίκα, Μιλτιάδη Βέρρα, Κωνσταντίνου Γείτονα, Ιωάννη Δριβελέγκα, Πέτρου Ευθυμίου, Μιχαήλ Καρχιμάκη, Μιχάλη Κατρίνη, Γιάννη Κουτσούκου, Δημητρίου Λιντζέρη, Τσετίν Μαντατζή, Αθανασίας Μερεντίτη, Συλβάνας Ράπτη, Σοφίας Σακοράφα, Φίλιππου Σαχινίδη, Ιωάννη Σκουλά, Μιχαήλ Τιμοσίδη, Θεοχάρη Τσιόκα, Χρήστου Χάϊδου, Παρασκευής Χριστοφιλοπούλου, Αικατερίνης Περλεπέ-Σηφουνάκη, και Χρήστου Παπουτσή προς τον Υπουργό Υγείας και Κοινωνικής Αλληλεγγύης, σχετικά με τα Δημόσια Νοσοκομεία και την εμπορευματοποίηση του δημόσιου αγαθού της υγείας.
      Από τα κόμματα είχαμε επιστολές με τις οποίες μας γνωρίζουν ότι: 
      Από τη Νέα Δημοκρατία ορίζεται ως Κοινοβουλευτικός Εκπρόσωπος για την παρούσα επερώτηση ο κ. Μαρκόπουλος. Από το Κ.Κ.Ε., ορίζεται ως Κοινοβουλευτικός Εκπρόσωπος για την παρούσα επερώτηση ο κ. Χαραλάμπους. Από τον ΣΥ.ΡΙΖ.Α., ορίζεται ως κοινοβουλευτικός εκπρόσωπος για την παρούσα επερώτηση ο κ. Λεβέντης και από τον ΛΑ.Ο.Σ, ορίζεται ως Κοινοβουλευτικός Εκπρόσωπος για την παρούσα επερώτηση, ο κ. Αποστολάτος. 
      Καλείται τώρα ο πρώτος των επερωτώντων κ. Λεωνίδας Γρηγοράκος να λάβει το λόγο. 
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, μετά από αρκετό χρονικό διάστημα ερχόμαστε σε μία οργανωμένη συζήτηση για την υγεία. Ο τίτλος μας σήμερα που έχουμε δώσει στην επίκαιρη επερώτηση, πιστεύω ότι αντικατοπτρίζει την πραγματικότητα των ελληνικών νοσοκομείων. «Ο εκτροχιασμός των δημόσιων νοσοκομείων, η υπονόμευση των υπηρεσιών τους, η απαξίωση της προσφοράς τους και η εμπορευματοποίηση του δημοσίου αγαθού της υγείας.» Αυτός ο τίτλος συνοψίζει, αγαπητέ κύριε Υφυπουργέ, μέσα σε λίγες γραμμές το παρόν και το άμεσο  μέλλον της υγείας στην Ελλάδα, μιας υγείας, την οποία η τετραετή αντικοινωνική πολιτική της Νέας Δημοκρατίας κατέστησε προϊόν πρώην δημόσιο αγαθό και νυν εμπόρευμα, προϊόν συναλλαγής, αγοράς και πώλησης. 
      Προτού όμως, κύριε Υπουργέ, αναπτύξω ειδικότερα το θέμα της επερώτησης, θα ήθελα να ακουμπήσω μερικά θέματα της καθημερινότητας. Έτσι λοιπόν, βλέπει κάποιος τα θέματα της δημόσιας υγείας που έχουν ανακύψει τις τελευταίες ημέρες. Τα θέματα της δημόσιας υγείας, κύριε Υπουργέ, για τα οποία απουσιάζει το Υπουργείο Υγείας. Μπορεί μεν να άπτονται  άλλων Υπουργείων, αλλά το Υπουργείο Υγείας απουσιάζει σε θέματα δημόσιας υγείας. 
      Επικίνδυνο τοξικό ηλιέλαιο, μολυσμένο με ορυκτέλαια, αναζητά στην ελληνική αγορά ο Ε.Φ.Ε.Τ., με δίμηνη καθυστέρηση από την εισαγωγή του από την Ουκρανία. Την ίδια στιγμή πληθαίνουν οι φόβοι, ότι πάρα πολλοί Έλληνες καταναλωτές και πολίτες έχουν ήδη καταναλώσει τα  τρία εκατομμύρια κιλά μολυσμένου λαδιού που μπήκαν στην ελληνική αγορά.
      Σαν γιατρός πιστεύω ότι γνωρίζετε το μεγάλο σκάνδαλο που έγινε το 1981 στην Ισπανία και το οποίο βεβαίως εκδικάστηκε μετά από δεκαπέντε χρόνια, το 1996. Εγώ θα σας πω ότι εξαιτίας τότε του συνδρόμου του τοξικού λαδιού -και το ξέρουν αυτό οι γιατροί στα νοσοκομεία και ιδιαίτερα οι νευρολόγοι- είχαμε χίλιους διακόσιους θανάτους –γι’ αυτό λέγω ότι είναι θέμα δημόσιας υγείας αλλά αυτές τις μέρες το Υπουργείο Υγείας δεν έβγαλε ούτε μια ανακοίνωση, κύριε Υφυπουργέ- και πέντε χιλιάδες παραλύσεις. Έμειναν ανάπηροι, παράλυτοι  πέντε χιλιάδες Ισπανοί πολίτες από το σύνδρομο του τοξικού λαδιού. Και το Υπουργείο Υγείας επαναλαμβάνω, κύριε Υπουργέ, δεν έβγαλε ούτε μια ανακοίνωση όλες αυτές τις μέρες για να ενημερώσει τους Έλληνες πολίτες.
      Οι κύριοι Φώλιας και Βλάχος ψάχνουν ακόμα να βρουν πού είναι το λάδι. Εγώ δεν έχω απαίτηση από τους κυρίους του Υπουργείου Ανάπτυξης σαν γιατρός να μου πουν  τις επιπτώσεις στη δημόσια υγεία που όφειλαν να τις πουν αλλά τουλάχιστον από εσάς ως Υπουργείο Υγείας με όλους τους θεσμοθετημένους φορείς που έχετε, περίμενα να ενημερώσετε πλήρως τον ελληνικό λαό. Περιμένουμε την απάντησή σας.
      Το δεύτερο θέμα είναι το θέμα του ποταμού Ασωπού που τώρα τελευταία βρίσκεται στην επικαιρότητα. Ο Ασωπός μολύνει όλο τον υδροφόρο ορίζοντα της Βόρειας Αττικής και Βοιωτίας. Και ξέρουμε ότι τα λύματα και τα  νερά όλης της περιοχής είναι τοξικότατα. Υπάρχει ένα τεράστιο πρόβλημα δημόσιας υγείας σε εκείνη την περιοχή. Αυτές τις μέρες δεν είδαμε ούτε μια θέση του Υπουργείου Υγείας, με την οποία να ενημερώνεται ο λαός της βόρειας Αττικής αλλά και της Βοιωτίας σε σχέση με τα τοξικά λύματα του ποταμού Ασωπού.
      Ένα άλλο θέμα που απασχόλησε αυτές τις μέρες και είδαμε στις τηλεοράσεις είναι ο θάνατος του τρίτου βρέφους από την Κέρκυρα λόγω έλλειψης εντατικής μονάδας νεογνών στην Κέρκυρα. Εξαιτίας αυτού του λόγου το βρέφος μετακινήθηκε στο Νοσοκομείο Ιωαννίνων, αλλά δυστυχώς έχασε τη ζωή του.
      Άλλο θέμα της επικαιρότητας είναι οι «απογευματινές αρπαχτές» που είδαμε προχθές στις εφημερίδες και το μαύρο χρήμα των διευθυντών γιατρών και καθηγητών της ιατρικής στα απογευματινά ιατρεία και τις προμήθειες. Πρέπει να μας πείτε κάτι.
      Εγώ σας διαβάζω, αλλά και θα καταθέσω μερικά θέματα με τα οποία ασχολήθηκε αυτές τις μέρες η Εφημερίδα «ΕΛΕΥΘΕΡΟΤΥΠΙΑ». Υπολογίζεται ότι το μαύρο χρήμα που διακινείται στο χώρο του Ε.Σ.Υ. φθάνει ακόμα και το 25% των συνολικών δαπανών. 
      Σύμφωνα με τα πρώτα συμπεράσματα του ελέγχου στα περισσότερα νοσοκομεία δεν υπάρχει πλήρες αρχείο ασθενών που έχουν εξεταστεί τις απογευματινές ώρες. Οι πανεπιστημιακοί γιατροί και οι γιατροί διευθυντές του Ε.Σ.Υ. κλείνουν τα ραντεβού τους όχι μέσω της αρμόδιας υπηρεσίας του νοσοκομείου, αλλά μέσω των προσωπικών τους κινητών τηλεφώνων. Εισπράττουν αφορολόγητα τα 90 ευρώ που αντιστοιχούν στην εξέταση, διατηρούν κανονικά τα ιατρεία τους, παρ’ ότι το μέτρο μιλάει για ιδιωτικούς χώρους. Ειδικοί στο νοσοκομείο δεν έχουν προβεί σε καμμία απολύτως ενέργεια ώστε να εξασφαλίσουν χώρους όπου θα πραγματοποιούνται τα απογευματινά ιατρεία. Και με την υπόθεση Ζαχόπουλου αλλά και την υπόθεση του δικηγόρου Νικολιτσόπουλου είδαμε πώς πήρε το εισιτήριο για να μπει στο Αιγινήτειο Νοσοκομείο. Το πήρε από ιδιωτικό ιατρείο! Ούτε καν σ’ αυτό δεν πήρατε θέση σαν Υπουργείο Υγείας.
      Καταθέτω στα Πρακτικά αυτά τα δημοσιεύματα και παρακαλώ να μας απαντήσετε σε όλα αυτά τα ερωτήματα. 
      (Στο σημείο αυτό ο Βουλευτής κ. Γρηγοράκος , καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το άλλο θέμα, κύριε Υφυπουργέ, της επικαιρότητας, είναι παράλληλα με τη διαχείριση της καθημερινότητας στα κρατικά νοσοκομεία και γενικά στο Ε.Σ.Υ., είναι η κρίση των γιατρών του Ε.Σ.Υ.. 
      Στην Ελλάδα δυστυχώς, κυρίες και κύριοι συνάδελφοι,  έχουμε φθάσει στο σημείο να μην γίνεσαι διευθυντής αλλά να σε κάνουν διευθυντή. Είναι πρωτόγνωρο αυτό που γίνεται. Οι κρίσεις για θέσεις στο Ε.Σ.Υ. καθυστερούν και μπορώ να σας αναφέρω εκκρεμότητες που φθάνουν ακόμα και τα έξι με επτά χρόνια για να τελεσιδικήσει μια απόφαση και να γίνεις διευθυντής του Ε.Σ.Υ., με το σύστημα που υπάρχει σήμερα.
      Η παραβίαση των κριτηρίων αξιολόγησης έχει φθάσει σε τέτοιο σημείο που εγώ προσωπικά, κύριε Υφυπουργέ, διερωτώμαι αν πρέπει να γίνονται οι κρίσεις από τα Συμβούλια επιλογής των γιατρών τα οποία έχουμε επιλέξει και έχουμε ψηφίσει εδώ πέρα ή πρέπει να γίνονται από τα δικαστήρια.
      Κανείς γιατρός δεν έχει διοριστεί από το Συμβούλιο Επιλογής Γιατρών. Όλοι πηγαίνουν στα δικαστήρια και καταλήγουμε να μην έχουν διευθυντές αυτή τη στιγμή και τα νοσοκομεία να είναι ακέφαλα γύρω στα έξι με οκτώ χρόνια. Είναι ένα μείζον θέμα.
      Το άλλο, κύριε Υπουργέ, έχει να κάνει με την κεντρική υπηρεσία του Υπουργείου. Θα απαντήσετε σε όλα αυτά. Μαζικές οι μετατάξεις στην κεντρική υπηρεσία του Υπουργείου Υγείας και Κοινωνικής Αλληλεγγύης. Εσείς ως πολιτική ηγεσία είχατε αναγνωρίσει ότι το Υπουργείο πρέπει να μετατραπεί σε επιτελική υπηρεσία και είχατε μάλιστα ζητήσει και επανειλημμένως πει στη Βουλή των Ελλήνων και ο κ. Κακλαμάνης και ο κ. Αβραμόπουλος και ο κ. Γιαννόπουλος και εσείς ότι το Υπουργείο σας έχει έλλειψη εξειδικευμένου προσωπικού. Είναι κατατεθειμένο και γραμμένο στα Πρακτικά της Βουλής από εσάς.
      Κυρίες και κύριοι συνάδελφοι, σας διαβάζω το εξειδικευμένο προσωπικό που πήρε τα τελευταία χρόνια το Υπουργείο Υγείας:
       Μετατάχθηκαν προεκλογικά στο Υπουργείο Υγείας και Κοινωνικής Αλληλεγγύης εβδομήντα τέσσερα άτομα από το Κ.ΕΛ.Π.ΝΟ.. Προσελήφθησαν την τελευταία τριετία με διαδικασίες εκτός Α.Σ.Ε.Π.. Αρκετοί από αυτούς υπηρετούσαν στα γραφεία της πολιτικής ηγεσίας του Υπουργείου. Στην πλειοψηφία τους αυτά τα εξειδικευμένα στελέχη είναι υπάλληλοι δευτεροβάθμιας εκπαίδευσης.
      Επίσης, δεκαοκτώ άτομα από διάφορα νοσοκομεία, όπως το «Ωνάσειο», το «Ερρίκος Ντυνάν» με την τροπολογία που φέρατε -δηλαδή, από νομικά πρόσωπα ιδιωτικού δικαίου- τα οποία πήραν χωρίς προκήρυξη, μας τα φέρατε και τα κάνατε μόνιμους υπαλλήλους του Υπουργείου Υγείας. Πρόκειται για μόνιμο προσωπικό από το «Ωνάσειο» και το «Ερρίκος Ντυνάν», το οποίο μετατάχθηκε σε θέσεις υπηρεσίας της κεντρικής διοίκησης του Υπουργείου Υγείας και Κοινωνικής Αλληλεγγύης. Αλήθεια, κύριε Υπουργέ, τι έργο επιτελούν αυτοί οι συγκεκριμένοι δεκαοκτώ;
      Άλλοι δεκαοκτώ από τις Δ.Υ.Π.Ε., στην πλειοψηφία τους κι αυτοί, δευτεροβάθμιας εκπαίδευσης. 
      Ακόμη, κύριε Υπουργέ, τον προηγούμενο μήνα –και σας δίνω και το Φ.Ε.Κ.- στις 21 Απριλίου 2008 μεταξύ των μετατάξεων που υπογράφονται υπάρχει και υπάλληλος Τ.Ε. Τεχνολογικών Εφαρμογών, από το Νοσοκομείο Ικαρίας, στην κεντρική διοίκηση του Υπουργείου Υγείας. 
      Αλήθεια, ποια είναι πια –αναρωτιέται ο Έλληνας πολίτης- η αναβάθμιση του Υπουργείου Υγείας και Κοινωνικής Αλληλεγγύης, όταν υπάρχουν συγκεκριμένες μετατάξεις; 
      Το άλλο είναι πώς μετακινήθηκε υπάλληλος από το Υπουργείο Υγείας και Κοινωνικής Αλληλεγγύης εξειδικευμένος σε ζητήματα ραδιενέργειας και ιονιζουσών ακτινοβολιών, όταν ήταν ο υπεύθυνος για την επιλογή υψηλής τεχνολογίας μηχανημάτων PET, αξονικών τομογράφων. Πώς μετακινήθηκε από τη θέση του, επειδή η εισήγηση δεν ήταν σύμφωνη με συγκεκριμένα αιτήματα που υπήρχαν γύρω απ’ αυτά τα μηχανήματα. Υπήρξε καταγγελία του Συλλόγου Εργαζομένων στο Υπουργείο, την οποία σας καταθέτω.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επικαιρότητα. Το Κεντρικό Συμβούλιο Υγείας. Να το δείτε, κύριε Υπουργέ και θα μας απαντήσετε. Εκδίδει άδειες για λειτουργία εργαστηρίων αμφιβόλου νομιμότητας. «Γιάννης κερνάει, Γιάννης πίνει», όταν πρόκειται βέβαια για πρόσωπα συγγενικά της ηγεσίας του Κεντρικού Συμβουλίου Υγείας.
      Κυρίες και κύριοι συνάδελφοι, ας μπούμε στα πραγματικά προβλήματα. Όχι ότι αυτά δεν είναι τα πραγματικά προβλήματα του συστήματος υγείας. Θέλουν κάποιοι, ντε και καλά, να καταλάβει ο Ελληνικός λαός και «χωνέψει» ότι το «μεταρρυθμιστικό χάπι» της Νέας Δημοκρατίας για την υγεία είναι επ’ ωφελεία του. Εμείς όλοι σήμερα εδώ ως γιατροί λέμε ότι αυτό το χάπι βλάπτει σοβαρά την υγεία του ελληνικού λαού. Σας λέω μόνο τα λόγια του κυρίου Πρωθυπουργού στις 30 Σεπτεμβρίου 2007: «Κάνουμε ένα ακόμη βήμα για να μπει τέλος στις ουρές, στα φακελάκια, στην παραοικονομία και στη συμφόρηση των νοσοκομείων που εφημερεύουν». Αυτά και άλλα έλεγε ο κύριος Πρωθυπουργός στις 30 Σεπτεμβρίου 2007.
      Τι συμβαίνει σήμερα, κυρίες και κύριοι συνάδελφοι; Οι πολίτες συνωστίζονται στις ουρές, βρίσκονται σε λίστες αναμονής για να χειρουργηθούν ή για να μπουν στη Μονάδα Εντατικής Θεραπείας. 
Βάζουν το κομπόδεμά τους και δανείζονται για να βρουν την υγειά τους. Και τα περιβόητα ράντζα για τα οποία είχε δώσει τόσο μεγάλη μάχη τότε ο κ. Κακλαμάνης είναι στη θέση τους. «Νοικοκυρεύουμε το Εθνικό Σύστημα Υγείας» πλειοδοτούσαν όλοι οι Υπουργοί της Νέας Δημοκρατίας τα τέσσερα τελευταία χρόνια. Η απόλυτη παρακμή του Εθνικού Συστήματος Υγείας, να έχει ευτελιστεί αυτός ο πολύπαθος χώρος της υγείας σ’ έναν επικοινωνιακό αναγωγισμό, όπου το κόψιμο της κορδέλας, το «σκούπισμα» των προβλημάτων κάτω από το χαλί, οι παράνομες μετατάξεις που σας είπα προηγουμένως και προσλήψεις και όλα αυτά τα νομοθετημένα «super deals» με τους ιδιώτες δίνουν τη χαριστική βολή στο Εθνικό Σύστημα Υγείας.
      Αλήθεια, κύριε  Υπουργέ, τι έγινε η σύμβαση με το «Ερρίκος Ντυνάν»; Πριν από δύο-τρεις μήνες, αν θυμάμαι καλά, σ’ ένα νομοσχέδιο του έδωσαν 15.000.000 ευρώ. Τώρα ξέρετε ότι δεν μπορεί να μπει κανένας ασθενής στο «Ερρίκος Ντυνάν»; Πρέπει να πληρώσει και να δώσει τα μαλλιά της κεφαλής του για να νοσηλευτεί στο «Ερρίκος Ντυνάν». Να μας απαντήσετε και γι’ αυτό. Ο κ. Αβραμόπουλος στο πλαίσιο των προγραμματικών δηλώσεων της Κυβέρνησης είχε πει: «Η επιχειρούμενη μεταρρύθμιση ανοίγει μια νέα εποχή στο Εθνικό Σύστημα Υγείας και είναι η βάση της επανίδρυσης του δημοσίου συστήματος υγείας». Αυτό σε απλά ελληνικά σημαίνει συρρίκνωση του δημόσιου τομέα της υγείας, μετακίνηση χρήματος από το δημόσιο τομέα της υγείας στον ιδιωτικό τομέα της υγείας. 
      Η υγεία μας, κυρίες και κύριοι συνάδελφοι, όσο περνά ο καιρός, κοστίζει περισσότερο στον Έλληνα πολίτη. Θα σας πω μερικές μελέτες που κυκλοφόρησαν τις τελευταίες μέρες και τι λέει ο Ο.Ο.Σ.Α.. Έτσι, λοιπόν, έδωσε ένα φοβερό ράπισμα στη μεθοδευμένη προσπάθεια απαξίωσης του κεφαλαίου της υγείας στη χώρα μας, γιατί πραγματικά την απαξιώνει η έκθεση του Ο.Ο.Σ.Α. του 2007, σύμφωνα με την οποία η Ελλάδα κατέλαβε μόνο αρνητικές πρωτιές. Συναγερμός χτύπησε σε όλους, όταν είδαν το εξωφρενικό ποσό για τις ιδιωτικές δαπάνες που καταναλίσκεται στην Ελλάδα: 57,2% επί των συνολικών δαπανών, ποσοστό που μας φέρνει στην πρώτη θέση παγκοσμίως στο σχετικό πίνακα μετά τις Η.Π.Α. και το Μεξικό.
      ΕΜΜΑΝΟΥΗΛ ΣΚΟΥΛΑΚΗΣ: Πριν.
      ΛΕΩΝΙΔΑΣ ΓΡΗΓΟΡΑΚΟΣ: Πριν.
      Η ελληνική οικογένεια, κάθε μέλος της πληρώνει για υπηρεσίες υγείας το υπερδιπλάσιο ποσό από το μέσο όρο των χωρών του Ο.Ο.Σ.Α.. Στην Ελλάδα βασικός χρηματοδότης του συστήματος υγείας, κυρίες και κύριοι συνάδελφοι, και έχει σχέση με αυτά που λέγαμε πριν λίγο για το ασφαλιστικό, είναι τα ασφαλιστικά ταμεία. Η κρατική συμμετοχή στις συνολικές δημόσιες δαπάνες υποχώρησε στο 28% το 2006 έναντι του 40% το 1992. Αυτό καταδεικνύει τη συστηματική προσπάθεια υποβάθμισης του δημόσιου χώρου της υγείας.
      Θα ρίξετε, κύριε Υπουργέ, τα ταμεία έξω. Σας το είχαμε πει. Ο κ. Αλογοσκούφης δεν το είχε καταλάβει. Φωνάζαμε εδώ όλοι μας, όλη η Αντιπολίτευση φώναζε: «Προσέξτε τις συμβάσεις που κάνετε με όλους τους ιδιώτες. Προσέξτε τις συμβάσεις που δίνετε και την τελευταία σύμβαση στον τελευταίο ιδιώτη! Τα ταμεία θα πέσουν έξω». Τίποτα δεν έγινε από αυτά. Κάνατε τότε τη σύμβαση με τις Μονάδες Εντατικής Θεραπείας. Μας κόστισαν τεράστια χρηματικά ποσά. 
      Η ετήσια έρευνα για το Σύστημα Υγειονομικής Περίθαλψης στην Ευρωπαϊκή Ένωση και ο ευρωπαϊκός πίνακας κατάταξης Καταναλωτών Υγείας για το 2007 κατατάσσουν την Ελλάδα στην εικοστή δεύτερη θέση μεταξύ των είκοσι εννέα χωρών της Ευρωπαϊκής Ένωσης. Τα νοσοκομεία της περιφέρειας υστερούν σε στελέχωση και υποδομή σε σύγκριση με εκείνα της Αττικής. Να μην σας πω για την πατρίδα μου, το οποίο σας το έχω πει και την προηγούμενη φορά στην επερώτηση, ότι ζητάμε γιατρό του Ι.Κ.Α. στη Νεάπολη Λακωνίας, μία περιοχή δέκα χιλιάδων κατοίκων και εξαναγκάζουμε τους συνταξιούχους, γέρους ανθρώπους, να πηγαίνουν στους Μολάους να παίρνουν τη συνταγή ή στη Σπάρτη πληρώνοντας 150 ευρώ πάνω-κάτω για τα έξοδα και δεν πάνε πια, διότι με 150 ευρώ κάνεις όλες τις εξετάσεις. Δύο χρόνια δεν υπάρχει γιατρός του Ι.Κ.Α. στη Νεάπολη. 
      Πόλος έλξης για τους ασθενείς όμως, κυρίες και κύριοι συνάδελφοι, είναι τα νοσηλευτικά ιδρύματα της Θεσσαλονίκης και μπορώ να σας πω ότι μετακινήθηκαν στη Θεσσαλονίκη και στην Αθήνα από την περιφέρεια, στη μεν Αττική εκατόν ογδόντα επτά χιλιάδες μετακινήσεις, ενώ η Πελοπόννησος διεκόμισε δεκαοκτώ χιλιάδες μετακινήσεις. Τα νησιά του Αιγαίου δεκαέξι χιλιάδες μετακινήσεις στα νοσοκομεία της Αθήνας, ενώ η Κρήτη οκτακόσιους εξήντα τέσσερις ασθενείς και λέει την επιτυχία των Πανεπιστημιακών Νοσοκομείων της Κρήτης, των Ιωαννίνων και της Θεσσαλονίκης ότι κρατάνε τους ασθενείς τους. 
      Οι σημαντικές αυτές ανισότητες, κύριε Υπουργέ, αποτελούν το κύριο χαρακτηριστικό του Εθνικού Συστήματος Υγείας, αποτυπώνονται στη συνείδηση των πολιτών, οι οποίοι κατατάσσουν το Εθνικό Σύστημα Υγείας -σε μια άλλη μελέτη- στην τελευταία θέση των δεκαπέντε συστημάτων της Ευρωπαϊκής Ένωσης.
    	Αυτές οι μελέτες παρουσιάστηκαν από το Γιάννη Τούντα, Αναπληρωτή Καθηγητή της Κοινωνικής Ιατρικής αυτές τις ημέρες και μπορείτε να τις πάρετε. Σύμφωνα με αυτή τη μελέτη η συντριπτική πλειονότητα των νοσοκομειακών κρεβατιών ανήκει στην Αττική, το 43% και στη Μακεδονία το 23%. Όλο το υπόλοιπο 33% αντιπροσωπεύει την Ελλάδα. Τα λιγότερα κρεβάτια είναι αναλογικά ανεπτυγμένα στην Στερεά Ελλάδα, στην Πελοπόννησο και στην Εύβοια. Να σας πω για τη Λακωνία. Πριν δυο χρόνια όταν ο κ. Αβραμόπουλος ήταν «φρέσκος» Υπουργός Υγείας και Κοινωνικής Αλληλεγγύης ήρθε στη Λακωνία και είπε ότι θα φτιάξει μια καινούργια πτέρυγα στο νοσοκομείο. Ούτε η μελέτη δεν έχει γίνει ακόμη δυο χρόνια μετά.
    ΠΑΝΑΓΙΩΤΗΣ ΣΚΑΝΔΑΛΑΚΗΣ: Κάνετε λάθος. Έχει ξεκινήσει και έχουν δοθεί τα χρήματα. 
    ΛΕΩΝΙΔΑΣ ΓΡΗΓΟΡΑΚΟΣ: Θα μας απαντήσει ο κύριος Υπουργός κύριε Σκανδαλάκη, γιατί έχω την εντύπωση ότι δεν ξέρετε. Σας είπα για πτέρυγα, όχι για την παθολογική κλινική. 
    Υπάρχει στην Αττική αναλογία γιατρών ανά κάτοικο 3,7. Στο νότιο Αιγαίο 1,7 προς 1000 και 1,3 στη Στερεά Ελλάδα. Δεν μας είπατε τίποτα για τις προσλήψεις νοσηλευτικού προσωπικού. Άκουσα δεκαπέντε χιλιάδες, δώδεκα χιλιάδες, δέκα χιλιάδες. Όλα αυτά βλέπω ότι υποβαθμίζουν το δημόσιο σύστημα υγείας. Πρέπει, κύριε Υπουργέ, επιτέλους να μας πείτε αφού τα νοσοκομεία δεν έχουν νοσηλεύτριες και νοσηλευτικό προσωπικό και ειδικά υποστηρικτικό προσωπικό, πόσες προσλήψεις θα κάνετε τα προσεχή χρόνια και να μας πείτε το ακριβές νούμερο γιατί έχουμε χάσει τον μπούσουλα με τα νούμερα που ακούμε κάθε φορά. Αυτό όμως που έχει σημασία σ΄ αυτές τις μελέτες, είναι ότι ο χαμηλός βαθμός ικανοποίησης, αφορά κυρίως της χαμηλής ποιότητας ξενοδοχειακές υπηρεσίες στα νοσοκομεία, την καθαριότητα και όλα τα υποστηρικτικά που βλέπουμε σήμερα στα νοσοκομεία. 
    Ένα άλλο ερώτημα κύριε Υπουργέ, είναι το προφίλ του Έλληνα ασθενούς αλλά και του νεοέλληνα γιατρού. Το πρόβλημα της υγείας έχει χτυπήσει και τον τελευταίο Έλληνα. Η πρώτη σκέψη που έρχεται στον πολίτη, στη δύσκολη στιγμή είναι πόσα χρήματα έχει στην άκρη να ξοδέψει για την υγεία του. Μετά, ποιον ξέρει αναρωτιέται για να τον βοηθήσει και να παρακάμψει το σύστημα που έχει πλέον καταρρεύσει ώστε να φθάσει εγκαίρως στην πηγή της σωτηρίας του στον εξειδικευμένο γιατρό της Αθήνας και της Θεσσαλονίκης των πανεπιστημιακών νοσοκομείων. Άγχος, αγωνία, ανασφάλεια, άγνοια, καχυποψία, απόγνωση, πανικός. Αυτά είναι όλα τα συναισθήματα που βιώνουν οι Έλληνες ασθενείς.
    Η εικόνα που έχω από τον συνάδελφο γιατρό στα κρατικά νοσοκομεία είναι να αγωνίζεται κάτω από αντίξοες συνθήκες με πενιχρές απολαβές, όταν αυτές καταβάλλονται, διότι δεν καταβάλλονται κιόλας. Εδώ, έχουμε το πρόβλημα με τις εφημερίες που καταβάλλονται πέντε έξι μήνες μετά και αν καταβληθούν και αν αναγνωριστούν αυτές οι ογδόντα πέντε ώρες εργασίας την εβδομάδα. Το έχετε πάρει «σερί γαϊτάνι» κάθε φορά μια νομοθετική πρωτοβουλία στη Βουλή να γίνεται τον επόμενο χρόνο. Βλέπουμε ένα γιατρό εξουθενωμένο κουρασμένο και πάνω απ’ όλα βλέπουμε έναν ειδικευόμενο κουρασμένο, ο οποίος ούτε ανταποκρίνεται καλά στα εκπαιδευτικά του καθήκοντα ούτε και στα ιατρικά γιατί πια δεν υπάρχουν μεγάλοι γιατροί στο Εθνικό Σύστημα Υγείας. Είναι κουρασμένοι και απουσιάζουν από τις εφημερίες. 
    Τι είναι αυτό που λείπει από τον σημερινό Έλληνα γιατρό, από τον σημερινό Έλληνα ασθενή; Λείπει η ελπίδα, κύριε Υπουργέ. Αυτή, δυστυχώς, απωλέσαμε σήμερα. Συνάδελφοι της Νέας Δημοκρατίας τα τελευταία χρόνια χάσαμε την ελπίδα. 
    Διαπιστωμένα προβλήματα του Εθνικού Συστήματος Υγείας. Η χρηματοδότηση του Ε.Σ.Υ. από το 3% επί του Α.Ε.Π. το 2004 έπεσε στο 2,4%. Η υποχρηματοδότηση έχει οδηγήσει στην καθυστέρηση καταβολής των υπερωριών των γιατρών και των νοσηλευτών. Έχουμε κάθε χρόνο φυγή οκτακοσίων έως χιλίων διακοσίων νοσηλευτών. Τώρα όμως θα γίνουν δυόμισι χιλιάδες με το νέο ασφαλιστικό σύστημα που πέρασε η Νέα Δημοκρατία. Η γυναικολογική κλινική του Νοσοκομείου Δράμας προχθές λέγανε οι τηλεοράσεις ότι καταργήθηκε. Τα νεογνολογικά κρεβάτια στο «Αγλαϊα Κυριακού» μειώθηκαν. Το Αττικό Νοσοκομείο δεν λειτουργεί. Τα νοσοκομεία τα οποία σας παραδώσαμε εδώ και πέντε χρόνια στη Ζάκυνθο, στη Χαλκίδα, στη Χίο, στην Καβάλα, στην Κέρκυρα, στην Κατερίνη δεν έχουν ακόμη ολοκληρωθεί. Πόσα χρόνια θέλετε για να τα ολοκληρώσετε; 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τι παραδώσατε στην Χαλκίδα; Τίποτα.
    ΛΕΩΝΙΔΑΣ ΓΡΗΓΟΡΑΚΟΣ: Το περιώνυμο προεδρικό διάταγμα 76/2005 δεν μπορεί να μπει σε εφαρμογή. Υπάρχει αναστάτωση στα νοσοκομεία. Στα νοσοκομεία σήμερα δουλεύουν οι νοσηλευτές και οι ειδικευόμενοι γιατροί. Όμως το «νηστικό αρκούδι δεν χορεύει» λένε στο χωριό μου και έτσι ψάχνουμε να βρούμε άλλους τρόπους για να μπορέσουμε να ταϊσουμε την οικογένεια του Έλληνα γιατρού.
      Δεν θα πω για τις προσλήψεις σε ιατρικό προσωπικό με το νέο νόμο, τη νέα ντιρεκτίβα της Ευρωπαϊκής Ένωσης. Γιατί χρειαζόμαστε πέντε χιλιάδες γιατρούς και δεκαπέντε χιλιάδες νοσηλευτικό προσωπικό. Τίποτα δεν γίνεται. Φέρατε μόνο το προεδρικό διάταγμα, το ακυρώσατε με μια υπουργική απόφαση και με μια νομοθετική πρωτοβουλία στη Βουλή, και δεν υπάρχει τίποτα. 
      Στο «Δρομοκαϊτειο», τρελά τα πράγματα! Το Νοσοκομείο δεν μπορεί να λειτουργήσει και μάλιστα σκεφτόσαστε να το δώσετε στον ιδιωτικό τομέα. 
      Στο Ψ.Ν.Α. τα προβλήματα είναι τεράστια. Έχουμε έλλειψη ιατρικού προσωπικού, έλλειψη ελπίδας, έλλειψη οράματος για την ψυχιατρική μεταρρύθμιση. Κουραστήκαμε να την ακούμε. Τελείωσε η ψυχιατρική μεταρρύθμιση, ξεχάστηκε. Όλοι εμείς όμως έχουμε ευθύνες για όλα αυτά. Θα τα βρούμε μπροστά μας.
      Στα ογκολογικά νοσοκομεία, συγκεκριμένα στον «Άγιο Σάββα», διαβάστε τις καταγγελίες των εργαζομένων. Σε γραφεία δύο επί δύο συνωστίζονται οι γιατροί. Το Παθολογοανατομικό είναι κάτω, στα υπόγεια. Δεν υπάρχει μαγνητικός τομογράφος στο μεγαλύτερο ογκολογικό νοσοκομείο της Αθήνας, στο «Μεταξά», το οποίο «αναστενάζει». Το είχαμε επισκεφθεί πρόσφατα. Υπολειτουργεί. Ξεπεράστηκε τεχνολογικά. Έχει έλλειψη προσωπικού. Γιατροί και νοσηλευτές δίνουν μάχες για τον καρκινοπαθή. Το «Ευγενίδειο» στη Θεσσαλονίκη παραπαίει. Ξεπεράστηκε τεχνολογικά. Τα μηχανήματά του είναι είκοσι χρόνων. Όλος αυτός ο κόσμος μετακινείται στον ιδιωτικό τομέα.
      Στους Άγιους Αναργύρους, όλο εγκαινιάζεται το νέο Νοσοκομείο των «Αγίων Αναργύρων». Το περιμένουμε να γίνει η έδρα της Νοσηλευτικής Σχολής του Πανεπιστημίου Αθηνών. Δεν έχουμε καμμιά πρόσληψη νοσηλευτικού ή διοικητικού προσωπικού τα τελευταία χρόνια. Πώς θα γίνει η μετεγκατάσταση των κλινικών στους «Αγίους Αναργύρους»; Έχετε επισκεφθεί τις κλινικές που λειτουργούν, των «Αγίων Αναργύρων», στο ΚΑΠΑΨ, να δείτε τη δυστυχία, να δείτε ότι εκεί υπάρχει πραγματικά ένα μεγάλο πρόβλημα, εικόνες ντροπής; Οι καρκινοπαθείς στοιβάζονται σε ανήλιους, σκοτεινούς θαλάμους. 
      Για το Ακτινοθεραπευτικό στην Πάτρα υπήρξε δημοσίευμα χθες στα «ΝΕΑ»: «Οδύσσεια πέντε μηνών για καρκινοπαθείς». Πέντε μήνες! Κι έτσι εξαναγκάζονται κι έρχονται στα ιδιωτικά θεραπευτήρια της Αθήνας. 
      Το καταθέτω για τα Πρακτικά.
      (Στο σημείο αυτό ο Βουλευτής κ. Λεωνίδας Γρηγοράκος                  καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσο για τα κέντρα αποκατάστασης των νοσοκομείων δεν υπάρχει κανένα. Δεν μπορείς να βάλεις τον άρρωστό σου. Έχετε δει πόσο κοστίζουν οι συμβάσεις των Ταμείων με τον ιδιωτικό τομέα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Έληξε και ο χρόνος της δευτερολογίας σας. Πρέπει να τελειώσετε τώρα, κύριε συνάδελφε. Κάναμε την παραχώρηση να πάρετε και τη δευτερολογία, αλλά δεν έχουμε άλλο περιθώριο. Σε μισό λεπτό, παρακαλώ τελειώστε.
      ΛΕΩΝΙΔΑΣ ΓΡΗΓΟΡΑΚΟΣ: Όσον αφορά το πρόβλημα των Μ.Ε.Θ.,  υπάρχει μία επιστολή όλων των γιατρών της Μ.Ε.Θ. προς τον Υπουργό Υγείας και Κοινωνικής Αλληλεγγύης η οποία γράφει:
      «Ένας μήνας μετά τη λύση των προβλημάτων των Εντατικών.
      Δεν είχαμε καμμία αμφιβολία. Γνωρίζαμε τη «συνέπεια» της Πολιτείας και τους κανόνες του δημοσίου λόγου. Όταν ο αρμόδιος Υπουργός δηλώνει συγκεκριμένα χρονοδιαγράμματα, θα πρέπει να είναι έτσι κι όχι αλλιώς: «…Το πρόβλημα των εντατικών το γνωρίζουμε. Είναι η πρώτη μας προτεραιότητα. Το αργότερο μέχρι τα Χριστούγεννα θα έχει λυθεί». Δεν είχαμε κανένα λόγο να το αμφισβητήσουμε. Τότε. Τώρα όμως;» γράφουν οι γιατροί των εντατικών. Μήπως θυμάστε κύριε Υπουργέ, τίνος είναι τα λόγια αυτά;
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε σε μισό λεπτό.  
      Σε λίγα χρόνια, κυρίες και κύριοι συνάδελφοι, δεν θα υπάρχει γιατρός, νοσηλευτής ή εργαζόμενος στις Μονάδες Εντατικής Θεραπείας. Η δουλειά αυτή είναι πάρα πολύ σκληρή. Δεν υπάρχει κανένα κίνητρο. Είναι ελάχιστα αμειβόμενοι όλοι κι έτσι λοιπόν δεν πάει κάποιος να στελεχώσει την ειδικότητα. Είναι προφανές λοιπόν ότι, όπως λέει η Εταιρία Εντατικής Θεραπείας, η λύση του προβλήματος των Μονάδων Εντατικής Θεραπείας που κόστισαν 150.000 ευρώ το κάθε κρεβάτι…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε κύριε συνάδελφε. Θα τα πουν κι οι άλλοι συνάδελφοί σας. 
      ΛΕΩΝΙΔΑΣ ΓΡΗΓΟΡΑΚΟΣ:…δεν είναι θέμα πια επιστημονικής εταιρείας. Είναι υπόθεση της κοινωνίας των πολιτών και της κοινής λογικής. Η υγεία μας δεν χρειάζεται…
      ΠΡΟΕΔΡΕΥΩΝ (Αναστάσιος Νεράντζης): Όχι, δεν έχουμε άλλη δυνατότητα να σας δώσουμε άλλο χρόνο. Κάνετε κατάχρηση. Δεν έπρεπε να σας δώσω συγχρόνως και τη δευτερολογία. Ε, όχι να μιλάμε είκοσι πέντε λεπτά, κύριε συνάδελφε!
      Σας παρακαλώ!
      ΛΕΩΝΙΔΑΣ ΓΡΗΓΟΡΑΚΟΣ: Τελείωσα.
      Πιστεύω ότι το σύστημα υγείας περνάει δύσκολες στιγμές. Εμείς έχουμε τις προτάσεις μας, έχουμε τον τρόπο και μπορούμε να τα καταφέρουμε καλύτερα. 
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής, σαράντα δύο μαθήτριες και μαθητές με έξι συνοδούς-δασκάλους των 8ου και 20ου Δημοτικών Σχολείων Χανίων.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει τώρα ο δεύτερος εκ των επερωτώντων Βουλευτών κ. Χρήστος Χάΐδος.  
      Ορίστε κύριε  Χάΐδο, έχετε το λόγο για πέντε λεπτά. 
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, το κοινωνικό κράτος αποτελεί το μεγαλύτερο θύμα από τη διακυβέρνηση της χώρας από τη Νέα Δημοκρατία.
      Επί τέσσερα χρόνια, οι δημόσιες υπηρεσίες υγείας υφίστανται τις συνέπειες μιας πολιτικής οικονομικά νεοφιλελεύθερης -περικοπές και υποχρηματοδότηση- λειτουργικά παλαιοδεξιάς -αδιαφάνεια και ρουσφέτια- και διαχειριστικά ανεπαρκούς. Ράντζα μαζί με άδεια κρεβάτια.
      Έτσι, τα νοσοκομεία υποβαθμίζονται, τα προβλήματα συσσωρεύονται και τα αδιέξοδα στη λειτουργία τους αυξάνονται. Το Ε.Σ.Υ. εγκαταλείπεται στην τύχη του και οι ιδιωτικές υπηρεσίες υγείας γιγαντώνονται. Η χρηματοδότηση του Ε.Σ.Υ. μειώθηκε δραστικά επί των ημερών της Νέας Δημοκρατίας. Από το 3% επί του Α.Ε.Π. το 2004, έπεσε στο 2,4% επί του Α.Ε.Π. το 2008. Έτσι, οι ελλείψεις σε προσωπικό, σε εξοπλισμό και σε υποδομές διαρκώς αυξάνονται και γίνονται δραματικές. Λείπουν πάνω από δεκαπέντε χιλιάδες νοσηλευτές, πάνω από δέκα χιλιάδες λοιπό ιατρικό, παραϊατρικό και διοικητικό προσωπικό. Λείπουν πάνω από έξι χιλιάδες γιατροί. Στην περιφέρεια και στα νησιά και στα κέντρα υγείας αυτές οι ελλείψεις είναι μεγαλύτερες.
      Θα καταθέσω για τα Πρακτικά τον πίνακα που αποδεικνύει του λόγου το αληθές.
      Το 69% φτάνουν οι κενές θέσεις στα Ιόνια Νησιά και στην Πελοπόννησο. Δεν αντικαθίσταται ο φθαρμένος εξοπλισμός και δεν προμηθεύονται νέα, αναγκαία μηχανήματα, όπως τα ακτινοθεραπευτικά για τους καρκινοπαθείς.
      Από την άλλη, έτοιμα νοσοκομεία, όπως το «Αττικό», το Περιφερειακό της Λάρισας, το νέο Νοσοκομείο των Τρικάλων και άλλα υπολειτουργούν. Εκατοντάδες έτοιμες κλίνες εντατικής δεν χρησιμοποιούνται λόγω ελλείψεως προσωπικού.
      Θα καταθέσω, επίσης, για τα Πρακτικά τον πίνακα που αποδεικνύει του λόγου το αληθές.
      Μεγαλύτερες, βέβαια και δραματικότερες είναι οι ελλείψεις και τα προβλήματα στα νοσοκομεία και τα τμήματα παιδιών. Εκεί που αφορά τον ευαίσθητο παιδικό πληθυσμό πρέπει να είμαστε περισσότερο αυστηροί στην κριτική μας.
      Θα καταθέσω και πίνακα για τα Πρακτικά που αποδεικνύει και γι’ αυτό του λόγου το αληθές.
      Και δεν κάνετε προσλήψεις, όπως επανειλημμένα εξαγγέλλετε. Δεν περιλαμβάνεται το ανάλογο κονδύλι στον προϋπολογισμό. Δεν καλύπτονται οι μεγάλες και επείγουσες ανάγκες με τις λίγες προκηρύξεις που κάνετε. Τρεις μόνο νοσηλευτές Π.Ε. προβλέπονται για τα Τρίκαλα. Δεν βουλώνονται οι τρύπες με επικουρικό προσωπικό το οποίο πλέον προσλαμβάνετε ρουσφετολογικά και χωρίς κριτήρια και στην Αθήνα και στη Θεσσαλονίκη.
      Δεν αντιμετωπίζονται τα προβλήματα των νοσοκομείων με τον κομματισμό ούτε λύνονται από τους κομματικούς προέδρους, διοικητές που είναι δοτοί, συνήθως άσχετοι με το αντικείμενο, τους οποίους διορίζετε. Στα Τρίκαλα άλλαξαν πέντε διοικητές σε τέσσερα χρόνια. Χθες παύθηκε και ο συνταξιούχος γεωπόνος που ήταν ο τελευταίος.
      Δεν είναι οπισθοδρόμηση και αναξιοκρατία αυτό, κύριε Υπουργέ; Δικό σας χωράφι είναι το νοσοκομείο και το αντιμετωπίζετε με αυτόν τον τρόπο; Γιατί αλλάξατε τον τρόπο πρόσληψης των διοικητών, που γινόταν παλαιότερα με ανοικτή προκήρυξη και με ελάχιστα απαιτούμενα προσόντα;
      Θα καταθέσω για τα Πρακτικά τα σκωπτικά σχόλια των εφημερίδων του τοπικού Τύπου.
      Δεν συγκαλύπτονται όλα αυτά τα προβλήματα ούτε με επικοινωνιακά τερτίπια ούτε με προπαγανδιστικά τρικ, όπως μάταια προσπαθεί η πολιτική ηγεσία του Υπουργείου. Έτσι η σπατάλη, η κακοδιαχείριση, η αδιαφάνεια και τα χρέη των νοσοκομείων διογκώνονται, δυσχεραίνοντας ακόμη περισσότερο τη λειτουργία τους και επιτείνοντας τα αδιέξοδά τους.
      Θα καταθέσω για τα Πρακτικά την Έκθεση του Σώματος Επιθεωρητών Δημόσιας Υγείας που επιβεβαιώνει του λόγου το αληθές.
      Οι μισθοί των γιατρών και των άλλων εργαζομένων παραμένουν καθηλωμένοι και πενιχροί, παρά τις επανειλημμένες υποσχέσεις για αυξήσεις, ενώ οι εφημερίες γίνονται καθ’ υπέρβαση του ισχύοντος προεδρικού διατάγματος και της κοινοτικής οδηγίας, χωρίς να γνωρίζουν οι γιατροί αν και πότε θα τις πληρωθούν, γιατί δεν μπορεί να τεκμηριωθούν νομικά επαναλαμβανόμενες. Η γνωστή πλάνη.
      Κάντε κάτι για τις εφημερίες. Δεν πρέπει να παίζουμε με την αγωνία και τις ανάγκες των γιατρών. Το πρόβλημα δεν αντιμετωπίζεται με διαρκείς τροπολογίες που αποτελούν ντροπή για όλους μας. Και μην κοροϊδεύετε τους νοσηλευτές για το ανθυγιεινό. Ξεκαθαρίστε το τώρα, έντιμα και ειλικρινά.
      Αυτά όλα έχουν ως συνέπεια να δυσλειτουργούν τα νοσοκομεία και τα κέντρα υγείας να διαλύονται, αφού, παρά τις ελλείψεις που παρουσιάζουν τα κέντρα υγείας, αποσπάται απ’ αυτά προσωπικό και στα νοσοκομεία. Τελευταία, παιδίατρος αποσπάται από Κέντρο Υγείας των Τρικάλων στο Νοσοκομείο. Οι υπηρεσίες των νοσοκομείων υποβαθμίζονται και έτσι, οι ασθενείς καταφεύγουν στις ιδιωτικές υπηρεσίες υγείας, όσοι βέβαια έχουν. Οι άλλοι ας «κόψουν το λαιμό τους». Ας περιμένουν μήνες το ραντεβού, αν αντέχουν, αν δεν τους διώξουν ή αν δεν πεθάνουν.
      Θα καταθέσω το δημοσίευμα που αποδεικνύει του λόγου το αληθές, επίσης.
      Διώχνουν ασθενείς από τα χειρουργεία. Κατά δέκα μονάδες αυξήθηκε, επί των ημερών της Νέας Δημοκρατίας, η ιδιωτική ασφάλιση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Θα πάρετε και τη δευτερολογία σας, κύριε συνάδελφε;
      ΧΡΗΣΤΟΣ ΧΑΪΔΟΣ: Ένα λεπτό, κύριε Πρόεδρε, τελειώνω. Αφαιρέστε το από τη δευτερολογία μου.
      Από το 47% ανέβηκαν στο 57% σε τέσσερα χρόνια οι ιδιωτικές δαπάνες υγείας. Θλιβερή και ντροπιαστική παγκόσμια πρωτιά! Πάνω από το Μεξικό και τις Η.Π.Α., που είναι η μητρόπολη του καπιταλισμού. 
      Η θέση του Ε.Σ.Υ. κατρακυλά κάθε χρόνο σε όλους τους έγκυρους πίνακες κατάταξης που δημοσιεύονται και οι ιδιώτες τρίβουν τα χέρια τους, γιατί αυτοί είναι οι μόνοι ωφελημένοι απ’ αυτήν την κατάσταση. Αυτούς εσείς με την πολιτική σας εξυπηρετείτε, γιατί δεν πιστεύετε στο κοινωνικό κράτος, δεν πιστεύετε στο Ε.Σ.Υ..
      Πιστεύουν, όμως, οι εργαζόμενοι σε αυτό, οι οποίοι αναπληρώνουν την αδιαφορία σας με περίσσευμα ανθρωπιάς και προσφέρουν με αυταπάρνηση τις υπηρεσίες τους, για να λειτουργήσουν ικανοποιητικά, υπό αυτές τις συνθήκες, τα νοσοκομεία και τα κέντρα υγείας. Σ’ αυτούς αξίζει ο έπαινος και στην Κυβέρνηση, που δεν τους συμπαραστέκεται, ο ψόγος και η αποδοκιμασία. Μια αποδοκιμασία που καταγράφεται καθημερινά πλέον σε όλες τις δημοσκοπήσεις, σε όλες τις έρευνες της κοινής γνώμης. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Χρήστος Χάΐδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Σειρά έχει ο Βουλευτής του ΠΑ.ΣΟ.Κ. στο Νομό Ρεθύμνης, καθηγητής κ. Ηλίας Λαμπίρης. 
      Σας παρακολουθούν, πάντως, Κρήτες. Δεν είναι, βέβαια, από την ιδιαιτέρα σας περιφέρεια, κύριε καθηγητά, αλλά πάντως είναι παιδιά της Κρήτης και αυτά. 
      Ορίστε, έχετε το λόγο. 
      ΗΛΙΑΣ ΛΑΜΠΙΡΗΣ: Χρόνια πολλά, κύριε Πρόεδρε και στους συναδέλφους. 
      Το Εθνικό Σύστημα Υγείας σήμερα περνά τη μεγαλύτερη κρίση από τότε που ιδρύθηκε. Ουσιαστικές παρεμβάσεις, όπως θα όφειλαν να γίνουν, δεν έχουν γίνει μέχρι σήμερα. 
      Θα αναφερθώ σε μερικά από τα κύρια προβλήματα που αντιμετωπίζει σήμερα το Εθνικό Σύστημα Υγείας. 
      Πρωτοβάθμια φροντίδα υγείας. Το 2004 υπήρχε έτοιμο νομοσχέδιο για την πρωτοβάθμια φροντίδα υγείας. Διανύουμε τον πέμπτο χρόνο και νομοσχέδιο για την πρωτοβάθμια φροντίδα υγείας δεν έχουμε δει μέχρι σήμερα. 
      Προσλήψεις νοσηλευτών και γιατρών στα νοσοκομεία. Πριν από ένα χρόνο δήλωνε ο κύριος Υπουργός ότι έξι χιλιάδες νοσηλεύτριες παίρνουν φύλλο πορείας για τα νοσοκομεία. Μόνο που το φύλλο πορείας, κυρίες και κύριοι συνάδελφοι, ακόμα δεν έχει παραδοθεί και πόσα χρόνια ακόμα θα κρατήσει, δεν το γνωρίζουμε. 
      Σύμφωνα με άλλες δηλώσεις τρέχουν οι διαδικασίες για εντεκάμισι χιλιάδες νοσηλευτές. Η αλήθεια είναι ότι ελάχιστες προσλήψεις έχουν γίνει μέχρι σήμερα. Οι περισσότερες από τις προσλήψεις αναφέρονται σε νοσηλευτικό προσωπικό οκτώ μηνών. Αλλά ξέρετε, το προσωπικό οκτώ μηνών, μέχρι να προσαρμοστεί στο νοσοκομείο, χρειάζεται τρεις μήνες τουλάχιστον και η παραγωγικότητά του συρρικνώνεται ουσιαστικά στους πέντε μήνες. 
      Η Κυβέρνηση της Νέας Δημοκρατίας παρέλαβε εκατόν πενήντα κλίνες σε Μονάδες Εντατικής Θεραπείας, εξοπλισμένες και έτοιμες για λειτουργία. Ο σημερινός Υπουργός –και δεν απευθύνομαι σε εσάς, κύριε Παπαγεωργίου- είχε δεσμευτεί ότι θα λειτουργήσει μέχρι το τέλος του 2007 όλα αυτά τα κενά κρεβάτια. Ποιο είναι το αποτέλεσμα; Τέσσερα χρόνια μετά, τα εκατόν πενήντα κενά κρεβάτια έχουν γίνει εκατόν ογδόντα. 
      Σας υπενθυμίζω σε ό,τι αφορά τα Τ.Ε.Π., τα ωραιότατα Εξωτερικά Ιατρεία στη Νίκαια, τα οποία έγιναν με την ευκαιρία των Ολυμπιακών έργων, ότι διανύουμε τον πέμπτο χρόνο και το Τμήμα Επειγόντων Περιστατικών έχει λουκέτο. Αν θα πάτε, θα δείτε ότι έχει λουκέτο. Πότε πρόκειται να λειτουργήσουν; 
      Η διαδικασία των κρίσεων των γιατρών κρατάει μέχρι πέντε χρόνια. Δεν είναι θέμα του Α.Σ.Ε.Π. οι κρίσεις των γιατρών, όπως ξέρετε. Διερωτάται κανείς: Αν τα Σ.Κ.Ε.Ι.Ο.Π.Ν.Ι. δεν είναι επαρκή για να τελειώνουν γρήγορα οι κρίσεις των γιατρών, γιατί δεν αλλάζουν; Είναι κυβερνητική πολιτική.
      Σε ό,τι αφορά τις προμήθειες, πριν ένα χρόνο δημιουργήθηκε μια εννεαμελής επιτροπή στο Υπουργείο Υγείας και Κοινωνικής Αλληλεγγύης, για να κρίνει όλα τα υλικά σε όλα τα νοσοκομεία της χώρας. 
      Ξέρετε ποιο ήταν το αποτέλεσμα; Όλα τα νοσοκομεία να προμηθεύονται εξωσυμβατικά υλικά, κάτι που αποτελεί ένα τεράστιο πρόβλημα, γιατί συμβάλλει στην αύξηση των χρεών των νοσοκομείων. Από το 1,3 δισεκατομμύρια ευρώ που ήταν τα χρέη των νοσοκομείων το 2004, σήμερα πλησιάζουν τα 4.000.000.000 ευρώ.  
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα κάνω χρήση και της δευτερολογίας μου. 
      Γι’ αυτά τα υπέρογκα χρέη των νοσοκομείων δεν υπάρχει καμία δικαιολογία. Είναι αποτέλεσμα την περίφημης μεταρρύθμισης για τις προμήθειες. Εκεί που θα εξοικονομούσαν 500.000.000 ευρώ το χρόνο, καταχρέωσαν τα νοσοκομεία. 
      Ένας επιπλέον λόγος για τον ανύπαρκτο οικονομικό έλεγχο, είναι ο τρόπος λειτουργίας των Δ.Υ.Π.Ε., οι οποίες συρρικνώθηκαν και από δεκαεπτά έγιναν επτά, για να εξοικονομηθούν χρήματα. Όμως, το αποτέλεσμα είναι ότι δεν μπορούν να ελεγχθούν τα νοσοκομεία και τα κέντρα υγείας, με αποτέλεσμα να ανεβούν τα χρέη των νοσοκομείων στο ποσό που ανέφερα προηγουμένως. 
      Σε ό,τι αφορά τους επικουρικούς γιατρούς, ο νόμος έλεγε ότι ο θεσμός του επικουρικού γιατρού εξυπηρετούσε περιοχές νησιώτικες και παραμεθόριες, περιοχές δηλαδή που δεν υπάρχει προσέλευση. Όμως, εσείς το επεκτείνατε και για την Αθήνα και για τη Θεσσαλονίκη. Και όταν ο γιατρός έχει τη δυνατότητα να τοποθετηθεί στην Αθήνα ή τη Θεσσαλονίκη, γιατί να πάει στην περιφέρεια, σε προβληματικές περιοχές; Έτσι, ενώ ο αριθμός των επικουρικών γιατρών ανέρχεται στους χίλιους πεντακόσιους, η περιφέρεια είναι χωρίς γιατρούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά την εκπαίδευση των γιατρών και τη δια βίου εκπαίδευση, θα ήθελα να σας θυμίσω ότι το 2004 υπήρχε έτοιμο σχέδιο νόμου για την εκπαίδευση των γιατρών. Όμως, εσείς θελήσατε το 2005 να γίνει επικαιροποίηση του σχεδίου νόμου από το Κ.Ε.Σ.Υ.Π.. Έγινε η επικαιροποίηση. Έχουν περάσει τέσσερα χρόνια και η εκπαίδευση των γιατρών δεν έχει αλλάξει ούτε για το δημόσιο ούτε για τον ιδιωτικό τομέα, όπως προέβλεπε το σχέδιο νόμου. 
      Στόχος του σχεδίου νόμου ήταν να αναβαθμιστεί η εκπαίδευση όλων των γιατρών της χώρας. Μετά τις εκλογές, η νέα ηγεσία του Υπουργείου Υγείας και Κοινωνικής Αλληλεγγύης είχε υποσχεθεί αρχικά ότι θα φέρει το σχέδιο νόμου προς ψήφιση. Όμως, αγαπητοί συνάδελφοι, πρέπει να γνωρίζετε ότι η σωστή ιατροφαρμακευτική περίθαλψη είναι στενά συνδεδεμένη με τη σωστή εκπαίδευση του ιατρικού σώματος.  
      Οι μισθοί των γιατρών είναι καθηλωμένοι. Ο Υπουργός στις προγραμματικές δηλώσεις το Δεκέμβριο δήλωνε ότι σύντομα θα υπέγραφε τις συλλογικές συμβάσεις εργασίας. Τώρα μαθαίνουμε ότι τις συλλογικές συμβάσεις τις έχει μετατρέψει σε ατομικές συμβάσεις. 
      Οι εφημερίες των γιατρών καταβλήθηκαν, αφού έκλεισαν τα νοσοκομεία για τρεις-τέσσερις μήνες. Τα νοσοκομεία της χώρας επί τρεις μήνες λειτουργούσαν μόνο με τα έκτακτα περιστατικά. Τα χρόνια περιστατικά διακομίζονταν στην ιδιωτική πρωτοβουλία.
      Γιατί η Κυβέρνηση έφερε μετά από τρεις μήνες για ψήφιση στη Βουλή την τροπολογία που καθόριζε της εφημερίες των γιατρών; Αυτό το ερώτημα παραμένει αναπάντητο.     
      Τι σκέπτεται ο κύριος Υπουργός μετά την παρέλευση μερικών μηνών; Να επαναλάβει την ίδια διαδικασία; 
      Στην ψυχική υγεία δεν έγινε τίποτα το σημαντικό. Στη διαφθορά τα χρέη των νοσοκομείων έχουν ανέλθει εκεί που αναφέρθηκα. 
      Ο Υπουργός Υγείας και Κοινωνικής Αλληλεγγύης μιλούσε και μιλά συχνά για «πιράνχας» στην υγεία, επικαλούμενος και δηλώσεις των προκατόχων του. Δεν νομίζω να είδε κάποιος ότι έχει βελτιωθεί κάτι. 
      (Στο σημείο αυτό χτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Το Νοέμβριο του 2007, σε συνέντευξη Τύπου ο Υπουργός χαρακτήριζε την αδιαφάνεια και τη διαφθορά ως μη ανεκτές. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λαμπίρη, τελειώνει και η δευτερολογία σας. Τελειώνετε, σας παρακαλώ.
      ΗΛΙΑΣ ΛΑΜΠΙΡΗΣ: Τελειώνω, κύριε Πρόεδρε, σε ένα λεπτό. 
      Τελειώνοντας, πρέπει να πω ότι τρία χρόνια πριν είχε επισκεφθεί το Ρέθυμνο ο τότε Υπουργός Υγείας και Κοινωνικής Αλληλεγγύης κ. Κακλαμάνης και είχε υποσχεθεί νέο νοσοκομείο. Το Ρέθυμνο είναι ο μοναδικός σχεδόν νομός που δεν έχει καινούργιο νοσοκομείο. Όμως, τρία χρόνια δεν έχει γίνει απολύτως τίποτα. 
      Το ΠΑ.ΣΟ.Κ. με τον Ανδρέα Παπανδρέου έδωσε όραμα για την υγεία. Δημιούργησε το Εθνικό Σύστημα Υγείας και ο ελληνικός λαός περιμένει τη βελτίωσή του και όχι την αποδόμηση, η οποία σταθερά και σταδιακά επιχειρείται.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
	Θα ολοκληρώσω, κύριε Πρόεδρε. 
	Για όλα αυτά που αναφέρθηκαν μιλάμε, λοιπόν, για σταδιακή, αλλά και σταθερή αποδόμηση του Εθνικού Συστήματος Υγείας και ζητάμε την αλλαγή πολιτικής στο χώρο της υγείας. Διότι η υγεία είναι το πολυτιμότερο αγαθό. 
	Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Λαμπίρη. Εξαντλήσατε και το χρόνο της δευτερολογίας σας. 
    	Το λόγο έχει ο Βουλευτής του ΠΑ.ΣΟ.Κ. κ. Γιάννης Σκουλάς. Ορίστε, κύριε συνάδελφε, έχετε το λόγο για πέντε λεπτά. 
    ΙΩΑΝΝΗΣ ΣΚΟΥΛΑΣ: Κύριε Υπουργέ, επερωτάστε σήμερα γιατί το Ε.Σ.Υ. που θεμελιώθηκε πριν από είκοσι πέντε χρόνια καταρρέει. Τα νοσοκομεία σε όλη τη χώρα βρίσκονται στο «κόκκινο» και οι εργαζόμενοι –ιατρικό, νοσηλευτικό, διοικητικό, τεχνικό προσωπικό- σε απόγνωση. Η αποκλειστική ευθύνη της Κυβέρνησης της Νέας Δημοκρατίας και του Υπουργείου Υγείας και Κοινωνικής Αλληλεγγύης δεν αμφισβητείται πλέον. 
    Γιατί στις ημέρες σας η υγεία από δημόσιο αγαθό καταλήγει να γίνει κοινό εμπορικό προϊόν που ακολουθεί τους νόμους της αγοράς και χωρίς καμμία οριοθέτηση στις σχέσεις δημοσίου και ιδιωτικού τομέα. Ξέρω πολύ καλά ότι βρίσκεται σε δύσκολη θέση, γιατί είστε γιατρός και με την ιδιότητα αυτή πρέπει να πονάτε το σύστημα. Ο κ. Αβραμόπουλος μάλλον όχι, γιατί νομίζει ότι η υγεία είναι πεδίο δημοσίων σχέσεων. Όμως, η υποδοχή που του έγινε προχθές στη Θεσσαλονίκη νομίζω ότι δείχνει πως η εικόνα του αρχίζει να ραγίζει και να θαμπώνει, γιατί δεν έχει παραγάγει έργο και γιατί συνεχώς λέτε ψέματα. 
    Στις ημέρες σας έχουμε νοσοκομεία που είναι υπερχρεωμένα, με ελλιπή στελέχωση σε προσωπικό, τραγική σε επίπεδο νοσηλευτικού προσωπικού, στις τελευταίες θέσεις του κόσμου και κυρίως με κτιριακές υποδομές, σε πολλές περιπτώσεις, προβληματικές. Νοσοκομεία που αδυνατούν πλέον να παρέχουν υπηρεσίες υγείας ποιότητας και προσβάσιμες σε όλους τους Έλληνες πολίτες. 
    Τα αίτια γνωστά. Η υποχρηματοδότηση των νοσοκομείων και, κυρίως, η βραδυφλεγής βόμβα στα θεμέλια του συστήματος, που ονομάζεται «χρέη νοσοκομείων». 
    Τα δημόσια νοσοκομεία βρίσκονται στο χείλος της χρεοκοπίας, αφού τα νέα χρέη που εσείς έχετε δημιουργήσει, εσείς και οι κομματικές σας διοικήσεις για την περίοδο 2005-2007 έχουν εκτοξευθεί στα 3,15 δισεκατομμύρια από 2,2 δισεκατομμύρια, που ήταν στη περίοδο 2001-2004. Και έχουν δημιουργηθεί αυτά τα χρέη, γιατί οι διοικήσεις σας προχωρούν καθημερινά σε εξωσυμβατικές προμήθειες υλικών, σε αναθέσεις χωρίς διαγωνισμούς, σε προμήθειες με κατάτμηση της δαπάνης ή ακόμη χειρότερα σε αναθέσεις σε προμηθευτή που δεν είναι καν μειοδότης. 
    Τα παραπάνω αναφέρονται στην ετήσια έκθεση του Ελεγκτικού Συνεδρίου για το 2005, που αποκαλύπτει πολλές παρανομίες σε νοσοκομεία της χώρας. Ορισμένα παραδείγματα είναι χαρακτηριστικά: 
    Νοσοκομείο Καλαμάτας. Η Επίτροπος του Ελεγκτικού Συνεδρίου δεν θεώρησε εντάλματα συνολικού ύψους 895.000 ευρώ, επειδή οι προμήθειες έγιναν χωρίς διαγωνισμό. 
    Πανεπιστημιακό Νοσοκομείο Ιωαννίνων. Δεν θεωρήθηκε ένταλμα ποσού 202.000 ευρώ για προμήθεια ακτινοσκοπικού μηχανήματος, γιατί δεν υπήρχε αιτιολογημένη απόφαση του Δ.Σ. του Νοσοκομείου. Το ένταλμα δεν υποβλήθηκε ξανά. Ερώτημα, γιατί; 
    Νοσοκομείο Λαμίας. Δεν θεωρήθηκαν δύο εντάλματα ποσού 147.000 ευρώ, δαπάνη για προμήθεια διαφόρων ειδών υγειονομικού υλικού, διότι η εταιρεία δεν ήταν μειοδότρια. 
    Πανεπιστημιακό Νοσοκομείο Ηρακλείου. Δεν θεωρήθηκε ένταλμα 88.000 ευρώ για προμήθεια επίπλων με απευθείας ανάθεση. 
    Τα χρέη των νοσοκομείων έχουν δημιουργηθεί ακόμη, γιατί η φαρμακευτική δαπάνη αυξάνεται ανεξέλεγκτα, μετά τη «μεταρρύθμιση» που επιχειρήσατε να κάνετε και εδώ, καταργώντας τη λίστα των φαρμάκων, μετά το νέο τρόπο τιμολόγησης, καθώς και τη μη επιστροφή του 4% από τους φαρμακοβιομηχάνους στα ασφαλιστικά ταμεία. Υπάρχουν ασφαλιστικά ταμεία που τελικά χρωστούν στο δημόσιο νοσοκομείο σχεδόν 1,5 δισεκατομμύριο ευρώ. 
    Η κατανάλωση φαρμάκων είναι πλέον εκτός ελέγχου, αφού μετά τις καταστροφικές σας παρεμβάσεις από 4,23 δισεκατομμύρια το 2003 έχει ξεπεράσει τα 7.000.000.000 το 2007. Αυτή η πολιτική σας οδηγεί με μαθηματική ακρίβεια τους κλάδους υγείας των ταμείων σε κατάρρευση στο εγγύς μέλλον, ενώ προς το παρόν δεν καταφέρνουν να είναι συνεπή απέναντι στο δημόσιο νοσοκομείο. 
    Τα χρέη των νοσοκομείων έχουν δημιουργηθεί για τον απλούστατο λόγο ότι τα νοσοκομεία δεν διαθέτουν ακόμη εργαλεία ελέγχου, όπως διπλοεγγραφικό σύστημα, σύστημα αναλυτικής λογιστικής και πληροφοριακά συστήματα. 
      Δεν διαθέτουν τεχνογνωσία και ανθρώπινο δυναμικό ούτως ώστε να μπορούν να υπολογίσουν το κόστος των παρεχομένων υπηρεσιών και να το ελέγξουν. 
      Ερωτώ και το έχω καταθέσει και ως γραπτή ερώτηση, τι έχει συμβεί με το πρόγραμμα «ΙΑΣΙΣ». Απάντηση δεν έχω πάρει ακόμα. Τα χρέη των νοσοκομείων δημιουργούνται ακόμα γιατί σημαντικές διατάξεις που έχουν ψηφιστεί, ο 2889/2001 και ο 2955/01 για κατάρτιση σφαιρικών προϋπολογισμών, λειτουργία αλληλόχρεου λογαριασμού, κατάρτιση μητρώου ιατροτεχνολογικών προϊόντων, δεν εφαρμόστηκαν ποτέ. 
      Τα χρέη των νοσοκομείων αυξάνονται καθημερινά, γιατί οι περισσότερες από τις διορισμένες διοικήσεις σας δεν διαθέτουν τα επιστημονικά εκείνα προσόντα που είναι απαραίτητα για τη διαχείριση των περίπλοκων θεμάτων πλέον στον τομέα της υγείας. 
      Ερωτώ ξανά και το έχω ξαναρωτήσει, χωρίς το ερώτημα να είναι ρητορικό. Πόσοι από τους διοικητές των νοσοκομείων έχουν εξειδικευμένες σπουδές διοίκησης νοσοκομείων ή είναι εγκάθετα κομματικά στελέχη της Νέας Δημοκρατίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Θα πάρετε και τη δευτερολογία σας;
      ΙΩΑΝΝΗΣ ΣΚΟΥΛΑΣ: Όχι, κύριε Πρόεδρε, μισό λεπτό θέλω μόνο.
      Εσείς που ήλθατε με τη ρομφαία της  κάθαρσης, πώς αξιολογείτε αυτήν την τραγική κατάσταση; Εσείς που μιλούσατε για διαφθορά και για διαπλοκή, πώς απαντάτε τώρα; Εμείς  μιλάμε για διασπάθιση του δημοσίου χρήματος, για σκοτεινές αναθέσεις και σχέσεις, για παράνομες ενέργειες, που οι διοικήσεις των νοσοκομείων παρανομούν καθημερινά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο τελευταίος εκ των επερωτώντων, ο Βουλευτής Λάρισας και γιατρός, κ. Έκτορας Νασιώκας.
      Ορίστε, κύριε Νασιώκα.
      ΕΚΤΟΡΑΣ ΝΑΣΙΩΚΑΣ: Θα πάρω όλο το χρόνο μου, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Αρκεί να μην τον υπερβείτε.
      ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, συζητάμε σήμερα μία από τις πιο σημαντικές επερωτήσεις μας, για τη λειτουργία του Εθνικού Συστήματος Υγείας, ιδιαίτερα για το νοσοκομειακό κομμάτι.
      Κύριε Υπουργέ, η Κυβέρνηση της Νέας Δημοκρατίας βρίσκεται στον πέμπτο χρόνο της διακυβέρνησης. Παρέλαβε ένα σύστημα υγείας, τουλάχιστον στο νοσοκομειακό κομμάτι, θα έλεγα σε υψηλό επίπεδο λειτουργίας. Αυτό το δέχονται οι διεθνείς οργανισμοί και το αποδεικνύουν και όλοι  οι δείκτες υγείας του πληθυσμού. Και στα δύο τμήματα, δηλαδή το προσωπικό, γιατροί, νοσηλευτικό προσωπικό, άλλο προσωπικό, παρά τις μεγάλες ελλείψεις, λειτουργούσε σε πολύ υψηλό επιστημονικό επίπεδο και στο κτηριακό και στον εξοπλισμό, δεκαεπτά νέα μεγάλα νοσοκομεία σας παραδώσαμε, όλα εν λειτουργία και δεκάδες άλλα εκσυγχρονισμένα. Αυτό ήταν το έργο του ΠΑ.ΣΟ.Κ.. 
      Αυτό το έργο η Νέα Δημοκρατία ως αντιπολίτευση προσπάθησε να το απαξιώσει με την πολιτική της κατσαρίδας! Και ως Κυβέρνηση από την αρχή άρχισε να λέει λόγια, λόγια,  λόγια. Πέντε χρόνια μετά, σήμερα, ποιο είναι το έργο της; Είναι η συνειδητή εγκατάλειψη του Εθνικού Συστήματος Υγείας και η σταδιακή ιδιωτικοποίησή του. 
      Πέντε χρόνια μετά, κύριε Υπουργέ, ούτε ένα νέο νοσοκομείο δεν ξεκίνησε, ούτε καν οι «Άγιοι Ανάργυροι» που το Δεκέμβριο του 2005 έπρεπε να είχε ολοκληρωθεί. Το 2005! Φυσικά δεν ολοκληρώθηκαν τα νοσοκομεία στην Καβάλα, στη Ζάκυνθο, στο Αγρίνιο, στην Κατερίνη, στην Κέρκυρα, στη Νάξο. Για τη Χαλκίδα ούτε κουβέντα! Δεκάδες άλλα επί μέρους μικρότερα έργα σταμάτησαν. Τι να πούμε για τη συνδετήρια πτέρυγα του Γενικού Νοσοκομείου της Λάρισας που τώρα πάλι ξανααναθέτετε μελέτη, ενώ ήταν έτοιμο να δημοπρατηθεί πριν πέντε χρόνια με τη διαδικασία μελέτης-κατασκευής και με τη χρηματοδότηση εξασφαλισμένη και καταγραμμένη; 
      Άρα σήμερα δεν έχουμε πέντε χρόνια χαμένα στην υγεία. Σήμερα βρίσκεστε, κύριε Υπουργέ, σε ένα συνολικό αδιέξοδο στο θέμα της υγείας. Τα ακούσαμε από τους προηγούμενους ομιλητές, εγώ θα σας δώσω πέντε επί μέρους παραδείγματα. 
      Πρώτο αδιέξοδο, δικό σας αδιέξοδο, κυβερνητικό, της Νέας Δημοκρατίας αδιέξοδο: Η μη χρηματοδότηση του συστήματος. Τα χρέη των νοσοκομείων είναι πολύ πάνω από 3.000.000.000, πολύ πάνω από 110.000.000 ευρώ το μήνα. Και τι κάνετε; Μετακινείτε αυτό το δικό σας αδιέξοδο στις πλάτες των χρηστών, των πολιτών, με δύο τρόπους. 
     Σε ποια περίοδο; Στην περίοδο αυτή, της ακρίβειας, που το εισόδημα των εργαζομένων δεν υπάρχει. Το διαθέσιμο εισόδημα μειώνεται δραματικά. 
     Το πρώτο, λοιπόν, είναι ότι οι ιδιωτικές δαπάνες αυξήθηκαν πάνω από 10% μέσα σε τέσσερα χρόνια και το δεύτερο είναι ότι τα ασφαλιστικά ταμεία, ο κλάδος υγείας βρίσκεται σε έκρηξη. 
     Κύριε Υφυπουργέ, για πρώτη φορά αναγκάζεστε και παίρνετε χρήματα από τον κλάδο σύνταξης για να δώσετε στον κλάδο υγείας. Αυτό δεν συνέβαινε ποτέ, το αντίθετο ίσως συνέβαινε. Και αυτό είναι θέμα της δικής σας πολιτικής. Ένα παράδειγμα είναι η φαρμακευτική δαπάνη. Η κατάργηση της λίστας φαρμάκων είναι χαρακτηριστικό παράδειγμα.
     Το δεύτερο αδιέξοδο είναι στο προσωπικό. Μιλάτε, μιλάτε, λέτε ότι προσλαμβάνετε, προσλαμβάνετε. Σας δίνω, λοιπόν, τα στοιχεία. Τέλος του 2007 έχουμε πέντε χιλιάδες εργαζόμενους λιγότερους στα νοσοκομεία μας σε σχέση με 31.12.2003. Είναι μελέτη της Π.Ο.Ε.ΔΗ.Ν.. Κι αυτό δεν συμπεριλαμβάνει το 2008, όπου έχουμε αθρόα φυγή εργαζομένων, κυρίως νοσηλευτών. Άρα πώς λειτουργούν; Το σύστημα λειτουργεί χάρις στον πατριωτισμό και στην αυτοθυσία των εργαζομένων, ενός προσωπικού το οποίο τι είναι; Απολύτως γερασμένο. Το ζούμε, το βλέπουμε κάθε μέρα. Δεν κάνατε τίποτα να βοηθήσετε, ούτε καν τα 200 ευρώ δεν δώσατε στους νοσηλευτές. Τα δώσατε στην κεντρική υπηρεσία αλλά όχι στην περιφέρεια. Ούτε ακόμη έχουν προχωρήσει τα βαρέα και ανθυγιεινά. Ελλείψεις σήμερα σε γιατρούς από 26% μέχρι 69%, σε νοσηλευτικό προσωπικό πάνω από δεκαπέντε χιλιάδες. Και οι ελλείψεις αυτές είναι επί των υπαρχόντων οργανισμών.
     Κι αν ακόμη πιστεύατε αυτά που λέτε –τα πίστευε η Κυβέρνηση- και τα χρηματοδοτούσατε, δεν υπάρχουν διαθέσιμοι νοσηλευτές στην αγορά για να προσλάβετε. Δεν είναι περισσότεροι από επτά χιλιάδες αυτοί που υπάρχουν. Κάντε μια προκήρυξη δέκα χιλιάδων νοσηλευτών να δείτε ότι θα καλυφθούν όλα τα κενά και δεν θα τίθεται θέμα Α.Σ.Ε.Π.. Διότι θα είναι λιγότεροι στις προσελεύσεις απ’ αυτούς που θα ζητάτε εσείς. Είναι κάτω από επτά χιλιάδες αυτοί που είναι διαθέσιμοι σήμερα. Και δεν προσλαμβάνετε ούτε αυτούς.
     Το τρίτο αδιέξοδο είναι στις προμήθειες. Σήμερα υπάρχουν μόνο εξωσυμβατικές προμήθειες. Υπάρχουν παράτυπες παρατάσεις παλιών συμβάσεων, που δεν ισχύουν. Και υπάρχουν αναθέσεις παντού, όχι στο 10% και στο 20%, αλλά στο 90%, στο 95% και στο 100%. Η μηχανοργάνωση δε των νοσοκομείων μας και το διπλογραφικό, δυστυχώς είναι παραπίσω από εκεί που το παραλάβατε. Και αυτό που ψηφίσατε δεν πρόκειται να υλοποιηθεί. Δεν υλοποιήθηκε πέντε χρόνια, δεν θα υλοποιηθεί. Και κάποιοι αλωνίζουν! Τα νοσοκομεία δεν μπορούν να πληρώσουν. Οι προμηθευτές δεν θέλουν να δώσουν τα προϊόντα τους. Το πρόβλημα είναι τεράστιο. Είστε σε αδιέξοδο, σε φαύλο κύκλο.
     Το τέταρτο αδιέξοδο είναι οι εφημερίες των νοσοκομείων μας. Οι εφημερίες γίνονται στα όρια αντοχής του προσωπικού, καμμιά φορά και πάνω από τα όρια αντοχής. Και τα νοσοκομεία λειτουργούν οριακά. 
     Αλλά ο τρόπος των εφημεριών είναι και στα όρια της νομιμότητας, κύριε Υφυπουργέ, και το ξέρετε, χωρίς προοπτική λύσης, λόγω της πολιτικής σας. Σας  είπαμε: συζητείστε με τους γιατρούς και λύστε το θέμα. Το θέμα λύνεται με γενναία χρηματοδότηση για να μπορούμε πραγματικά να έχουμε το κεφάλι μας ήσυχο, να έχει δηλαδή ο ελληνικός λαός το κεφάλι του ήσυχο ότι όταν αρρωστήσει τα νοσοκομεία θα λειτουργούν και θα εφημερεύουν σωστά για να τον βοηθήσει. Και δεν μιλάω για την Αθήνα, που μπορεί κάποιος να βρει και άλλες λύσεις. Μιλάω για την περιφέρεια, που υπάρχει το ένα και μοναδικό νοσοκομείο και ο ένας και μοναδικός γιατρός πρέπει να είναι εκεί και να σε περιμένει όταν αρρωστήσεις.
     Το πέμπτο αδιέξοδο είναι στα ογκολογικά, όπου έχουμε τις λίστες ντροπής και τα ακτινοθεραπευτικά που λειτουργούσαν και δεν λειτουργούν. Τι να πούμε για τη Λάρισα, που παραλάβατε ένα ακτινοθεραπευτικό να καλύπτει όλη τη Θεσσαλία και σήμερα δεν μπορεί να καλύψει καμμία ανάγκη γιατί έφυγαν οι καθηγητές αλλά και οι άλλοι εργαζόμενοι; Τι να πούμε για το ακτινοθεραπευτικό της Πάτρας; Τι να πούμε για όλα τα άλλα που συμβαίνουν; Τι να πούμε για την κατάσταση που υπάρχει τώρα σε όλα τα ογκολογικά νοσοκομεία; Θα σας δώσω τα στοιχεία για το «Μεταξά».
     Αυτή η κατάσταση, σε μια πάθηση που αυξάνεται τόσο πολύ και σε ανθρώπους που έχουν ανάγκη να κάνουν θεραπεία ή ακτινοθεραπεία και να μη μπορούν να βρουν πουθενά -και βεβαίως δεν έχουν να πληρώσουν στον ιδιωτικό τομέα- δεν είναι ένα αδιέξοδο;
     Το έκτο αδιέξοδο είναι η αιμοδοσία. Δύο χρόνια τώρα είναι χαμένα στην επέκταση του μοριακού ελέγχου. Οι κίνδυνοι είναι τεράστιοι. Υπάρχουν άρθρα. Θα σας καταθέσω πάρα πολλά άρθρα και εκτιμήσεις επιστημόνων.
    Αλλά είστε σε αδιέξοδο. Κρύβεστε δε πίσω από τη διακομματική επιτροπή, λες και το κράτος σταμάτησε στη διακομματική επιτροπή. 
    Φυσικά δεν γίνεται λόγος για ανάπτυξη νέων μονάδων, για προνοσοκομειακή ιατρική, για πρωτοβάθμια φροντίδα υγείας, για πρόληψη –που είναι σημαντική- για κοινωνική φροντίδα. 
    Αυτά όλα τα αδιέξοδα τα νιώθουν οι εργαζόμενοι, τα ζουν στο πετσί τους, αυτό το γερασμένο προσωπικό, αλλά τα νιώθουν και οι πολίτες που ψάχνουν να βρουν χρήματα για να βρουν την υγειά τους. Γι’ αυτό άρχισαν να αντιδρούν, γι’ αυτό άρχισε να έχει προβλήματα ο Υπουργός στην επίσκεψή του στη Θεσσαλονίκη.
    Γι’ αυτό, κύριε Υπουργέ, είναι ευκαιρία και με την επερώτησή μας να αλλάξετε πολιτική. Και αλλαγή πολιτικής σημαίνει ότι ιεραρχείτε την υγεία σε άλλο επίπεδο, εννοώ η Κυβέρνηση, όχι εσείς.
     Ο Πρωθυπουργός και ο Υπουργός Οικονομίας χρηματοδοτούν το σύστημα και υπάρχουν προτάσεις, που και εσείς τις γνωρίζετε, για να εφαρμόσετε ένα σύστημα για τους πολλούς, γι’ αυτούς που δεν έχουν, γι’ αυτούς που κινδυνεύουν, όχι για τους λίγους, γι’ αυτούς που έχουν χρήματα και πάνε στον ιδιωτικό τομέα.
    Καταθέτω αυτά για τα Πρακτικά.
    (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, να ομολογήσω, όχι επειδή είμαστε όλοι σχεδόν γιατροί, πλην του κ. Παπουτσή…
      ΠΡΟΕΔΡΕΥΩΝ (Αναστάσιος Νεράντζης): Ο κ. Παπουτσής και εγώ είμαστε οι εκτός ενεργού ιατρικής.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ...ότι πάντα οι συζητήσεις γύρω από τα θέματα της υγείας ενδιαφέρουν και μονοπωλούν το ενδιαφέρον, απασχολούν την κοινή γνώμη και ξεπερνούν και το κρίσιμο σημείο μερικές φορές, είτε οι συζητήσεις αυτές έχουν σχέση με την οργάνωση και τη λειτουργία του συστήματος είτε, αν θέλετε, πολύ περισσότερο με τη χρηματοδότηση του συστήματος και κυρίως μέσα από τις δημόσιες πηγές, χωρίς να παραβλέπουμε και τη χρηματοδότηση από τις ιδιωτικές πηγές, οι οποίες δυστυχώς επιβαρύνουν τον οικογενειακό προγραμματισμό και έχουν και κοινωνικές επιπτώσεις. Ιδιαίτερα αυτό γίνεται πολύ πιο σοβαρό όταν οι γνωστές δημοσιονομικές πιέσεις των τελευταίων χρόνων σε όλα τα προηγμένα κράτη, σε όλες τις σύγχρονες κοινωνίες, αναγκάζουν τις κυβερνήσεις με περισσότερη δυσκολία να αναζητούν λύσεις για τη βελτίωση και της ποιότητας και της αποτελεσματικότητας των παρεχομένων υπηρεσιών και επιπλέον κάτω από την πίεση και κάποιων δεδομένων, τα οποία δεν πρέπει να παραβλέπουμε, αυτήν τη ραγδαία εξέλιξη της επιστήμης και της τεχνολογίας και την άμεση εφαρμογή αυτών των εξελίξεων στην καθημερινή πράξη, που είναι κατά την άποψή μου και η πεμπτουσία της πολιτικής. Διότι δεν μπορούμε να αρνηθούμε σήμερα την εφαρμογή αυτών των εξελίξεων, οι οποίες είναι και πολύ πιο ακριβές στην αντιμετώπιση των προβλημάτων σε αυτόν το διαρκή αγώνα - πόλεμο με την αρρώστια και το θάνατο. Νέα φάρμακα περισσότερο αποτελεσματικά, νέες μέθοδοι απεικόνισης, νέες πρακτικές χειρουργικής και αναίμακτης επέμβασης βρίσκονται σήμερα στα χέρια του γιατρού. ‘Εχουμε φύγει από την εποχή της παραδοσιακής ιατρικής. Βρισκόμαστε στην εποχή της βιοϊατρικής τεχνολογίας, της ηλεκτρονικής απεικόνισης, της αποκωδικοποίησης του DNA. Εδώ απειλείται με ανατροπή και η επί αιώνες κοινά παραδεκτή βιοηθική. 
    Θα πρέπει κάποτε να κάνουμε μια συζήτηση, για να δούμε προς τα πού πάνε τα πράγματα, πώς μπορούν να αντιμετωπίσουν οι σύγχρονες κοινωνίες, οι οργανωμένες κοινωνίες που έχουν και μεγαλύτερη άνεση –προς Θεού δεν παραβλέπω τις άλλες- την απειλή η οποία έρχεται από αυτήν την αλόγιστη, πολλές φορές, χρήση αυτών των δεδομένων. Εκεί είναι το μεγάλο πρόβλημα. Πόσο θα αντέξει η οικονομία μας αλλά και οι οικονομίες άλλων χωρών και πώς τα ασφαλιστικά ταμεία θα μπορέσουν να ξεπεράσουν αυτό το μεγάλο πρόβλημα όχι περιορίζοντας τις δαπάνες -είναι κατάκτηση μη διαπραγματεύσιμη σήμερα στον προηγμένο κόσμο- αλλά ελέγχοντας την αλόγιστη χρήση. Αυτό είναι το μεγάλο δίλημμα και αυτό θα έπρεπε να μας απασχολήσει όλους μας.
    Επιπλέον, θα έλεγα, ότι είναι υποχρεωτικός ο αντιπολιτευτικός λόγος, τον οποίο δικαιολογώ στους συναδέλφους κυρίως της Αξιωματικής Αντιπολίτευσης στην κρίσιμη περίοδο στην οποία βρίσκονται, θα ομολογήσω όμως ότι το ύφος ήταν ευπρεπέστατο και στο επίπεδο που το βάλατε και δεν έχω κανένα λόγο να το αμφισβητήσω.
Εξάλλου επανειλημμένα έχω δηλώσει για όλους τους ομιλητές και για όλους τους παρευρισκόμενους –και το ξέρετε- ότι η προσωπική μου εκτίμηση είναι δεδομένη, αλλά και όλοι σας έχετε καταξιωθεί και για το ήθος και για ύφος σας σ’ αυτήν την Αίθουσα. Όλα αυτά τα πράγματα θα πρέπει να μας απασχολήσουν και αυτή είναι η ουσία του προβλήματος.
	Επιπλέον, δεν θα πρέπει κάποια στιγμή να συμφωνήσουμε όλοι ότι στο χώρο της υγείας δεν είναι όλα τα πράγματα στραβά σ’ αυτόν τον τόπο, ότι τα τελευταία χρόνια, τις τελευταίες δεκαετίες –και συμμετοχή έχουν όλες οι πλευρές- έγιναν άλματα, είτε αφορούν τους ανθρώπινους είτε τους οικονομικούς και υλικούς πόρους; Διπλασιάστηκε ο αριθμός των κρεβατιών, αυξήθηκε ο αριθμός των γιατρών, ξεπερνώντας ακόμα και το μέσο ευρωπαϊκό όρο. Ο ιατροτεχνολογικός εξοπλισμός στη χώρα μας δεν είναι μόνο αυξημένος, είναι και ο πλέον σύγχρονος. Ό,τι πιο σύγχρονο υπάρχει στην παγκόσμια αγορά, αν θέλετε, αυτόματα έρχεται και εδώ. Όλα αυτά τα πράγματα θα πρέπει να τα δεχθούμε και να δεχθούμε και τα λάθη, να δεχθούμε και τις αδυναμίες, να δεχθούμε και τα προβλήματα. 
      Πρέπει όμως όλοι να ομολογήσουμε και κάτι άλλο σ’ αυτήν την Αίθουσα, ότι υπάρχει ένα έλλειμμα στο σύστημα υγείας στη χώρα μας, υπάρχει έλλειμμα το οποίο αποδεικνύεται και το έλλειμμα προέρχεται όχι από την κακή ή την καλή λειτουργία των νοσοκομείων –από την κακή εν προκειμένω, αν υπήρχε- αλλά από το ότι το υποσύστημα του Εθνικού Συστήματος Υγείας, η πρωτοβάθμια φροντίδα υγείας λείπει. Εκεί είναι και το 65% έως 70% των ιδιωτικών δαπανών στη χώρα μας, αυτών των υψηλών ιδιωτικών δαπανών. 
	Θέλω να σας πω ότι δεν είναι αυτά τα στοιχεία τα οποία παρουσιάσατε και δεν το κάνατε σκόπιμα. Δεν είναι ακριβή, δεν είναι επικαιροποιημένα και δεν παρακολουθούν τις τελευταίες καταγραφές και εξελίξεις. Η Εθνική Στατιστική Υπηρεσία της Ελλάδας έστειλε τα στοιχεία και η EUROSTAT τα υιοθετεί και τα αποτελέσματα από τους οργανισμούς σ’ αυτά τα στοιχεία θα αναφέρονται. Αυτά τα στοιχεία λένε πλέον ότι η δημόσια δαπάνη ξεπερνάει πλέον το 60% των συνολικών δαπανών. 
	ΕΜΜΑΝΟΥΗΛ ΣΚΟΥΛΑΚΗΣ: Ο Ο.Ο.Σ.Α., κύριε Υφυπουργέ, δίνει 57% ιδιωτική δαπάνη.
    	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Σκουλάκη, θα τα δούμε στη συνέχεια αυτά.
    	Αυτές οι μελέτες του Ο.Ο.Σ.Α. και οι προτάσεις είναι και πριν από την εναρμόνιση και την αναθεώρηση των δεικτών της ελληνικής οικονομίας και των μεγεθών και του Α.Ε.Π.. Στη συνέχεια θα δούμε τα καινούργια δεδομένα, αλλά δεν είναι εκεί το θέμα για να διαφωνήσουμε. Είναι ούτως ή άλλως υψηλές οι ιδιωτικές δαπάνες στην Ελλάδα, αλλά στον πυρήνα αυτού του υψηλού ποσοστού βρίσκεται το έλλειμμα που προέρχεται από την πρωτοβάθμια φροντίδα υγείας. 
    Εδώ η ευθύνη είναι και δική σας, κύριοι συνάδελφοι. Με συγχωρείτε πάρα πολύ. Μετά το 1983 και από τον ιδρυτικό νόμο δεν ασχοληθήκατε ποτέ. Μη μας λέτε κάτι που ειπώθηκε και που δεν θέλω να κριτικάρω, δηλαδή τι έγινε με το νομοσχέδιο, το νόμο για την πρωτοβάθμια φροντίδα υγείας που φέρατε λίγο πριν φύγετε από την εξουσία. Το ξέρουμε όλοι πάρα πολύ καλά. Αν θέλετε, σε πολλά σημεία καλώς έγινε και δεν προχώρησε και δεν εφαρμόστηκε διότι είναι ξεπερασμένο αυτό το μοντέλο και θα πρέπει να πάμε προς άλλη κατεύθυνση. Έχει ξεπεραστεί ακόμα και απ’ αυτούς οι οποίοι το οραματίστηκαν και το πρωτοχρησιμοποίησαν αμέσως μετά το β΄ Παγκόσμιο Πόλεμο. 
    Σήμερα ένα νέο μοντέλο πρωτοβάθμιας φροντίδας υγείας ακολουθείται από τις αναπτυγμένες, από τις σύγχρονες κοινωνίες και αυτήν την πραγματικότητα θα πρέπει να προσπαθήσουμε να την προσαρμόσουμε στην ελληνική κατάσταση και αυτό κάναμε και αυτό μελετήσαμε σχολαστικά και προς αυτήν την κατεύθυνση θα κινηθούμε, διότι πρέπει να αναγνωρίσουμε ότι αν θέλουμε να μιλάμε για ένα πραγματικά Εθνικό Σύστημα Υγείας, θα πρέπει αυτό να περιλαμβάνει όλα τα επίπεδα αρμονικά συνεργαζόμενα και αλληλοσυμπληρούμενα και όπου πρωτεύουσα θέση θα έχει η προστασία της υγείας και όχι η διαχείριση μόνον της ασθένειας, όπως δυστυχώς συμβαίνει σήμερα. 
    Αυτή είναι η σύγχρονη αντίληψη για τη δημόσια υγεία. Οριοθετεί το αντικείμενο πάνω στον έλεγχο, στην πρόληψη, στην αγωγή, στην ενημέρωση των μεγάλων παραγόντων κινδύνων και όχι μόνον αυτών που μαστίζουν τις κοινωνίες και αυτών που επιβαρύνουν σήμερα με την εφαρμογή των εξελίξεων της επιστήμης και της τεχνολογίας στο μεγαλύτερο βαθμό αυτήν την κατάσταση. Αυτά τα πράγματα, λοιπόν, ισχύουν και αυτά τα πράγματα θα πρέπει να τα θέσουμε σε μία συζήτηση και να αποτελέσουν τη βάση για να μπορέσουμε να σχεδιάσουμε το αύριο. Υπάρχει περιθώριο για αντιπολίτευση σ’ άλλους τομείς εκτός της υγείας. Υπάρχει και στο χώρο της υγείας όπου διαπιστώνεται ολιγωρία, διαπιστώνονται κραυγαλέες ελλείψεις, διαπιστώνονται όχι νομότυπες πράξεις, αλλά υπάρχουν πολύ περισσότερα σημεία στα οποία θα πρέπει να συμφωνήσουμε και να τα κουβεντιάσουμε για να προχωρήσουμε. Είμαστε μία σύγχρονη ευρωπαϊκή χώρα και νομίζω ότι δεν μπορεί αυτό να το παραβλέπουμε.
Έχετε ευθύνη. Να την αναλάβετε και να μη θεωρείτε ότι στα είκοσι χρόνια λειτουργούσαν όλα και στα τέσσερα χρόνια έγινε Γης Μαδιάμ! 
      Θέλετε να δεχθώ υποθετικά τον ισχυρισμό για ότι υπήρχε το 2004 από πλευράς προσωπικού; Ο κ. Γρηγοράκος ανέφερε για οχτακόσιες συνταξιοδοτήσεις-αποχωρήσεις το χρόνο. Τέσσερα χρόνια επί οχτακόσιες αποχωρήσεις είναι τρεις χιλιάδες διακόσιες. Τα επίσημα στοιχεία του Α.Σ.Ε.Π. για οριστικά διοριστέους –το κατέθεσα και θα το ξανακαταθέσω- μιλάνε για εννέα χιλιάδες εκατόν σαράντα έξι άτομα νοσηλευτικό προσωπικό. Εάν, λοιπόν, με έξι χιλιάδες παραπάνω από αυτούς που υπηρετούσαν το 2004 είναι σε κατάρρευση το Εθνικό Σύστημα Υγείας, αντιλαμβάνεστε τι γινόταν το 2004. 
      ΕΜΜΑΝΟΥΗΛ ΣΚΟΥΛΑΚΗΣ: Ποίων ετών προκηρύξεις είναι αυτές; Έχει σημασία.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας παρακαλώ! Κύριε Σκουλάκη, θα σας πω.
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, αν έχετε την καλοσύνη, αφήστε να προχωρήσει η διαδικασία. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Σκουλάκη, εγώ δεν αμφισβήτησα. Με βάση τα στοιχεία έκανα την υπόθεση. Εγώ δεν συμφωνώ ούτε με τα στοιχεία. Είναι πολύ λιγότερα αυτά τα οποία ισχύουν από αυτά τα οποία αναφέρθηκαν εδώ, αλλά να το δεχθούμε και αυτό. 
    Να σας πω για τα στοιχεία αν θέλετε, για να μην αφήνουμε αναπάντητα τα πράγματα και να προχωρήσουμε όπως πρέπει να προχωρήσουμε στη συζήτηση. Θέλετε να ακούσετε; 
    Το 2004: Οριστικά διοριστέοι, νοσηλευτικό προσωπικό…
    ΕΜΜΑΝΟΥΗΛ ΣΚΟΥΛΑΚΗΣ: Από προκήρυξη του 2002; 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αυτό εννοείται. 
    ΕΜΜΑΝΟΥΗΛ ΣΚΟΥΛΑΚΗΣ: Από προκήρυξη του 2001; 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θέλετε να με ακούσετε, κύριε Σκουλάκη; Ακούστε με και βγάλτε το συμπέρασμά σας. Μας ενδιαφέρει πόσοι ήρθαν ή πόσοι από το 2004 μέχρι σήμερα ήρθαν να στελεχώσουν τις νοσηλευτικές μονάδες και πόσοι έφυγαν από τις νοσηλευτικές μονάδες; Τα μαθηματικά έχουν μία ανάγνωση, δεν έχουν πολλές αναγνώσεις. Οι βυζαντινολογίες είχαν δύο αναγνώσεις. Να λέμε τα πράγματα όπως έχουν.
    Το 2004 εξακόσιοι τριάντα διοριστέοι, το 2005 επτακόσιοι τριάντα, το 2006 τέσσερις χιλιάδες τετρακόσιοι πέντε, το 2007 τρεις χιλιάδες εννιακόσιοι εβδομήντα επτά, εκτός των εννιακοσίων, χιλίων που είναι από τους κυλιόμενους πίνακες για τις Μονάδες Εντατικής Θεραπείας, που το Φ.Ε.Κ. …
    ΗΛΙΑΣ ΛΑΜΠΙΡΗΣ: Συμπεριλαμβάνετε και τις νοσηλεύτριες των οκτώ μηνών.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Λαμπίρη, ξέρετε ότι εγώ και σας εκτιμώ και σας σέβομαι. Μιλάω για οριστικά μόνιμους διοριστέους, διότι τα οκτάμηνα δεν τα διαχειρίζεται το Ανώτατο Συμβούλιο Επιλογής Προσωπικού. Αυτό είναι άλλη διαδικασία. Εάν θέλετε και γι’ αυτά τα νούμερα να μιλήσουμε, ευχαρίστως να μιλήσουμε, αλλά νομίζετε ότι έρχομαι εδώ να σας παραπλανήσω; Νομίζω πως έρχομαι εδώ να ωραιοποιήσω την εικόνα, την κατάσταση; Τριάντα πέντε φορές το λιγότερο ήρθα να απαντήσω σε επίκαιρες ερωτήσεις. Είναι το Υπουργείο με τον περισσότερο κοινοβουλευτικό έλεγχο. Τα στοιχεία αυτά τα κατέθεσα και έχω απαντήσει για τα περισσότερα νοσοκομεία της χώρας και για το νοσηλευτικό προσωπικό και για το ιατρικό προσωπικό και για τον εκσυγχρονισμό τον ιατροτεχνολογικό. 
    Είναι κρίμα να αδικούμε την προσπάθεια η οποία ξεκίνησε σε ένα μεγάλο μέρος με προγραμματισμό δικό σας για το Γ΄ Κοινοτικό Πλαίσιο Στήριξης, το οποίο, όμως, όταν εμείς παραλάβαμε, ήταν σε μονοψήφιο νούμερο. Σήμερα είναι στο 85% και μέχρι το τέλος των υποχρεώσεών μας, όσο θα θεωρούνται επιλέξιμα, στο τέλος του 2008, είμαστε βέβαιοι ότι θα απορροφήσουμε όλο το ποσό, κάτι περισσότερο από 500.000.000 ευρώ. Σαφώς και ο σχεδιασμός υπήρξε σε μεγάλο μέρος από εσάς, άλλο αν δεν υπήρξε υλοποίηση. 
    Στη συνέχεια τρέξαμε με γρήγορους ρυθμούς. Πάνω από εξήντα χιλιάδες τετραγωνικά μέτρα σε νοσηλευτικά ιδρύματα εκσυγχρονίσαμε πλήρως από το 2004 μέχρι σήμερα μέσα από το Γ΄ Κοινοτικό Πλαίσιο Στήριξης, που σε ένα μεγάλο μέρος είχε προετοιμαστεί από τις μέρες σας. Προχωρήσαμε και είμαστε στην τελική φάση ολοκλήρωσης τριών νοσοκομείων (Κέρκυρα, Κατερίνη, Αγρίνιο) που ήταν γάγγραινα, κληρονομιά από τις μέρες σας. 
    ΗΛΙΑΣ ΛΑΜΠΙΡΗΣ: Το Ρέθυμνο;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Τα ξέρετε, να μην επανέλθουμε. Δεν θέλω να ξύνω πληγές και δεν υπάρχει λόγος. Η Κέρκυρα είναι στην τελική της φάση, η Κατερίνη επίσης και το Αγρίνιο προχωρά με ταχύτατους ρυθμούς. Δημοπρατήθηκαν το 1997. Τι άλλο να σας πω. 
    Να σας πω για το ογκολογικό; Το 2005 το δημοπρατήσαμε. Το 2000 ξεκίνησε, υπήρξαν παλινδρομήσεις με συμπληρώσεις μελετών και όλα τα σχετικά και από τον επόμενο μήνα αρχίζουμε τη σταδιακή μετεγκατάσταση. Ήδη το πρόγραμμα έχει ολοκληρωθεί.
      Ξέρετε πολύ καλά, κύριε Νασιώκα, ειλικρινά και από το επιτυχημένο πέρασμά σας στο Υπουργείο, ότι ένα νοσοκομείο δεν είναι εύκολο στη μετεγκατάστασή του. Ήδη έχουμε κάνει το πρόγραμμα μετεγκατάστασης. Τον επόμενο μήνα προχωράει η εγκατάσταση των διοικητικών υπηρεσιών, ώστε να αποτελέσουν τη βάση, για να γλιτώσουμε και τα έξοδα τα οποία πληρώνουμε στα νοικιασμένα κτήρια τα οποία έχουμε.
      Στη συνέχεια θα γίνει η εγκατάσταση των βοηθητικών χώρων, των εργαστηρίων, έτσι ώστε να έρθουμε σε μια χρονική στιγμή, όπου θα ολοκληρωθεί αυτό το γενικό ογκολογικό νοσοκομείο, το οποίο εμείς υιοθετούμε, εσείς – όχι εσείς προσωπικά – παλινδρομούσατε ως προς τη χρήση του, αν θα είναι γενικό ή απλώς ογκολογικό. Όλα αυτά τα πράγματα τα ρυθμίσαμε.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, στην καταγραφή των επιτυχημένων περασμάτων μην ξεχνάτε τον κ. Σκουλάκη.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ο οργανισμός του νοσοκομείου είναι στην τελική φάση. Ήδη φέρνουμε τη νοσηλευτική σχολή της πανεπιστημιακής κλινικής στο Νοσοκομείο των Αγίων Αναργύρων, κάτι το οποίο – ξέρετε τους λόγους, να μην τους αναφέρω – ποτέ δεν αποφασίσατε – και χαίρομαι που κουνάει καταφατικά το κεφάλι του ο συνάδελφος κ. Λεωνίδας Γρηγοράκος – και πάρα πολλά άλλα πράγματα.
      Γίνεται, λοιπόν, μια προσπάθεια, η οποία θα αποδώσει και αποδίδει. Προσθέτουμε κι εμείς αυτό που έχουμε χρέος να προσθέσουμε στη μεγάλη προσπάθεια η οποία γίνεται. Έτσι έχουν τα πράγματα. Και σε όλους τους τομείς γίνεται μια συστηματική δουλειά.
      Θέλετε να σας αναφέρω για περισσότερα από εκατόν ένα έργα που αφορούν αυτό το ποσό των 500.000.000 για τα νοσοκομεία της χώρας, για την προσπάθεια να ανεβάσουμε την ποιότητα των παρεχομένων υπηρεσιών, οδηγώντας, όπως έπρεπε να κάνουμε, σε πιστοποίηση ολόκληρες νοσηλευτικές μονάδες ή τμήματα μεγάλων νοσηλευτικών μονάδων; Αυτό είναι κάτι το οποίο δεν έγινε ποτέ πριν.
      Γιατί αυτά τα πράγματα; Δεν θέλουμε να τα εισπράξουμε σαν θετικά, σαν εύσημα, αλλά τη συμβολή μας σε αυτήν την προσπάθεια – την οποία έχουμε χρέος να κάνουμε – να την αναγνωρίσουμε. Όπως κι εμείς αναγνωρίζουμε αυτό το οποίο κάνατε. Και είναι πολύ μεγάλο, και τα καινούργια νοσοκομεία τα οποία κατασκευάστηκαν και η τομή του Εθνικού Συστήματος Υγείας, της δευτεροβάθμιας, με τα κέντρα υγείας. Ατελής, αλλά σημαντική, ίσως από τις πιο σημαντικές τομές.
      Όλες αυτές οι διαπιστώσεις που είπαμε πριν και που ανέφερα δεν είναι μόνο της δικής μας πλευράς. Είναι όλων των πλευρών οι διαπιστώσεις. Έχουμε το θάρρος να το δεχτούμε και να το αναγνωρίσουμε.
      Θέλετε να σας αναφέρω – και είναι τόσα πολλά που χάνομαι μέσα στα χαρτιά και τις σημειώσεις τις οποίες πήρα – για το αν είναι ευχαριστημένοι ή όχι οι Έλληνες πολίτες, εάν έχουν χάσει την αισιοδοξία και την ελπίδα για το τι θα συμβεί αύριο; Στην πλέον έγκυρη μέτρηση του Ευρωβαρόμετρου, πριν από ενάμιση δύο μήνες, και στο ερώτημα «αν πιστεύετε ότι σήμερα και στο μέλλον θα σας παρέχεται η κατάλληλη, η απαραίτητη συνδρομή περίθαλψης σε περίπτωση ανάγκης», οι Έλληνες σε ποσοστό 89% μιλάνε θετικά, αισιοδοξούν. Και στο 89% δεν είναι οπαδοί του δικού μας κόμματος μόνον. Είναι οπαδοί, όπως φαίνεται, όλων των κομμάτων. Και το αναγνωρίζουν αυτό το πράγμα.
      Δεν λέμε ότι είναι όλα άριστα. Δεν λέμε ότι η πρόσβαση είναι η καλύτερη. Υπάρχουν δυσκολίες στην πρόσβαση, υπάρχουν δυσκολίες στην αποτελεσματικότητα. Υπάρχει επιβάρυνση του οικογενειακού προγραμματισμού και του νοικοκυριού. Δεν υπάρχει καμμία αμφιβολία. Αλλά ο πολίτης τα εισπράττει.
      Γιατί λοιπόν, χωρίς να το επιδιώκουμε, με όποια στοιχεία αναφέρουμε, απαξιώνουμε ειλικρινά το Σύστημα Υγείας στη χώρα μας, που δεν βρίσκεται σε αυτές τις θέσεις; Διότι και η περίφημη μελέτη της σουηδικής εταιρείας, η οποία έλαβε υπ’ όψιν της κριτήρια και παραμέτρους τα οποία δεν ανταποκρίνονται στην ελληνική πραγματικότητα και δεν απασχολούν την ελληνική πραγματικότητα, κατέληξε σε αυτό το συμπέρασμα. Και δεν τα ταυτοποίησε με στοιχεία του Υπουργείου Υγείας ή άλλων έγκυρων οργανισμών της Ελλάδας, ιδιωτική έρευνα και μελέτη ήταν.
      Επιπλέον, να αναφέρω και μέσα από αυτήν την έρευνα και τη μελέτη, δύο από τα έξι στοιχεία, το ένα θετικό και το άλλο αρνητικό. Το ένα θετικό μας κατατάσσει στη δεύτερη θέση, αυτό που λέει αν η αντιμετώπιση των βαρέων και επειγόντων περιστατικών στην Ελλάδα είναι ικανοποιητική. Η Ελλάδα βρίσκεται στη δεύτερη θέση σε ευρωπαϊκό επίπεδο. Και έτσι είναι, είτε είναι Έλληνας πολίτης είτε είναι ξένος πολίτης είτε βρίσκεται νόμιμα στην Ελλάδα είτε βρίσκεται παράνομα, αν θέλετε, στην Ελλάδα.
      Και το στοιχείο που μας κατατάσσει κάπως πίσω και αλλοιώνεται το συνολικό αποτέλεσμα είναι για τον προληπτικό έλεγχο και τους εμβολιασμούς στη νηπιακή και βρεφική ηλικία. Και δικαιολογείται -δεν αναφέρεται όμως- γιατί οι ίδιοι σε επικοινωνία, την οποία είχαμε μαζί τους, μας το απεκάλυψαν. Διότι εδώ υπάρχει ένας πληθυσμός, ο οποίος δεν είναι κάτω από τον έλεγχο. Και αναφέρομαι στους διερχόμενους οικονομικούς μετανάστες και σε διαφόρους παράγοντες, οι οποίοι είναι έξω από αυτούς τους κανόνες, τους οποίους η ελληνική πολιτεία εδώ και αρκετές δεκαετίες έχει θεσμοθετήσει, έχουν γίνει πλέον συνείδηση στον Έλληνα πολίτη και γι’ αυτό και δεν έχουμε τέτοια προβλήματα. 
      Υπάρχει, όμως, και ένα παράδοξο. Είναι δυσαρεστημένοι οι Έλληνες; Εκφράζουν ανησυχία για την κατάρρευση –που δεν είναι έτσι- γιατί το σύστημα υγείας δεν πάει καλά, όταν ο Έλληνας πολίτης έχει το καλύτερο επίπεδο υγείας σε όλη την Ευρωπαϊκή Ένωση, έχει το μεγαλύτερο προσδόκιμο επιβιώσεως, έχει τη χαμηλότερη μητρική θνησιμότητα και τους προτυποποιημένους δείκτες θνησιμότητας για συγκεκριμένες παθήσεις, έχει θεαματική και ραγδαία μείωση της περιγεννητικής θνησιμότητας, η οποία αναγνωρίζεται από όλους; Αυτά δεν είναι μια παραδοξότητα; Πώς δεν είναι καλό το σύστημα υγείας και εμείς είμαστε οι πλέον υγιείς; Και αυτή η βελτίωση γίνεται τα τελευταία χρόνια. Δεν αναφέρομαι στα τελευταία πέντε ή δέκα χρόνια, αλλά είκοσι χρόνια. Αυτή είναι μια κατάσταση, την οποία δεν μπορούμε να αμφισβητήσουμε. Μην είμαστε, λοιπόν, τόσο απαισιόδοξοι. Ειλικρινά δεν θέλω να χρησιμοποιήσω άλλη έκφραση. 
      Ειπώθηκαν και άλλα πράγματα, πέρα από το περιεχόμενο της επερώτησης. 
      Ως προς το θέμα που προέκυψε, κύριε Γρηγοράκο, θέλω να σας πω ότι είμαστε σε επαφή με το Υπουργείο Ανάπτυξης και τον Ε.Φ.Ε.Τ.. Γνωρίζουμε πράγματα, αλλά προτού να υπάρξει συγκεκριμένο πόρισμα από τον καθ’ ύλην αρμόδιο φορέα, δεν μπορούμε να βγούμε και να πούμε πράγματα, τα οποία μπορούν να δημιουργήσουν σύγχυση, αποπροσανατολισμό ή οτιδήποτε άλλο. Αυτό επιβάλλει η κατάσταση και αυτό πρέπει να κάνουμε. 
      ΛΕΩΝΙΔΑΣ ΓΡΗΓΟΡΑΚΟΣ: Είναι σοβαρό το θέμα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έγιναν κάποιες άλλες αναφορές για τα χρέη των νοσοκομείων, για τις εξωσυμβατικές προμήθειες και για τα υπόλοιπα. Εγώ θέλω να σας θυμίσω κάτι, που πολύ καλά ξέρετε όλοι σας. Το μόνο άρθρο που ενεργοποιήθηκε από το γνωστό νόμο είναι αυτό. Είναι νόμος δικός σας. Κανένα άλλο άρθρο από το συγκεκριμένο νόμο δεν ενεργοποιήθηκε. Ενεργοποιήθηκε μόνο το άρθρο που αφορούσε τις εξωσυμβατικές προμήθειες. Δεν είναι έτσι; Δικός σας νόμος είναι.
      ΕΚΤΟΡΑΣ ΝΑΣΙΩΚΑΣ: Γιατί δεν κάνετε συμβάσεις; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Νασιώκα, είναι έτσι ή δεν είναι; Δεν ήρθατε εκ των υστέρων και με νομοθετική πρωτοβουλία νομιμοποιήσατε τις εξωσυμβατικές; 
      ΕΚΤΟΡΑΣ ΝΑΣΙΩΚΑΣ: … γιατί δεν κάνετε συμβάσεις;
      ΠΡΟΕΔΡΕΥΩΝ (Αναστάσιος Νεράντζης): Κύριε Νασιώκα, δεν σας διέκοψε κανένας, όταν μιλούσατε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εμείς μελετήσαμε, ρυθμίσαμε τα παλιά χρέη που κληρονομήσαμε από εσάς και στη συνέχεια προχωρήσαμε στη θεσμοθέτηση νέου συστήματος για τις προμήθειες. Ήδη η Επιτροπή Προμηθειών έχει αναλάβει έργο. Ήδη προχωρά στις προπαρασκευαστικές ενέργειες, ώστε πολύ σύντομα να παίξει όχι μόνο τον επιτελικό…
      ΕΚΤΟΡΑΣ ΝΑΣΙΩΚΑΣ: Στον πέμπτο χρόνο διακυβέρνησης είστε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Νασιώκα, πριν παραδώσετε…
      ΠΡΟΕΔΡΕΥΩΝ (Αναστάσιος Νεράντζης): Κύριε Νασιώκα, σας παρακαλώ πολύ! Με υποχρεώνετε να σας παρατηρήσω και δεν θέλω να το κάνω. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): … την ψυχή σας πάνω στις εξωσυμβατικές…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μην απευθύνετε ερωτήσεις στο Σώμα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, εγώ θέλω να κάνω πιο φιλική τη συζήτηση, διότι δεν έχουμε να χωρίσουμε τίποτα. Αυτή είναι η πραγματικότητα. 
      ΠΡΟΕΔΡΕΥΩΝ (Αναστάσιος Νεράντζης): Θέλετε να την κάνετε πιο φιλική, αλλά την κάνετε πιο εκρηκτική. Και αν αρχίσουμε να το κάνουμε όλοι, τότε καταλαβαίνετε τι θα γίνει εδώ μέσα. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχουμε το νέο σύστημα προμηθειών, την Επιτροπή Προμηθειών, η οποία ανέλαβε έργο, που καθιερώνει τον επιτελικό της ρόλο…
      ΕΚΤΟΡΑΣ ΝΑΣΙΩΚΑΣ: Πότε θα πάτε στο νέο σύστημα; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): …και από εκεί και πέρα θα είναι και ο μακρύς βραχίονας ελέγχου όλων των καταστάσεων. 
      Επιπλέον, το σύστημα χρηματοδότησης, που ήταν και η αχίλλειος πτέρνα, περνάει στα χέρια της, έτσι ώστε να μην έχουμε τα προβλήματα του παρελθόντος. Άπαξ διά παντός το θέμα αυτό θα κλείσει και όποτε και αν έρθετε στην εξουσία, θα το βρείτε έτοιμο, για να μπορέσετε να συνεχίσετε αυτήν τη σωστή πολιτική πάνω στον τομέα των προμηθειών των νοσοκομείων. 
      Για τον προγραμματισμό, σχετικά με τις επιπλέον προσλήψεις, θα σας πω –και θα το καταθέσω και στα Πρακτικά- ότι είμαστε στην τελική φάση συμφωνίας για τις νέες προσλήψεις που θα πάρουμε από το Υπουργείο Οικονομίας, με σκοπό να είμαστε έτοιμοι και για την εφαρμογή του νέου ωραρίου των νοσοκομειακών γιατρών, ειδικευομένων και ειδικευμένων. Ο αριθμός είναι ικανοποιητικός και νομίζουμε ότι θα είμαστε μέσα στις δεσμεύσεις που αναλάβαμε και απέναντι στους γιατρούς και στον ελληνικό λαό για τη σωστή λειτουργία. 
      Ήδη από πλευράς ιατρικού προσωπικού το 2007 έκλεισε με την ήδη πρόσληψη των επτακοσίων πενήντα ειδικευομένων γιατρών. Οι καινούργιοι τετρακόσιοι είκοσι τέσσερις ήδη βρίσκονται, άλλοι στις νομαρχίες και άλλοι στα νοσοκομεία, συν επτακόσιες μόνιμες καινούργιες θέσεις γιατρών του Ε.Σ.Υ..
      Για τη φετινή χρονιά προβλέπεται ένας αντίστοιχος αριθμός, με αναλογία όμως διαφορετική, περισσότερη προς την πλευρά των ειδικευμένων γιατρών και λιγότερη προς τους ειδικευόμενους. Συμφωνώ ότι έτσι ακριβώς πρέπει να γίνει, έτσι ώστε με το υπόλοιπο που μας μένει για το 2009 να μπορούμε να ανταποκριθούμε –δεν ξέρω αν αυτό θα είναι απόλυτο- στις απαιτήσεις και στις υποχρεώσεις πρώτιστα της υγείας του ελληνικού λαού και δευτερεύοντος στις υποχρεώσεις απέναντι στην Ευρωπαϊκή Ένωση.
      Να σταματήσω εδώ. Υπάρχουν και άλλα στοιχεία, τα οποία θα πω στη δευτερολογία καθώς και ό,τι δεν ήρθε αυτήν τη στιγμή στο μυαλό μου, διότι ειλικρινά σας λέω ότι πήρα κάποια χαρτιά, τα οποία εγκατέλειψα και ασχολήθηκα με άλλα, γιατί θεώρησα ότι προς αυτήν την κατεύθυνση θα έπρεπε να πάει η συζήτηση.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ήσασταν σαφής, κύριε Υφυπουργέ, σας ευχαριστούμε.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι σαράντα έξι Βουλευτές του ΠΑ.ΣΟ.Κ. κατέθεσαν πρόταση νόμου για την ελάφρυνση των νοικοκυριών και την προστασία των καταναλωτών από την υπερχρέωση. 
      Παραπέμπεται στην αρμόδια Διαρκή Επιτροπή.
      Μετά την αγόρευση του κυρίου Υπουργού, το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ο Υφυπουργός κ. Παπαγεωργίου μίλησε ακριβώς όπως θα μπορούσε να μιλήσει ένας γιατρός σε έναν ασθενή. Επιχείρησε με κάθε τρόπο να δημιουργήσει κλίμα αισιοδοξίας, για έναν ασθενή, που στη συγκεκριμένη περίπτωση αφορά τους πολίτες, και είναι το Δημόσιο Σύστημα Υγείας.
      Βεβαίως, οφείλω να ομολογήσω ότι σπάνια ακούω από Υπουργούς, από στελέχη της Κυβέρνησης, την αναγνώριση του έργου των κυβερνήσεων του ΠΑ.ΣΟ.Κ. διαχρονικά. Πώς θα μπορούσε να είναι άλλωστε διαφορετικά για τον τομέα της υγείας; Αλλά αφορά και άλλους τομείς και δεν έχουμε την ευκαιρία να ακούσουμε από κυβερνητικά στελέχη αντίστοιχη αναγνώριση της πολιτικής του ΠΑ.ΣΟ.Κ. και του έργου μας. 
      Χάρηκα, όμως, διότι ο κ. Παπαγεωργίου με περισσό θάρρος αναγνώρισε τη σημαντική προσφορά του ΠΑ.ΣΟ.Κ. και κυρίως το έργο το οποίο βρήκε η Νέα Δημοκρατία. Μου έκαναν μάλιστα ιδιαίτερη εντύπωση οι αναφορές του στο Γ’ Κοινοτικό Πλαίσιο Στήριξης, γιατί άλλοι συνάδελφοί του αποφεύγουν να υπενθυμίσουν ότι ο σχεδιασμός έγινε από την προηγούμενη Κυβέρνηση. Βέβαια και εκείνος δεν απέφυγε να πει ότι τα πρώτα δύο χρόνια δεν υπήρξε μεγάλη κινητικότητα και παρελήφθη σε μονοψήφιο αριθμό η απορροφητικότητα του Γ’ Κοινοτικού Πλαισίου Στήριξης. Οφείλω όμως να τον ευχαριστήσω, γιατί μου δίνει τη δυνατότητα να διευκρινίσω για μια ακόμη φορά ότι το Κοινοτικό Πλαίσιο Στήριξης,  το Γ’, το Β’, το Α’ όλα, σ΄ όλα τα κράτη-μέλη της Ευρωπαϊκής Ένωσης, όπου εφαρμόζονται στα δύο πρώτα χρόνια, έχουν πάντοτε μονοψήφιο αριθμό απορροφητικότητας. Και αυτό γιατί είμαστε στη φάση του σχεδιασμού και της διαμόρφωσης των μελετών και αναμένουμε στην ωρίμανση των μελετών, μετά από το τρίτο και τέταρτο έτος, για την υλοποίησή του. Επομένως και αυτό που υλοποιείται τώρα αφορά σε πολύ μεγάλο βαθμό το σχεδιασμό πριν τις αναθεωρήσεις που έγιναν και έχω την αίσθηση  ότι στον τομέα της υγείας οι αναθεωρήσεις που κάνατε ήταν ελάχιστες. Όλος ο προγραμματισμός ο οποίος υλοποιείται αυτήν τη στιγμή είναι προγραμματισμός, ο οποίος πραγματοποιήθηκε από την περίοδο των κυβερνήσεων του ΠΑ.ΣΟ.Κ..
      Ωστόσο, όμως, θέλω να πω και κάτι άλλο και δεν αφορά βέβαια μόνο εσάς, αφορά το σύνολο της πολιτικής συζήτησης που διεξάγεται ενώπιον του Κοινοβουλίου και της αντιπαράθεσης, ανάμεσα στην Κυβέρνηση και την Αντιπολίτευση. Φοβάμαι ότι κάνουμε κάποιο λάθος και το κάνουμε όλοι μας, όχι σκόπιμα, άθελά μας, αλλά δημιουργούμε στρεβλή εντύπωση. Δεν υλοποιεί η κυβέρνηση, είτε είναι Νέα Δημοκρατία είτε ΠΑ.ΣΟ.Κ. είτε οποιαδήποτε άλλη συνεργασία που θα μπορούσε να υπάρξει στο μέλλον το Κοινοτικό Πλαίσιο Στήριξης. Η διοίκηση υλοποιεί  και η διοίκηση είναι αυτή που δημιουργεί και εμπόδια μερικές φορές. Άλλες φορές σκόπιμα, άλλες φορές λόγω των αδυναμιών της, αλλά η διοίκηση είναι αυτή η οποία υλοποιεί. Πολλές φορές για παράδειγμα από την παλιά μου εμπειρία σε θέματα που αφορούσαν τα μεγάλα δημόσια έργα ήταν κοινή πεποίθηση τους συναδέλφους μου στην Ευρωπαϊκή Επιτροπή, ότι οι καθυστερήσεις στον τομέα των μεγάλων έργων οφείλονταν σε παρατυπίες της διοίκησης, οι οποίες με συστηματικό τρόπο αγνοούσαν τους κανονισμούς της Ευρωπαϊκής Ένωσης και τις οδηγίες και όταν προκήρυσσαν τις διάφορες συμβάσεις, άφηναν επίτηδες παράθυρα, για να υπάρχουν οι ενστάσεις, γιατί οι ενστάσεις δημιουργούσαν μια ολόκληρη βιομηχανία. 
    Βεβαίως και στο χώρο των προμηθειών της υγείας υπήρξε πάλι το ίδιο με την βιομηχανία των ενστάσεων σε κάθε δημόσιο διαγωνισμό. Αυτό είναι ένα φαινόμενο για το οποίο η πολιτική ηγεσία πρέπει να είναι έντιμη με τον εαυτό της. Όποια και αν είναι αυτή, όποιου χρώματος και αν είναι, θα πρέπει να στέκεται με πολύ αποφασιστικό τρόπο για την πάταξη αυτού του φαινομένου.
    Άκουσα βεβαίως και σας, κύριε Υφυπουργέ, όπως και άλλους Υπουργούς της Κυβέρνησης, να ακολουθείτε την ίδια πρακτική όσον αφορά το χαρακτηρισμό του χώρου και της πολιτικής, την οποία ασκείτε στον τομέα σας, ως εθνικής σημασίας.
    Όπου και αν στραφούμε και συζητήσουμε, θέλετε στην παιδεία, θέλετε στην εξωτερική πολιτική, θέλετε στην οικονομία, παντού πρόκειται για «εθνικής σημασίας» θέμα και στη συνέχεια καλείται η Αντιπολίτευση προκειμένου να συναινέσει. Η αλήθεια είναι ότι βεβαίως ένα θέμα που αφορά το σύνολο του ελληνικού πληθυσμού ή είναι εθνικού χαρακτήρα, πρέπει να αντιμετωπίζεται συναινετικά, αλλά σε καμμιά περίπτωση οι επιλογές δεν είναι του ιδίου χρώματος. Το αντίθετο μάλιστα. Οι πολιτικές που ασκούνται στον τομέα της υγείας,  της παιδείας και της εξωτερικής πολιτικής, αλλά ιδιαίτερα στον τομέα της υγείας και της παιδείας, έχουν βαθύ χρώμα και ταυτόχρονα ξεκάθαρο πολιτικό και ιδεολογικό χαρακτήρα, γιατί ακριβώς ανταποκρίνεται στις αντιλήψεις των πολιτικών κομμάτων για τη λειτουργία του κοινωνικού κράτους, για τη λειτουργία του δημοσίου συστήματος.
    Αναφερθήκατε, επίσης, στην έρευνα του Ευρωβαρόμετρου το οποίο έδειξε ότι πράγματι υπάρχει πολύ μεγάλη ικανοποίηση των πολιτών από τις υπηρεσίες υγείας στη χώρα μας. Αυτό μπορεί να είναι αλήθεια γιατί το Ε.Σ.Υ. πράγματι μπορεί να δημιουργεί την αίσθηση στον πολίτη ότι έχει πρόσβαση στην υγεία. Και ταυτόχρονα λόγω του γεγονότος ότι πολλά κέντρα υγείας δημιουργήθηκαν τα προηγούμενα χρόνια, ο κόσμος λέει ναι έχω κοντά μου τις υπηρεσίες υγείας. Αλλά αυτό δεν σημαίνει ότι είναι και ικανοποιημένοι από τις υπηρεσίες που προσφέρονται ή είναι ακριβώς αυτές που θα θέλανε.
    Αν πάμε, για παράδειγμα, στην υπόθεση των νοσοκομείων για την οποία και επερωτάσθε σήμερα, οι Έλληνες πολίτες σύμφωνα με την έρευνα του Πανεπιστημίου Αθηνών, που εκλήθησαν να βαθμολογήσουν τα νοσοκομεία μας με άριστα το δέκα, το βαθμολόγησαν με 4,56, δηλαδή κάτω από τη βάση. Αυτό τι σημαίνει; Σημαίνει ότι όταν θέτουμε το ερώτημα συγκεκριμένα ποια είναι η εντύπωση των πολιτών για τη λειτουργία των νοσοκομείων, με τα οποία έχει άμεση επαφή ή προσωπική εμπειρία, τότε δεν είναι ικανοποιημένοι. Και εδώ θα πρέπει να προσέξουμε και γι’ αυτό επιμένουμε. Εάν συζητήσουμε με τον κόσμο για τα συγκεκριμένα προβλήματα, είναι κοινή η πεποίθηση και η διαπίστωση ότι η αίσθηση των πολιτών όσον αφορά την πολιτική της Κυβέρνησης της Νέας Δημοκρατίας σ’ αυτό τον εξαιρετικά ευαίσθητο τομέα της υγείας είναι ότι η πολιτική σας απέτυχε. Και όχι μόνο δεν επιλύθηκαν τα μεγάλα και διαρθρωτικά προβλήματα, αντίθετα η κατάσταση έχει επιδεινωθεί ακόμη περισσότερο.
    Οι ελλείψεις στα δημόσια νοσοκομεία διευρύνονται, η ποιότητα των υπηρεσιών συνεχώς υποβαθμίζεται, τα χρέη αυξάνονται, η σπατάλη και η διαφθορά κυριαρχούν και δεν βλέπουμε να λαμβάνονται μέτρα.
    Αναφέρθηκαν όλοι οι συνάδελφοι και ιδιαίτερα ο κ. Γρηγοράκος, ο οποίος είχε και τον περισσότερο χρόνο, συστηματικά σε όλα τα θέματα που έχουν προκύψει αυτή την περίοδο με τα νοσοκομεία και τα οποία αποτελούν ουσιαστικά τα βιώματα των Ελλήνων πολιτών. Αλλά και ο συνάδελφος κ. Σκουλάς, στάθηκε σε ένα εξαιρετικής σημασίας θέμα που έχει άμεση σχέση μ’ αυτό το οποίο μόλις είπα, τη σπατάλη, τη διαφθορά, δηλαδή το μάνατζμεντ. Και το ερώτημα είναι: Στην εποχή μας, όπου ολοένα και περισσότερο νέοι επιστήμονες προέρχονται από εξειδικεύσεις όσον αφορά το μάνατζμεντ στον τομέα της υγείας, ποια είναι η αξιοποίηση την οποία έχουν όλοι αυτοί οι νέοι άνθρωποι και οι νέοι επιστήμονες από την Κυβέρνηση της Νέας Δημοκρατίας; Και το ερώτημα είναι: Υπάρχει κάποια σκέψη και για τα πανεπιστήμιά μας προκειμένου να δημιουργήσουν τέτοιου είδους ειδικότητες και από κει και πέρα να τους αξιοποιήσουμε στον ευαίσθητο χώρο της υγείας και στο κέντρο και στην περιφέρεια; 
    Η αλήθεια είναι –και αυτή είναι η κοινή αίσθηση των πολιτών- ότι η Νέα Δημοκρατία δεν αντιμετωπίζει τη φροντίδα για την υγεία όλων των πολιτών ως μια κοινωνική ευθύνη και υποχρέωση. 
      Σας άκουσα με πολύ μεγάλη προσοχή. Ήταν εξαιρετική και διάχυτη η ευαισθησία σας ως γιατρός. Εμείς, όμως, σας μεταφέρουμε -αυτός είναι ο ρόλος του κόμματος της Αξιωματικής Αντιπολίτευσης και των άλλων συναδέλφων υποθέτω και της Συμπολίτευσης- την αγωνία των πολιτών, πώς βιώνουν το σύστημα. Αυτή είναι η αγωνία τους, αυτή είναι η αίσθηση που δημιουργείται, ότι η Νέα Δημοκρατία δεν το αντιμετωπίζει ως μία κοινωνική ευθύνη και υποχρέωση. Και αυτό αποδεικνύεται πρώτα από όλα και πάνω από όλα από τους πόρους που διατίθενται από τον κρατικό προϋπολογισμό για την υγεία. Οι δαπάνες για την υγεία συνεχώς μειώνονται. Αυτή είναι η αλήθεια. 
      Ο κ. Καραμανλής το 2004 μιλούσε για τη θωράκιση της δημόσιας  υγείας. Μιλούσε για τον περιορισμό της κακοδιαχείρισης και της σπατάλης του Ε.Σ.Υ. και για την εφαρμογή πολλών άλλων μέτρων. Σήμερα, τέσσερα χρόνια μετά, μπήκαμε στον πέμπτο, οι πολίτες τι βιώνουν; Εξακολουθούν να συνωστίζονται στις ουρές, εξακολουθούν να βρίσκονται σε ατέλειωτες λίστες αναμονής για να χειρουργηθούν και εξακολουθούν να πιέζουν και να ζητούν ακόμα και πολιτικά μέσα σε ορισμένες περιπτώσεις, προκειμένου να κλείσουν ένα ραντεβού ή να βγουν από το ράντζο. Όχι ότι εξαλείφθηκαν τα ράντζα. Αντίθετα, συνεχίζεται η προσπάθεια και αποτελεί μείζον ρουσφέτι αυτό, να φύγει ο ασθενής από το ράντζο. 
      Το μόνο που έχει να επιδείξει στα σοβαρά η πολιτική της υγείας της Κυβέρνησης του κ. Καραμανλή είναι το κόψιμο της κορδέλας των έργων, τα οποία ολοκληρώνονται και που είχαν προγραμματιστεί από το παρελθόν, και τα μεγάλα συμβόλαια, τα super deals με τον ιδιωτικό τομέα, στα οποία αναφέρθηκε πολύ σωστά ο κ. Γρηγοράκος. 
      Σε τι να πρωτοαναφερθεί κανείς; Στα νοσοκομεία τα οποία υποτίθεται ότι θα είχαν ολοκληρωθεί σύμφωνα με τις δικές σας δεσμεύσεις; Αφήστε τις καθυστερήσεις του ΠΑ.ΣΟ.Κ.. Της Κέρκυρας; Της Κατερίνης; Της Ζακύνθου; Της Χίου;  Της Χαλκίδας; Να αναφερθεί σε μια σειρά άλλων νοσοκομείων  και σε άλλες υποσχέσεις; 
      Αναφέρεστε στις προσλήψεις. Μας δώσατε συγκεκριμένα νούμερα. Πολύ ωραία. Οι εργαζόμενοι στο χώρο της υγείας οι οποίοι εκφράζονται μέσα από τα συνδικαλιστικά τους όργανα και είναι οι μόνοι οι οποίοι μπορούν να δώσουν τη διαβεβαίωση ότι πράγματι τα στοιχεία είναι αυτά, συμφωνούν μαζί σας; Η Π.Ο.Ε.ΔΗ.Ν. έχει εντελώς διαφορετική άποψη. Και όχι μόνο αυτό. Επανειλημμένα με συγκεκριμένες ανακοινώσεις αναφέρεται στο γεγονός ότι χρησιμοποιείτε συνέχεια και συμπεριλαμβάνετε στις ανακοινώσεις σας τα ονόματα των συμβασιούχων οκταμηνιτών. Γι’ αυτό ο κ. Λαμπίρης έκανε προηγουμένως την παρέμβαση επ’ αυτού. Και αυτή είναι η αλήθεια. ΄Η τουλάχιστον αν δεν είναι η αλήθεια, δώστε συγκεκριμένα στοιχεία και στην Π.Ο.Ε.ΔΗ.Ν. και αποσαφηνίστε αυτό ακριβώς το στοιχείο. Εμείς επιμένουμε.
      Εμείς θεωρούμε ότι οι προσλήψεις του μόνιμου προσωπικού δεν ξεπερνούν τις οκτακόσιες κατ’ έτος. Είναι ή δεν είναι αλήθεια; Εσείς μας είπατε για εξακόσιους πριν. Και εγώ ρωτώ: Πόσες είναι οι συνταξιοδοτήσεις; Οι συνταξιοδοτήσεις σύμφωνα με τα δικά μας στοιχεία είναι τουλάχιστον χίλιες διακόσιες. Το ερώτημα ποιο είναι λοιπόν; Ποιο είναι το αποτέλεσμα αυτής της σχέσης; Ότι μειώνεται ή ότι αυξάνεται το προσωπικό; Η απάντηση είναι προφανώς για όσους γνωρίζουν μαθηματικά ότι μειώνεται. 
      Το «Αττικό» Νοσοκομείο δεν έχει μπει ακόμη σε πλήρη εφημερία. Αναφέρθηκε νομίζω ο κ. Γρηγοράκος, αν δεν κάνω λάθος σ’ αυτό, στον αριθμό των κλειστών κρεβατιών. Ήταν εκατόν πενήντα κλειστά κρεβάτια . Εσείς δεσμευτήκατε ότι θα μειωθούν και τελικώς αυξήθηκαν και από εκατόν πενήντα έγιναν εκατόν ογδόντα. 
      Ο διαγωνισμός για την προμήθεια μηχανήματος ακτινοθεραπείας για παιδιά με καρκίνο στο Νοσοκομείο Παίδων «Αγλαΐα Κυριακού» δεν έχει ολοκληρωθεί εδώ και τρία ολόκληρα χρόνια. Γιατί; Όλοι οι παροικούντες στην Ιερουσαλήμ γνωρίζουν ότι μαίνεται πόλεμος συμφερόντων γύρω από αυτήν την υπόθεση και το αποτέλεσμα είναι ότι τα παιδιά αφήνονται χωρίς θεραπεία. 
      Ποια είναι η αντίδραση της Κυβέρνησης; Τι κάνετε επ’ αυτού; Το 57% των θεραπειών γίνεται σε ιδιωτικές κλινικές και το κόστος ενός κύκλου ακτινοθεραπειών αρχίζει από τι 6.000 ευρώ και φθάνει τα 16.000 ευρώ. Καταλαβαίνετε κυρίες και κύριοι συνάδελφοι, το χορό των εκατομμυρίων ευρώ που έχει στηθεί γύρω από την ευαισθησία και την αγάπη των οικογενειών για τα παιδιά τους.
      Με τη λειτουργία του Νοσοκομείου Λαρίσης η Θεσσαλία –και αναφέρθηκε ο κ. Νασιώκας σ’ αυτό- εθεωρείτο ότι είναι μία περιοχή αυτάρκης όσον αφορά την ακτινοθεραπεία.
    Σήμερα, μετά από τέσσερα χρόνια αδιαφορίας της Κυβέρνησης της Νέας  Δημοκρατίας, εγκαταλείπει το προσωπικό το νοσοκομείο, φεύγουν οι καθηγητές και το αποτέλεσμα είναι να μην ορίζονται πλέον νέα ραντεβού σ’ ένα τμήμα ακτινοθεραπείας, το οποίο είναι το μοναδικό μέχρι τη Θεσσαλονίκη. Ποια είναι η αλήθεια; Ό,τι και να μας πείτε, η αλήθεια είναι μία και συγκεκριμένη, ότι σήμερα υπηρετεί ένας επιμελητής Β΄, μία επικουρική ιατρός και ένας ακόμη γιατρός με βάση το π.δ. 407. Είναι και άλλοι και δεν τους γνωρίζουμε; Αν είναι τι κάνουν; Κρύβονται; Δεν αναλαμβάνουν τα καθήκοντά τους; 
    Για την τραγική κατάσταση που αντιμετωπίζουν οι καρκινοπαθείς στη χώρα μας, η Κυβέρνηση πρέπει να ντρέπεται. Και πρέπει να ντρέπεται, γιατί οι καρκινοπαθείς της χώρας μας αντιμετωπίζουν μία κατάσταση η οποία είναι εξωπραγματική. Τα νοσοκομεία δεν έχουν μηχανήματα, τα μηχανήματα έχουν χαλάσει, τα νοσοκομεία δεν έχουν προσωπικό και ο ασθενής αναγκάζεται, εάν έχει χρήματα, να στραφεί στον ιδιωτικό τομέα, διαφορετικά αναγκάζεται να δώσει μία άνιση μάχη για τη ζωή του. Στο Πανεπιστημιακό Νοσοκομεία Πάτρας, ένα θέμα που απασχόλησε προσφάτως τον Τύπο, είναι το ότι βρίσκεται εκτός λειτουργίας από το Φεβρουάριο το μοναδικό μηχάνημα για ακτινοβολίες. Οι γιατροί και οι εκπρόσωποι των εργαζομένων με δημόσιες ανακοινώσεις τους υποστηρίζουν ότι όλοι οι αρμόδιοι γνώριζαν εδώ και ένα χρόνο πως θα χρειαζόταν αντικατάσταση του μηχανήματος και όλοι αναφέρονται, μάλλον μιλούν φωναχτά πλέον για τις υποψίες που έχουν ότι είναι μία μεθοδευμένη κατάσταση καθώς συμπίπτει με την αγορά από ιδιωτικό θεραπευτικό κέντρο της περιοχής ενός μηχανήματος αναλόγου. 
    Και ενώ συμβαίνουν όλα αυτά, στις 18 Απριλίου, ο συνάδελφός σας Υφυπουργός κ. Κωνσταντόπουλος...
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Παρακαλώ, κύριε Πρόεδρε ...
    ΠΡΟΕΔΡΕΥΩΝ (Αναστάσιος Νεράντζης): Θέλετε και τη δευτερολογία σας; 
    ΧΡΗΣΤΟΣ ΠΑΠΟΥΤΣΗΣ: Θα πάρω λίγο χρόνο από τη δευτερολογία μου και ελάχιστο θα κρατήσω για μετά. 
    Ο συνάδελφός σας Υφυπουργός κ. Κωνσταντόπουλος, στην άτυπη σύνοδο των Υπουργών Υγείας της Ευρωπαϊκής Ένωσης στη Λουμπλιάνα, μεταξύ άλλων, στην παρέμβασή του τόνισε: «Το Εθνικό Σχέδιο Δράσης που θα υιοθετηθεί» -δεν υπάρχει ακόμα, θα υιοθετηθεί- «βασίζεται στους άξονες της έρευνας, της πρόληψης, της πρώιμης διάγνωσης, της θεραπείας, της διαχείρισης ασθένειας και της εκπαίδευσης». Αναφέρεται στην περίπτωση του καρκίνου. Προφανώς, κυρίες και κύριοι συνάδελφοι, πρόκειται για το μπλακ χιούμορ της Κυβέρνησης και των Υπουργών της.
    Η υπόθεση του «Ευαγγελισμού» είναι όνειδος. Σ’ ένα από τα μεγαλύτερα δημόσια νοσοκομεία της χώρας, αποκαλύφθηκε η οδηγία της διοίκησης του νοσοκομείου προς τους διευθυντές όλων των τμημάτων να παραπέμπονται οι ασθενείς του Ευαγγελισμού στους ιδιώτες προκειμένου να υποβληθούν σε αξονική ή σε μαγνητική τομογραφία. Δεν είναι αλήθεια αυτό; Ψέμα είναι; Δεν είναι αλήθεια ότι η προμήθεια ενός δεύτερου αξονικού τομογράφου στον Ευαγγελισμό είναι σε εκκρεμότητα εδώ και πέντε χρόνια, από την εποχή δηλαδή των Ολυμπιακών Αγώνων; 
    Ποιο είναι το αποτέλεσμα σήμερα; Οι ασθενείς ζουν με το άγχος του κινδύνου και του φόβου και γνωρίζουν ό,τι πιο βάναυσο σε μια σύγχρονη κοινωνία, γνωρίζουν την εκμετάλλευση της αγωνίας τους από τον ιδιωτικό τομέα. Το δημόσιο υφίσταται αιμορραγία πολλών εκατομμυρίων ευρώ και ο ίδιος ο ασθενής αισθάνεται ότι ζει σε μία πολιτεία, σε μία κοινωνία, η οποία δεν τον σέβεται. Και τι απαντά σε όλα αυτά η Κυβέρνηση της Νέας Δημοκρατίας; Πως συνεχίζει το μεγάλο μεταρρυθμιστικό της έργο. Για να αλλάξει το πρόσωπο της Ελλάδας, αλλάζει τα φώτα σε όλους εμάς. Αυτή είναι η αλήθεια. 
    Ακούμε δε από τον Υπουργό Υγείας συνέχεια ωραία λόγια, μόνο λόγια που ενισχύουν την επικοινωνιακή εικόνα του Υπουργού, αλλά δεν προσφέρουν τίποτα στους ασθενείς. Δεν απαλύνουν σε καμμία περίπτωση την αγωνία και τον πόνο των ιδίων και των οικογενειών τους. Χωρίς αμφιβολία ο κ. Καραμανλής έχει επιλέξει να τοποθετεί στο Υπουργείο Υγείας πολιτικούς που γνωρίζουν να χειρίζονται καλά τη δημόσια εικόνα τους. Ποιο είναι το αποτέλεσμα; Στα χρόνια διακυβέρνησης της Νέας Δημοκρατίας το Υπουργείο Υγείας, Υπουργοί και Υφυπουργοί, αντιμετωπίζουν το σοβαρό θέμα της υγείας σαν προβλήματα που λύνονται ως δια μαγείας. Το μόνο που χρειάζεται είναι να εμφανιστούν στην τηλεόραση και αφού εμφανιστούν στην τηλεόραση, λύνονται τα προβλήματα. 
    Πόσες φορές, κυρίες και κύριοι συνάδελφοι, σε τηλεοπτικές εκπομπές δεν έχουμε τηλεφωνική παρέμβαση του Υπουργού ή του Υφυπουργού για να δώσει λύση σ’ ένα πρόβλημα κάποιου συγκεκριμένου ασθενή, ο οποίος αναγκάζεται μάλιστα ζωντανά στην ίδια την εκπομπή να ευχαριστήσει δημόσια τον Υπουργό, λες και του κάνει χάρη; Και ας είναι το πρόβλημα γενικό, ας αφορά χιλιάδες ανθρώπους και ας παραμένει το πρόβλημα άλυτο, γιατί οι δύστυχοι, οι υπόλοιποι άνθρωποι, οι χιλιάδες άλλοι δεν είχαν την ευκαιρία να προβληθούν από τα Μ.Μ.Ε. και να αξιοποιηθούν από τον επικοινωνιακό σχεδιασμό υποστήριξης του κυρίου Υπουργού. Αυτό, κυρίες και κύριοι συνάδελφοι, δεν είναι μεταρρυθμιστική πολιτική, είναι κατάντια για τους Έλληνες πολίτες και είναι κατάντια για τη χώρα μας. 
      Και αυτή είναι η βασική διαφορά ανάμεσα στη Νέα Δημοκρατία και στο ΠΑ.ΣΟ.Κ.. Το Υπουργείο Υγείας δεν είναι καμμία φιλανθρωπική οργάνωση όπως το εμφανίζει η Νέα Δημοκρατία. Η πρόσβαση στην υγεία είναι δικαίωμα όλων των πολιτών όπως φωνάζουμε σε όλους τους τόνους, σε όλα τα μήκη και τα πλάτη της χώρας μας. Και το κράτος είναι υποχρεωμένο να διασφαλίζει αυτό το ιερό δικαίωμα στον Έλληνα πολίτη.
      Κυρίες και κύριοι συνάδελφοι, είναι πλήρης η αποκάλυψη της αναξιοπιστίας της Νέας Δημοκρατίας. Είχατε πει ότι θα προχωρήσετε στη δημιουργία αστικών κέντρων υγείας. Καμμία πρόοδος. Είχατε πει ότι θα προχωρήσετε στη μετατροπή των πολυϊατρείων του Ι.Κ.Α. σε αστικά κέντρα υγείας, ότι τα νοσοκομεία του Ι.Κ.Α. θα μετατραπούν σε αυτοτελή κρατικά νοσοκομεία ή σε παραρτήματα νοσοκομείων. Καμμία πρόοδος. Η διαχείριση των δομών της δημόσιας υγείας είναι ανύπαρκτη. Είχατε πει ότι θα αυξήσετε το νοσηλευτικό προσωπικό και ιδιαίτερα για τις μονάδες εντατικής θεραπείας. Καμμία πρόοδος. Αυξάνεται διαρκώς ο αριθμός των ασθενών που νοσηλεύονται στις ιδιωτικές μονάδες εντατικής θεραπείας. Ποιό είναι το αποτέλεσμα; Η δημόσια δαπάνη γίνεται πλέον ιδιωτικό έσοδο. 
      Ήταν πολιτική επιλογή της Νέας Δημοκρατίας η κατάργηση της λίστας φαρμάκων. Είναι πλέον έργο της Νέας Δημοκρατίας. Έχουμε την έλλειψη της μηχανογράφησης των ταμείων λόγω των καθυστερήσεων της Νέας Δημοκρατίας που οδήγησαν στην ασυδοσία. Σαν αποτέλεσμα της πολιτικής της Νέας Δημοκρατίας και των αποφάσεών της, έχουμε την αλλαγή του τρόπου υπολογισμού των τιμών που οδήγησαν στις μεγάλες αυξήσεις ιδίως στα φάρμακα ευρείας κατανάλωσης. Ποιά είναι η πραγματικότητα; Η Νέα Δημοκρατία είναι εγκλωβισμένη σε ένα κύκλωμα διαπλοκής ανάμεσα σε ιδιοκτήτες κλινικών, σε γιατρούς και σε φαρμακοποιούς. Οι προμήθειες δε του ιατρικού υλικού στα δημόσια νοσοκομεία με απευθείας αναθέσεις έσπασαν το ρεκόρ στη διετία 2005-2006 με αποτέλεσμα να κινηθεί και το ενδιαφέρον του Ευρωπαϊκού Δικαστηρίου επ’ αυτού.
      Η Κυβέρνηση σιωπά. Κάνει πως δεν καταλαβαίνει. Και βεβαίως, να καταλήξουμε και στη διαπίστωση που είναι κοινή διαπίστωση όλων μας. Αυτή η πολιτική στην πραγματικότητα ευνοεί έναν ασύδοτο μηχανισμό ο οποίος εκτοξεύει τα χρέη των δημοσίων νοσοκομείων πάνω από 3.000.000.000 ευρώ. Το άλλο αποτέλεσμα που είναι σε κοινή γνώση όλων μας, είναι ότι στα ταμεία των ασφαλισμένων οφείλονται αυτή τη στιγμή πάνω από 350.000.000 ευρώ. Αυτή είναι η αλήθεια. Δηλαδή το κράτος και τα ταμεία των ασφαλισμένων γίνονται πελάτες των ιδιωτικών οργανισμών υγείας.
      Τι έκανε η Νέα Δημοκρατία όλα αυτά τα χρόνια; Τι έκανε για όλη αυτή την πολιτική; Επέλεξε την υποχρηματοδότηση του Ε.Σ.Υ.. Αυτό ήταν πολιτική επιλογή. Είναι πολιτική επιλογή και όχι αδυναμία το γεγονός ότι δεν δίνετε λύση στα θέματα των εφημεριών. Είναι πολιτική επιλογή, δεν είναι αδυναμία, ούτε δική σας ούτε της διοίκησης, το γεγονός ότι τα μεγαλύτερα νοσοκομεία της χώρας δεν έχουν σύγχρονα μηχανήματα και το απαραίτητο νοσηλευτικό προσωπικό. Εσείς αποφασίζετε και επιλέγετε. Εσείς, κύριε Υφυπουργέ, μας είπατε προηγουμένως ότι θα συζητήσετε με τον Υπουργό Οικονομικών και θα δείτε που θα καταλήξετε.
      Ποιά είναι η επιλογή της Κυβέρνησης; Εδώ δεν επερωτάστε εσείς. Επερωτάται η Κυβέρνηση. Εμείς θέλουμε απαντήσεις συνολικά. Είναι πολιτική επιλογή και όχι αδυναμία το γεγονός ότι έχετε αφήσει χωρίς στελέχη τα περισσότερα κέντρα υγείας σε όλη τη χώρα τα οποία υποτίθεται ότι θα έπαιζαν τον ρόλο τους στην πρωτοβάθμια φροντίδα υγείας. Είναι πολιτική επιλογή η εμπορευματοποίηση του δημόσιου αγαθού της υγείας και η μεθοδευμένη μετεξέλιξη της υγείας σε προϊόν που υπόκειται στους νόμους της αγοράς, στην προσφορά και στην ζήτηση. Είναι πολιτική σας επιλογή η υποβάθμιση του δημόσιου χαρακτήρα του Εθνικού Συστήματος Υγείας.
      Η υγεία είναι κοινωνικό αγαθό. Οι φροντίδες υγείας βεβαίως είναι εμπορεύσιμο αγαθό αλλά η υγεία είναι κοινωνικό αγαθό. Και σε αυτό ακριβώς το πεδίο, σε αυτή τη διάκριση είναι που κρίνεται η πολιτική της κάθε κυβέρνησης, του κάθε κόμματος. Είναι το πεδίο όπου κρίνεται εάν και κατά πόσον ως αποτέλεσμα της πολιτικής της Κυβέρνησης διαρρηγνύεται ή όχι ο κοινωνικός ιστός, εάν και κατά πόσον λειτουργεί η κοινωνική δικαιοσύνη, εάν και κατά πόσον λειτουργεί η ισότητα στη χώρα. Εδώ κρίνονται οι κυβερνήσεις, εδώ κρίνονται οι πολιτικές επιλογές και σε κάθε περίπτωση εδώ είναι και οι διαφορές μας, όσον αφορά την πολιτική μας φιλοσοφία, την αντίληψή μας και κυρίως τον τρόπο διακυβέρνησης. 
      Και τέλος, επειδή ακούμε για συναίνεση και χαιρόμαστε γι’ αυτό όταν είναι εθνικής σημασίας, θέλω να σας πω πολύ συγκεκριμένα ότι εμείς αναλαμβάνουμε τρεις δεσμεύσεις που σηματοδοτούν και χαρακτηρίζουν την πολιτική μας. Εσείς είστε έτοιμοι να αναλάβετε αυτές τις τρεις δεσμεύσεις; 
      Ποιες είναι αυτές; Πρώτον, η αύξηση του ποσοστού της δημόσιας χρηματοδότησης του συστήματος κατά 1% του Α.Ε.Π..
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. Υπερβήκατε και τη δευτερολογία σας.
      ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε.
      Δεύτερον, η ηλεκτρονική κάρτα υγείας με ιατροφαρμακευτική περίθαλψη είκοσι τέσσερις ώρες το εικοσιτετράωρο, εφτά μέρες την εβδομάδα, πενήντα δυο εβδομάδες το χρόνο.
      Και τέλος, τρεις χιλιάδες νέες προσλήψεις κάθε χρόνο. 
      Είστε έτοιμοι να αποδεχθείτε, στα πλαίσια της υποτιθέμενης συναίνεσης την οποία ζητάτε, αυτές τις δεσμεύσεις; Εδώ είμαστε.
      Σε κάθε περίπτωση, κυρίες και κύριοι συνάδελφοι, ένα είναι βέβαιο, ότι η Νέα Δημοκρατία χρειάζεται παρά πολλή δουλειά και κυρίως χρειάζεται αλλαγή πολιτικής φιλοσοφίας για να μπορέσει να ανταποκριθεί στις απαιτήσεις της σημερινής εποχής και αυτό δυστυχώς ο κόσμος το γνωρίζει. Ευτυχώς για τους πολίτες οι εκλογές θα έρθουν σύντομα. Και όσο πιο σύντομα έρθουν τόσο πιο γρήγορα ο ελληνικός λαός θα ξαναμπεί στο δρόμο των αλλαγών και των μεγάλων κοινωνικών μεταρρυθμίσεων. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο συνάδελφός μας Βουλευτής Επικρατείας του ΠΑ.ΣΟ.Κ. κ. Γεώργιος Παπαδημητρίου ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής, σαράντα οκτώ μαθήτριες και μαθητές με πέντε συνοδούς - δασκάλους από το 18ο Δημοτικό  Σχολείο Ρόδου. Εντυπωσιάζουν με τις ομοιόχρωμες εμφανίσεις τους οι μαθητές. Μπράβο τους! Επίσης τους συνοδεύουν και τριάντα τέσσερις γονείς. Να τους ενημερώσω ότι σήμερα παρακολουθούν κοινοβουλευτικό έλεγχο, η Αντιπολίτευση ελέγχει την Κυβέρνηση για την πολιτική της στον τομέα των δημόσιων νοσοκομείων και λαμβάνουν μέρος επίσης στη συζήτηση αυτή και Κοινοβουλευτικοί Εκπρόσωποι των κομμάτων. 
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο Κοινοβουλευτικός Εκπρόσωπος της Νέας Δημοκρατίας, ο Βουλευτής Εύβοιας και γιατρός κ. Κωνσταντίνος Μαρκόπουλος. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ομολογώ ότι η ευκαιρία της επερώτησης των συναδέλφων της Αξιωματικής Αντιπολίτευσης είναι ιδιαιτέρως σημαντική και θα συμφωνήσω μαζί σας ότι είναι μία από τις πιο σημαντικές πολιτικές ενέργειες του τελευταίου καιρού, της παράταξή σας.
      Το αγαθό της Υγείας ενδιαφέρει όλους μας εξίσου και ανεξαιρέτως και θεωρώ ότι η συζήτηση, η οποία λαμβάνει χώρα στα πλαίσια που μπορεί να γίνει με την ευκαιρία της επερώτησης, είναι ιδιαιτέρως σημαντική για να ξεκαθαριστούν ορισμένα πράγματα, να ξεκαθαριστεί δηλαδή ποιος είναι ο ρόλος του κάθε κόμματος στην κατεύθυνση της πολιτικής υγείας, τι είχε γίνει πριν, τι γίνεται σήμερα και τι πρέπει να γίνει εις το εγγύς και το απώτερο μέλλον. 
      Δεν μπορώ να μην χρησιμοποιήσω την ευκαιρία την οποία μου δίνει ο Κανονισμός της Βουλής για να πω δυο λόγια για το ιδεολογικό στίγμα της πολιτικής υγείας που ο αξιότιμος Κοινοβουλευτικός Εκπρόσωπος του ΠΑ.ΣΟ.Κ. πριν από λίγο χρησιμοποίησε ως επιχείρημα. Δεδομένου ότι εμείς είμαστε ένα κόμμα του μεσαίου χώρου φιλελεύθερο και η Αξιωματική Αντιπολίτευση θέλει να αυτοαποκαλείται ένα σοσιαλιστικό κόμμα, θα ήθελα να πω ότι στα τελευταία, ιδιαίτερα, χρόνια της εικοσαετούς διακυβέρνησης του ΠΑ.ΣΟ.Κ., μετά τη Μεταπολίτευση και ιδιαίτερα τα τελευταία δέκα χρόνια πουθενά και ποτέ –και πιστέψτε με ότι το παρακολουθώ ως Βουλευτής τα τελευταία πέντε χρόνια και πιο πριν ως γιατρός- δεν παρατήρησα αυτή τη σοσιαλιστική διάσταση και τον ιδιαίτερο τονισμό του δημόσιου αγαθού της Υγείας. Κυρίες και κύριοι συνάδελφοι, τις μεγαλύτερες και τις περισσότερες αδειοδοτήσεις μεγάλων ιδιωτικών κλινικών τις είδαμε επί κυβερνήσεων του ΠΑ.ΣΟ.Κ.. Εμείς δεν το κατηγορούμε, αλλά οφείλουμε να το διαπιστώσουμε. 
      Επίσης την αγορά υπηρεσιών υγείας από το μεγάλο ιδιωτικό τομέα της υγείας δεν την είδαμε επί άλλων ημερών αλλά επί ημερών κυβερνήσεων του ΠΑ.ΣΟ.Κ.. Δεν μπορείτε λοιπόν μετά από τόσο πλούσια σε έργα –τα οποία ο κάθε πολίτης τα κρίνει- διακυβέρνηση του ΠΑ.ΣΟ.Κ. επί των ημερών σας, να έρχεστε εδώ και να εμφανίζεστε μ’ έναν εξαιρετικά διαφορετικό μανδύα και μάλιστα να κατηγορείτε εμάς για πράγματα τα οποία θεσπίσατε εσείς. Τα θεσπίσατε, κατά την εκτίμησή μου, σωστά. Διότι, παραδείγματος χάριν, όλα τα νομαρχιακά νοσοκομεία στην Ελλάδα έχουν αξονικό και μαγνητικό τομογράφο; Ούτε είχαν ούτε ακόμη έχουμε παντού. 
      Προφανώς, εκεί όπου χρειάζεται, αγοράστηκαν υπηρεσίες από τον ιδιωτικό τομέα. Πού ο ψόγος; Πού το λάθος; Πού είναι η διαφθορά; Πού είναι η σπατάλη; Υπάρχει σπατάλη στην προστασία της δημόσιας υγείας; Υπάρχει σπατάλη, όταν επιχειρούμε με γρήγορο τρόπο να προστατεύσουμε τον κάθε πολίτη που έρχεται και ζητάει από τα δημόσια νοσοκομεία να του εξασφαλίσουν υγεία, γρήγορη διάγνωση; Δεν υπάρχει σπατάλη.
      Άρα, γιατί το χρησιμοποιείτε; Γιατί, δηλαδή, εδώ υπερτονίζετε το δημόσιο αγαθό της υγείας -που βεβαίως έτσι είναι- και το δημόσιο τομέα και μας κατηγορείτε ότι εμείς τον μειώνουμε, όταν η Ελλάδα είναι η χώρα με το μεγαλύτερο ιδιωτικό τομέα υγείας και στους δεκαπέντε της Ευρώπης και στους είκοσι πέντε της Ευρώπης; Και λέτε εδώ ότι το 57,2% των δαπανών αποτελούν ιδιωτικές δαπάνες για την υγεία. Δεν θα διαφωνήσουμε αν είναι το 52% ή το 48% ή το 57%. Πώς θα ήταν δυνατόν να είναι διαφορετικά, όταν τα ιδιωτικά νοσηλευτήρια τα οποία υπάρχουν στην Ελλάδα είναι τα περισσότερα απ’ ό,τι σε ολόκληρη την Ευρώπη; Δηλαδή, σε αυτά δεν εργάζονται άνθρωποι; Σε αυτά δεν απασχολούνται άνθρωποι, οι οποίοι ζουν οικογένειες; Αυτές οι επενδύσεις πρέπει να κλείσουν και να φύγουν; Δεν θα τις χρησιμοποιήσουμε; Αν είναι να μην τις χρησιμοποιήσουμε, γιατί τις αδειοδοτήσαμε; Δεν καταλαβαίνω. Ειλικρινώς, δεν καταλαβαίνω αυτό το ιδεολογικό στίγμα.
      Παρά ταύτα, θα παραμείνω στο δημόσιο τομέα της υγείας, διότι είναι αυτό το οποίο θα συζητήσουμε. Συζητάμε, λοιπόν, για τον εκτροχιασμό, όπως λέτε των δημοσίων νοσοκομείων, την υπονόμευση των υπηρεσιών κ.λπ.. Και χρησιμοποιείτε εδώ διάφορα επιχειρήματα, τα οποία έχουν να κάνουν, παραδείγματος χάριν, με το τι γράφουν οι εφημερίδες. Και εγώ μπορώ να σας φέρω τι γράφουν οι εφημερίδες. Δεν αποτελεί αντικείμενο της συζήτησής μας εδώ.
      Άκουσα επιχειρήματα ότι χρησιμοποιούνται πιστοποιητικά από ιδιωτικά ιατρεία και όχι από δημόσια νοσοκομεία για διάφορους λόγους. Ο γιατρός έχει πει τον ίδιο όρκο, έχει υπογράψει την ίδια σύμβαση και έχει την ίδια ευθύνη, ατομική, αστική και ποινική, είτε είναι δημόσιος λειτουργός είτε είναι ιδιωτικός λειτουργός. Και αυτό νομοθετημένο είναι. Εκ περισσού, βεβαίως, αλλά και αυτό νομοθετημένο είναι.
      Ακούω για super deals. Ποια είναι τα super deals; Είναι super deal το γεγονός ότι διπλασιάσαμε την κρατική εισφορά στον Ελληνικό Ερυθρό Σταυρό που προσφέρει τόσες υπηρεσίες; Τη σύμβαση του Ελληνικού Ερυθρού Σταυρού δεν την ψηφίσατε εσείς στο ελληνικό Κοινοβούλιο; Την είχατε καταψηφίσει; Την είχατε ψηφίσει. Να αφήσουμε τον Ερυθρό Σταυρό να κλείσει; Δεν καταλαβαίνω. Ειλικρινώς, δεν μπορώ να αντιληφθώ ορισμένους τόνους από την επερώτηση την οποία έχω μπροστά μου.
      Ακούω για τη συρρίκνωση των ασφαλιστικών ταμείων. Να ομολογήσουμε σ’ αυτήν την Αίθουσα ότι τα οικονομικά των ασφαλιστικών ταμείων -μάλλον, τα οικονομικά της υγείας, των δημόσιων νοσοκομείων, κλειστό νοσήλιο, κόστος διαφόρων υπηρεσιών- είναι σοβαρότατα υποτιμολογημένα, κάτω του πραγματικού κόστους, ακριβώς για να διασωθούν τα ασφαλιστικά ταμεία. Το κάνατε και το κάνουμε. Και τα υπόλοιπα τα οποία, βεβαίως, ρίχνουν έξω τα νοσοκομεία τα αναλαμβάνει ο κρατικός προϋπολογισμός. Αυτή είναι η ελληνική πραγματικότητα, είτε καλή είτε κακή.
      Μας είπατε ότι τα νοσοκομεία δουλεύουν οριακά στην κατάσταση των εφημεριών. Αυτό θα το αποδεχθώ, εάν αποδεχθούμε ότι στην Ελλάδα ποτέ δεν είχαμε πρωτοβάθμια περίθαλψη για να απαλύνουμε τον πόνο και το βάρος των εξωτερικών ιατρείων στις εφημερίες από τα περιστατικά που θα έπρεπε να λυθούν στα πρωτοβάθμια κέντρα υγείας, αυτά για τα οποία το Υπουργείο ετοιμάζει -γιατί ετοιμάζει- το νομοσχέδιο για την πρωτοβάθμια περίθαλψη, το οποίο θα έρθει να καλύψει ένα μεγάλο κομμάτι το οποίο επιβαρύνει αυτή τη στιγμή τα δημόσια νοσοκομεία και επιβαρύνει ουσιαστικά την ποιότητα δουλειάς των Ελλήνων γιατρών που εφημερεύουν.
      Και πράγματι, θα συμφωνήσω μαζί σας και θέλω να παρακαλέσω το Υπουργείο Υγείας να γίνει μια μεγάλη προσπάθεια αυτό το νομοσχέδιο της πρωτοβαθμίου περίθαλψης να αφορά όλη την πρωτοβάθμια περίθαλψη και να περιλάβει όλα τα ταμεία. Διότι, μετά την ασφαλιστική μεταρρύθμιση δεν έχουμε κανένα λόγο πλέον να διαχωρίζουμε με διαφορετικές χροιές και ένταση υπηρεσιών την πρωτοβάθμια περίθαλψη στην Ελλάδα.
      Θα ήθελα να πω δυο λόγια για το φάρμακο, γιατί ακούω μια πολύ μεγάλη θεωρία τον τελευταίο καιρό, την οποία προσπαθείτε και εσείς να τη φέρετε στην επιφάνεια για την τεράστια αύξηση της φαρμακευτικής δαπάνης. Κατ’ αρχάς, είναι παγκόσμιο ζήτημα, όπως και η αύξηση της δαπάνης των υπηρεσιών υγείας, λόγω ακριβώς της αυξημένης σύγχρονης τεχνολογίας, η οποία είναι και εξαιρετικά μεγάλου κόστους.
      Όμως, ας δούμε, λοιπόν, τι σημαίνει φαρμακευτική δαπάνη στην Ελλάδα. Είναι περίπου 7.000.000 -  8.000.000 ευρώ. Οκτώ λέτε εσείς, επτά λέω εγώ σύμφωνα με μια κατάσταση που έχω μπροστά μου.
    ΕΜΜΑΝΟΥΗΛ ΣΚΟΥΛΑΚΗΣ: Δισεκατομμύρια ευρώ. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δισεκατομμύρια ευρώ. Με συγχωρείτε. Παρακαλώ, κύριε Σκουλάκη. Είναι προφανές ότι… 
    ΕΜΜΑΝΟΥΗΛ ΣΚΟΥΛΑΚΗΣ: Είναι αστρονομική η διαφορά. Πώς το ξεπερνάτε έτσι;
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι αστρονομική η διαφορά. Επαναλαμβάνω, δισεκατομμύρια ευρώ. 
    Απ’ αυτά, όμως, κυρίες και κύριοι συνάδελφοι, το 1.000.000.000 αποτελούν εξαγωγές της φαρμακευτικής δαπάνης. Γιατί; Γιατί έχουμε ένα από τα φθηνότερα φάρμακα στην Ευρώπη. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε.
    Τα 500.000.000 είναι ο Φ.Π.Α.. Περίπου 900.000.000 είναι η συμμετοχή των ασφαλισμένων στο 15%. 
    ΕΜΜΑΝΟΥΗΛ ΣΚΟΥΛΑΚΗΣ: Δεν είναι ο Φ.Π.Α. δαπάνη; 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Μη βιάζεστε, κύριε Σκουλάκη, διότι εδώ λέμε νούμερα …
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, παρατείνετε έτσι το χρόνο του ομιλητή. Δεν θα τελειώσουμε ποτέ. Αφήστε να ολοκληρώσει.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και δεν έχω και δευτερολογία, κύριε Πρόεδρε. Αυτό είναι άδικο.
    ΠΡΟΕΔΡΕΥΩΝ (Αναστάσιος Νεράντζης): Δεν έχετε δευτερολογία και δεν παρατείνεται ο χρόνος σας. 
    Παρακαλώ, τελειώστε τώρα, διότι βλέπω ότι έχετε  πρόθεση να παρατείνετε.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αφού, λοιπόν, η ιδιωτική δαπάνη αφαιρείται επίσης -είναι γύρω στο 1 δισεκατομμύριο 300 εκατομμύρια- ποια είναι η πραγματική φαρμακευτική δαπάνη; Είναι 3.200 …
    ΕΜΜΑΝΟΥΗΛ ΣΚΟΥΛΑΚΗΣ: Δεν είναι κόστος η ιδιωτική; 
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, σας παρακαλώ. Μη διακόπτετε τον ομιλητή. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Σκουλάκη, θα έχετε το λόγο. Έχετε δευτερολογία για να αντιμετωπίσετε αυτό που λέω.
    Άρα, η πραγματική φαρμακευτική δαπάνη δεν είναι 8.000.000.000, είναι 3.200.000.000. Είναι το 9% αυτών που ξοδεύει.
    Εγώ τα καταθέτω στα Πρακτικά, κύριε Σκουλάκη. 
    (Στο σημείο αυτό ο Βουλευτής κ. Κωνσταντίνος Μαρκόπουλος  καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. Μιλάτε ήδη ένα λεπτό επιπλέον.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι το 9% των τιμολογημένων εσόδων υγείας των ασφαλιστικών ταμείων. Άρα, λοιπόν, δεν είναι αυτό που θα τινάξει τα ασφαλιστικά ταμεία, ούτε τη δημόσια υγεία …
    ΕΜΜΑΝΟΥΗΛ ΣΚΟΥΛΑΚΗΣ: Είναι πρωτοσέλιδο της εφημερίδας «ΚΑΘΗΜΕΡΙΝΗ».
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, σας παρακαλώ μη διακόπτετε τον ομιλητή.
    Τελειώστε, κύριε Μαρκόπουλε, σας παρακαλώ.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τελειώνοντας, θα ήθελα να πω ότι είναι αναμφίβολο ότι έχουμε πολύ δρόμο να διανύσουμε για να κατακτήσουμε υπηρεσίες υγείας, όπως αξίζουν σ’ αυτόν τον τόπο και όπως είναι σε άλλες προηγμένες χώρες. 
    Έχετε δικαίωμα να κάνετε κριτική, έχετε υποχρέωση να κάνετε κριτική, έχετε υποχρέωση να μας πιέζετε να γίνουμε καλύτεροι. Δεν έχετε κανένα δικαίωμα, όμως, να μηδενίζετε το επιστημονικό και το νοσηλευτικό προσωπικό αυτής της χώρας που κάνει απαράμιλλες προσπάθειες και τα αποτελέσματα της δημόσιας υγείας στην Ελλάδα που είναι από τα καλύτερα σε ολόκληρη την Ευρώπη. 
    Σας ευχαριστώ πολύ. 
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, γιατί ερεθίζεστε έτσι; Δεν αφήνετε κανέναν να μιλήσει. 
    ΕΜΜΑΝΟΥΗΛ ΣΚΟΥΛΑΚΗΣ: Εγώ; 
    ΠΡΟΕΔΡΕΥΩΝ (Αναστάσιος Νεράντζης): Εσείς. Ποιος άλλος; Δεν είδατε ότι το Προεδρείο ζήτησε να αναγνωρισθεί και το επιτυχές πέρασμά σας από το Υπουργείο; 
    ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, είδα με πόση ευκολία ξεπέρασε τα 7,5 με 8.000.000.000 ο αγαπητός συνάδελφος. 
    Δεν έκανα τίποτε. Κάθομαι άλλωστε τρεις ώρες εδώ. 
    ΠΡΟΕΔΡΕΥΩΝ (Αναστάσιος Νεράντζης): Αυτό το βλέπω, αλλά αυτό δεν σας νομιμοποιεί να διακόπτετε.  
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν με ενοχλεί, κύριε Πρόεδρε. Με ευχαριστεί ο κ. Σκουλάκης να με διακόπτει. 
    ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του Κ.Κ.Ε., γιατρός κ. Χαραλάμπους έχει το λόγο.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Υπουργέ, οφείλω να σας πω ότι οι υποσχέσεις που δώσατε για το Νοσοκομείο της Κέρκυρας αντιμετωπίζονται με τεράστιες επιφυλάξεις από τον Κερκυραϊκό λαό, γιατί είναι υποσχέσεις που ακούστηκαν πάρα-πάρα πολλές φορές, τόσο από τους Υπουργούς των προηγουμένων κυβερνήσεων του ΠΑ.ΣΟ.Κ., όσο και της Νέας Δημοκρατίας, ακόμα και από τα πιο επίσημα χείλη, από τον Πρωθυπουργό της Ελλάδας, τον κ. Καραμανλή. 
    Και βέβαια, όταν το Τεχνικό Επιμελητήριο Ελλάδας επισκέπτεται το νοσοκομείο πρόσφατα και αμφισβητεί αν έστω και κτηριακά τελειώσει μέχρι το τέλος του 2008, τι να σας πω για τον τεχνολογικό εξοπλισμό που βρίσκεται στα σπάργανα ή για το αν οι τετρακόσιοι εργαζόμενοι που υπηρετούν στο παλιό νοσοκομείο -που έπρεπε να είναι εξακόσιοι εξήντα- θα μπορούν να συμπληρώσουν τις θέσεις στο καινούργιο νοσοκομείο, αφού βέβαια ούτε μια θέση δεν έχει ακόμη προκηρυχθεί. 
    Πρόσφατα, κύριε Υπουργέ, αυτή την εβδομάδα, είχαμε ακόμη ένα θάνατο νεογνού στο Νοσοκομείο Κέρκυρας. Θα μπορούσα να πω για κακή σας τύχη, αλλά ουσιαστικά πρόκειται για ένα χρονικό προαναγγελθέντος θανάτου, αφού πολύ πρόσφατα είχαμε και δεύτερο περιστατικό και πριν λίγο καιρό και τρίτο περιστατικό.
    Οι Κερκυραίοι σήμερα το βράδυ διαδηλώνουν για μια ακόμη φορά ότι το ποτήρι ξεχείλισε, ότι πρέπει επιτέλους η πολιτεία να ενσκήψει πάνω το πρόβλημα των υποβαθμισμένων υπηρεσιών υγείας στην Κέρκυρα, ότι το παλαιό νοσοκομείο έχει ξεπεραστεί και χρονικά και από την ιατρική τεχνολογία, ότι οι τετρακόσιοι εργαζόμενοι, ενώ θα έπρεπε όπως είπα να είναι εξακόσιοι εξήντα, δεν μπορούν να τα βγάλουν πέρα, ότι ασφυκτιά μέσα σε ελάχιστους χώρους, χωρίς εξειδικευμένες μονάδες, χωρίς εάν θέλετε, εξειδικευμένα τμήματα. 
    Κύριοι συνάδελφοι του ΠΑ.ΣΟ.Κ., εμείς με την επερώτησή σας, τις θλιβερές διαπιστώσεις για το δημόσιο σύστημα υγείας, βέβαια και συμφωνούμε και επαυξάνουμε.
Όμως, κάποιος θα περίμενε και κάποια ίχνη αυτοκριτικής. Υπήρχαν αυτά και επί δικής σας διακυβέρνησης ή ξαφνικά έγιναν; Βέβαια, γιγαντώθηκαν -και καθοριστικές ευθύνες έχει η Νέα Δημοκρατία- επί Νέας Δημοκρατίας.
      Κύριοι συνάδελφοι, οι κυβερνήσεις της Νέας Δημοκρατίας και του ΠΑ.ΣΟ.Κ. έχουν προωθήσει σοβαρές αντιδραστικές αλλαγές στην κατεύθυνση της ιδιωτικοποίησης και εμπορευματοποίησης της υγείας και της πρόνοιας, με οδυνηρές συνέπειες σε βάρος των εργατικών και λαϊκών οικογενειών. 
      Στόχος αυτών των αλλαγών είναι η αύξηση της ανταγωνιστικότητας των επιχειρήσεων και η διασφάλιση της κερδοφορίας των μονοπωλίων. 
      Στα πλαίσια αυτής της κατεύθυνσης, η πολιτική του δικομματισμού και της Ευρωπαϊκής Ένωσης αντιμετωπίζει την υγεία σαν κόστος που επιβαρύνει τους κρατικούς προϋπολογισμούς και γι’ αυτό περικόπτει τις κρατικές δαπάνες για την κοινωνική ασφάλιση και την ιατροφαρμακευτική περίθαλψη. Μεταφέρει όλο και περισσότερο την ευθύνη της χρηματοδότησης των υπηρεσιών και των υποδομών υγείας στις εργατικές και λαϊκές οικογένειες, γιατί αντιμετωπίζει την υγεία σαν ατομική ευθύνη. Αντιμετωπίζει την υγεία σαν εμπόρευμα, πηγή κερδοφορίας του κεφαλαίου και τους ασθενείς και τις οικογένειές τους σαν πελάτες.     
      Επεκτείνει την επιχειρηματική δραστηριότητα και οικοδομεί ένα σύστημα, όπου και οι δημόσιες υπηρεσίες υγείας λειτουργούν σαν επιχειρήσεις με ιδιωτικοοικονομικά κριτήρια σε ανταγωνισμό με τον ιδιωτικό τομέα. Αυτή είναι η πραγματικότητα που κρύβεται πίσω από τα περί αυτοτέλειας των δημόσιων νοσοκομείων, που κατά καιρούς οι Υπουργοί του ΠΑ.ΣΟ.Κ. και της Νέας Δημοκρατίας αναφέρουν. 
      Επί της ουσίας, οι εργαζόμενοι καλούνται να πληρώσουν περισσότερα χρήματα άμεσα ή έμμεσα μέσα από τα ασφαλιστικά τους ταμεία για υπηρεσίες υγείας είτε στο δημόσιο είτε στον ιδιωτικό τομέα. Πληρώνουν για φάρμακα, για αποκλειστικές νοσοκόμες και για «φακελάκια» που αποτελούν καθημερινό φαινόμενο και βασανίζουν χιλιάδες ασθενείς και τις οικογένειές τους. 
      Το σημερινό δημόσιο σύστημα υγείας χαρακτηρίζεται από μεγάλες ανεπάρκειες στην πρωτοβάθμια φροντίδα υγείας και δεν έχει κατεύθυνση στην πρόληψη. Δεν είναι συνδεδεμένο με τους χώρους δουλειάς, τα σχολεία, τους χώρους άθλησης, δεν μπορεί να ικανοποιήσει τις λαϊκές ανάγκες. 
      Οι ελλείψεις σε προσωπικό είναι μεγάλες. Λείπουν είκοσι πέντε χιλιάδες νοσηλευτές και τρεις χιλιάδες γιατροί, με βάση τους παλιούς οργανισμούς των νοσοκομείων. Οι ελλείψεις αυτές είναι αποτέλεσμα συνειδητής επιλογής των κομμάτων, του κεφαλαίου και χρησιμοποιούνται για την ανατροπή των εργασιακών δικαιωμάτων των εργαζομένων. 
      Σ’ αυτή την κατεύθυνση, ένα μέρος των ελλείψεων επιχειρείται να καλυφθεί από εργαζόμενους που τους επιβάλλουν ευέλικτες σχέσεις εργασίας. Χαρακτηριστικές είναι οι ελλείψεις των νοσοκομείων, των κέντρων υγείας και των ιατρείων των ασφαλιστικών ταμείων σε τεχνολογικό εξοπλισμό, τροφοδοτώντας έτσι τις ιδιωτικές επιχειρήσεις με πελάτες. Ορισμένα μόνο παραδείγματα είναι τα εξής: Από τους τριακόσιους είκοσι τρεις μαστογράφους που υπάρχουν στη χώρα μας, μόνο οι πενήντα δύο –δηλαδή το 16%- είναι εγκατεστημένοι σε δημόσια νοσοκομεία. Από τους εκατόν ενενήντα εννιά αξονικούς τομογράφους, το δημόσιο κατέχει μόνο τους σαράντα οκτώ κ.ο.κ..
      Επίσης, οξύνονται τα προβλήματα με τις ουρές, τις λίστες, όπως και η τραγική κατάσταση στα εφημερεύοντα νοσοκομεία, τα προβλήματα με τις μονάδες εντατικής θεραπείας και τις αντίστοιχες με τις μονάδες εντατικής των νεογνών. Παραμένουν κλειστά περίπου εκατόν πενήντα κρεβάτια σε δημόσια νοσοκομεία λόγω έλλειψης προσωπικού. Αποτέλεσμα, βέβαια, όλων των παραπάνω προβλημάτων είναι να καταπονούνται οι εργαζόμενοι και σωματικά και ψυχικά. 
      Κύριοι συνάδελφοι, τόσο η Νέα Δημοκρατία όσο και το ΠΑ.ΣΟ.Κ. ευθύνονται για τη διαχρονική μείωση των κρατικών δαπανών για την υγεία και την αύξηση των ιδιωτικών. Όμως, αυτά ειπώθηκαν και από προηγούμενους ομιλητές και δεν θα σταθώ σ’ αυτό το σημείο. 
      Εμείς σαν Κομμουνιστικό Κόμμα Ελλάδας παλεύουμε για ένα αποκλειστικά δημόσιο, ενιαίο, δωρεάν, καθολικό σύστημα υγείας, πρόνοιας, αναπτυγμένο σε όλες τις βαθμίδες, ώστε να καλύπτει πλήρως τις ανάγκες των λαϊκών οικογενειών. 
	Κατάργηση κάθε επιχειρηματικής δραστηριότητας στον τομέα της υγείας και πρόνοιας. 
	Κοινωνικοποίηση των ιδιωτικών δομών που πληρούν τις προϋποθέσεις και απορρόφηση όλων των εργαζομένων στο λαϊκό σύστημα υγείας. 
	Απορρόφηση στο σύστημα υγείας όλων των αυτοαπασχολούμενων επιστημόνων υγείας. 
	Κατάργηση των εισφορών των εργαζόμενων στον κλάδο υγείας των ασφαλιστικών ταμείων. 
	Για την πρωτοβάθμια φροντίδα υγείας ζητούμε την αναβάθμιση των υπαρχόντων και δημιουργία νέων σύγχρονων κέντρων υγείας. 
	Προστασία της δημόσιας υγείας με μέτρα πρόληψης που θα συνδέονται οργανικά με όλες τις βαθμίδες υγείας και με την εξασφάλιση αναλόγων υπηρεσιών. 
	Δημόσιες δωρεάν υπηρεσίες ψυχικής υγείας, υψηλής ποιότητας, με σύγχρονες υποδομές, με βάση κατακτήσεις της επιστήμης και της τεχνικής, με πλήρη διασύνδεση του Κέντρου Ψυχικής Υγείας ή τους ξενώνες της δημόσιας ψυχιατρικής κλινικής ή του νοσοκομείου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Επειδή, κύριε Πρόεδρε, τελείωσε ο χρόνος μου και υπάρχουν πάρα πολλές προτάσεις, θα τις καταθέσω. 
    	ΠΡΟΕΔΡΕΥΩΝ (Αναστάσιος Νεράντζης): Πολύ ωραία. 
    	ΧΑΡΑΛΑΜΠΟΣ ΧΑΡΑΛΑΜΠΟΥΣ: Μόνο μία λέξη για την προστασία της υγείας και της ασφάλειας των εργαζομένων στους χώρους δουλειάς. Ξέρετε όλοι ότι αυτό ακόμη βρίσκεται στα σπάργανα. Πρόσφατα δημοσιεύματα λένε ότι κάθε τριάμισι λεπτά σημειώνεται και ένας θάνατος…
    	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ!
    	ΧΑΡΑΛΑΜΠΟΣ ΧΑΡΑΛΑΜΠΟΥΣ: …στις χώρες της Ευρωπαϊκής Ένωσης, είτε από εργατικό ατύχημα είτε από επαγγελματική αρρώστια. 
    Εμείς ζητούμε να πληρωθούν σύντομα όλες οι θέσεις γιατρών εργασίας και επίσης, να προκηρυχθούν θέσεις γιατρών εργασίας για ειδικότητα. 
    Ευχαριστώ. 
    ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ. 
    Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α., γιατρός κ. Αθανάσιος Λεβέντης, Βουλευτής της περιφέρειας Αττικής. 
    Ορίστε, κύριε Λεβέντη, έχετε το λόγο. 
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε. 
    Δεν νομίζω ότι θα έλεγα κάτι καινούργιο, αν έλεγα ότι η υγεία στη χώρα μας είναι φτωχή και άρρωστη, κυριολεκτικά κακομοίρα και ότι η πάθησή της είναι χρόνια. Δεν είναι τωρινό το φαινόμενο. 
    Υπήρξε,  βέβαια, το Ε.Σ.Υ., ένας πρωτοποριακός για την εποχή του θεσμός, που πρόσφερε και συνεχίζει ακόμη να προσπαθεί να προσφέρει κάποιες υπηρεσίες. Όμως, δεν ολοκληρώθηκε και δεν εκσυγχρονίστηκε. Δεν υπήρξε ενιαίος φορέας υγείας. 
    Ακόμη δεν υπάρχει υγειονομικός χάρτης. Η πρωτοβάθμια φροντίδα έμεινε στα χαρτιά και υπάρχει χρόνια υποχρηματοδότηση. Οι δημόσιες δαπάνες για την υγεία αυτήν τη στιγμή είναι πάρα πολύ χαμηλές: Ενώ ήταν 2,61%, αυτήν τη στιγμή, κύριε Υπουργέ,. καθώς ανέβηκε το Α.Ε.Π. με το 10% ή το 25%, είναι 2,18% του Α.Ε.Π.. Ούτε το μισό απ’ ό,τι όλων των άλλων ευρωπαϊκών χωρών! 
    Οι ιδιωτικές δαπάνες έχουν κατακόρυφα αυξηθεί, ό,τι και να μας πείτε! Δεν ξέρω τι στοιχεία έχετε. Αναφερθήκατε σε 60% δημόσιες δαπάνες. Δεν ξέρω από πού προκύπτει αυτό. Οπωσδήποτε ήταν 47%. Τόσο τις άφησε το ΠΑ.ΣΟ.Κ. Ήταν οι υψηλότερες στην Ευρώπη. Τώρα πήγαν στο 57,2 %, υψηλότερες σε όλο τον κόσμο. Και αυτό είναι κάτι τραγικό. Ιδιωτικές δαπάνες σημαίνει ότι πληρώνει από την τσέπη του ο Ελληνικός Λαός, είτε απευθείας είτε μέσω πρόσθετης ασφαλιστικής κάλυψης είτε με την παραοικονομία είτε με οποιονδήποτε άλλο τρόπο. 
    Εγκαλεί, λοιπόν –και δικαιολογημένα- το ΠΑ.ΣΟ.Κ. την Κυβέρνηση της Νέας Δημοκρατίας με τη σημερνή του επερώτηση για όλα αυτά, συν τις τεράστιες ελλείψεις προσωπικού, που συνεχώς χειροτερεύουν. Εδώ  υπάρχει ένα άλλο πρόβλημα: Πόσο ανταποκρίνονται τα στοιχεία. Θα αναφερθώ και παρακάτω σε αυτά. 
	Όμως, το ΠΑ.ΣΟ.Κ. δεν πρέπει να ξεχνάει τις δικές του ευθύνες. Για τις χαμηλές δαπάνες, που ήταν πάντοτε χαμηλές, για τις τεράστιες ελλείψεις προσωπικού, για την πρωτοβάθμια φροντίδα που δεν προχώρησε, για την προώθηση του ιδιωτικού τομέα. Ας μην ξεχνάμε ότι άνοιξε τις πόρτες το ΠΑ.ΣΟ.Κ., με την εκχώρηση στον ιδιωτικό τομέα τομέων της υγείας μέσα στα νοσοκομεία - σίτιση, φύλαξη, καθαριότητα- και με την προώθηση των Σ.Δ.Ι.Τ., δηλαδή το απογευματινό ωράριο των νοσοκομειακών γιατρών. Αυτά δεν πρέπει να τα ξεχνάμε.
      Έρχεται τώρα η Νέα Δημοκρατία και τα επεκτείνει αυτά και τις πόρτες τις έκανε μπουκαπόρτες πια και από όλες τις μεριές μπάζει το σύστημα. Περιόρισε πάρα πέρα το κοινωνικό κράτος η Νέα Δημοκρατία σε όλους τους τομείς, στην υγεία, στην παιδεία, στην πρόνοια, στην ασφάλιση, το είδαμε και με το ασφαλιστικό πρόσφατα. Και βέβαια, σαν συνέπεια έχουμε μία ανεξέλεγκτη γιγάντωση του δημόσιου τομέα, όπου συσσωρεύονται αμύθητα πλούτη. Βρέθηκε ένα νοσοκομείο, μία ιατρική μονάδα ή επιχείρηση όπως θέλετε και ανακοίνωσε 1050% κέρδη στο περσινό έτος. Είναι τραγικό αυτό το νούμερο, κύριε Υπουργέ. Πρέπει να ανατριχιάσουν και να ξεσηκωθούν, τέλος πάντων και οι πέτρες. Είναι δυνατόν; Είχαν 1050% κέρδη επιπλέον. Από πού βγήκαν αυτά τα κέρδη; Μα, προφανώς, από τον Ελληνικό Λαό, ο οποίος απογοητευμένος από τη χαμηλή ποιότητα υπηρεσιών που του προσφέρουν στο δημόσιο τομέα καταφεύγει υποχρεωτικά στον ιδιωτικό τομέα, γιατί κάνει μήνες για να κάνει μία εξέταση, μήνες για να κλείσει ένα ραντεβού για να τον δει ο γιατρός, μήνες, για να μην πω και χρόνια, για να μπει στο χειρουργείο για μία πάθηση. Καταφεύγει υποχρεωτικά εκεί. Δεν είναι ότι θέλει να πάει στον ιδιωτικό τομέα, γιατί το επιλέγει. 
      Είπε εδώ εκπρόσωπος της Νέας Δημοκρατίας προηγουμένως, αυτές τις επενδύσεις που κάναμε να τις αφήσουμε αναξιοποίητες; Μα, δεν μπορεί αυτές οι επενδύσεις να δουλεύουν εις βάρος του ελληνικού λαού, να πληρώνει ο ελληνικός λαός. Αυτό πρέπει να γίνει κατανοητό. 
      Ασφαλώς, βέβαια, συμφωνούμε σε αυτό που είπε ο κύριος Υπουργός ότι αυξάνουν συνεχώς οι ανάγκες. Ασφαλώς, αυξάνουν συνεχώς οι ανάγκες στο χώρο της υγείας και πρέπει να καλύπτονται. Το κράτος είναι υποχρεωμένο να προσφέρει σε όλους ανεξαίρετα τους πολίτες του υψηλού επιπέδου, σύγχρονες υπηρεσίες υγείας, δημόσια και δωρεάν. Αυτό, βέβαια, θα μου πείτε από πού θα καλυφθεί; Μα, ήδη, όταν παλιότερα ήταν λιγότερες οι ανάγκες, τότε και το εισόδημα, εάν θέλετε και το Α.Ε.Π. ήταν πολύ χαμηλότερο. Τώρα έχουμε φθάσει και είμαστε υψηλά, τουλάχιστον έτσι σεμνυνόμεθα και έτσι κοκορευόμαστε. Ας το αποδείξουμε εδώ πέρα, δίνοντας εκεί που πραγματικά είναι οι ανάγκες, όπως είναι η παιδεία και η υγεία. 
      Εδώ, όμως, τι έχουμε κάνει; Αντίθετα, εμείς πριμοδοτούμε τον ιδιωτικό τομέα της υγείας με όλους τους τρόπους. Έχουν περάσει ένα σωρό νομοσχέδια εδώ, απ’ αυτήν τη Βουλή, που με τον ένα ή με τον άλλο τρόπο ενισχύουν τον ιδιωτικό τομέα. Και είδαμε και τη μάχη που έγινε για να μην περάσει στον ιδιωτικό τομέα το Νοσοκομείο της Βούλας, είδαμε τη σύμπραξη αυτή που γίνεται στο «Ντυνάν». Είδαμε ότι για να κάνουμε πια νοσοκομεία, προσχωρούμε στην αντίληψη των Σ.Δ.Ι.Τ.. Στην Ανατολική Αττική δεν έχουμε νοσοκομείο, είναι πεντακόσιες πενήντα χιλιάδες οι μόνιμοι κάτοικοι, είναι διπλάσιοι και τριπλάσιοι τα Σαββατοκύριακα και το καλοκαίρι, οι οποίοι πρέπει αυτήν τη στιγμή να αντιμετωπίσουν την ανάγκη με Σ.Δ.Ι.Τ.. Τι σημαίνει Σ.Δ.Ι.Τ., όμως; Σύμπραξη του ιδιωτικού τομέα με το δημόσιο σημαίνει ότι ο ιδιώτης που θα βάλει χρήματα εκεί πρέπει να κερδίσει. Από πού θα τα κερδίσει; Έρχονται από το Χάρβαρντ, έρχονται από το Κέμπριτζ, έρχονται από όλα τα μεγάλα πανεπιστήμια και σας λένε ότι αυτή η σύμπραξη είναι καταστροφική, γιατί υπερδιπλασιάζει το κόστος των υπηρεσιών υγείας. Αυτόν τον υπερδιπλασιασμό ποιος θα τον πληρώσει; Ή το κράτος, το σύνολο των πολιτών ή μεμονωμένα οι πολίτες. 
      Επομένως, εδώ μην το παρουσιάζουμε σαν πανάκεια αυτό. Ούτε εγώ πιστεύω ότι είναι λύση το Σ.Δ.Ι.Τ.. Κάναμε, ας πούμε, την Αττική Οδό με Σ.Δ.Ι.Τ. και 400.000.000 ευρώ που έβαλε εκεί ο συνεταίρος ιδιώτης, αυτήν τη στιγμή τα έχει βγάλει δεκαπλάσια και θα συνεχίσει επί τριάντα χρόνια να εισπράττει ακόμα. Αυτού του είδους, λοιπόν, τις λύσεις δεν μπορούμε να τις δεχθούμε. 
      Υπάρχουν, βέβαια, πάρα πολλά επιπλέον προβλήματα. Μιλάει η επερώτηση του ΠΑ.ΣΟ.Κ. για κοινωνικές ανισότητες που αυξάνουν, αλλά και ανισότητες ανάμεσα σε κέντρο και περιφέρεια, που διαπιστώνει ο Ο.Ο.Σ.Α. και άλλοι φορείς και είναι γεγονός. Όπως υπάρχουν, αν θέλετε, ανισότητες και μέσα στην ίδια την πρωτεύουσα. Έχουμε είκοσι και πλέον νοσοκομεία σε αυτόν τον άξονα Βασιλίσσης Σοφίας με αρχές Μεσογείων και σε όλη την άλλη περιοχή ελάχιστα. Υπάρχει, λοιπόν, μία τέτοια ανισοκατανομή και βέβαια υπάρχουν τεράστιες ελλείψεις σε προσωπικό. 
      Κύριε Υπουργέ, δεν ξέρω από πού βγάζετε αυτά τα στοιχεία, ότι προσελήφθησαν επιπλέον έξι χιλιάδες νοσηλευτές. Εγώ έχω γυρίσει όλα τα νοσοκομεία και πουθενά δεν υπάρχουν περισσότεροι νοσηλευτές και νοσηλεύτριες από όσους πρέπει. Είναι πολύ λιγότεροι και αυτό είναι καταστροφικό. Και έρχεται ο Ο.Ο.Σ.Α. και σας λέει, έχουμε 3,8% νοσηλευτές ανά χίλιους κατοίκους, από 8,3% που είναι ο μέσος όρος του Ο.Ο.Σ.Α., δηλαδή το τριπλάσιο.
Αυτό δεν μπορούμε να το παραβλέψουμε. 
     Είπαν αυτοί λύθηκε το πρόβλημα των ράντζων. Δεν ξέρω πόσο είστε ευχαριστημένοι, κύριε Υφυπουργέ, αλλά εγώ είμαι υποχρεωμένος και απ’ αυτό το Βήμα να καταγγείλω ένα περιστατικό που είναι ίσως το χειρότερο που έζησα σαν γιατρός όλα αυτά τα χρόνια. 
     Μία νοσοκόμος χειρουργείου, η οποία βρέθηκε σε κωματώδη κατάσταση στο Κ.Α.Τ., έμεινε στο ράντζο επί σαράντα έξι μέρες, γιατί δεν υπήρχε κρεβάτι εντατικής θεραπείας παρά τις επανειλημμένες προσπάθειες, γιατί λέει, «είναι καταδικασμένη, δεν υπάρχει περιθώριο». Και δεν έχω γνωρίσει καλύτερο άνθρωπο στην ιατρική μου σταδιοδρομία. Είχε προσφέρει αμέτρητες υπηρεσίες. Να εργάζεται συνεχώς επί σαρανταοκτάωρο. Θεωρώ ότι είναι και μια απότιση μνήμης σ’ αυτό το νοσηλευτικό προσωπικό, που εργάζεται. Αυτή εργαζόταν και σαν γιατρός τότε, που δεν υπήρχαν βοηθοί για τους νευροχειρουργούς. Κι όμως, όταν ήρθε η ώρα δεν υπήρχε ένα κρεβάτι. Και λέμε τώρα εμείς ότι λύσαμε τα προβλήματα. Ήταν σαράντα έξι μέρες πάνω σε ένα ράντζο στο τμήμα επειγόντων περιστατικών.
     Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ, κύριε Λεβέντη.
    Κλείνουμε με τον τελευταίο εκ των κοινοβουλευτικών εκπροσώπων τον Κοινοβουλευτικό Εκπρόσωπο του Λαϊκού Ορθόδοξου Συναγερμού, Βουλευτή Α’ Πειραιά κ. Βαΐτση Αποστολάτο.
    ΒΑΪΤΣΗΣ ΑΠΟΣΤΟΛΑΤΟΣ: Σας ευχαριστώ πολύ.
    Φθάσαμε στο τέλος. Δεν φθάσαμε ακόμη στη φυσική μας εξόντωση, προκειμένου να μιλήσουμε για την υγεία. Περιπετειώδης μέρα, μεγάλο το θέμα. Ο Κοινοβουλευτικός Εκπρόσωπος του ΠΑ.ΣΟ.Κ., όπως τα έγραψαν και στην επερώτησή τους ωραία, μίλησε για τον Έλληνα ασθενή, την υγεία. Θα συμφωνήσω, αλλά δεν έχω δει τον Άγγλο ασθενή καλύτερο. 
    Θεωρώ ότι το σύστημα υγείας υποφέρει από πάρα πολλά πράγματα, αλλά από τα εθνικά συστήματα που έχω δει στις άλλες Ευρωπαϊκές χώρες θα πω απλώς ότι καρκινοβατούμε με έναν ενδημικό ιθαγενή τρόπο εδώ. Θα πω στο παράδειγμα του συναδέλφου από το ΣΥ.ΡΙΖ.Α., της νοσοκόμας που απεβίωσε με τέτοιο τραγικό τίτλο, ότι σήμερα που άκουσα τον Πρωθυπουργό να χρησιμοποιεί την ατυχή πολιτική λέξη «μοιραία» φθάσαμε στην πενία και στην πείνα με αυτό που συμβαίνει στον κόσμο και όχι κατ’ επέκταση και κατά συνέπεια, μοιραία λοιπόν αποδεικνύεται ότι αν δεν έχεις τύχη και ως νοσοκόμα τέλεια και καταπληκτική, φθάνουμε στο μεταφυσικό παράγοντα, βλέπετε στο θέμα υγείας. 
    Και δεν είναι όλα τόσο τεχνοκρατικά και τεχνολογικά, όπως ακούω τόσες ώρες εδώ μέσα ως γιατρός. Είναι ευτύχημα ότι είναι μία κουβέντα μεταξύ γιατρών, πλην των δύο συναδέλφων, εσάς κύριε Πρόεδρε και του κ. Παπουτσή. Ίσως θα έπρεπε να ήμασταν σύμβουλοι έκδοσης σ’ αυτό το θέμα, για το οποίο μιλάμε. Δεν είμαστε οι πιο κατάλληλοι γι’ αυτόν τον πολιτικό λόγο. Ο ίδιος ο αξιότιμος κύριος Υφυπουργός Υγείας μίλησε με έναν βαθιά Ιπποκρατικό ανθρώπινο λόγο. 
    Και η δική μας θέση ως κόμμα είναι ότι κάποια στιγμή αυτό το σύστημα υγείας, που νοσεί βαριά, για να κυριολεκτήσω, θα πρέπει να γίνει πιο ασθενοκεντρικό. Δεν μ’ αρέσει πολύ ο όρος. Μιλάμε για ανθρωποκεντρικό σύστημα, που εμείς οι γιατροί πρέπει να έχουμε και εμείς οι πολιτικοί ακόμα περισσότερο. Μιλάω για σύστημα ασθενοκεντρικό, αυτό που όλοι καταλαβαίνουμε ότι το κέντρο του ενδιαφέροντος θα πρέπει να είναι ο ασθενής. Σ’ αυτό το μεγάλο αγαθό της υγείας, όπως γράφει το ΠΑ.ΣΟ.Κ., αυτό που το Σύνταγμά μας λέει. 
    Την περασμένη Δευτέρα ο ξάδελφός μου ο Δημήτρης στη Βούλα είχε αιματοκρίτη επτά. Ξεψυχούσε από μία γαστρορραγία, κύριε Υφυπουργέ. Εννοείται ότι δεν μπορούσαν να κάνουν τίποτα μέχρι να τον ανεβάσουν. Για τη γαστροσκόπηση που επιβάλετο έπρεπε να πάει έξω, για τους λόγους που ανέφεραν όλοι οι άλλοι συνάδελφοι. Και πήγε έξω και ξαναγύρισε. Χειρουργήθηκε. Το παλεύει ακόμη.
    Στο «Τζάνειο» Νοσοκομείο τη Δευτέρα που μας πέρασε η θειά μου η Χρυσούλα –Θεός σχωρέστην, γιατί προχθές το μεσημέρι έφυγα για να κάνουμε την τελετή στο Γ΄ νεκροταφείο- χάθηκε κάτω από τις συνθήκες που περιέγραψαν όλοι οι άλλοι συνάδελφοι.
      Όταν ήμουν ειδικευόμενος και μετά όταν δούλευα σαν γιατρός, στο «Τζάνειο» Νοσοκομείο Πειραιώς περίπου μια δεκαετία, το νοσοκομείο ήταν κυριολεκτικά ένα κόσμημα. Ήταν όπως ήταν το «Υγεία», έλεγαν οι ασθενείς. Ο καθηγητής μου ο Αβλάμης ήταν μία μορφή και όλοι οι άλλοι, ο Πρεβεδουράκης κ.λπ., μεγάλοι γιατροί! Και σήμερα υπάρχουν πολύ σπουδαίοι γιατροί, των οποίων το έργο δεν φαίνεται, γιατί κυριαρχεί το πρόβλημα του να είμαστε πρώτοι στον τεχνολογικό εξοπλισμό των ιατρείων των νοσοκομείων. 
      Από τότε, από εκείνη τη φοβερή εικοσαετία του ΠΑ.ΣΟ.Κ., αγοράστηκαν κι έφυγαν πάρα πολλά εκατομμύρια δραχμών και ευρώ στη συνέχεια, για να έχουμε αξονικούς τομογράφους χωρίς να έχουμε εκπαιδευμένο προσωπικό και χωρίς καν να έχουμε προσλάβει προσωπικό, όπως συμβαίνει και μέχρι σήμερα.
       Μόλις προχθές στην Ο.Κ.Ε. του Κόμματος που αντιπροσωπώ, ο άνθρωπος μας από τη Νάξο μου είπε για μία δωρεά που έκανε ένας ‘Έλληνας του εξωτερικού μηχανημάτων αιμοδοσίας κλπ και ότι δεν έχουν προσωπικό και είναι 36 –δεν θυμάμαι, μπορεί να είναι και 136- νεφροπαθείς οι οποίοι πάνε στη Σύρο. Το μηχάνημα δεν μπορεί να το δουλέψει κανείς, είναι άχρηστο. Τα έχω γράψει εδώ στη δική μου «’Έκθεση Ιδεών».
       Όλα αυτά τα είπαν οι άλλοι συνάδελφοι, για το πρώτο Νοσοκομείο της χώρας, τον «Ευαγγελισμό», για το «Παίδων», για το παιδικό Τμήμα της Ακτινοθεραπείας, τα τρία χρόνια που κωλυσιεργεί ο διαγωνισμός, για τις λίστες στο «Μεταξά», γιατί το προσωπικό δεν φτάνει, γιατί έχουν φύγει με άδειες, γιατί δεν γυρίζει κανείς κ.λπ.. Μέχρι και οι μικροβιολογικές εξετάσεις δεν γίνονται. 
      Είναι μία κατάσταση για την οποία δεν θα έλεγα ότι ο ψόγος είναι κυβερνητικός. Νομίζω ότι είναι μία νοοτροπία που διέπει το σύστημα και που επιμένω ότι εκεί πρέπει να γίνει το μεγάλο βήμα! 
      Εσείς είπατε αυτή τη μεγάλη αλήθεια, ότι σε αυτήν τη νέα χιλιετία με την αποκωδικοποίηση του γονιδιόματος, με την βιοϊατρική, με τη νέα βιοηθική –εγώ αν θέλετε είμαι από τους pioneer στους χώρους αυτούς των κυττάρων, των νέων θεραπειών, καταλαβαίνω και ξέρω κλινικά τι σημαίνουν όλα αυτά- θα πρέπει να αλλάξουν άρδην όλα. 
      Ξαναγυρίζω πίσω στο «Τζάνειο», επειδή παραβρέθηκα στο τραγικό γεγονός -το μοιραίο, θα πω - είδα ότι τα κτήρια είναι σε αθλία κατάσταση σήμερα. Είναι σίγουρο ότι έχουν φύγει εκατομμύρια από τη Διοίκηση, από τη διαχείριση, από παντού και είναι σίγουρο ότι έχουν πληρωθεί κάποιοι μάστορες, κάποιοι τεχνικοί δηλαδή, για να κάνουν πράγματα. Νομίζω ότι όπως λέμε ότι πρέπει στην Αθήνα να πέσουν κάποιες πολυκατοικίες έτσι και αυτά είναι άχρηστα. Στον Πειραιά δηλαδή και το Μεταξά είναι άχρηστο και το Γενικό Κρατικό της Νίκαιας στη Β’ Πειραιά. Δεν θα πω για τα απόβλητα, τα σκουπίδια, για τα τοξικά, ότι το Κέντρο Επειγόντων Περιστατικών επί πέντε χρόνια δεν δουλεύει ακόμη. 
      Όσον αφορά το έργο –για να κάνουμε φαιδρό το τραγικό, γιατί περί κωμειδυλλίου πρόκειται- ο Πρωθυπουργός είχε μιλήσει για «νταβατζήδες». Είναι μία λέξη που δεν μου πάει, είναι κυριολεκτικά άκομψη, είναι τουρκική. Εγώ ήθελα να πω ότι χρειάζεται αγάπη, αγάπη στη δουλειά, αγάπη στο έργο του ρόλου, του ταγού, του Υπουργού, εσάς, συναδέλφων άλλων, συναδέλφων εν Ασκληπιώ, εν Ιπποκράτει –βάζω πρώτα το Θεό και μετά τον επιστήμονα- και ανθρώπων. Αυτό λέγεται «αγαπητικό». Χρησιμοποίησα αυτόν τον βαρύγδουπο τουρκικό όρο, γιατί το κωμειδύλλιο λέγεται: «Ο αγαπητικός της βοσκοπούλας». Η βοσκοπούλα υγεία, οι αγαπητικοί, οι προμηθευτές, είναι πολλοί. Είναι έμποροι. Πετάξτε τους από το ναό! Εγώ θα έλεγα, επάγγελμα, επιτήδευμα κάνουν και αυτοί. Χρησιμοποιήστε τους για το κοινό καλό, για να πεθαίνουν ή να θεραπεύονται καλύτερα οι άνθρωποι με τον πιο ανθρώπινο δυνατό τρόπο. 
      Πρόταση έχω αλλά για άλλη φορά!.
      Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Όπως πάντα, ήσασταν εξαιρετικά σύντομος, αλλά ουσιαστικός. Σας ευχαριστούμε.
	Τελείωσαν οι Kοινοβουλευτικοί Eκπρόσωποι τις πρωτολογίες τους. Άλλωστε δεν υπάρχει δευτερολογία για τους περισσότερους εξ αυτών. Ο κ. Χάιδος έχει ενάμισι λεπτό δευτερολογία και ο κ. Σκουλάς δυόμισι λεπτά.
	Ορίστε, κύριε Χάιδο, έχετε το λόγο.
	ΧΡΗΣΤΟΣ ΧΑΪΔΟΣ: Κύριε Υφυπουργέ, δεν απαντήσατε σε συγκεκριμένα θέματα που σας θίξαμε, όπως παραδείγματος χάριν αν συμφωνείτε και ποιος είναι ο λόγος της κάθε εξάμηνο αλλαγής των διοικητών στα νοσοκομεία, όπως στο νοσοκομείο Τρικάλων.
	Δεύτερον, δεν αναφερθήκατε στα προβλήματα των παιδιατρικών νοσοκομείων και στα προβλήματα των τμημάτων των γενικών νοσοκομείων που αφορούν παιδιά ή νεογνά. Εκεί είναι μεγαλύτερα τα προβλήματα, είναι περισσότερα και επείγοντα και η κατάσταση είναι δραματικότερη. 
      Παραδείγματος χάριν, θα σας πω ότι στα Τρίκαλα η παιδιατρική κλινική λειτουργεί με τρεις γιατρούς, τους μισούς από τις οργανικές θέσεις και το καλοκαίρι κινδύνευσε με αναστολή η λειτουργία της, γιατί ο ένας αρρώστησε και ο άλλος πήρε άδεια. Τα κέντρα υγείας του νομού έχουν έναν ή και κανέναν παιδίατρο. Οι εντατικές παίδων επίσης αντιμετωπίζουν δυσθεώρητα προβλήματα. Από τις σαράντα έξι εγκεκριμένες, λειτουργούν οι τριάντα τέσσερις. Σε όλη τη βόρειο Ελλάδα λειτουργεί μία μόνο στο «Ιπποκράτειο» Νοσοκομείο Θεσσαλονίκης και καμμία στα Γιάννενα, στην Αλεξανδρούπολη ή στη Λάρισα. Σας έκανα ερώτηση γι’ αυτό κι εσείς μου απαντήσατε –και έχω την απάντηση εδώ- για τις εντατικές νεογνών. Δεν μου απαντήσατε για τις εντατικές παίδων. Δεν μου είπατε όμως, γιατί στην Κέρκυρα δεν λειτουργεί ακόμη, όπως ανέφεραν και άλλοι συνάδελφοι, εντατική νεογνών, παρ’ ότι δεσμευτήκατε σ’ αυτήν την Αίθουσα. Το τραγικό περιστατικό που ζήσαμε από τα μέσα μαζικής ενημέρωσης επιβεβαιώνει τις ανησυχίες και το επείγον του προβλήματος.
	Δεν αναφερθήκατε επίσης στα Τρίκαλα, τα οποία δεν έχουν μονάδα εντατικής νεογνών. Μεγάλα προβλήματα σε προσωπικό, σε υποδομές και σε εξοπλισμό παρουσιάζονται επίσης και στα ογκολογικά τμήματα. Ανέφερε ο κ. Παπουτσής το πρόβλημα που υπάρχει με το νοσοκομείο «Αγλαΐα Κυριακού». Το ίδιο πρόβλημα υπάρχει και στο νοσοκομείο «Μεταξά». Το νοσοκομείο δεν έχει προμηθευτεί το ακτινοθεραπευτικό μηχάνημα για παιδιά. Σ’ όλη τη βόρειο Ελλάδα λειτουργεί μόνο μία μονάδα, μόνο ένα ογκολογικό παίδων και αυτό στο «Ιπποκράτειο» Νοσοκομείο Θεσσαλονίκης. Έχει τεράστιο πρόβλημα προσωπικού, χώρων και υποδομών. Κάντε κάτι άμεσα γι’ αυτό. Επισκέφθηκα πρόσφατα το «Ιπποκράτειο» και οι γονείς απευθύνουν έκκληση γι’ αυτό.
	Αυτά είναι τα πραγματικά προβλήματα, αυτά πρέπει να αντιμετωπίσετε, γιατί με θεωρητικολογίες αυτά θα συσσωρεύονται, δεν θα αντιμετωπίζονται και οι ασθενείς θα απογοητεύονται.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Κι εμείς ευχαριστούμε.
	Το λόγο έχει ο κύριος Σκουλάς για τρία λεπτά.
	ΙΩΑΝΝΗΣ ΣΚΟΥΛΑΣ: Κύριε Υπουργέ, συμφωνώ απόλυτα με τις πρώτες επισημάνσεις που κάνατε όσον αφορά τον έλεγχο για τις δαπάνες, όμως επί της ουσίας πώς θα γίνει ο έλεγχος, όταν τα πληροφορικά συστήματα δεν υπάρχουν στα νοσοκομεία; Τη Δευτέρα θα ξανακαταθέσω την ερώτηση αναφορικά με το πρόγραμμα «Ίασις». Θα μιλήσω ξανά για το Πανεπιστημιακό Νοσοκομείο Ιωαννίνων, για τα 202.000 ευρώ για το ακτινοσκοπικό μηχάνημα. Θα καταθέσω ξανά τη Δευτέρα ερώτηση γι’ αυτό το θέμα. Πώς πληρώθηκε; Είναι παράνομη πράξη; Χρειαζόταν αυτό το μηχάνημα;
	Έχω έναν κατάλογο με εξήντα τρεις συμβάσεις του Βενιζέλειου Γενικού Νοσοκομείου Ηρακλείου, οι οποίες θεωρώ ότι είναι παράνομες. Θα τον καταθέσω στα Πρακτικά της Βουλής.
	Όσον αφορά τη συγκρότηση επιτροπής προμηθειών υγείας, οι φορείς που πρόκειται να αναλάβουν τη διενέργεια των προμηθειών, δηλαδή η Δ.ΕΠ.Α.ΝΟ.Μ., η «Ι.Φ.Ε.Τ.», «Ε.Κ.Ε.Β.Υ.Λ.» δεν είναι σε θέση να το κάνουν, αφού δεν έχουν προβλεφθεί στον προϋπολογισμό του 2008 οι αναγκαίες οικονομικές ενισχύσεις για τη χρηματοδότηση αυτών ή το αναγκαίο προσωπικό το οποίο θα πρέπει να είναι καταρτισμένο και εξειδικευμένο. Επίσης υπάρχει έλλειψη μηχανοργάνωσης αυτών. Θα καταθέσω ερώτηση και γι’ αυτό το θέμα.
	Συγκροτήθηκε η επιτροπή προμηθειών υγείας. Ποιο είναι το έργο της επιτροπής μέχρι τώρα; Πού βρίσκεται αυτή η επιτροπή; Ποιοι είναι στην επιτροπή; Ποια είναι τα βιογραφικά τους; Τη Δευτέρα θα καταθέσω ερώτηση και γι’ αυτό το θέμα.
	Όσον αφορά τα νοσοκομεία της περιοχής μου, Βενιζέλειο Γενικό Νοσοκομείο Ηρακλείου, έγγραφο του διοικητή κ. Μανώλη Γιουρουντάκη με ημερομηνία 2 Ιανουαρίου του 2008 λέει: «Στο τέλος Ιανουαρίου θα λειτουργήσει το ΤΕΠ του Βενιζέλειου Νοσοκομείου». Είναι Μάιος και το Τ.Ε.Π. δεν έχει λειτουργήσει ακόμα και ζητάει περίπου εκατόν τριάντα άτομα προσωπικό.
Πόσοι είναι οι διορισμοί αυτήν τη στιγμή στο νοσοκομείο του Ηρακλείου;
      Επίσης, στο ίδιο νοσοκομείο από το 2004 βρίσκεται σε κούτες αγορασμένο μηχάνημα μέτρησης οστικής πυκνότητας, πληροφορία την οποία έλαβα εχθές, όταν στο νοσοκομείο αυτό δεν υπάρχει τέτοιο μηχάνημα και οι ασθενείς πηγαίνουν στα ιδιωτικά κέντρα. Θα καταθέσω και γι’ αυτό το θέμα ερώτηση την επόμενη Δευτέρα.
      Είπα τη λέξη «ψέματα» και ίσως σας κακοφάνηκε, οπότε από το πρόγραμμα υγείας το δικό σας του 2003 που υπέγραφε τότε ο κ. Σουφλιάς σας θυμίζω ορισμένα γεγονότα. Μιλάτε για κατάργηση των απογευματινών ιατρείων και τα αποτελέσματα τα βλέπετε μετά τα δημοσιεύματα. Μιλάτε για ηλεκτρονική κάρτα ασθενών. Μιλάτε για δωρεάν οδοντιατρική περίθαλψη και αυτό δεν το θυμάται κανείς, διότι πέρασε στα ψιλά. Μιλάτε για αστικά κέντρα υγείας. 
      Κλείνω με μια ακόμα επισήμανση. Στην Ελλάδα οι αξονικοί είναι διακόσιοι, σαράντα οκτώ στο δημόσιο και οι υπόλοιποι στον ιδιωτικό τομέα, ενώ στο πανεπιστημιακό νοσοκομείο Ηρακλείου με επτακόσιους εξήντα έξι ασθενείς έχουμε έντεκα κλίνες Μ.Ε.Θ.
      Τέλος, οι εργαζόμενοι, νοσηλευτικό και λοιπό προσωπικό, στο Βενιζέλειο Νοσοκομείο Ηρακλείου παραμένουν απλήρωτοι για τις υπερωρίες τους τον Ιανουάριο, Φεβρουάριο, Μάρτιο, Απρίλιο.
      Ευχαριστώ.
      (Στο σημείο αυτό ο Βουλευτής κ. Ιωάννης Σκουλάς καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώθηκαν οι δευτερολογίες των επερωτώντων Βουλευτών.
      Ο κύριος Υπουργός  έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε  Πρόεδρε. 
      Να απαντήσω στα όσα ο Κοινοβουλευτικός Εκπρόσωπος του ΠΑ.ΣΟ.Κ. είπε κατά την ομιλία του, σε όσα προλάβω, σε όσα έχω σημειώσει, αρχίζοντας από μία ανακρίβεια, η οποία αποδόθηκε σ’ εμένα. Δεν είπα ότι στο σχεδιασμό του Γ΄ Κοινοτικού Πλαισίου Στήριξης από τη δική σας Κυβέρνηση βασίστηκε η υλοποίηση. Είπα ότι ένα τμήμα του σχεδιασμού οφείλεται και σε εσάς. Το υπόλοιπο ήταν δική μας δουλειά, γιατί δεν κάνατε σε αυτό το κομμάτι δυστυχώς τίποτε, κύριε  Παπουτσή. 
      Θα μου επιτρέψετε να σας πω και κάτι άλλο, όχι συμβουλή. Δεν ξέρω εάν το είπατε θεωρώντας μειονέκτημα να είναι κανείς γιατρός και πολιτικός και να έχει τα ιδιαίτερα ευαίσθητα στοιχεία, τα οποία έχει ένας γιατρός λόγω της σχέσης του με τον άνθρωπο, με τον ασθενή. Εγώ το θεωρώ πλεονέκτημα. 
      ΧΡΗΣΤΟΣ ΠΑΠΟΥΤΣΗΣ: Δεν είπαμε αυτό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εάν εσείς το θεωρείτε μειονέκτημα και θεωρείτε πλεονέκτημα να λείπει αυτό για να είναι κάποιος πιο σκληρός, πιο απόμακρος, περισσότερο τεχνοκράτης και να κινείται περισσότερο με οικονομικούς και εμπορικούς ή άλλους όρους, είναι άλλο θέμα.
      Θα συμφωνήσω ότι έχει βαθειά ιδεολογικά στοιχεία ο χώρος, αλλά όπως ειπώθηκε και από τον κ. Μαρκόπουλο, δεν είδα να προσεγγίζει την ιδεολογική σας ταμπέλα η πολιτική που ακολουθήσατε τα χρόνια που ήσασταν στην εξουσία. Θα σας πω κάτι που είναι γνωστό, γιατί επιτρέψτε μου, είστε λίγο όψιμος στο χώρο της υγείας και δεν τα ξέρετε. Η αναστροφή υπέρ της ιδιωτικής πρωτοβουλίας έγινε τη δεκαετία του ’80. Η μεγάλη αναστροφή εις βάρος των ασφαλιστικών ταμείων έγινε από το 1992-1993 και μετά, με αποκορύφωμα τη δεκαετία 2003-2004, που ήσασταν Κυβέρνηση και γνωρίζατε τις αδυναμίες του ιδιότυπου συστήματος χρηματοδότησης που υπήρχε. 
      Το είχαμε πει και στο τότε πρόγραμμά μας με σκοπό να αλλάξει και δεν κινηθήκατε προς αυτήν την κατεύθυνση. Κινηθήκατε προς εντελώς αντίθετη κατεύθυνση, με αποτέλεσμα να φθάσουμε πλέον σε μία κατάσταση, όπου η πλευρά της ασφάλισης να είναι ο κύριος χρηματοδότης, από την πλευρά της δημόσιας χρηματοδότησης μέσα σε ένα ιδιότυπο, όπως είπα χρηματοδοτικό σύστημα, που αποτελεί και αυτό ιδιοτυπία πανευρωπαϊκή. Είναι διαχρονική η κατάσταση, αλλά δεν υπήρχαν τέτοιες σχέσεις. Οι σχέσεις οι μεγάλες έγιναν τότε.
      Επιπλέον, πότε διογκώθηκε αλήθεια ο ιδιωτικός τομέας παροχής υπηρεσιών στην Ελλάδα; Επί των ημερών σας. Όλα τα μεγαθήρια επί των ημερών σας αδειοδοτήθηκαν και λειτουργούν. Είναι ξεκάθαρο αυτό. Προς τι, λοιπόν, αυτή η κραυγή αγωνίας και ο καταλογισμός ευθυνών;
      Το ότι υπήρξε άναρχος προγραμματισμός και ελλιπής έλεγχος από την πλευρά σας για τον ιδιωτικό τομέα είναι γεγονός που κανείς δεν το αμφισβητεί.
      Και αυτή είναι η αδυναμία την οποίαν πληρώνουμε σήμερα και θα πρέπει να ξεπεράσουμε. Η αδυναμία ότι η πολιτεία δεν επέβαλε τους αυστηρούς όρους προς αυτήν την κατεύθυνση. Και αν προσθέσουμε και από την πλευρά του Δημοσίου αυτήν την εμμονή στην αναχρονιστική αντίληψη, στη δημοσιοϋπαλληλική νοοτροπία, γίνεται αυτό το εκρηκτικό μείγμα στο χώρο της υγείας, όπου συμβαίνουν αυτά τα οποία είπε ο συνάδελφος κ. Αποστολάτος. Αυτή είναι η ιστορία.
      Πράγματι, εγώ δεν μπορώ να υποστηρίξω ότι το Σύστημα Υγείας στη χώρα μας είναι ό,τι καλύτερο. Αλλά σαφέστατα κινείται σε πάρα πολύ καλά επίπεδα και η προσπάθεια που γίνεται είναι πολύ σημαντική, πολύ μεγάλη και έχει αποδώσει αποτελέσματα, με αποτέλεσμα όλοι οι δείκτες όχι απλώς να βελτιώνονται, αλλά ραγδαία, θεαματικά να βελτιώνονται.
      Ότι υπήρξε μία φρενίτιδα για την προμήθεια σύγχρονου ιατροτεχνολογικού εξοπλισμού είναι γεγονός. Χωρίς να έχουμε ούτε την εμπειρία ούτε τους ανθρώπους τους ειδικούς ούτε καν χώρους για να τα στήσουμε και να τα λειτουργήσουμε, κύριοι συνάδελφοι, παρέμεναν σε κουτιά, συσκευασμένα. Ατέλειωτος ο κατάλογος αυτών των καταστάσεων και των πραγμάτων. Θέλετε να ξύσουμε τέτοιες πληγές; Να τις ξύσουμε.
      Λοιπόν, μεγάλη η προσπάθεια για τα επείγοντα περιστατικά, επειδή έγινε πολύς λόγος για τις μονάδες εντατικής θεραπείας είτε νεογνών είτε άλλες. Το 2004 παραλάβαμε το ένα τρίτο των κρεβατιών από τα κρεβάτια που λειτουργούν σήμερα, κύριοι συνάδελφοι.
      ΧΡΗΣΤΟΣ ΧΑΪΔΟΣ: Όχι, κύριε Υπουργέ…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Όχι, στο σύνολο. Το ένα τρίτο.
      Το τελευταίο διάστημα παρέμειναν ανενεργά, εξοπλισμένα πλήρως 140-150 περίπου κρεβάτια, 147 για την ακρίβεια. Κάναμε μία μεγάλη προσπάθεια από το Νοέμβριο και μετά. Ήδη άρχισαν να αναλαμβάνουν υπηρεσία αυτοί οι νοσηλευτές, με τους κυλιόμενους πίνακες και με ειδική συμφωνία που κάναμε με το Α.Σ.Ε.Π., προκειμένου να στελεχώσουν αποκλειστικά και μόνο τις μονάδες εντατικής θεραπείας. Τα πρώτα είκοσι κρεβάτια άρχισαν να λειτουργούν. Ελπίζουμε ότι σε πολύ σύντομο χρονικό διάστημα αυτά τα εκατόν σαράντα επτά κρεβάτια θα λειτουργήσουν.
      Επιπλέον, το προσωπικό είναι περισσότερο απ’ ό,τι χρειάζονται τα εκατόν σαράντα επτά κρεβάτια, είναι χίλια περίπου άτομα. Και ελπίζουμε να ενισχύσουν και τις υπάρχουσες μονάδες εντατικής θεραπείας που λειτουργούν, όπου δεν επαρκεί το προσωπικό και οι συνθήκες δουλειάς είναι πολύ σκληρές. Και αναφέρομαι στο νοσηλευτικό προσωπικό, γιατί στο ιατρικό προσωπικό η αναλογία είναι πολύ καλύτερη και τα πράγματα είναι καλύτερα.
      Και στο κομμάτι των μονάδων παίδων ή νεογνών γίνεται μία πολύ μεγάλη προσπάθεια. Λειτουργήσαμε το καλοκαίρι του 2007 τη μονάδα νεογνών στο Πανεπιστημιακό Νοσοκομείο του Ρίου, που δεν λειτουργούσε. Είκοσι χρόνια λειτουργούσε το Νοσοκομείο και δεν είχε μονάδα. Και τη λειτουργήσαμε τον Αύγουστο του 2007. Και άλλα κρεβάτια σε άλλα νοσοκομεία.
      Και σαφώς θα πρέπει, αφού τελείωσε το όλο «πανόραμα» των νοσοκομείων στην περιφέρεια, που έπρεπε να γίνει – διότι είναι θεαματικά τα αποτελέσματα της σύγκλισης που υπάρχει στις μεγάλες ανισότητες που υπήρχαν πρώτα από περιφέρεια σε περιφέρεια και από την περιφέρεια προς το κέντρο με τα νοσοκομεία – να δούμε τι γίνεται με τα νοσοκομεία του Λεκανοπεδίου που είναι παλιά, γέρασαν. Θα πρέπει να πάμε σε καινούργια.
      Το «Αττικό» έγινε, το δημιουργήσατε. Το παραδώσατε με το ένα πέμπτο του προσωπικού απ’ αυτό που υπάρχει σήμερα και το ένα τρίτο των κρεβατιών. Όχι να μπορέσει να μπει στο σύστημα εφημερίας, να λειτουργήσει δεν μπορούσε. Και σήμερα είμαστε εις θέσιν να πούμε ότι βρισκόμαστε στο 90%. Έχει έλλειψη προσωπικού, είναι ένα τεράστιο νοσοκομείο, πανεπιστημιακό νοσοκομείο, που καλύπτει ολόκληρη την περιοχή, αλλά και τριτοβάθμια περίθαλψη παρέχει. Δεν μπορεί να μην έχει ανάγκες από προσωπικό, όταν ξεκίνησε από το μηδέν.
      Αυτά δεν γίνονται με το μαγικό ραβδί από τη μία στιγμή στην άλλη. Γι’ αυτό και είπα πριν ότι όταν είσαι πολύ καιρό μέσα στον χώρο, έχεις και τα ιδιαίτερα στοιχεία της ευαισθησίας και κάποια παραπάνω, τα οποία, κύριε Παπουτσή – δεν είναι μειωτικό – δεν τα έχετε. Και θα σας πω ότι με εξέπληξε ο αντιπολιτευτικός σας λόγος, που ξέφυγε από το επίπεδο των άλλων συναδέλφων.
      ΧΡΗΣΤΟΣ ΠΑΠΟΥΤΣΗΣ: Δεν είμαι γιατρός.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έτσι. Επιτρέψτε μου εγώ να κάνω αυτή την παρατήρηση και να με συγχωρέσετε.
      Δεν ξέρω αν υπάρχουν κάποια αναπάντητα ερωτήματα.
    	Προς τον συνάδελφο του Κομμουνιστικού Κόμματος θα ήθελα να πω ότι είναι δικαιολογημένο να υπάρχουν στον κερκυραϊκό λαό αυτές οι ανησυχίες και οι αμφιβολίες, γιατί δώδεκα χρόνια τώρα, κύριε συνάδελφε, ο κερκυραϊκός λαός ακούει για νοσοκομείο και δεν το βλέπει. Έχει ακούσει τόσα πράγματα γι’ αυτήν την αμαρτωλή ιστορία του Νοσοκομείου της Κέρκυρας -εσείς δε, αφού το υπηρετούσατε και από μέσα, τα ξέρετε πολύ καλύτερα- και τώρα, αφού το βλέπει να προχωράει με ταχύτατους ρυθμούς, περιμένει αγωνιωδώς το τελείωμά του. Σας κάλεσα την Τρίτη –και το ξέρετε- σε μία τελική σύσκεψη για μία ενημέρωση. Στην πορεία υπήρχαν κάποια προβλήματα στην προμήθεια, αλλά ξεπερνιούνται και νομίζω ότι αυτή η χρονιά θα είναι η χρονιά λειτουργίας του νέου Νοσοκομείου της Κέρκυρας.
    Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό. 
    Κύριε Παπουτσή, θέλετε να δευτερολογήσετε; 
    ΧΡΗΣΤΟΣ ΠΑΠΟΥΤΣΗΣ: Μάλιστα, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Σας έχει μείνει ένα πολύ μικρό κομμάτι χρόνου. 
    ΧΡΗΣΤΟΣ ΠΑΠΟΥΤΣΗΣ: Έχω ένα κομμάτι από την τριτολογία μου, αν δεν κάνω λάθος. Πάντως, δεν πρόκειται να κάνω χρήση πολύ χρόνου, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή, έχετε το λόγο. 
    ΧΡΗΣΤΟΣ ΠΑΠΟΥΤΣΗΣ: Απλώς, θα ήθελα να κάνω δυο-τρία σχόλια πάνω σε αυτά που άκουσα από τον κύριο Υφυπουργό. 
    Κύριε Υφυπουργέ, εγώ έχω πολιτική ευαισθησία, όπως έχει όλο το ΠΑ.ΣΟ.Κ., το οποίο κυρίως έχει την ευαισθησία να ακούει και να αφουγκράζεται τις αγωνίες των πολιτών. Απ’ αυτήν την οπτική γωνία βλέπουμε τα πράγματα και επιπλέον εδώ κάνουμε κριτική, όσον αφορά την αξιοπιστία της Κυβέρνησης και επ’ αυτού θέλω να σας μιλήσω.
    Ερώτημα πρώτο: Στη Βουλή, στις 4 Φεβρουαρίου, ο Υπουργός κ. Αβραμόπουλος έκανε μία αναφορά για τις προσλήψεις στις μονάδες εντατικής θεραπείας, στις οποίες αναφερθήκατε και εσείς και μας είπε τότε ότι έχει ήδη δημοσιευθεί στην «Εφημερίδα της Κυβερνήσεως» η πρόσληψη τετρακοσίων ενενήντα εννέα Τ.Ε. νοσηλευτών και την άλλη εβδομάδα τότε, δηλαδή γύρω στις 12 Φεβρουαρίου, προστίθενται άλλοι εξακόσιοι Δ.Ε. νοσηλευτές. Δηλαδή υπολογίζουμε, μας είπε, σε είκοσι με είκοσι πέντε μέρες από τώρα να έχουν ενταχθεί στις μονάδες εντατικής θεραπείας. Είστε σε θέση κύριε Υπουργέ, να μας διαβεβαιώσετε ότι η διαβεβαίωση του κυρίου Υπουργού έχει υλοποιηθεί; Εμείς έχουμε κάθε λόγο να μην είμαστε βέβαιοι ότι έχει υλοποιηθεί και δεν είναι μόνο αυτό, αλλά να έχουμε και την υποψία ότι δεν θα υλοποιηθεί, διότι αντίστοιχες διαβεβαιώσεις του κ. Αβραμόπουλου, αλλά και του κ. Κακλαμάνη, των παρελθόντων ετών δεν έχουν υλοποιηθεί ακόμη και όχι μόνο για τις προσλήψεις, αλλά και για τα νοσοκομεία. Όμως, οι προσλήψεις στις μονάδες εντατικής θεραπείας είναι εξαιρετικής σημασίας.
    Δεύτερο σχόλιο και επίσης, κριτική για την αξιοπιστία της Κυβέρνησης. Μας είπατε ότι έγινε μια τεράστια προσπάθεια αυτήν την περίοδο, για να υπάρξουν νέα μηχανήματα και μία ενίσχυση του τεχνολογικού εξοπλισμού. 
    Ας πάρουμε την περίπτωση του «Ευαγγελισμού», του δεύτερου, μεγαλύτερου νοσοκομείου στη χώρα. Εδώ και πέντε χρόνια εκκρεμεί στο Υπουργείο Εμπορίου η έγκριση για την απόκτηση ενός σύγχρονου μηχανήματος υπερήχων καρδιάς. Αυτό που υπάρχει σήμερα στον «Ευαγγελισμό» είναι τρίτης γενιάς μηχάνημα και όλα τα υπόλοιπα μοντέρνα νοσοκομεία είναι εφοδιασμένα με υπερηχογράφους ένατης γενιάς. Δηλαδή έχουν βελτιωθεί υπερηχογράφοι κατά έξι γενιές. Ερωτώ: Μήπως δεν άγγιξε το ενδιαφέρον σας αυτή η περίπτωση, επειδή ασχοληθήκατε με τις καινούργιες παραγγελίες και όχι με εκείνες της προηγούμενης περιόδου; Μήπως είναι επιλεκτικό το ενδιαφέρον των επιτελών που ασχολούνται με τις προμήθειες των μηχανημάτων και είναι διαφορετικά τα κριτήρια; 
    Το τρίτο σχόλιο, κύριε Πρόεδρε, αφορά το παρελθόν, το οποίο είναι συνέχεια παρόν, σύμφωνα με την προσφιλή μέθοδο της Νέας Δημοκρατίας και την επιλογή της να επιχειρεί να κυβερνήσει τη χώρα, δια των συνεχών αναφορών στο παρελθόν. Εμείς, κύριε Υπουργέ, το ΠΑ.ΣΟ.Κ., είμαστε απολύτως περήφανοι για το έργο μας, την παρουσία και την προσφορά μας στον τομέα της υγείας στη χώρα μας. Και αυτό γιατί; Γιατί από το 1981 μέχρι σήμερα οτιδήποτε προοδευτικό, οποιαδήποτε προοδευτική μεταρρύθμιση έγινε στο χώρο της υγείας φέρει την σφραγίδα των κυβερνήσεων του ΠΑ.ΣΟ.Κ. του Ανδρέα Παπανδρέου και του Κώστα Σημίτη, είτε αυτό λέγεται κέντρα υγείας, είτε λέγεται δημόσιο σύστημα υγείας, είτε λέγονται νοσοκομεία σε όλη τη χώρα, παντού. 
    Εκείνο που γνωρίζαμε όλη αυτή την περίοδο, όμως, ήταν τη συνεχή άρνηση της Νέας Δημοκρατίας ακόμη και επ’ αυτών των έργων που εσείς σήμερα εδώ αναγνωρίσατε την αξία και τη λειτουργία τους. Εμείς δεν κάναμε ποτέ «πολιτική κατσαρίδας» στα νοσοκομεία και στα χειρουργεία της χώρας και δεν θα ακούσετε ποτέ το ΠΑ.ΣΟ.Κ. να το κάνει. Δεν θα περιφερόμαστε στα νοσοκομεία με κατσαρίδες, τις οποίες θα βάζουμε μέσα στα χειρουργεία, για να καταγγείλουμε συνέχεια την πολιτική, όπως έκανε η Νέα Δημοκρατία και τα στελέχη της κατά την προεκλογική περίοδο του 2004.
      Από εμάς θα ακούσετε μόνο αυστηρή κριτική, ναι, αλλά δημιουργικό και εποικοδομητικό λόγο. Με την ευαισθησία που έχουμε, ως ένα Κόμμα της Αριστεράς, ως ένα Κόμμα του δημοκρατικού χώρου και σε κάθε περίπτωση, ως ένα Κόμμα που βρίσκεται μέσα στην κοινωνία, δρούμε και ζούμε με την κοινωνία, ζούμε με τις αγωνίες των ανθρώπων και θέλουμε να τους εκφράσουμε εδώ στην Αίθουσα της Βουλής των Ελλήνων. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κ. Παπουτσή.
      Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν θα διαφωνήσω, δεν έχω δικαίωμα να αμφισβητήσω αυτά τα οποία υποστηρίζετε, αλλά δεν μας έχετε πείσει κ. Παπουτσή ότι αυτά τα οποία σαν λόγια εκφράζετε, συμβάδισαν με τα έργα όλα αυτά τα χρόνια που ασκήσατε την εξουσία. Σε καμμία περίπτωση. Ο λόγος σας μπορεί να ήταν σοσιαλιστικός, αλλά οι πράξεις σας δεν ήταν προς αυτήν την κατεύθυνση και αυτό ήταν γεγονός. Τα αποτελέσματα καταγράφηκαν και ο ελληνικός λαός σας κατέταξε.
      Θα σας πω όμως και κάτι άλλο. Ειλικρινά, εξακολουθείτε να υποτιμάτε τη νοημοσύνη του ελληνικού λαού. Θέλετε να επιβάλλετε την άποψή σας, εμμένοντας σε κάποια πράγματα, τα οποία ξεπεράστηκαν. Αγνοείτε τι έχει καταγράψει ο ελληνικός λαός και προσπαθείτε να επιβάλλετε αυτήν την άποψη. Δεν αντιλαμβάνεστε ότι σας αγνοεί. Σας αγνόησε το 2004, σας αγνόησε το 2007, σας αγνόησε σε όλες τις ενδιάμεσες εκλογικές αναμετρήσεις και θα σας αγνοεί όσο εμμένετε κάποιοι από το ΠΑ.ΣΟ.Κ. σ’ αυτές τις θέσεις. Ειλικρινά. Τώρα, αν αυτό γίνεται γιατί θέλετε να μονοπωλήσετε και να κερδίσετε την πρωτοκαθεδρία στον αντιπολιτευτικό χώρο, είναι δικό σας θέμα. Εγώ δεν το λέω και πάλι για το δικό σας καλό, το λέω για το καλό του τόπου. Καλή η αντιπολίτευση, με καλές προτάσεις, εναρμονισμένες με την πραγματικότητα που υπάρχει σήμερα, όχι κινούμενη στο  χθες, βοηθάει την Κυβέρνηση να γίνει ακόμη καλύτερη, γιατί ο εχθρός του καλού είναι το καλύτερο. Με το να εμμένετε εσείς εκεί, δεν προσφέρετε ούτε στον τόπο υπηρεσίες, γιατί στο δικό σας χώρο δεν προσφέρετε ούτως ή άλλως.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κι εγώ, κύριε Υφυπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 26/14-1-2008 επερωτήσεως είκοσι έξι Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με τα Δημόσια Νοσοκομεία και την εμπορευματοποίηση του δημοσίου αγαθού της υγείας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.02΄ λύεται η συνεδρίαση για την προσεχή Δευτέρα 12 Μαΐου 2008 και ώρα 18.00΄ με αντικείμενο εργασιών του Σώματος Κοινοβουλευτικό Έλεγχο: α) Συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ




3
ΣΥΝΕΔΡΙΑΣΗ 9-5-08

Τελευταία Αποθήκευση:	19/5/2008 11:30:00 πμ	Από:	K.arapi
Εκτυπώθηκε:	14/5/2008 1:25:00 μμ

