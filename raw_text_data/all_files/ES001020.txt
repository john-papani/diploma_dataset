
ΣΥΝΕΔΡΙΑΣΗ ΛΖ'
Παρασκευή 20 Οκτωβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Μ. Δαμανάκη, Ι. Βαρβιτσιώτη και Κ. Μητσοτάκη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 23
Οκτωβρίου 2000,
4. Συζήτηση επικαίρων ερωτήσεων:
1) Προς τον Υπουργό Δικαιοσύνης, σχετικά με την τοποθέτηση στα σωφρονιστικά καταστήματα, των ανδρών του Σώματος εξωτερικής φρούρησης κλπ.,
2) Προς τον Υπουργό Δικαιοσύνης, σχετικά με την επίλυση του προβλήματος της, επ' αόριστον, κράτησης αλλοδαπών στις φυλακές κλπ.,
3) Προς τον Υπουργό Εθνικής Οικονομίας, σχετικά με την έκδοση των
απαιτούμενων αποφάσεων για να αποκτήσουν οι δικαιούχοι αγρότες τα κίνητρα που προβλέπει το Γ' Κοινοτικό Πλαίσιο Στήριξης,
4) Προς τον Υπουργό Εξωτερικών, σχετικά με τις τοποθετήσεις αμερικανών εμπειρογνωμόνων σε συνέδριο που πραγματοποιήθηκε πρόσφατα στην Αθήνα,
5) Συζήτηση επερώτησης προς τον Υπουργό Εργασίας και Κοινωνικών Ασφαλίσεων σχετικά με την απορρόφηση των κονδυλίων του Γ' Κοινοτικού Πλαισίου Στήριξης στον τομέα της επαγγελματικής κατάρτισης,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας:"Για τη διαχείριση, την παρακολούθηση και τον έλεγχο του κοινοτικού πλαισίου στήριξης",
β) Η διαρκής επιτροπή Δημόσιας Διοίκησης, Δημόσιας Τάξης και
Δικαιοσύνης καταθέτει τις εκθέσεις της στα σχέδια νόμου του Υπουργείου Δημόσιας Τάξης.Ι) Κύρωση της Συμφωνίας μεταξύ της Ελληνικής Δημοκρατίας και του Διεθνούς Οργανισμού Εγκληματολογικής Αστυνομίας INTERPOL για τα προνόμια και τις ασυλίες κατά τη διάρκεια της συνάντησης της εκτελεστικής επιτροπής και τη συνεδρίαση γενικής συνέλευσης αυτής που θα διεξαχθούν στην Ελλάδα,
ΙΙ) Κύρωσης της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας σχετικά με την επανεισδοχή προσώπων των οποίων η διαμονή είναι παράνομη,
ΙΙΙ) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτή εκτελεστικού πρωτοκόλλου,
ΟΜΙΛΗΤΕΣ
Α. Επί των επικαίρων ερωτήσεων
ΔΑΜΑΝΑΚΗ Μ.,
ΚΑΡΑΝΤΖΑΦΕΡΗΣ Γ.,
ΜΠΕΝΑΚΗ-ΨΑΡΟΥΔΑ Α.,
ΠΑΠΑΝΔΡΕΟΥ Γ.,
ΠΟΤΤΑΚΗΣ Γ.,
ΣΤΑΘΟΠΟΥΛΟΣ Μ.,
Β. Επί της επερωτήσεως
ΑΔΡΑΚΤΑΣ Π.,
ΒΛΑΧΟΣ Γ.,
ΓΙΑΚΟΥΜΑΤΟΣ Γ.,
ΓΙΑΝΝΑΚΟΥ-ΚΟΥΤΣΙΚΟΥ Μ.,
ΓΙΑΝΝΙΤΣΗΣ Α.,
ΚΑΡΑΜΠΙΝΑΣ Κ.,
ΛΑΦΑΖΑΝΗΣ Π.,
ΠΡΩΤΟΠΑΠΑΣ Χ.,
ΣΠΥΡΟΠΟΥΛΟΣ Ρ.,
ΧΟΥΡΜΟΥΖΙΑΔΗΣ Γ.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΖ'
Παρασκευή 20 Οκτωβρίου 2000
------------

Αθήνα, σήμερα στις 20 Οκτωβρίου 2000, ημέρα Παρασκευή και ώρα 10.15', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.10.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΣΤ' συνεδριάσεώς του, της 19ης Οκτωβρίου 2000 σε ό,τι αφορά: α) την έγκριση του Απολογισμού δαπανών της Βουλής για το οικονομικό έτος 1999 και β) την ψήφιση στο σύνολο του σχεδίου Προϋπολογισμού δαπανών της Βουλής για το οικονομικό έτος 2001").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 23 Οκτωβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής)
1. Η με αριθμό 168/18.10.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Εθνικής 'Αμυνας, σχετικώς με τις προθέσεις της Κυβέρνησης για περαιτέρω βελτίωση στον τρόπο της εκπαίδευσης και διαβίωσης των στρατευμένων νέων.
2. Η με αριθμό 159/17.10.2000 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, Γεωργίας, Οικονομικών, σχετικώς με τη λήψη μέτρων για την προστασία των πληγέντων, από τις πρόσφατες πλημμύρες στο Νομό Χαλκιδικής. 
3. Η με αριθμό 166/18.10.2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. 'Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης για τη διασφάλιση των θέσεων εργασίας και των δικαιωμάτων των εργαζομένων στην Εταιρεία SOFTEX.

Β. EΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής)
1. Η με αριθμό 160/17.10.2000 επίκαιρη ερώτηση του Βουλευτή της Νέας
Δημοκρατίας κ. Βασιλείου Μιχαλολιάκου, προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις διδακτικού προσωπικού στο Λύκειο Κυθήρων.
2. Η με αριθμό 165/18.10.2000 επίκαιρη ερώτηση της Βουλευτού του
Κομμουνιστικού Κόμματος Ελλάδος κ. Λιάνας Κανέλλη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικώς με την επίλυση των προβλημάτων, τα οποία δημιουργούν στους κατοίκους, τα αδρανή λατομεία Σχιστού Κορυδαλλού. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 161/18.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημήτριου Πιπεργιά προς τους Υπουργούς Ανάπτυξης, Πολιτισμού, σχετικώς με την αντιμετώπιση των προβλημάτων που δημιουργούνται από τις διεκδικήσεις του Οργανισμού

Συλλογικής Διαχείρισης Πνευματικών Δικαιωμάτων, για τα ποσοστά επί των πωλήσεων ηλεκτρονικών υπολογιστών, δεν θα συζητηθεί και διαγράφεται λόγω κωλύματος των Υπουργών.
Δεύτερη είναι η με αριθμό 162/18.10.2000 επίκαιρη ερώτηση της
Βουλευτού της Νέας Δημοκρατίας και Δ' Αντιπροέδρου της Βουλής κ. 'Αννας Μπενάκη-Ψαρούδα προς τον Υπουργό Δικαιοσύνης, σχετικώς με την τοποθέτηση στα σωφρονιστικά καταστήματα, των ανδρών του Σώματος εξωτερικής φρούρησης κλπ.
Η επίκαιρη ερώτηση της Δ' Αντιπροέδρου της Βουλής κ. Α. Μπενάκη -
Ψαρούδα έχει ως εξής:
Με μεγάλες ελπίδες αλλά και τυμπανοκρουσίες συγκροτήθηκε το Σώμα
εξωτερικής φρούρησης των φυλακών, αλλά, δυστυχώς, έμεινε μόνο στη συγκρότηση! Οκτακόσιοι εξωτερικοί φρουροί από τους χίλιους τριακοσίους που ορκίστηκαν στις 22.7.2000 και αποφοίτησαν από τη Σχολή της Κομοτηνής στις 15.9.2000 αναπαύονται στα σπίτια τους, αμειβόμενοι κανονικά και περιμένουν στο ακουστικό τους.
Αυτό το πρωτοφανές φαινόμενο συμβαίνει, διότι το Υπουργείο Δικαιοσύνης προχώρησε σε προσλήψεις χωρίς να έχει κάνει την παραμικρή προετοιμασία. Δεν υπάρχει Οργανισμός του σώματος, δεν υπάρχει τεχνική υποδομή (ρούχα, ζώνες, πιστόλια είναι ανύπαρκτα), δεν έχει γίνει διοικητική κατανομή και τοποθέτηση στα σωφρονιστικά καταστήματα. Το χειρότερο είναι ότι σε λίγο θα αποσυρθούν οι αστυνομικοί φρουροί και οι νέοι φρουροί δεν θα έχουν προλάβει να εργαστούν μαζί τους, ώστε να εξοικειωθούν στον τρόπο εργασίας.
Κατόπιν όλων αυτών καλείται ο Υπουργός Δικαιοσύνης να δώσει εξηγήσεις για την απαράδεκτη αυτή κατάσταση και να διευκρινίσει πότε επιτέλους οι εξωτερικοί φρουροί θα είναι έτοιμοι να αναλάβουν εργασία".
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριοι Βουλευτές, η πρόσληψη χιλίων τριακοσίων εξωτερικών φρουρών για τα σωφρονιστικά μας καταστήματα είναι μία δραστηριότητα του Υπουργείου Δικαιοσύνης, η οποία θα άξιζε μόνο την επιδοκιμασία και τον έπαινο.
'Υστερα από μεγάλη προετοιμασία, προσεκτικό σχεδιασμό και επίπονη εργασία επελέγησαν από δεκατέσσερεις χιλιάδες υποψηφίους με αυστηρά αξιοκρατικά κριτήρια οι χίλιοι τριακόσιοι. Εκπαιδεύτηκαν αυτοί οι χίλιοι τριακόσιοι στις αστυνομικές σχολές Κομοτηνής και Ξάνθης με μία πολύ σωστή και αποτελεσματική εκπαίδευση και ολοκληρώθηκε η εκπαίδευση στις 15 Σεπτεμβρίου πράγματι, όπως λέει η ερώτηση της κ. Μπενάκη. Ψέγει η κ. Μπενάκη την καθυστέρηση τοποθέτησης στα σωφρονιστικά καταστήματα των νέων αυτών φρουρών. Αλλά η διαδικασία η οποία έπρεπε να ακολουθηθεί για να μη γίνουν βιαστικές και επιπόλαιες κινήσεις, αλλά προσεκτικές και σωστές απαιτούσε πρώτον την έκδοση των αποτελεσμάτων. 'Εδωσαν εξετάσεις προφορικές και γραπτές οι φρουροί.
Γνωρίζει η κ. Μπενάκη, ως πανεπιστημιακός, πόση διάρκεια απαιτεί η έκδοση των αποτελεσμάτων στα πανεπιστήμια. Εδώ όμως μέσα σε δέκα ημέρες είχαν εκδοθεί τα αποτελέσματα. Επίσης, ήταν και προϋπόθεση η επίδοση στις εξετάσεις αυτές για την τοποθέτηση. 'Οπως λέει και η υπουργική απόφαση, η εκτελεστική του νόμου, είναι ένα βασικό κριτήριο για την τοποθέτηση.
Στη συνέχεια έπρεπε να μελετηθούν όλα τα άλλα κριτήρια, αλλά βεβαίως και οι προτιμήσεις των νέων φρουρών, προσωπικές ανάγκες, οικογενειακές, θέματα εντοπιότητας και όλα αυτά με αυστηρότητα να τεθούν υπό την κρίση μας, ώστε να γίνουν οι σωστές τοποθετήσεις. Ολοκληρώθηκαν οι τοποθετήσεις αυτές κατά σύμπτωση απ'ό,τι βλέπω, όταν κατατέθηκε η ερώτηση την 17η Οκτωβρίου.
Κυρία Μπενάκη, επειδή βλέπω ότι μειδιάτε, δεν είχαμε την ερώτηση, την πήραμε την επομένη ημέρα. Αν νομίσατε ότι πιέσατε προς αυτή την κατεύθυνση, δεν είναι έτσι.
Δημοσιεύτηκαν τα αποτελέσματα, λοιπόν και οι τοποθετήσεις γίνονται. Προσθέτω το εξής: Κύριοι Βουλευτές, για να φανεί ότι δεν υπάρχει καμία προχειρότητα στην προετοιμασία, θα αναλάβουν αμέσως υπηρεσία επί δύο μήνες ως την 1.1.2001 θα συνυπηρετούν με τους αστυφύλακες και θα υπάρξει εξοικείωση. Από 1.1.2001 έως 30.6.2001, επί ένα εξάμηνο, θα εξακολουθήσουν να είναι εκεί οι μισοί από τους παλιούς αστυνομικούς, ώστε πάλι θα υπάρχει η συνεργασία και η εξοικείωση. 'Ολα αυτά είναι μελετημένα.
Ως προς τον ιματισμό και τον οπλισμό, βεβαίως το πρόβλημα αυτό έχει

λυθεί, αφ' ενός με εφοδιασμό από τον οπλισμό της Αστυνομίας που το Υπουργείο Δημόσιας Τάξης θα μας παραχωρήσει και αφ' ετέρου με τον εφοδιασμό σε ιματισμό σε συνεργασία που έχουμε με το Υπουργείο Ανάπτυξης. 'Ολα γίνονται βάσει ακριβούς σχεδιασμού.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κ. Μπενάκη έχει το λόγο.
ΑΝΝΑ ΜΠΕΝΑΚΗ - ΨΑΡΟΥΔΑ: Κύριε Υπουργέ, θα επικαλεστώ και εγώ την
πανεπιστημιακή σας ιδιότητα για να σας απαντήσω.
Αρχίζω από το τελευταίο που είπατε, ότι ήταν σύμπτωση η δημοσίευση
των τοποθετήσεων. 'Εγινε τοιχοκόλληση μόλις εχθές το πρωί, κύριε Υπουργέ. Δεν ξέρω τι ημερομηνία δώσατε στην απόφασή σας. Η ερώτησή μου έχει ημερομηνία 18 Οκτωβρίου. Βάσει πληροφοριών μου, και αυτή η τοποθέτηση είναι προσωρινή. Θέλω να το διαψεύσετε ή να το επιβεβαιώσετε. Αν είναι προσωρινή, είναι βιαστική και επομένως δεν είναι τελειωτική.
Αρχίζω, όμως, από κει που ξεκινήσατε για την επιδοκιμασία και τον έπαινο. Βεβαίως, τον δώσαμε, κύριε Υπουργέ, στον προκάτοχό σας, διότι συνεργαστήκαμε για τη θεσμοθέτηση των εξωτερικών φρουρών και με τη δική μας επιμονή συγκροτήθηκε αυτή η επιτροπή επιλογής, ώστε να είναι κατά το δυνατόν αντικειμενικές και αδιάβλητες οι επιλογές.
Περιμένατε όμως την έκδοση των αποτελεσμάτων για να καταρτίσετε τον
Οργανισμό λειτουργίας του Σώματος; Ξέρατε ότι θα βγάλετε χίλιους τριακόσιους ανθρώπους και οκτακόσιους τους έχετε ήδη έτοιμους από 15 Σεπτεμβρίου. Σας εμπόδιζε αυτό να κάνετε τον Οργανισμό;
Τον εξοπλισμό, τα ρούχα, τα πιστόλια, τις ζώνες ασφαλείας, για να
κάνετε τις προκηρύξεις και να τα βρουν έτοιμα οι φρουροί έπρεπε να έχετε εκδώσει τα αποτελέσματα; Δεν χρειάζονται αποτελέσματα γι'αυτά. Επομένως υπάρχει μια ασυγχώρητη αδιαφορία και καθυστέρηση, η οποία μπορεί να ξεκινάει από παλιά, αλλά εν πάση περιπτώσει βαρύνει και εσάς και η Κυβέρνηση είναι ενιαία.
Ακόμα, ήθελα να πω κάτι για την συνυπηρέτηση. Ξέρατε ότι οι αστυνομικοί παραδίδουν τέλος του μηνός. Περιμένατε να στείλετε τους εξωτερικούς φρουρούς το Νοέμβριο για να συνεκπαιδευτούν και να εξοικειωθούν; Το ξέρατε και αυτό από πριν. Μην οχυρώνεστε πίσω από την έκδοση των αποτελεσμάτων, διότι η υποδομή και η προετοιμασία έπρεπε να είχε γίνει πολύ πιο έγκαιρα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ευχαριστώ, κύριε Πρόεδρε. Νομίζω ότι έχω ήδη απαντήσει. 'Ενας μήνας παρήλθε από την ολοκλήρωση
της εκπαίδευσης έως την τοποθέτηση.
Πόσο θέλετε να χρειαστεί η υπηρεσία για να κάνει σωστά τη δουλειά

της και όχι επιπόλαια; Νομίζω ότι έχω απαντήσει σε όλα αυτά. Το μόνο που μένει ανοικτό είναι γιατί ονομάζεται προσωρινή τοποθέτηση. Διότι υπάρχουν άλλοι τριακόσιοι φρουροί, οι οποίοι εκπαιδεύονται στη Θήβα και αν αυτοί πετύχουν καλύτερα αποτελέσματα -και είναι βασικό κριτήριο της υπουργικής απόφασης για την τοποθέτησή τους η επίδοσή τους- μπορεί να προηγηθούν άλλων, οι οποίοι έχουν τοποθετηθεί. Οφείλουμε να το κάνουμε αυτό.
'Ολα προχωρούν βάσει σχεδιασμού. Δεν βλέπω να υπάρχει καμιά
καθυστέρηση μεταξύ αποπεράτωσης εκπαίδευσης και τοποθέτησης. ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι πάντως
σημαντικό το θέμα. Δεν μου επιτρέπεται να μπω επί της ουσίας, αλλά ως 
πρώην Υπουργός Δημόσιας Τάξης θυμίζω ότι με τον τότε Υπουργό Δικαιοσύνης είχαμε ξεκινήσει αυτό το θέμα. Είναι πολύ σοβαρό και γι'αυτό όσο μπορούμε πρέπει να πάμε γρηγορότερα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εμένα θα μου επιτρέψετε να πω ότι το θεωρώ ένα επίτευγμα της πολιτείας.

ΠΡΟΕΔΡΕΥΩΝ (Κωνσταντίνος Γείτονας): Ακριβώς.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): 'Εχουμε χίλιους τριακόσιους νέους άνδρες του Σώματος εξωτερικής φρούρησης. 
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 163/18-10-2000
επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Οικονομικών, σχετικώς με τα προβλήματα που δημιουργεί στους παραγωγούς χυμοποιήσιμων εσπεριδοειδών, η εφαρμογή του νέου Κανονισμού της Ευρωπαϊκής 'Ενωσης για τα οπωροκηπευτικά, διαγράφεται λόγω κωλύματος του κυρίου Υπουργού.
Η τέταρτη με αριθμό 156/17-10-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους
Υπουργούς Εθνικής Οικονομίας, Ανάπτυξης, σχετικώς με την οικονομική ενίσχυση των χαμηλότερων εισοδηματικών τάξεων, λόγω της μεγάλης αύξησης της τιμής του πετρελαίου θέρμανσης κλπ., διαγράφεται λόγω κωλύματος των κυρίων Υπουργών.
Επίκαιρες ερωτήσεις δεύτερου κύκλου:
Η πρώτη με αριθμό 158/17-10-2000 επίκαιρη ερώτηση του Βουλευτή της
Νέας Δημοκρατίας κ. Κωνσταντίνου Καραμπίνα προς τον Υπουργό Εθνικής Παιδείας και Θρησκευμάτων, σχετικώς με την αποπεράτωση του κτιρίου του 4ου Δημοτικού Σχολείου και Νηπιαγωγείου 'Αρτας, διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, δέχεστε να προηγηθεί η τρίτη κατά σειρά επίκαιρη ερώτηση της κ. Δαμανάκη προς τον Υπουργό Δικαιοσύνης;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς θα συζητηθεί η με αριθμό 157/17-10-2000 επίκαιρη ερώτηση της Βουλευτού του Συνασπισμου της Αριστεράς και της Προόδου κ. Μαρίας Δαμανάκη προς τον Υπουργό Δικαιοσύνης, σχετικώς με την επίλυση του προβλήματος της, επ'αόριστον, κράτησης αλλοδαπών στις φυλακές κλπ.
Η επίκαιρη ερώτηση της κ. Δαμανάκη έχει ως εξής:
"Σε φυλακές της χώρας μας κρατούνται επ'αόριστον προς απέλαση αρκετοί αλλοδαποί (πρόσφυγες και μετανάστες). Οι απελάσεις τους δεν πραγματοποιούνται και κρατούνται σε κοινούς χώρους με υπόδικους και κατάδικους.
Ο Συνήγορος του Πολίτη θεωρεί ότι η κράτησή τους, χωρίς δικαστικό
τίτλο, πέραν των 30 ημερών αντίκειται στο Σύνταγμα και προτείνει τη συμπλήρωση της σχετικής διάταξης του Ποινικού Κώδικα.
Ερωτάται ο κύριος Υπουργός:
Προτίθεται να προβεί σε νομοθετική ρύθμιση σύμφωνα με τη γνωμοδότηση του Συνήγορου του Πολίτη;
Πώς αντιμετωπίζει το αίτημα για τη δημιουργία ενός Κέντρου Φιλεξενίας Προσφύγων;".
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ευχαριστώ, κύριε Πρόεδρε. Νομίζω ότι το πρώτο ερώτημα της κ. Δαμανάκη είναι ήδη άνευ
αντικειμένου, διότι έχει εκδοθεί, όπως έμμεσα το υποδεικνύετε και σεις, κοινή υπουργική απόφαση των Υπουργών Εξωτερικών, Δημόσιας Τάξης και Δικαιοσύνης με την οποία δίνεται λύση στο πρόβλημα σύμφωνα και με τις απόψεις του Συνήγορου του Πολίτη. Δεν ήταν μόνο η κριτική που μας

γινόταν -βέβαια ορθώς γινόταν- και από την Αντιπολίτευση και από το Συνήγορο του Πολίτη, αλλά ήταν και δικός μας προβληματισμός. Και η δική μας συνείδηση απασχολιόταν με αυτό το ανώμαλο πράγματι καθεστώς της κράτησης αλλοδαπών, οι οποίοι είχαν εκτίσει την ποινή τους και δεν μπορούσε να γίνει η απέλασή τους. Βρέθηκε η λύση, η οποία ήταν δυσχερής από νομικής απόψεως. Με βάση όμως μια εξουσιοδοτική διάταξη εκδόσαμε την απόφαση με την οποία προβλέπεται ότι θα αποφυλακιστούν. Θα κρίνει το τριμελές πλημμελειοδικείο εάν θα πρέπει να τους επιβληθούν περιοριστικοί όροι.
Για εκείνους οι οποίοι δεν έχουν εκτίσει την ποινή τους επειδή έχει ανασταλεί η εκτέλεση της ποινής, λόγω της απέλασης, θα κριθεί από το τριμελές πλημμελειοδικείο εάν θα πρέπει τώρα να αρθεί η αναστολή εκτέλεσης της ποινής, επειδή αυτή είχε συνδυαστεί με την απέλαση. Σημειώνω, όμως, ότι ο χρόνος της κράτησής τους θα συνυπολογιστεί οπωσδήποτε στην έκτιση της ποινής. Επομένως έχει λυθεί και αυτό το πρόβλημα.
Ως προς το δεύτερο ερώτημα συμφωνώ με την έμμεση υπόδειξη της κ. 

Δαμανάκη ότι χρειάζεται να δημιουργηθεί ένα κέντρο φιλοξενίας προσφύγων. Αυτό ανήκει στην αρμοδιότητα του Υπουργείου Δημόσιας Τάξης με το οποίο είμαστε σε συνεργασία και πράγματι αναζητείται κάποια τέτοια λύση, η
οποία προσκρούει σε ορισμένα, τοπικιστικής φύσεως, εμπόδια. Ξέρετε, οι κάτοικοι των διαφόρων περιοχών δεν θέλουν με ευχαρίστηση να έχουν στη γειτονιά τους τέτοια κέντρα, αλλά θα υπερπηδηθούν αυτά τα εμπόδια. Είναι στις προθέσεις μας να δημιουργηθεί ένα τέτοιο κέντρο φιλοξενίας προσφύγων.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, η απάντηση του κυρίου Υπουργού, όσον

αφορά στο θέμα της κράτησης των αλλοδαπών, είναι οπωσδήποτε θετική. Ελπίζω ότι οι διαδικασίες θα ολοκληρωθούν σύντομα ώστε οι άνθρωποι αυτοί να φύγουν από τις φυλακές, διότι, αν κατάλαβα καλά, θα πρέπει να προηγηθεί και μια διαδικασία από το τριμελές πλημμελειοδικείο, το οποίο θα κρίνει κατά περίπτωση το τι θα συμβεί, εάν δηλαδή θα τους επιβληθούν περιοριστικοί όροι ή όχι.
Από εκεί και πέρα όμως, κύριε Υπουργέ, θα πρέπει να καταλάβετε ότι το μεγάλο πρόβλημα είναι τι γίνεται με όλους αυτούς τους ανθρώπους ακόμα και αν φύγουν από τις φυλακές. Γι'αυτό ακριβώς έχει τεθεί το δεύτερο ερώτημά μου που έχει σχέση με το Κέντρο Διαμονής Προσφύγων, το οποίο νομίζω ότι πρέπει η Κυβέρνηση κάποια στιγμή να το αντιμετωπίσει αποφασιστικά.
Κύριε Πρόεδρε, θα ήθελα να πω το εξής: Το θέμα της ανάγκης να υπάρξει ένα κέντρο υποδοχής προσφύγων το συζητάμε εδώ και πολλά χρόνια, δηλαδή ούτε είναι καινούριο θέμα ούτε εγώ ασφαλώς ανακάλυψα την Αμερική ούτε όλες οι οργανώσεις, οι μη κυβερνητικές, που θέτουν αυτό το θέμα πρωτοτυπούν. Το αντιμετωπίζουμε εδώ και πολλά χρόνια και πάντα υπάρχουν κάποιες δικαιολογίες για τις οποίες η λύση του αναβάλλεται. Υποπτεύομαι ότι δεν είναι μόνο οι τοπικιστικές αντιδράσεις που ανέφερε ο κύριος Υπουργός και οι οποίες, εν πάση περιπτώσει, υπάρχουν, αλλά πρέπει να διασκεδασθούν και να ξεπερασθούν. Υπάρχει νομίζω και ουσιαστικότερη αντίρρηση για άλλους λόγους, στους οποίους δεν θέλω να υπεισέλθω και για τους οποίους δεν προχωράμε στη δημιουργία αυτού του κέντρου υποδοχής προσφύγων που σημειωτέον είναι αίτημα, όχι μόνο δικό μας ή των μη κυβερνητικών οργανώσεων, αλλά και της ύπατης αρμοστείας του Οργανισμού Ηνωμένων Εθνών για τους πρόσφυγες και γενικότερα όλων των ανθρώπων που ασχολούνται με το θέμα.
Τελειώνοντας, κύριε Πρόεδρε, θα ήθελα να πω ότι είναι θετική η
απόφαση του Υπουργού και ικανοποιητική η απάντησή του, όσον αφορά στην υπουργική απόφαση η οποία δίνει, ελπίζω, οριστική λύση στο πρόβλημα των απελάσεων των αλλοδαπών, που κρατούνται στις φυλακές. Δεν πρέπει να κρατούνται. Πρέπει να βρούμε έναν τρόπο, ώστε να αφεθούν ελεύθεροι.
'Οσον αφορά το κέντρο υποδοχής προσφύγων θέλουμε μια πιο συγκεκριμένη απάντηση. Πότε θα γίνει; Εντάξει, συνεργάζεται η Κυβέρνηση, τα Υπουργεία κλπ. Πότε θα δημιουργηθεί; Μέχρι το τέλος του χρόνου; Μέσα στον επόμενο χρόνο; Πότε θα παρθούν αυτές οι αποφάσεις;
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης, κ.
Σταθόπουλος, έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ως προς το πρώτο ερώτημα
θα ήθελα να συμπληρώσω ότι βεβαίως πρέπει το συντομότερο δυνατόν να ολοκληρωθούν οι διαδικασίες που χρειάζονται, ώστε να δοθεί και στην πράξη λύση στο πρόβλημα. Θα το παρακολουθήσουμε. Αυτές τις μέρες δημοσιεύεται η απόφασή μας, γιατί υπογράφτηκε την περασμένη εβδομάδα. Θα σταλεί στους αρμόδιους εισαγγελείς, οι οποίοι θα εισαγάγουν το θέμα στο τριμελές πλημμελειοδικείο. Ελπίζουμε ότι αυτό θα είναι θέμα ημερών ή λίγων εβδομάδων. Θα το παρακολουθήσουμε πάντως, ώστε να μην υπάρξει καθυστέρηση.
Ως προς το δεύτερο θέμα δεν είμαι σε θέση να πω συγκεκριμένο χρονοδιάγραμμα. 'Αλλωστε, όπως τόνισα, το θέμα ανήκει στην αρμοδιότητα του Υπουργείου Δημόσιας Τάξης, αλλά μπορώ να δηλώσω ότι πράγματι ανήκει στις προθέσεις της Κυβέρνησης η δημιουργία ενός τέτοιου κέντρου φιλοξενίας των προσφύγων.
Υπάρχουν πολλά προβλήματα, όχι βέβαια μόνο τα τοπικιστικά. 
Επίσης υπάρχει συνεργασία με διεθνείς οργανισμούς, οι οποίοι εκδηλώνουν ενδιαφέρον για τη δημιουργία αυτού του κέντρου. Ελπίζω ότι σύντομα θα είμαστε σε θέση να πούμε πιο συγκεκριμένα στοιχεία. Πάντως, είναι στα σχέδιά μας η δημιουργία αυτού του κέντρου.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα συζητηθεί η δεύτερη με αριθμό 164/18-10-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γιάννη Πατάκη προς τους Υπουργούς Γεωργίας και Εθνικής Οικονομίας, σχετικά με την έκδοση των απαιτούμενων αποφάσεων για να αποκτήσουν οι δικαιούχοι αγρότες τα κίνητρα που προβλέπει το Γ'Κοινοτικό Πλαίσιο Στήριξης.
Η επίκαιρη ερώτηση του κ. Πατάκη έχει ως εξής:
"Η Κυβέρνηση δεν χάνει ευκαιρία να προβάλλει σαν πανάκεια το
Γ' Κοινοτικό Πλαίσιο Στήριξης το οποίο τάχα θα λύσει όλα τα προβλήματα
της γεωργίας και των αγροτών της χώρας μας, ξεχνώντας ότι έχουν προηγηθεί άλλα δύο Κοινοτικά Πλαίσια Στήριξης και τα Μεσογειακά Ολοκληρωμένα Προγράμματα, τα οποία δεν μπόρεσαν να αποτρέψουν την κατακόρυφη μείωση της παραγωγικότητας της ελληνικής γεωργίας, του αγροτικού εισοδήματος και του βίαιου ξεκληρίσματος των μικρομεσαίων αγροτών.
Το πόσο υποστηρίζει η Κυβέρνηση τους αγρότες φαίνεται και από το
γεγονός ότι, αν και πέρασαν εννέα μήνες από την ημερομηνία έναρξης εφαρμογής του Γ' ΚΠΣ, δεν έχουν εκδοθεί οι απαιτούμενες υπουργικές αποφάσεις, με αποτέλεσμα να μην υλοποιείται κανένα πρόγραμμα. 'Ετσι οι λίγοι νέοι αγρότες που αποφάσισαν να ασχοληθούν με τη γεωργία, προβληματίζονται για την επιλογή τους και πολλοί αγρότες αναγκάζονται να ανανεώσουν το μηχανολογικό τους εξοπλισμό με τοκογλυφικά δάνεια από τις τράπεζες, που τους οδηγούν στη χρεοκοπία.
Ερωτώνται οι κύριοι Υπουργοί πότε θα εκδώσουν τις απαιτούμενες αποφάσεις, για να πάρουν οι δικαιούχοι αγρότες τα ελάχιστα κίνητρα, που προβλέπει το Γ' ΚΠΣ".
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε
Πρόεδρε.
Κυρίες και κύριοι συνάδελφοι, θα ήθελα κατ' αρχήν να συμπληρώσω κάποια στοιχεία για την πορεία της χρηματοδότησης του τομέα αγροτικής ανάπτυξης από το Γ' Κοινοτικό Πλαίσιο Στήριξης. 'Οπως θα γνωρίζετε, η Κυβέρνηση, μετά από σκληρές διαπραγματεύσεις, έχει διασφαλίσει σημαντικότατους πόρους για τη νέα προγραμματική μας περίοδο, πόρους που ποτέ δεν είχε η χώρα πριν.
Ο προϋπολογισμός του προγράμματος ανέρχεται στο 1,2 τρισεκατομμύρια δραχμές και νομίζω ότι αυτός και μόνο ο αριθμός δείχνει τη δυνατότητα που διανύεται πλέον για τους παραγωγούς μας.
Παράλληλα με αυτό το πρόγραμμα στο περιφερειακό σκέλος, στα δεκατρία περιφερειακά προγράμματα, έχουν διατεθεί πεντακόσια είκοσι δισεκατομμύρια (522.000.000.000) δραχμές για την ενίσχυση ολοκληρωμένων προγραμμάτων εκσυγχρονισμού της υπαίθρου, στα οποία πρέπει να συμπεριληφθούν και τα εκατόν εβδομήντα δισεκατομμύρια (170.000.000.000) δραχμές για τον τομέα της αλιείας.
Πρέπει να σημειωθεί ότι σύμφωνα με τη σχεδίαση σε περιφερειακό επίπεδο, θα διατεθούν συνολικά και από τα τρία ταμεία, και από το FEOGA και από το Περιφερειακό Ταμείο και από το Κοινωνικό Ταμείο, περίπου ένα τρισεκατομμύριο δραχμές, που αντιστοιχεί στο 30% των διατεθειμένων πόρων για την περιφερειακή ανάπτυξη, προκειμένου να καλυφθεί το σύνολο των αναγκών για όλο το φάσμα της αγροτικής παραγωγής. Αναφέρομαι στις δυναμικές καλλιέργειες, στις μειονεκτικές περιοχές, στις ορεινές και στις νησιώτικες περιοχές. Υπάρχει δηλαδή ένας τέτοιος σχεδιασμός στα περιφερειακά προγράμματα, που το 30% από όλα τα ταμεία αναφέρεται στην ανάπτυξη της υπαίθρου.
Συνολικά, λοιπόν, οι πόροι που θα διατεθούν στο επίπεδο δημόσιας δαπάνης για την περίοδο 2000-2006 στο Γ' Κοινοτικό Πλαίσιο Στήριξης, ανέρχονται περίπου στο 1,8 τρισεκατομμύρια δραχμές.
Παράλληλα με το πρόγραμμα, όπως ξέρετε, έχει ήδη εγκριθεί και το σχέδιο για την αγροτική ανάπτυξη, που χρηματοδοτείται από τον τομέα εγγυήσεων του FEOGA, με ύψος προϋπολογισμού περίπου ενός τρισεκατομμυρίου δραχμών και αφορά το σύνολο των συνοδευτικών μέτρων, δηλαδή και την πρόωρη συνταξιοδότηση και εξωτικές αποζημιώσεις και πριμοδοτικές δράσεις, αλλά και παρεμβάσεις δασικές. Εάν προσθέσουμε και τα προηγούμενα, καταλαβαίνετε ότι το σύνολο των διατειθέμενων πόρων για διορθωτικού τύπου παρεμβάσεις ανέρχεται πλέον στα 2,8 τρισεκατομμύρια δραχμές, που είναι πολλαπλάσιο της προηγούμενης περιόδου 1994-1999.
Εάν δε στα παραπάνω προστεθεί και ο τομέας εγγυήσεων, που αφορά παρεμβάσεις που καλύπτονται από την κοινή οργάνωση αγοράς, τότε έχουμε ένα συνολικό ποσό δημόσιας δαπάνης της τάξεως των έντεκα τρισεκατομμυρίων (11.000.000.000.000) δραχμών. Καταλαβαίνετε ότι αυτά είναι ποσά που η χώρα δεν είχε ποτέ μέχρι σήμερα. Και είναι βεβαίως περίπου το ίδιο με αυτό που δέχεται το σύνολο των άλλων τομέων πολιτικής στην πατρίδα μας. Δεκατέσσερα τρισεκατομμύρια (14.000.000.000.000) είναι αυτά που δέχονται όλοι οι άλλοι τομείς πολιτικής στην Ελλάδα, έντεκα τρισεκατομμύρια (11.000.000.000.000) είναι αυτά που δέχεται ο αγροτικός τομέας.

Κύριε Πρόεδρε, θα συνεχίσω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υπουργέ, εγώ δεν ζήτησα νούμερα για το Γ' Κοινοτικό Πλαίσιο Στήριξης. Η ερώτησή μου ήταν τελείως διαφορετική. Βεβαίως μέσα σε αυτές τις διάφορες δραστηριότητες είναι και τα κίνητρα για τους νέους αγρότες, οι επιδοτήσεις για τα σχέδια βελτίωσης που κάνουν οι αγρότες και άλλα. 
Κοντεύουμε όμως να διανύσουμε αυτόν το χρόνο και δεν έχουν βγει οι
υπουργικές αποφάσεις και οι εγκύκλιοι, για να μπουν σε λειτουργία αυτά τα προγράμματα. Δεν πιστεύουμε φυσικά ότι αυτά τα προγράμματα μπορούν να λύσουν τα προβλήματα της ελληνικής γεωργίας, όπως είναι η γήρανση του αγροτικού πληθυσμού, η παραμονή των νέων ανθρώπων στην ύπαιθρο, η βελτίωση της ελληνικής γεωργίας και άλλα.
Υπάρχουν, όμως, ελάχιστοι νέοι άνθρωποι, που λόγω της ανεργίας θέλουν να δραστηριοποιηθούν στη γεωργία. Υπάρχουν επίσης και ορισμένοι αγρότες που θέλουν να εκσυγχρονίσουν την υποδομή τους και περιμένουν πότε θα ενταχθούν σε αυτά τα προγράμματα.
Αυτό που λέμε, κύριε Υπουργέ, στην καθομιλουμένη ισχύει και εδώ: Η ασυνέπειά σας και η αδικαιολόγητη καθυστέρησή σας "τους έχει κρεμάσει", γιατί ξεκίνησαν τη διαδικασία αυτών των προγραμμάτων με τις υποσχέσεις σας και τώρα δεν υπάρχουν οι αποφάσεις και οι εγκύκλιοι. Το κυριότερο δε είναι ότι δεν μπορούν να πάρουν τα χρήματα αυτοί οι άνθρωποι. Τι θα κάνουν;
'Αμα πάτε στην ύπαιθρο οι νέοι αγρότες μας ρωτάνε συνέχεια "πότε",
γιατί έχουν πάρει τα μηχανήματά τους και δεν μπορούν. Και μην επικαλείστε τίποτα από τους κανονισμούς της Ευρωπαϊκής 'Ενωσης γιατί και ο 1257 του 1999 υπάρχει και ο εφαρμοστικός ο 17 του 1990. Υπάρχει μεγάλη καθυστέρηση. Τι θα κάνετε πάνω σ' αυτό; Οι άνθρωποι ανησυχούν, ιδιαίτερα οι νέοι άνθρωποι.
Και εδώ αποδεικνύεται από τα ίδια τα πράγματα και με την έκθεση της Επιτροπής Γεωργίας ότι, δυστυχώς, οι νέοι άνθρωποι δεν εντάσσονται στη γεωργία. Η έκθεση αυτή αναφέρει ότι μέχρι τριάντα πέντε χρονών έχουμε μια μείωση του αγροτικού πληθυσμού, των νέων αγροτών που φθάνει το 28%, ιδιαίτερα στους γεωργούς, όπως είπα, των τριάντα πέντε χρονών. Αυτή η πολιτική ξεκληρίζει και τους παλιότερους αγρότες, αλλά και οι νέοι άνθρωποι δεν εντάσσονται στη γεωργία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε
Πρόεδρε.
Νομίζω ότι υπάρχουν θέματα τα οποία αναφέρονται απευθείας στο Υπουργείο Γεωργίας και είναι χρήσιμο να γίνει μια συζήτηση με το Υπουργείο.
Εγώ θα ήθελα να τονίσω ότι για τις δράσεις στις οποίες αναφερθήκατε κύριε συνάδελφε, έχουν ήδη αντιμετωπιστεί σημαντικά ζητήματα σε σχέση με τα αιτήματα για τα σχέδια βελτίωσης και τους νέους αγρότες, στους οποίους αναφερθήκατε. Να σας ενημερώσω ότι έχουν ήδη ενταχθεί στο πρόγραμμα δημοσίων επενδύσεων του 2000 έργα υποδομής ύψους είκοσι τριών περίπου δισεκατομμυρίων δραχμών, ενώ για ενισχύσεις σε σχέδια βελτίωσης και δράσης, για τους νέους αγρότες, έχουν ενταχθεί έργα ογδόντα δισεκατομμυρίων (80.000.000.000) δραχμών και για τις θεομηνίες πέντε δισεκατομμύρια (5.000.000.000). 'Αρα ήδη το πρόγραμμα του Γ' Κοινοτικού Πλαισίου Στήριξης είναι σε εξέλιξη.
ΓΙΑΝΝΗΣ ΠΑΤΑΚΗΣ: Τι μου λέτε πάλι τα ίδια, κύριε Υπουργέ;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τώρα μπορεί δράσεις απ' αυτές στις οποίες αναφερθήκατε να περιλαμβάνονται και δράσεις να μην περιλαμβάνονται γι' αυτό και είπα προηγουμένως ότι είναι χρήσιμο να υπάρχει και μια συζήτηση με τον αρμόδιο Υπουργό Γεωργίας για τα θέματα αυτά.
Θέλω επίσης να σημειώσω ότι έχουν ήδη ενταχθεί στο πρόγραμμα δημοσίων επενδύσεων και συνεχώς καταβάλλονται πληρωμές ύψους σαράντα δισεκατομμυρίων (40.000.000.000) δραχμών για εξισωτικές αποζημιώσεις στα πλαίσια του σχεδίου για την αγροτική ανάπτυξη, στην οποία αναφέρθηκα προηγουμένως.
Επίσης με την ολοκλήρωση των διαδικασιών συμπλήρωσης των απαραίτητων τεχνικών δελτίων προωθούνται για έγκριση τις επόμενες εβδομάδες επιπρόσθετες δράσεις για είκοσο οκτώ δισεκατομμύρια (28.000.000.000)
δραχμές με προϋπολογισμό είκοσι οκτώ δισεκατομμύρια (28.000.000.000) για σχέδια βελτίωσης και για την βελτίωση των βοσκοτόπων.
'Ολα αυτά τα λέω για να τονίσω ότι πράγματι το πρόγραμμα έχει ενεργοποιηθεί και ελπίζουμε ότι μέσα από τις υπουργικές αποφάσεις στις οποίες αναφερθήκατε και εσείς θα μπορέσουν να καλύψουν το σύνολο των αναγκών, στις οποίες αναφερθήκατε. Εγώ θέλω να τονίσω ότι αυτοί οι πόροι δεν είναι πανάκεια. Δεν λύνεται το σύνολο των προβλημάτων μ' αυτές τις παρεμβάσεις. Χρειάζεται να συναισθανθούμε όλοι ότι πρέπει να βοηθήσουμε τους νέους αγρότες να περάσουν σε νέα προϊόντα, σε νέες υπηρεσίες, να παράγουν προϊόντα υψηλής προτιθέμενης αξίας, να ασχοληθούν με την εμπορία και τη μεταποίηση, με όλο αυτό το κύκλωμα που αναφέρεται στην παραγωγή και τη διακίνηση και νομίζω ότι το πρόγραμμα, που είναι σε εξέλιξη, μπορεί να δώσει σημαντικά μέσα, σημαντικά εργαλεία για να κρατήσουμε τους νέους στην περιφέρεια και να δώσουμε τη δυνατότητα στους νέους αγρότες να ανοίξουν τα φτερά τους για μια νέα εποχή.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Εχουμε πολύ δρόμο να διανύσουμε ακόμα, είμαστε στην αρχή ακόμα της προγραμματικής περιόδου, ήδη έχουν ξεκινήσει τα προγράμματα, το πρόγραμμα του Υπουργείου Γεωργίας είναι απ' αυτά που τρέχουν με τους γρηγορότερους ρυθμούς, χρειάζεται συνεχώς βελτίωση και μια νέα προσέγγιση ακριβώς για να απαντήσουμε στο σύνολο των αιτημάτων, στα οποία αναφερθήκατε, αλλά νομίζω ότι είναι θέματα που πρέπει να συζητήσετε με το Υπουργείο Γεωργίας.
ΓΙΑΝΝΗΣ ΠΑΤΑΚΗΣ: Κύριε Υπουργέ, έχουν αγοράσει τα μηχανήματα και δεν έχουν λεφτά να πληρώσουν. Δεν απαντάτε πάνω σ' αυτό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Πατάκη, ο
Κανονισμός δεν σας επιτρέπει να μιλήσετε για δεύτερη φορά.
Τελευταία είναι η με αριθμό 167/18.10.2000 επίκαιρη ερώτηση του
ανεξάρτητου Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με τις τοποθετήσεις Αμερικανών εμπειρογνωμόνων σε Συνέδριο που πραγματοποιήθηκε πρόσφατα στην Αθήνα.
Η επίκαιρη ερώτηση του κ. Καρατζαφέρη σε περίληψη έχει ως εξής:
"O κ. Καρατζαφέρης με την επίκαιρη ερώτησή του, καταγγέλλει ότι την
Παρασκευή 13.10.2000 στο Ξενοδοχείο "CARAVEL" πραγματοποιήθηκε Συνέδριο που οργάνωσαν δύο Ααμερικανικοί Ιδιωτικοί Οργανισμοί, παρουσία Ελλήνων επισήμων, όπου αναπτύχθηκαν εθνικά επικίνδυνες τοποθετήσεις.
1. Εμπιστοσύνη των Συνέδρων προς την Τουρκία.
2. Το "FYROM" αναφέρθηκε ως "ΜΑΚΕΔΟΝΙΑ".
3. Ο κ. Τσοχατζόπουλος ανέφερε ότι η Ελλάδα και η Τουρκία ήταν σε "δύσκολη" θέση τα τελευταία 25 χρόνια και μίλησε για το Βόρειο τμήμα της Κύπρου και όχι για κατεχόμενα εδάφη.
4. Το δημογραφικό πρόβλημα της Ελλάδος και της Τουρκίας θα το λύσει η Τουρκία με την υπεργεννητικότητα του πληθυσμού της.
5. Καμιά λέξη για την εισβολή στην Κύπρο.
6. Πρόταση να χρηματοδοτήσει η Ελλάδα προγράμματα στα Βαλκάνια για
την εκμάθηση και διάδοση της Αγγλικής γλώσσας.
7. Εθνική μειοδοσία από Ελληνικής πλευράς και περιφρόνηση ζωτικών
εθνικών μας συμφερόντων από τους Συνέδρους".
Το λόγο έχει ο Υπουργός Εξωτερικών κ. Γεώργιος Παπανδρέου.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, αγαπητέ συνάδελφε, θα ήθελα να τονίσω ότι σε μια δημοκρατική χώρα, όπως είναι η Ελλάδα, είμαστε όχι απλώς ανοικτοί, αλλά θεωρώ απαραίτητο το να γίνονται εδώ διεθνή συνέδρια, ιδιαίτερα από επιστημονικά ιδρύματα και μάλιστα κύρους.
Σαφώς πρέπει να υπάρχει ελληνική παρουσία σε όλες αυτές τις συζητήσεις, όταν μάλιστα γίνονται συζητήσεις για τόσο σημαντικά θέματα, όπως είναι τα εθνικά μας θέματα. Στην περίπτωση αυτή υπήρχε εκπροσώπηση με εναρκτήριες ομιλίες και του Υπουργού Εθνικής 'Αμυνας και απ' ό,τι γνωρίζω του κ. Χρυσοχοϊδη.
Θα υπάρξουν διαφορετικές απόψεις, πόσο μάλλον από ερευνητικά κέντρα που εκεί οι άνθρωποι ερευνούν ακριβώς τις διαφορετικές προσεγγίσεις. Αυτό νομίζω ότι είναι ένα στοιχείο της ζωής, δεν είναι κάτι το οποίο μπορούμε ούτε διά νόμου ούτε διά ροπάλου να απαγορεύσουμε και μάλιστα σε μια δημοκρατία. Αλλά θα έλεγα ότι είναι και σημαντικό το να υπάρχουν
διαφορετικές απόψεις. Πρέπει εμείς να μπορούμε να αξιολογούμε τις απόψεις άλλων για το πώς μας βλέπουν. Αυτό σημαίνει ότι μπορούμε να παίρνουμε τα μέτρα μας, να κατανοούμε γιατί μας βλέπουν με τον άλφα ή βήτα τρόπο και να διαμορφώνουμε την πολιτική μας και την επικοινωνιακή μας πολιτική πιο αποτελεσματικά, όταν χρειάζεται.
Θέλω όμως να τονίσω ότι απ' ό,τι γνωρίζω σ' αυτά τα συνέδρια, υπήρξαν πάρα πολύ θετικές αναφορές για την Ελλάδα. Θετικές αναφορές από ξένους εμπειρογνώμονες για το νέο ρόλο της χώρας μας στα Βαλκάνια, για το ρόλο της χώρας μας στην ευρύτερη περιοχή σε σχέση με την ευρωπαϊκή πορεία της Τουρκίας και της Κύπρου και βεβαίως πιστεύω ότι η χώρα μας είναι αναβαθμισμένη. Παίζουμε ένα ρόλο. Το ότι έρχονται αυτοί εδώ για να συζητήσουν με 'Ελληνες εμπειρογνώμονες και με 'Ελληνες πολιτικούς, δείχνει το ενδιαφέρον πια της διεθνούς κοινότητας να διαμορφώνει απόψεις έχοντας όμως ακούσει και την ελληνική άποψη.
Η ελληνική άποψη μετράει, η χώρα μας είναι θετική. Βεβαίως έχουμε
να κάνουμε στην περιοχή μας ένα σημαντικό αγώνα εμπέδωσης αρχών, εμπέδωσης, αν θέλετε, κανόνων, όπως για παράδειγμα δείχνουν οι πρόσφατες εξελίξεις με την Τουρκία με την άσκηση μέσα στο ΝΑΤΟ.
Οπωσδήποτε η προσπάθειά μας είναι στρατηγική, πρέπει να εμπεδωθούν κανόνες και αρχές, που όλοι θα σεβαστούν στην περιοχή. Μόνο με το σεβασμό αυτών των κανόνων μπορούμε να μιλήσουμε για μια ειρηνική, φιλική συνύπαρξη στην περιοχή.
'Αρα η Ελλάδα πρωτοστατεί και δεν είναι καθόλου περίεργο ότι υπάρχει ενδιαφέρον εδώ πέρα, ότι υπάρχουν πολλές διαφορετικές προσεγγίσεις. Εδώ θα πω ότι και ο κ. Τσοχατζόπουλος πολύ σωστά αναφέρθηκε σε πολύ σημαντικά θέματα κι αν χρειαστεί στη δευτερολογία μου θα αναφερθώ και σε αυτά. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καρατζαφέρης. ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, το θέμα δεν είναι μόνο να
πληροφορείται η ελληνική πλευρά ποια άποψη διαμορφώνει ο αμερικανικός παράγων για τα ζητήματα που μας αφορούν. Το θέμα είναι κατά πόσον εμείς μέσα σ' αυτά τα περίεργα συνέδρια, σ'αυτά τα περίεργα φόρα μπορούμε και περνάμε τη δική μας θέση για να πληροφορούνται ότι δεν είμαστε "γιεσεριστές" σε όλο το εύρος. Γιατί πολύ φοβούμαι ότι μάλλον είστε ανυποψίαστοι εκεί στο Υπουργείο ...
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, μια λέξη δεν
άκουσα καλώς. Είπατε ότι δεν είμαστε...;
ΓΕΩΡΓΙΟΣ ΚΑΡΑΤΖΑΦΕΡΗΣ: "Γιεσεριστές", κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αυτό είναι νεολογισμός; Δεν τον
γνωρίζω.
ΓΕΩΡΓΙΟΣ ΚΑΡΑΤΖΑΦΕΡΗΣ: Θα μάθετε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ναι, έχω πολλά να μάθω. Συνεχίστε, κύριε συνάδελφε.
ΓΕΩΡΓΙΟΣ ΚΑΡΑΤΖΑΦΕΡΗΣ: Αυτό το συνέδριο το έκανε το "Κέντρο για τη
Δημοκρατία" και το "Κέντρο Πολιτικής της Δύσεως".
Κατ' αρχήν, όταν ιδρύθηκε αυτό το "Κέντρο για τη Δημοκρατία", το
1996 επαίρεται ότι ήταν αυτό το οποίο μπήκε μέσα στη Ρωσική Ομοσπονδία στην Ουκρανία, την Τσεχία, το Αζερμπαϊτζάν, τη Σλοβενία, το Καζακστάν, την Ουγγαρία, την Πολωνία, τη Λιθουανία κλπ. Μας λέει πολλά το ενημερωτικό δελτίο. Δεν μας λέει ότι η πρώτη αντιπροσωπεία, στην οποία ήταν μεσάζον αυτό το κέντρο να πάει και να συναντήσει αυτά τα κράτη, ήταν οι Τούρκοι.
Δεύτερον, μέσα στην εκδήλωση αυτή, κύριε Υπουργέ, δεν άκουσα τη λέξη FYROM. 'Ακουγα "Μακεδονία", "Μακεδονία" και παρήλασαν δύο Υπουργοί. Ουδείς δεν αντέδρασε.
Αν βεβαίως έχει τελειώσει το θέμα και είναι Μακεδονία πλέον η
ονομασία της FYROM να μας το πείτε να το ξέρουμε και εμείς.
Δεύτερον, η θέση του Υπουργού Εθνικής Αμύνης, όπου μίλησε για γενική εμπλοκή της Τουρκίας και της Ελλάδος στην Κύπρο και όχι για κατεχόμενα εδάφη.
'Ηταν, λοιπόν, μία εκδήλωση από αυτές που συντονίζουν, κατασκευάζουν, εφευρίσκουν οι Αμερικανοί για να περνάνε τις δικές τους θέσεις. Το κακό της υποθέσεως, κύριε Υπουργέ, και το ξέρετε καλύτερα από τους άλλους, είναι ότι αυτά τα πορίσματα όλων αυτών των συνεδρίων αναπαράγονται εν συνεχεία σε όλα τα αμερικάνικα πανεπιστήμια.
Επομένως η ανησυχία μας είναι και ιδιαιτέρως μεγάλη, ποιο σκοπό 
εξυπηρετούν με το να γίνονται αυτά τα συνέδρια χωρίς να υπάρχει απάντηση. 

Και φυσικά πρέπει να γίνονται σε μία δημοκρατική χώρα, όμως να υπάρχει απάντηση, κύριε Υπουργέ. Η ανυπαρξία της απαντήσεως και η εμπέδωση των θέσεων των Αμερικανών είναι αυτά που μας ανησυχούν.
ΠΡΟΕΔΡΕΥΩΝ (Κωνσταντίνος Γείτονας): ο κ. Γεώργιος Παπανδρέου,
Υπουργός Εξωτερικών, έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θέλω πρώτα από όλα να τονίσω ότι η φύση αυτών των συναντήσεων δεν έχει να κάνει με τους Υπουργούς, οι οποίοι δεν μπορεί να πηγαίνουν και να κάθονται σε όλα τα συνέδρια, τα οποία γίνονται -και τα οποία είναι πολλαπλά- και να ακούν τον κάθε ομιλητή και να απαντούν στον κάθε ομιλητή. Μακάρι να είχαμε τόσο χρόνο, αλλά δεν έχουμε και έχουμε πολύ σοβαρότερα πράγματα. Είναι σίγουρο ότι υπάρχουν 'Ελληνες επιστήμονες, οι οποίοι είναι εκεί και αντικρούουν ή παρουσιάζουν τις δικές τους απόψεις επιστημονικά. 'Ομως η επίσημη θέση της χώρας μας, σαφώς εκδηλώνεται με τις ομιλίες των επισήμων που παρευρίσκονται σε τέτοιες συναντήσεις. Συνήθως είναι στις εναρκτήριες ομιλίες, για να ακούσουν οι εμπλεκόμενοι τις απόψεις τους. Και γι' αυτό γίνονται τα συνέδρια εδώ, για να ακουστεί η ελληνική φωνή. Νομίζω ότι από την ομιλία του κ. Τσοχατζόπουλου, κάθε άλλο παρά μπορεί να πει κανείς ότι δεν ήταν μέσα στα πλαίσια -και όχι μόνο στα πλαίσια- που έπρεπε, αλλά αντιθέτως αναφέρθηκε σε όλους τους τομείς των ελληνοαμερικανικών σχέσεων και του ρόλου της Ελλάδας στην ευρύτερη περιοχή.
Και βεβαίως θα έλεγα ότι αυτά τα οποία ειπώθηκαν σε σχέση με την
Κύπρο, ήταν απολύτως σωστά.
ΓΕΩΡΓΙΟΣ ΚΑΡΑΤΖΑΦΕΡΗΣ: Είναι North Department of Cyprus όπως είπε ο
κ. Τσοχατζόπουλος το βόρειο τμήμα της Κύπρου ή είναι κατεχόμενα; ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη,
γιατί η έκρηξη;
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): 'Εδωσε ακριβώς το στίγμα
το οποίο έπρεπε να δώσει. Μιλούσε για την πορεία των διαπραγματεύσεων της Τουρκίας με την Ευρωπαϊκή 'Ενωση, θεώρησε ότι μέσα από αυτό δίνεται η ευκαιρία για να βελτιωθούν οι σχέσεις Ελλάδος-Τουρκίας -πολύ λογικό-θεώρησε ότι είναι ευκαιρία η Τουρκία να επιλύσει το Κυπριακό μέσα από τη νέα αυτή ευρωπαϊκή πορεία και μίλησε για τα Μέτρα Οικοδόμησης Εμπιστοσύνης, τα μέτρα μείωσης εντάσεων, τα οποία προωθεί η Ελλάδα μέσα από τη συμφωνία Παπούλια-Γιλμάζ. Μίλησε επίσης για το τι έγινε στην Κύπρο πριν από είκοσι πέντε χρόνια και θεώρησε ότι θα πρέπει να λυθεί το πρόβλημα. Δεν καταλαβαίνω τι το αρνητικό βλέπετε όταν μιλάει σε ξένους, με να τους ανοίγει μία νέα προοπτική και ουσιαστικά να λέει: "περιμένουμε να γίνουν αλλαγές στη λογική που έχει η Τουρκία μέχρι σήμερα, είτε στο Κυπριακό είτε στις διμερείς μας σχέσεις, μέσα στα ευρωπαϊκά πλαίσια" και να ακούν οι ξένοι ότι πια είναι η Τουρκία η οποία πρέπει να δείξει -και είναι υπεύθυνη να δείξει- τον ευρωπαϊκό της δρόμο.
Νομίζω ότι αυτά τα οποία είπε ο κ. Τσοχατζόπουλος ήταν και τα
απολύτως απαραίτητα και αυτά τα οποία συμβάλλουν στο να δώσουμε εκείνη την εικόνα της Ελλάδας, που προωθεί τα εθνικά της συμφέροντα. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 13/3.10.2000 επερώτηση των Βουλευτών της
Νέας Δημοκρατίας κυρίας Μαριέττας Γιαννάκου-Κουτσίκου και των κυρίων Γεωργίου Βλάχου, Πέτρου Τατούλη, Γεράσιμου Γιακουμάτου, Παρθένας Φουντουκίδου, Παναγιώτη Παναγιωτόπουλου, Παναγιώτη Αδρακτά, Κωνσταντίνου Καραμπίνα και Λεωνίδα Λυμπερακίδη προς τον Υπουργό Εργασίας και Κοινωνικών Ασφαλίσεων σχετικά με την απορρόφηση των κονδυλίων του Γ' Κοινοτικού Πλαισίου Στήριξης στον τομέα της επαγγελματικής κατάρτισης. 
'Εχω την τιμή να ανακοινώσω στο Σώμα ότι για τη συζήτηση της
επερώτησης, η Νέα Δημοκρατία ορίζει Κοινοβουλευτικό Εκπρόσωπο τη Βουλευτή της Α' Περιφέρειας Αθηνών κ. Μαριέττα Γιαννάκου-Κουτσίκου.
Ομοίως για την συζήτηση της επερώτησης, το Κομμουνιστικό Κόμμα Ελλάδας ορίζει Κοινοβουλευτικό Εκπρόσωπο το Βουλευτή κ. Γεώργιο Χουρμουζιάδη.
Επίσης για τη συζήτηση της ίδιας επερώτησης o Συνασπισμός της
Αριστεράς και της Προόδου ορίζει ως Κοινοβουλευτικό Εκπρόσωπο το Βουλευτή κ. Παναγιώτη Λαφαζάνη.

Πριν δώσω το λόγο στον πρώτο επερωτώντα, έχω την τιμή να ανακοινώσω
στο Σώμα ότι η Βουλευτής του Συνασπισμού της Αριστεράς και της Προόδου κ. Μαρία Δαμανάκη ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο κ. Γεώργιος Βλάχος έχει το λόγο.
ΓΕΩΡΓΙΟΣ ΒΛΑΧΟΣ: Κύριε Πρόεδρε, κυρίες και κύριοι συνάδελφοι, επερωτούμε, σήμερα, τον κύριο Υπουργό για την πλήρη αποτυχία της Κυβέρνησης στις ακολουθούμενες πολιτικές απασχόλησης. Πολιτικές οι οποίες απορροφούν σημαντικά κονδύλια της Ευρωπαϊκής 'Ενωσης και του τακτικού προϋπολογισμού χωρίς αποτέλεσμα. Αλλά το χειρότερο είναι ότι αντί να περιορίζουν την ανεργία, στην πραγματικότητα επιτρέπουν την αλματώδη αύξησή της. Η Ελλάδα είνα η μοναδική χώρα της Ευρωπαϊκής 'Ενωσης στην οποία τα τελευταία χρόνια αυξάνεται σταθερά η ανεργία, όπου χιλιάδες εργαζόμενοι χάνουν την εργασία τους και όπου δεκάδες χιλιάδες νέοι με επαγγελματική κατάρτιση δεν μπορούν να ενταχθούν στην παραγωγική διαδικασία.
Το Ευρωπαϊκό Παρατηρητήριο Απασχόλησης υπολογίζει ότι η ανεργία στην
πατρίδα μας έχει ξεπεράσει το 14% . Περισσότεροι από εξακόσιοι χιλιάδες συμπατριώτες μας αναζητούν απεγνωσμένα δουλειά. Ιδιαίτερα αυξημένα είναι τα ποσοστά στις γυναίκες και ακόμη περισσότερο στη νεολαία μας. 'Ενας στους δύο νέους είναι άνεργος. Περίπου εκατόν πενήντα χιλιάδες
επιστήμονες δεν μπορούν να βρούν μια θέση απασχόλησης και συχνά πέφτουν θύματα του κυβερνητικού εμπαιγμού.
Εξαιρετικά ανησυχητικό είναι το ποσοστό υποαπασχόλησης που εγγίζει

το 27% και προειδοποιεί για τον κίνδυνο μιας έκρηξης της ανεργίας. Η πραγματικότητα είναι ακόμη χειρότερη αν ληφθεί υπόψη ότι αρκετές χιλιάδες 'Ελληνες ιδίως μάλιστα στον αγροτικό τομέα ενώ δηλώνουν ένα επάγγελμα, στην πραγματικότητα υποαπασχολούνται περιστασιακά. Ολοένα και περισσότερος πλούτος συγκεντρώνεται στα χέρια ολοένα και λιγότερων. 
Είμαστε στη τελευταία θέση, σε ό,τι αφορά τις περιφερειακές
ανισότητες, και τούτο γιατί η μέχρι τώρα λειτουργία των θεσμών σύνδεσης επαγγελματικής κατάρτισης με τις πολιτικές απασχόλησης, χαρακτηρίζεται από την αποσπασματική και ελλιπή ενεργοποίησή τους και την αδυναμία επιτέλεσης του ρόλου τους. Οι δομές και οι υποδομές υποστήριξης των πολιτικών επαγγελματικής κατάρτισης αναπτύσσονται ευκαιριακά και ασυντόνιστα, ενώ παρουσιάζουν ουσιαστικές ελλείψεις όσον αφορά τις διατιθέμενες εκπαιδευτικές δομές, την επιμόρφωση των εκπαιδευτών, τον επαγγελματικό προσανατολισμό και τη διάγνωση και πρόβλεψη των εκπαιδευτικών αναγκών.
Ιδιαίτερα προβληματικές απεδείχθησαν οι δράσεις που ενισχύθηκαν από το Ευρωπαϊκό Κοινωνικό Ταμείο, με αποτέλεσμα να παγώσει για δύο χρόνια η χρηματοδότηση για την επαγγελματική κατάρτιση και να ζητηθούν από τις αρμόδιες ελληνικές αρχές σοβαρές μεταρρυθμίσεις, προκειμένου να συνεχισθεί η εκτέλεση των σχετικών προγραμμάτων. Μερικά από τα κύρια προβλήματα που αντιμετωπίστηκαν στον τομέα αυτό ήταν η αδυναμία συσχέτισης των ειδικοτήτων στα προγράμματα κατάρτισης με τις πραγματικές ανάγκες της αγοράς εργασίας. Πολλές περιπτώσεις λανθασμένης επιλογής καταρτιζομένων, με αποτέλεσμα να παραμένουν στο περιθώριο άτομα με πολύ μεγαλύτερες ανάγκες. Ανεπαρκείς μηχανισμοί αξιολόγησης των προγραμμάτων κατάρτισης τόσο ως προς την ποιότητα παρεχόμενης κατάρτισης όσο και προς την τοποθέτηση των καταρτιζομένων στην αγορά εργασίας.
Η τελευταία επισήμανση έχει βαρύνουσα σημασία καθώς η κατάρτιση ενός ατόμου οδηγείται σε πλήρη απώλεια εφόσον το άτομο αυτό δεν βρει σε εύλογο χρονικό διάστημα απασχόληση στην ειδικότητα για την οποία καταρτίστηκε. 
Και βέβαια δεν φτάνει ο χρόνος και δεν χρειάζεται πια να θυμίσω σε
κανέναν συνάδελφο τα όσα έλαβαν χώρα στη διάρκεια 1994-1997 για τη λειτουργία των ΚΕΚ, για τα κρούσματα απάτης. Τα ανύπαρκτα Κέντρα Επαγγελματικής Κατάρτισης που ανήκαν σε στελέχη του ΠΑΣΟΚ και χρηματοδοτήθηκαν, καθώς και τόσα για τα οποία όπως είπα και παραπάνω χρειάστηκε να διακοπεί για δύο χρόνια η χρηματοδότηση για την επαγγελματική κατάρτιση.
Από το Β' Κοινοτικό Πλαίσιο Στήριξης δόθηκαν τρισεκατομμύρια για την κατάρτιση και εκπαίδευση και πραγματικά αναρωτιέται κανείς, αν όλα αυτά
τα χρήματα έπιασαν τόπο.
Είναι φανερό ότι η Κυβέρνηση Σημίτη έχει εγκαταστήσει ένα μηχανισμό κατασπατάλησης και διασπάθισης ευρωπαϊκών κονδυλίων, χωρίς καμία φειδώ, πρόγραμμα και προοπτική, με μοναδικό στόχο να αποδείξει ότι απορροφά όπως-όπως τα χρήματα της Ευρωπαϊκής 'Ενωσης.
Τα ερωτήματα, λοιπόν, που γεννιούνται είναι πολλά. Τι φταίει σε αυτόν τον τόπο και καλπάζει η ανεργία, τι φταίει σε αυτόν τον τόπο και δεκάδες χιλιάδες νέοι μπαίνουν στο κοινωνικό περιθώριο; Τι φταίει όταν ξοδεύονται δισεκατομμύρια της Ευρωπαϊκής 'Ενωσης, δισεκατομμύρια του τακτικού προϋπολογισμού και αντί να αυξάνει η απασχόληση αυξάνει η ανεργία;
Το πρώτο είναι η αποτυχία σας στην αναπτυξιακή πολιτική τα τελευταία τουλάχιστον δέκα χρόνια. Η Ελλάδα αναπτύσσεται με χαμηλούς ρυθμούς σε σχέση με την Ευρωπαϊκή 'Ενωση, την ώρα που χρειάζεται υπερδιπλάσιο ρυθμό ανάπτυξης από τον κοινοτικό μέσο όρο, την ώρα που όλοι ξέρουμε ότι για να καλύψουμε το χαμένο έδαφος, την απόσταση από τις άλλες ευρωπαϊκές χώρες, χρειάζονται, ετησίως, ρυθμοί ανάπτυξης της τάξεως του 5%.
Τα μέτρα που πλήττουν τις μικρομεσαίες επιχειρήσεις, η διαπλοκή που νοθεύει τον υγιή ανταγωνισμό μιας ελεύθερης κατά τα άλλα οικονομίας και αποθαρρύνει τους επιχειρηματίες να επενδύσουν, η απουσία σταθερού φορολογικού συστήματος είναι το πλέγμα της αντιαναπτυξιακής πολιτικής της που δεν δημιουργεί θέσεις εργασίας, αλλά μειώνει τις υπάρχουσες. Αυτή η πολιτική είναι ο βασικός παράγοντας αύξησης της ανεργίας.
Ταυτοχρόνως, η Κυβέρνηση εμφανίζεται ανίκανη να παρακολουθήσει τις ραγδαίες εξελίξεις στο χώρο της επιστήμης και της τεχνολογίας και να αξιοποιήσει τις ευεργετικές της προοπτικές στην παραγωγική διαδικασία της χώρας. 'Αχρηστες κατευθύνσεις σπουδών, ειδικότητες ξεπερασμένες από την ίδια τη ζωή, σπουδές χωρίς αντίκρυσμα.
Το όνειρο για δημιουργία και προκοπή γρήγορα σβήνει από την απελπισία της ανεργίας, της κοινωνικής περιθωριοποίησης. Η ελπίδα για αξιοπρέπεια και επαγγελματική αποκατάσταση γρήγορα γίνεται πλάγια επιλογή και αναξιοπρεπής οδός των πελατειακών σχέσεων και του ενδεχομένου βολέματος Πελατειακές σχέσεις, τις οποίες το κόμμα σας λατρεύει και μακροημερεύει από αυτές. Διότι, ενώ έχετε αποτύχει να ακολουθήσετε σοβαρές πολιτικές απασχόλησης, οφείλω να πω ότι έχετε επιτύχει να δημιουργήσετε σοβαρές πελατειακές σχέσεις, με τις οποίες εκτρέφεται το κόμμα σας και το κομματικό κράτος, το οποίο σας στηρίζει.
Με λίγα λόγια, αυτό που έχετε πετύχει είναι να έχετε δημιουργήσει ανάμεσα στους απόφοιτους όλων των βαθμίδων εκπαίδευσης και στην αγορά εργασίας ένα τεράστιο χώρο, στον οποίον συγκεντρώνονται στρατιές χιλιάδων ανέργων, με καμμένα όνειρα και ελπίδες για το αύριο. Σπουδές, πτυχία, αλλά ανύπαρκτα επαγγελματικά δικαιώματα και αναντιστοιχία με τις πραγματικές τάσεις της αγοράς εργασίας. Αυτό είναι το κατόρθωμά σας.
Το ότι στην πραγματικότητα δεν έχετε πολιτική απασχόλησης, μας το
αποκαλύψατε πρόσφατα, προχθές τη Δευτέρα στο Ζάππειο. Στήσατε μια φιέστα για να αποκτήσετε τη δυνατότητα να παρουσιαστείτε σήμερα εδώ και να μας πείτε ότι έχετε προτάσεις και σχέδια, ότι είστε έτοιμοι να αντιμετωπίσετε τους κινδύνους, που απειλούν την κοινωνική συνοχή και να περιορίσετε τη μάστιγα της ανεργίας.
Κύριε Υπουργέ, ούτε πολιτική έχετε ούτε βούληση έχετε ούτε φαντασία για να δημιουργήσετε. Αυτό το φυλλάδιο της ευρωπαϊκής ένωσης αντιγράψατε, τους πέντε τομείς της πολιτικής του ευρωπαϊκού κοινωνικού ταμείου, κάνατε μια έκθεση ιδεών για τον καθένα από αυτούς τους τομείς και το παρουσιάσατε στο Ζάππειο ουσιαστικά σαν σχέδιο επιχειρησιακού προγράμματος, για να ρίξετε ουσιαστικά στάχτη στα μάτια του κόσμου. 'Ετσι εξηγείται νομίζω και η καθυστέρηση της συζήτησης της επερώτησής μας. 
Πήρατε ένα φυλλάδιο που αναφέρεται σε γενικές κατευθύνσεις της
Ευρωπαϊκής 'Ενωσης, πράγματα που έχουν συζητηθεί από πολλά χρόνια, ένα έντυπο που γράφτηκε και εκδόθηκε πριν από ένα χρόνο, το Σεπτέμβριο του 1999 και έρχεστε τώρα να μας πείτε ότι αυτό είναι η πολιτική σας.
Δεν νομίζω ότι χρειάζεται να κάνετε τέτοιο θέατρο για να εξαπατήσετε τους 'Ελληνες. Ο ελληνικός λαός δεν εξαπατάται. Οι φιέστες και οι αντιγραφές φυλλαδίων δεν θεραπεύουν τα δεινά της ανεργίας. Ματαιοπονείτε, κύριε Υπουργέ και εμπαίζετε τους πολίτες και ιδιαίτερα τη νέα γενιά.
Να εξετάσουμε, λοιπόν, το περιεχόμενο αυτής της πολιτικής, που για να εμφανίσετε ότι απορροφάτε τα κονδύλια δημιουργήσατε τα Κ.Ε.Κ. με το

ν. 2434/94. Πήγατε να κάνετε επιχειρηματίες κομματικούς σας φίλους, που
το εξέλαβαν ως ευκαιρία άκοπου πλουτισμού σε βάρος των ανέργων. Να θυμίσω τα μπάρ και τα καφενεία που έγιναν αίθουσες κατάρτισης; Μόνοι σας δημιουργήσατε αυτά τα αμαρτωλά Κ.Ε.Κ. και μόνοι σας προσπαθήσατε να τα διορθώσετε.
Αλλά ό,τι και αν κάνατε -δεν είδαμε βέβαια να επιβάλλονται κυρώσειςστην πραγματικότητα μπήκαν στις τσέπες κάποιων επιτήδειων εκατοντάδες δισεκατομμύρια, τα οποία χάθηκαν χωρίς κανένα αποτέλεσμα.
Φτιάξατε επιχειρηματίες της επαγγελματικής κατάρτισης, που
αναλαμβάνουν εργολαβικά τα σεμινάρια και πλουτίζουν. Ακριβοπληρώνουν τους εκπαιδευτές και δίνουν ψίχουλα στους άνεργους και ως ανταπόδοση στηρίζουν την Κυβέρνησή σας.
Εξηγήστε μας, λοιπόν, με ποια κριτήρια παίρνουν αυτά τα σεμινάρια. Αυτό δεν σημαίνει ότι διαφωνώ με τη λειτουργία των ΚΕΚ και ότι οι πιστoποιήσεις είναι στο σύνολό τους αφερέγγυες. Αντίθετα, υπάρχουν πάρα πολλοί άξιοι και πετυχημένοι στο έργο τους. 'Ομως η δική σας πρακτική

είναι να εμφανίζεται ότι απορροφάτε όπως-όπως τα κονδύλια του ευρωπαϊκού κοινωνικού ταμείου. Δική σας επιλογή να έχετε μετατρέψει την Ελλάδα σε μια χώρα ενός απέραντου σεμιναρίου.
Τι αποτελέσματα έχουν όλα αυτά; Ουσιαστικά την αύξηση της ανεργίας. Είπατε προχθές στο Ζάππειο για διακόσιους δεκαέξι χιλιάδες ανέργους,
οι οποίοι απέκτησαν απασχόληση, για κάποιους ανέργους πτυχιούχους της τριτοβάθμιας εκπαίδευσης, που έγιναν πιο έμπειροι, για περίπου διακόσιους είκοσι εννιά χιλιάδες ανέργους οι οποίοι καταρτίστηκαν σε αντικείμενα πληροφορικής και για τετρακόσιους πενήντα πέντε χιλιάδες εργαζόμενους σε επιχειρήσεις του δημοσίου και του ιδιωτικού τομέα. Και ότι για όλα αυτά από το ευρωπαϊκό κοινωνικό ταμείο και εθνικούς πόρους διατέθηκαν 1,2 τρισεκατομμύρια.
Τι είναι όλοι αυτοί σήμερα; Εμείς πιστεύουμε ότι είναι άνεργοι. Απλώς, αντί να τους πληρώνετε από το ταμείο ανεργίας, τους πληρώνετε από τα κονδύλια της Ευρωπαϊκής 'Ενωσης και του τακτικού προϋπολογισμού με τη μορφή της ωρομίσθιας αμοιβής για κατάρτιση.
Δική σας επιλογή είναι να επιχορηγείτε επιχειρήσεις για να εκπαιδεύσουν προσωπικό. Είδατε να σταματάνε οι απολύσεις; Αντίθετα απολύσεις εργαζομένων έχουμε από επιχειρήσεις που χρηματοδοτήθηκαν για εκπαίδευση προσωπικού. Και τέτοιες επιχειρήσεις έκλεισαν. Βέβαια, σε κάθε περίπτωση όλα αυτά συντελούν στην αύξηση της ανεργίας.
Δεν έχετε καν τη συγκατάθεση των επιχειρήσεων για να εξασφαλίσετε όχι 
την πρόσληψη των καταρτιζομένων, αλλά έστω αν θα πάνε να κάνουν εξάσκηση. Είναι δηλαδή όλα στον αέρα. Κι ενώ μας μιλάτε για χιλιάδες νέους που εκπαιδεύτηκαν, δεν μας λέτε πόσοι απ' αυτούς βρήκαν απασχόληση.
'Εχετε οργανώσει ένα σύστημα παρακολούθησης που να δείχνει αν κάποιος
από τους καταρτιζομένους βρήκε εργασία; Δεν έχετε καμία υποδομή για να στηρίξετε έστω αυτήν την επιφανειακή πολιτική που ακολουθείτε. Δεν υπάρχει μηχανογραφικό σύστημα εγγραφής και παρακολούθησης της πορείας των έργων

και καταρτιζομένων νέων.
Μας είπατε στο Ζάππειο σαν κεντρικό μήνυμα ότι με δύο τρισεκατομμύρια (2.000.000.000.000) που θα ξοδέψετε, θα αποκτήσουν όλοι πρόσβαση στην απασχόληση. Αυτό κι αν είναι εμπαιγμός των ανέργων! Αυτό και αν δεν αποτελεί ισχυρό μέσο ανάπτυξης πελατειακών σχέσεων! Αυτό και αν αποτελεί κορυφαία υποκρισία με στόχο να εμφανίζεται υψηλή απορρόφηση των ευρωπαϊκών κονδυλίων!
Πέρα από τα κέντρα επαγγελματικής κατάρτισης, όπου δώσατε πάνω από τετρακόσιες άδειες λειτουργίας, κυρίως, με κομματικά κριτήρια, φθάσαμε στο σημείο τα προγράμματα κατάρτισης να υλοποιούνται χωρίς να υπάρχει κανένας κεντρικός σχεδιασμός με βάση τις ανάγκες της αγοράς ούτε καν κριτήρια αξιολόγησης αυτών των προγραμμάτων δεν υπάρχουν.
Να δούμε όμως και κάποιες άλλες πτυχές αυτής της περιβόητης πολιτικής σας. Με τα προγράμματα STAGES μπορείτε να μας πείτε πόσες χιλιάδες οικογένειες εξαπατήσατε προεκλογικά, αφού είναι γνωστό ότι οι Βουλευτές του κυβερνώντος κόμματος έστελναν κατά εκατοντάδες τους κομματικούς τους φίλους στον ΟΑΕΔ και στα προγράμματα αυτά και στα δεκάμηνα προγράμματα εξειδίκευσης, σε θέματα διοίκησης, με αυτό το σαθρό και γελοίο, νομίζω,
επιχείρημα ότι "ένα δεκάμηνο τώρα και μετά τις εκλογές θα γίνετε μόνιμοι".
Αλλά και ο Υφυπουργός Εργασίας κ. Πρωτόπαπας, έχοντας την ανάγκη των εικόσι χιλιάδων καταρτιζομένων, των οικογενειών τους, των καθηγητών τους στα προγράμματα αυτά, υπόσχετο ότι θα συνεχιστεί ομαλά η διαδικασία απορρόφησης κοινοτικών πόρων με τη συνέχιση λειτουργίας των ΚΕΚ, με τη συμπληρωματική όμως πιστοποίηση δομών στις προϋποθέσεις που θα κρινόταν αναγκαίο.
'Ομοιες δηλώσεις έκανε και ο κ. Σημίτης, όταν επισκέφθηκε προεκλογικά και αυτός κάποιο Κέντρο Επαγγελματικής Κατάρτισης. Αντί αυτών, μετεκλογικά η Κυβέρνηση, έχοντας εξασφαλίσει την ψήφο των εν λόγω ομάδων, διακόπτει τη διαδικασία κατάρτισης των ανέργων, εφευρίσκοντας δικαιολογίες για το κύρος των φορέων.
Βεβαίως, το Υπουργείο Εργασίας υποχρεούται να ελέγχει αυστηρά τους φορείς που απορροφούν για λογαριασμό της Ελλάδας κοινοτικούς πόρους, χωρίς όμως να διακόπτει τη ροή απορρόφησης.
'Ερχομαι τώρα στον ΟΑΕΔ, όπου η διάλυσή του, η απέραντη γραφειοκρατία του, η ταλαιπωρία των ανέργων δεν έχει όρια. 'Ενα μόνο παράδειγμα πρόσφατο θα σας αναφέρω. Στον ΟΑΕΔ Γαλατσίου προκηρύχθηκαν είκοσι δύο θέσεις για εκπαίδευση ζαχαροπλαστών.
Κατετέθησαν εξακόσιες αιτήσεις. Μήπως νομίζετε πραγματικά ότι αυτοί
οι εξακόσιοι συμπατριώτες μας ενδιαφέρονται να γίνουν όλοι ζαχαροπλάστες; Φυσικά όχι. Απλώς ενδιαφέρονται να πάρουν τις εκατό χιλιάδες για να επιβιώσουν. Αυτή είναι η πολιτική σας. Αυτά καταφέρατε.
Εμπαίζετε και κρατάτε σε ομηρία χιλιάδες ανέργους για καθαρά
μικροπολιτικές και μικροκομματικές σκοπιμότητες. Ποιον, τέλος πάντων πάτε να κοροϊδέψετε;
Επειδή, κύριε Υπουργέ, εγώ δεν εμφανίζομαι ως σωτήρας, όπως εσείς πρόσφατα, που θέλετε να δώσετε λύσεις διά μαγείας στην ανεργία και στο ασφαλιστικό και σε σύντομο χρονικό διάστημα να αποχωρήσετε, πραγματικά έχω δυσκολία να απαντήσω στους συμπολίτες μας, εκεί όπου επισκέπτομαι, ακόμη και στην εκλογική μου περιφέρεια, αλλά και κατά τη διάρκεια της ασκήσεως του επαγγέλματός μου στον ιδιωτικό χώρο, για όλα αυτά που συμβαίνουν, μια και όλα αυτά που μας λέτε δεν μπορούν να κατανοηθούν με απλή λογική, εκτός και εάν εσείς διαθέτετε άλλου είδους χαρίσματα.
Κύριε Υπουργέ, εμείς ποτέ δεν θα σκεπτόμασταν ότι τα χρήματα αυτά θα μπορούσαν να χρησιμοποιηθούν για να εξαπατήσουμε και να εκμεταλλευθούμε τους νέους και τα όνειρά τους. Θα τα χρησιμοποιούσαμε για να δημιουργήσουμε θέσεις εργασίας με κύριο μοχλό τις επενδύσεις. Να γίνουν επενδύσεις, να αυξηθούν οι ρυθμοί ανάπτυξης, να αλλάξει η πορεία αυτού του τόπου.
Πρέπει να παραδεχτείτε ότι με τους μονολόγους και τις ωραιοποιήσεις σας δεν λύνεται το πρώτιστο πρόβλημα, που είναι η έλλειψη ολοκληρωμένου και συγκροτημένου προγράμματος για την απασχόληση. Δεν έχετε όραμα, δεν έχετε πίστη στην αποστολή σας. Είσθε κακής ποιότητας διαχειριστές, που σας ενδιαφέρει πρώτιστα το συμφέρον του κόμματος και τελευταία του πολίτη.
Μπορείτε να μας πείτε κύριε Υπουργέ, για ποιο λόγο ξεκινήσατε να κάνετε τις νέες πιστοποιήσεις στα υπάρχοντα ΚΕΚ και μάλιστα από τους ίδιους ανθρώπους που συγκροτούν το ΕΛΚΕΠΙΣ προς τους ίδιους ιδιοκτήτες των ΚΕΚ στους οποίους πριν δύο χρόνια δώσατε άδεια λειτουργίας; 'Εχετε αμφιβολία για τις αποφάσεις σας; Συγκαλύψατε τότε κάποιες αδυναμίες σας; Θέλετε να αφαιρέσετε τις άδειες από κάποιους για να τις δώσετε σε φίλους σας; Τι πραγματικά συμβαίνει; Γιατί επί τόσα χρόνια δεν έχετε κάνει ελέγχους σ' αυτά τα κέντρα; Δεν έχετε κάνει κανέναν έλεγχο, μετατρέποντας έτσι τον θεσμό των ΚΕΚ σε ένα κλειστό κύκλωμα επαναπαυμένων και ανεξέλεγκτων. Κάνουν, δεν κάνουν δουλειά, κανείς δεν τους ελέγχει. 
Κλειστό κύκλωμα επίσης είναι οι αξιολογητές των προγραμμάτων, που δεν
ανανεώνεται, που δεν εμπλουτίζεται με νέο προσωπικό. Τελικά ποιος τους ελέγχει; Και το χειρότερο είναι ότι με τις διαδικασίες που επιβάλατε, η συνεχιζόμενη κατάρτιση για τη διετία 2001-2002 κινδυνεύει να μην απορροφήσει τα προβλεπόμενα κονδύλια ή και αν επιχειρήσετε να τα απορροφήσετε βεβιασμένα το τελευταίο εξάμηνο, όπως προκύπτει από το χρονοδιάγραμμα, νομίζω ότι δεν θα είναι εφικτό. Και καταλαβαίνετε ότι και τώρα να αρχίσει η υποβολή των φακέλων προς πιστοποίηση, η έναρξη των προγραμμάτων δεν μπορεί να γίνει νωρίτερα από τα μέσα περίπου του 2001. 

Ενάμιση χρόνο αδράνεια, ενάμιση χρόνο οι άνεργοι παραμένουν θεατές. Η δε Ευρωπαϊκή 'Ενωση που μας παρακολουθεί τι αποτελέσματα βγάζει; 'Οτι κοροϊδεύουμε και διασπαθίζουμε το κοινοτικό χρήμα; Χάνεται πολύτιμος χρόνος και καθίσταται αβέβαιη η εντός ενός εξαμήνου προσπάθεια αξιοποίησης αυτών των κονδυλίων. Εκτός και αν μας πείτε ότι με την εμπειρία που έχετε αποκτήσει στη διανομή του δημοσίου χρήματος, έχετε πολλούς έξυπνους τρόπους να ξοδέψετε αυτά τα εκατόν εξήντα πέντε δισεκατομμύρια (165.000.000.000) ολόκληρης της διετίας, όπως προκύπτει από το επιχειρησιακό πρόγραμμα του Υπουργείου μέσα σε έξι μήνες.
Και μη βιαστείτε να δικαιολογήσετε αυτήν την καθυστέρηση ότι ήταν
επιβολή από την Ευρωπαϊκή 'Ενωση. Η Ελληνίδα Επίτροπος, η δική σας, η κ. Διαμαντοπούλου, σε πρόσφατη συνάντηση με τους εκπροσώπους των ΚΕΚ δήλωσε ότι οι διαδικασίες πιστοποίησης είναι υπόθεση των εθνικών κυβερνήσεων και άρα δική σας ευθύνη να είσθε έτοιμοι μέσα στο χρόνο και οργανωμένοι. Αλλά τίποτε απ' αυτά δεν έχουν γίνει.
Πάτε να βάλετε καινούριους προσωπικούς σας φίλους στη διαχείριση κοινοτικών πόρων. Και για να το πετύχετε αυτό μειώνετε τη βαθμολογία, 
καταργείτε το ανώτατο όριο δομών ανά νομό που προέκυψε από σχετική μελέτη της Ευρωπαϊκής 'Ενωσης και θεσπίζετε με χαμηλό βαθμό πιστοποίηση για όλη την Ελλάδα.
Με άλλα λόγια λέτε ότι δεν μας ενδιαφέρει η ποιότητα της κατάρτισης, αλλά μας ενδιαφέρει οι φίλοι μας να υλοποιούν και να παρέχουν την κατάρτιση.
Θέλω να σημειώσω ότι μ' αυτά που ανέφερα και με άλλα που δεν ανέφερα, γνωρίζετε ότι εννιακόσια δισεκατομμύρια τα τελευταία χρόνια δεν έπιασαν τόπο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
'Εχετε αξιολογήσει αυτά τα αποτελέσματα; 'Εχετε στοιχεία; Είστε ευχαριστημένοι; Είστε ευχαριστημένοι, αν κρίνω από τις δηλώσεις του κυρίου Υφυπουργού στην εφημερίδα "ΤΑ ΝΕΑ" τη Δευτέρα 17 Ιουλίου -εδώ την έχω- ο οποίος αναγνωρίζει ότι υπάρχουν περίπου πεντακόσιες χιλιάδες συμπολίτες μας άνεργοι, ομολογεί ότι στην πλειοψηφία τους είναι νέοι άνθρωποι -πάρα πολλές είναι γυναίκες- και διαπιστώνει ότι το πρόβλημα είναι πάντα απειλητικό για το μέλλον της κοινωνίας.
Από την άλλη πλευρά αφήνετε ανεκμετάλλευτους σημαντικούς πόρους των εργοδοτών και των εργαζομένων που έχουν συγκεντρωθεί για την ενίσχυση της απασχόλησης. Ο πλέον χαρακτηριστικός λογαριασμός, ο ΛΑΕΚ, στον οποίον έχουν συγκεντρωθεί δεκάδες δισεκατομμύρια δεν αξιοποιούνται. Σημειωτέον ότι γι'αυτόν το σκοπό έχει διατεθεί σήμερα ποσό μικρότερο από το ένα δισεκατομμύριο (1.000.000.000) δραχμές.
Τι συμβαίνει στην πραγματικότητα: Το εξοργιστικό στο θέμα αυτό είναι ότι οι πόροι του ΛΑΕΚ ύψους πενήντα δισεκατομμυρίων (50.000.000.000) παρακρατούνται από το ΙΚΑ και δεν αποδίδονται, όπως έχετε υποχρέωση. Το εξώδικο του ΔΣ του ΛΑΕΚ προς το ΙΚΑ για την απόδοση του ποσοστού αυτού δεν απoδίδεται, με ευθύνη του ΟΑΕΔ, ώστε να μη δημιουργηθεί ενδοκυβερνητικό πρόβλημα, όταν μάλιστα είναι γνωστό ότι το ΙΚΑ παρακρατά και δεν αποδίδει στον ΟΑΕΔ εισφορές εργοδοτών και ασφαλισμένων ύψους πάνω από τριακόσια τριάντα δισεκατομμύρια (330.000.000.000) δραχμές.
Τι έχετε κάνει γι' αυτήν την ασυνέπεια, κύριε Υπουργέ; Μήπως
συμφωνείτε και σεις αντί να δώσετε τα χρήματα αυτά για την ενίσχυση της απασχόλησης να επενδύονται όπως-όπως στο χρηματιστήριο μέσω της ΑΕΔΑΚ του ΙΚΑ; Μας είπατε με την ομιλία σας στο Ζάππειο, με τις πέντε εκθέσεις ιδεών που καταθέσατε, ότι ο ΟΑΕΔ υλοποιεί το μεγαλύτερο μέρος της εθνικής πολιτικής στην κατάρτιση και απασχόληση.
Ταυτοχρόνως μιλάτε για την ανάγκη αναδιοργάνωσης του οργανισμού. Πώς την εννοείτε; Θα προχωρήσετε σε διαρθρωτικές μεταβολές και ποιας μορφής θα είναι; Θα αφήσετε το πεδίο δράσης του οργανισμού στα ιδιωτικά συμφέροντα αγνοώντας την υποδομή και τις δυνατότητες του ΟΑΕΔ αξίας δεκάδων δισεκατομμυρίων; Θα περιθωριοποιήσετε ένα έμπειρο και άξιο επιστημονικό και επαγγελματικό προσωπικό που διαθέτει;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε συνάδελφε, παρακολουθείτε το χρόνο σας, έτσι δεν είναι; 'Εχετε περάσει την ώρα σας.
ΓΕΩΡΓΟΣ ΒΛΑΧΟΣ: Τελειώνω, κυρία Πρόεδρε.
Είμαστε υπέρ της ιδιωτικής πρωτοβουλίας, όπως καλά γνωρίζετε, αλλά

είμαστε αντίθετοι και στην κρατικοδιοικητική επιχειρησιακή δραστηριότητα. 
Γιατί, ενώ δεν εξυπηρετεί τις ανάγκες της αγοράς, εξυπηρετεί συγκεκριμένα συμφέροντα. Γιατί πώς μπορώ να εξηγήσω διαφορετικά το γεγονός ότι τη μελέτη για την αναδιάρθρωση του ΟΑΕΔ την αναθέσατε σε ιδιωτικό γραφείο -μάλιστα ξένων συμφερόντων- με αμοιβή εκατόν δέκα εκατομμύρια (110.000.000) δραχμές. Χάθηκαν οι 'Ελληνες σύμβουλοι, ελληνικά μελετητικά γραφεία για να μην έχουν ανταγωνιστικά συμφέροντα με τον οργανισμό; Αλλού πάει το πράγμα: Σε νέο ναυάγιο τύπου Ολυμπιακής Αεροπορίας. Αυτοί δε που ανέλαβαν τον εκσυγχρονισμό, αυτοί τη βύθισαν και τους πληρώσαμε και από πάνω. Καινούργο ναυάγιο μας αναμένει στον ΟΑΕΔ; Αυτούς που πληρώνετε, αυτοί θα τον διαλύσουν;
Πραγματικά αναρωτιέμαι: Κυβέρνηση είσαστε ή σχολιαστές; 'Εχετε εντολή και ευθύνη για δράση ή είστε αδιάφοροι παρατηρητές της οδυνηρής πραγματικότητας; Σας ευχαριστώ.
(Χειροκροτήματα από την πτέρυγα της Νέας Δημοκρατίας). ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Βουλευτής κ.
Γεράσιμος Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, κύριε Υπουργέ, σήμερα είναι του Αγίου Γερασίμου -μεγάλη η χάρη του- και επειδή είναι και η ονομαστική μου εορτή έχω χαρά και δεν θέλω να σας λυπήσω. Θα πω όμως μερικά πράγματα που πρέπει να σας προβληματίσουν, κύριε Υπουργέ.
'Ενα το κρατούμενο: Το ξέρετε και το ξέρουμε καλά -το ξέρει και όλη η κοινωνία, το βιώνει κάθε πολίτης- ότι η ανεργία στη χώρα μας έχει φθάσει σε σημείο πλέον οριακό. Ενώ σε όλη την Ευρώπη, κύριε Υπουργέ, έχουμε καθοδικές τάσεις, στην Ελλάδα υπάρχει ανοδική τάση. Πολύ φοβάμαι ότι το 14% δεν θα μας ξενίσει, αν το δούμε κάποτε 20% και λίαν συντόμως.
'Αρα, λοιπόν, αφού συμφωνούμε όλοι πρέπει να λάβουμε μερικά μέτρα και πρέπει να δούμε πώς θα αντιμετωπιστεί αυτό όταν σήμερα το ελληνικό νοικοκυριό, κατά την Εθνική Στατιστική Υπηρεσία, χρειάζεται τετρακόσιες εβδομήντα πέντε χιλιάδες (475.000) το μήνα, το ελάχιστο όριο επιβίωσης. Και υπάρχει ανεργία σε κάθε σπίτι. Και υπάρχει και αυτή και η ακρίβεια του πετρελαίου και άλλα πολλά που βαρύνουν τον οικογενειακό προγραμματισμό.
Εμείς τι θα κάνουμε αυτά τα περιβόητα 19,5 τρισεκατομμύρια, 17,5 τρισεκατομμύρια και δύο του κοινωνικού πόρου. 'Ενας πακτωλός χρημάτων
που η χώρα μας ποτέ δεν έχει ξαναζήσει. Και ερωτώ: Μπορούμε να αντιμετωπίσουμε πρώτα την ανεργία; Η Κυβέρνηση έχει δείξει ανικανότητα μέχρι τώρα, γιατί εσείς κυβερνάτε. 'Αρα μπορούμε τουλάχιστον να κάνουμε κάτι άλλο. Εγώ την ονομάζω, κύριε Υπουργέ, αταίριαστη ανεργία, διαρθρωτική, όπως θέλετε πείτε την. Είναι μία ανεργία όπου έχουμε χιλιάδες ανέργους σε ειδικές κατηγορίες του λυκείου και των υπολοίπων, δεν έχουμε όμως τα νέα επαγγέλματα και δεν τα έχουμε προγραμματίσει, έτσι ώστε να εκπαιδευτούν.
Για να δούμε το Γ' Κοινοτικό Πλαίσιο Στήριξης πρέπει να δούμε τι έγινε στο δεύτερο, στο προηγούμενο. Ας το δούμε λίγο, κύριε Υπουργέ. Εγώ δεν θα πω τι λέει ο Γιακουμάτος, τι λέει η Αντιπολίτευση ή τι λέει ο καθένας από εσάς. Θα σας διαβάσω τι λέει η Ευρωπαϊκή 'Ενωση σε ερώτηση του Ευρωβουλευτή κ. Χατζηδάκη. Τι απαντάει η Ευρωπαϊκή 'Ενωση;
Λέει ότι, κατά πρώτον, η Ελλάδα θα έπρεπε βάσει του μεγέθους της να
έχει τριακόσια ΚΕΚ. Εξακόσια δεκατέσσερα έχετε πιστοποιήσει, κύριε Υπουργέ. Και θα πω και κάτι άλλο: Ποιος ευθύνεται γι αυτήν τη λειτουργία, έστω αυτού του υπερδιπλασίου αριθμού; Διότι τα τρωκτικά μυρίστηκαν χρήμα και ήρθαν να βουτήξουν, να αρπάξουν, όχι να εκπαιδεύσουν και την αταίριαστη ανεργία να την ταιριάξουν κάπου, να βρουν μια δουλειά.
Το λέω αυτό γιατί, κύριε Υπουργέ, λέει η Ευρωπαϊκή 'Ενωση "συγχρόνως πέρα από τον υπεράριθμο αριθμό σημειώθηκαν και πολλά κρούσματα απάτης". Γίναμε και ευρωπαϊκά ρεζίλι. Αυτά τα λέει η Ευρωπαϊκή 'Ενωση. Σας διαβάζω επί λέξει: "Ειδικότερα από τα επτά ΚΕΚ που ελέγχθηκαν δειγματοληπτικά τα πέντε βρέθηκαν απαράδεκτα. Τρία από αυτά αποτελούν" -λέει η Ευρωπαϊκή 'Ενωση, όχι ο Γιακουμάτος- "ιδιαίτερα εξοργιστικές περιπτώσεις. 'Ενα από τα εν λόγω ΚΕΚ στεγάζονταν σε κτίριο υπό ανέγερση. 'Ενα άλλο υπήρχε μόνο στα χαρτιά, ένα τρίτο λειτουργούσε ως νυκτερινό κέντρο διασκεδάσεως ιδιοκτήσιας ενός πολιτευτή του ΠΑΣΟΚ". Φαίνεται εκεί είχε πάει και ο κ. Γιαννόπουλος, εκεί έβγαλε και τα περίφημα πολιτιστικά κέντρα. Αυτά είναι στοιχεία και αναφορά της Ευρωπαϊκής 'Ενωσης.
Ερωτώ κύριε Υπουργέ, 19,5 τρισεκατομμύρια σε μια κοινωνία που
σπαράσεται, σε μία κοινωνία ανέργων, σε μια κοινωνία που ειναι κάτω από τα όρια της φτώχειας, πάνω από το 1/3 του ελληνικού λαού, έχουμε την πολυτέλεια, κύριε Γιαννίτση, να κάνουμε κομματικές στρατηγικές που ευοδώνουν ένα κόμμα, ευνοούν μια Κυβέρνηση ή αυτόν το δύσμοιρο εργαζόμενο, ώστε να μπορέσουμε να τον βοηθήσουμε;
Να κάνω και μία δεύτερη παρατήρηση, κύριε Γιαννίτση. Η Κυβέρνηση, ο κρατικός προϋπολογισμός οφείλει στο ΙΚΑ, που είστε υπεύθυνος, είστε ο Υπουργός, ένα τρισεκατομμύριο τρικόσια σαράντα δισεκατομμύρια. Αυτές είναι οι υποχρεώσεις του κράτους που πρέπει να εκπληρώσει προς το ΙΚΑ. Αυτά είναι λόγια του διοικητή του ΙΚΑ, είναι λόγια της ΠΟΣΕ-ΙΚΑ και δεν είναι λόγια της Αντιπολίτευσης. Και από αυτά χρωστάει τρικόσια πενήντα δισεκατομμύρια στον ΟΑΕΔ εκ των οποίων τα σαράντα στο ΛΑΕΚ.
Η Κυβέρνηση περιμένει να πάρει 19,5 τρισεκατομμύρια να τα δώσει σε αυτό το φουκαρά το λαό να τον εκπαιδεύσει, να του δώσει, κάτι που δεν του έχει δώσει εδώ και πολλά χρόνια. Το ελάχιστο εγγυημένο εισόδημα στη Γερμανία είναι από το 1963 και στην Ελλάδα το 3063 θα το φέρουμε.
Να λοιπόν πολιτικές, να στρατηγικές: Πλασματική σύνταξη στο μακροχρόνια άνεργο πενήντα οκτώ ετών. Δώστε επιτέλους αυτά τα λεφτά. 'Εχει δύο χρόνια να δει σύνταξη. Να ελευθερωθούν οι θέσεις εργασίας. 
Κύριε Υπουργέ, λυπάμαι που δεν έχω χρόνο να αναφερθώ, αλλά σας τα
είπε πάρα πολύ καλά ο εισηγητής μας. Σας λέω όμως κάτι: Κύριε Γιαννίτση, έχετε ένα νευραλγικό πόστο που η ελληνική κοινωνία σήμερα υποφέρει, έχετε την αχίλλειο πτέρνα της Ευρωπαϊκής 'Ενωσης και της Ελλάδας και δεν έχετε στρατηγικές και λέτε εθνική στρατηγική αυτή του Τρίτου Πακέτου Στήριξης. 
Εθνική πολιτική, κύριε Γιαννίτση, για να μην παίζουμε με τις λέξεις
δεν είναι οι δικές μας βουλήσεις. Είναι να καθήσουν κάτω όλα τα κόμματα, όλη η Βουλή με μια διακομματική επιτροπή και να δούμε κύριε Γιαννίτση επιτέλους αυτά τα 19,5 τρισεκατομμύρια θα πάνε στα πολιτιστικά κέντρα και στους αετονύχηδες, θα πάνε σε εκείνα τα ΚΕΚ που έχουν θησαυρίσει σήμερα ή θα πάνε στο φουκαρά το νέο, να του ταιριάξουμε λίγο την αταίριαστη ανεργία που με ευθύνη πολλών και διαδοχικών κυβερνήσεων που έχουν ασελγήσει βάρβαρα εναντίον του ΟΑΕΔ, έχουμε καταλήξει εδώ;
Εύχομαι, κύριε Γιαννίτση, ο Θεός και ο 'Αγιος Γεράσιμος να σας βοηθήσει, γιατί αυτό το θέμα που έχετε αναλάβει είναι πολύ μεγάλο. Τα 19,5 τρισεκατομμύρια είναι η τελευταία ευκαιρία γι' αυτήν τη χώρα και θα είστε υπόλογος έναντι της ιστορίας.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Κύριε συνάδελφε, χρόνια πολλά
και καλά, σας εύχεται όλη η Βουλή.
ΓΕΡΑΣΙΜΟΣ ΓΙΑΚΟΥΜΑΤΟΣ: Ευχαριστώ. Και στον κ. Αρσένη. 'Εχουμε δύο
Γεράσιμους.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Ναι, βεβαίως, αλλά εσείς είστε
παρών.
Κύριοι συνάδελφοι έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας "Για τη διαχείριση, την παρακολούθηση και τον έλεγχο του Κοινοτικού Πλαισίου Στήριξης."
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμου του Υπουργείου Δημοσιας Τάξης: α) Κύρωση της Συμφωνίας μεταξύ της Ελληνικής Δημοκρατίας και του Διεθνούς Οργανισμού Εγκληματολογικής Αστυνομίας INTERPOL για τα προνόμια και τις ασυλίες κατά τη διάρκεια της συνάντησης της εκτελεστικής επιτροπής και τη συνεδρίαση γενικής συνέλευσης αυτης που θα διεξαχθούν στην Ελλάδα.
β) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας σχετικά με την επανεισδοχή προσώπων των οποίων η διαμονή είναι παράνομη.
γ) Κυρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτή εκτελεστικού πρωτοκόλλου.
Ο συνάδελφος κ. Ιωάννης Βαρβιτσιώτης ζητεί άδεια απουσίας στο
εξωτερικό από 23-10-2000 έως 27-10-2000. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Ψαρούδα-Μπενάκη): Η Βουλή ενέκρινε τη ζητηθείσα
άδεια.
Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρία Πρόεδρε, θα χρησιμοποιήσω και το χρόνο της δευτερολογίας μου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Καλώς. 'Εχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρίες και κύριοι συνάδελφοι, διερευνώντας
το διεθνές περιβάλλον θα διαπιστώσουμε ότι καινούρια πολύπλοκα κοινωνικά, οικονομικά και άλλα προβλήματα δημιουργήθηκαν στο τέλος του αιώνα που έφυγε και δημιουργούνται στην αρχή του νέου αιώνα, μεταξύ των άλλων οι ραγδαίες τεχνολογικές αλλαγές και η μετάβαση στη μεταβιομηχανική κοινωνία της πληροφορίας, που επηρεάζουν τη φύση της εργασίας, η παγκοσμιοποίηση της οικονομίας και η μεταφορά των επιχειρηματικών δραστηριοτήτων από την Ευρώπη στις χώρες του τρίτου κόσμου και την Ανατολική Ευρώπη. Η γήρανση του πληθυσμού και η αδυναμία των συστημάτων κοινωνικής ασφάλισης να ανταποκριθούν με επιτυχία στο ρόλο τους, η ανεργία που παίρνει εκρηκτικές διαστάσεις σε ολόκληρο το κόσμο, σε συνδυασμό με τη φτώχεια και την ανέχεια που χτυπά όλο και μεγαλύτερα τμήματα του πληθυσμού οδηγούν εκατομμύρια ανθρώπους στον κοινωνικό αποκλεισμό και την περιθωριοποίηση. 
'Ολα αυτά είναι ένα μεγάλο μέρος από το περίγραμμα του νέου διεθνούς
οικονομικού και κοινωνικού περιβάλλοντος και φυσικά επηρεάζουν σε μεγάλο βαθμό την οικονομική και κοινωνική κατάσταση της χώρας.
Προκαλέσαμε τη σημερινή συζήτηση για να προσεγγίσουμε και να αντιμετωπίσουμε μείζονα προβλήματα, όπως αυτό της ανεργίας και της επαγγελματικής κατάρτισης και εκπαίδευσης, με γνώμονα όλοι να συμβάλουμε στην επίλυσή τους. Με τη διάθεση, λοιπόν της συμβολής απευθυνόμαστε στην Εθνική Αντιπροσωπεία και φιλοδοξούμε οι προτάσεις μας να υιοθετηθούν και να γίνουν πράξη από την Κυβέρνηση καθόσον εμείς βαθιά πιστεύουμε ότι οι προτάσεις μας δίνουν διέξοδο και λύση στο όλο πρόβλημα.
Κυρίες και κύριοι συνάδελφοι, εκτιμώ πως όλοι συμφωνούμε ότι η ανεργία είναι πηγή φτώχειας πολύ επικίνδυνη. Σαθρώνει τα θεμέλια της κοινωνίας, δημιουργεί αβάσταχτη πίεση στο σύστημα κοινωνικής ασφάλισης και κάτω από την κοινή αυτή αποδοχή θα πρέπει να αντιμετωπίζεται σε πρώτο βαθμό προτεραιότητας με αποτελεσματικές πολιτικές δράσης και ευαισθησία από την Κυβέρνηση, από την πολιτεία, από όλους μας.
Η καταγεγραμμένη ανεργία 11,7% και οι πεντακόσιες χιλιάδες άνεργοι το 1999 με αυξητική τάση δεν αφήνουν σε κανέναν το περιθώριο εφησυχασμού, ούτε αντιπαραθέσεων με θεωρίες και ιδεολογήματα, γιατί οι αριθμοί είναι αδιάψευστοι μάρτυρες της σκληρής πραγματικότητας. Στους εκατό 'Ελληνες οι δώδεκα είναι άνεργοι, αν και εκτιμώ ότι όλοι γνωρίζουμε πως είναι διπλάσιοι με μία ανομοιογένεια του ποσοστού της ανεργίας, με υψηλότερο αυτό της δυτικής Μακεδονίας και της Ηπείρου.
Κυρίες και κύριοι συνάδελφοι, 30% είναι το ποσοστό εγγεγραμμένης ανεργίας στην πατρίδα μου την 'Αρτα, το οποίο πρέπει να μας εμβάλει όλους σε μεγάλες ανησυχίες.
Στη θέση σας, κύριε Υπουργέ, σήμερα θα έπρεπε να βρίσκεται ο κύριος Πρωθυπουργός ή ο Υπουργός Εθνικής Οικονομίας, γιατί για μας το ζητούμενο είναι η απασχόληση, οι νέες θέσεις εργασίας που μόνο μέσα από την ανάπτυξη δημιουργούνται. Να μας πουν λοιπόν πώς γίνεται να έχουμε ανάπτυξη όπως καθημερινά μας θυμίζουν μέσω των ΜΜΕ και ταυτόχρονα να έχουμε 12% ανεργία και μάλιστα με αυξητική τάση. 'Η να μας πουν για τα πέντε τρισεκατομμύρια που έβαλαν στις τσέπες τους οι επιχειρήσεις στο χρηματιστήριο, πόσα από αυτά επένδυσαν και πόσες θέσεις εργασίας δημιούργησαν.
Εσάς, κύριε Υπουργέ, σας τοποθέτησαν εκεί για να συνεχίσετε την αντεργατική πολιτική της Κυβέρνησης και να αποκομίσετε το κόστος της απ' αυτήν την πολιτική. 'Οπως τοποθέτησαν και τον κ. Σταθόπουλο στο Υπουργείο Δικαιοσύνης για να πάρει το κόστος των ταυτοτήτων, μιας και ο σταυρός του μαρτυρίου ήταν πολύ μεγάλος για να το σηκώσουν οι εκλεγμένοι συνάδελφοί μου από το κόμμα σας.
Εσείς, λοιπόν, θα συνεχίσετε την πολιτική με την αντίληψη ότι η ανταγωνιστικότητα της ελληνικής οικονομίας περνάει μέσα από τη μείωση του εισοδήματος των εργαζομένων και όποιων κοινωνικών παροχών με τους αγώνες τους είχαν κατακτήσει. 'Ομως, πρόσφατα πήρατε την απάντηση από τους εργαζόμενους με την εικοσιτετράωρη απεργία της ΓΣΕΕ. Ελπίζω μόνο η αντίδραση της ΓΣΕΕ να μην εντάσσεται στα πλαίσια της εκτόνωσης της αγανάκτησης των εργαζομένων για την πολιτική σας, αλλά να κρατήσει
σταθερότητα στις θέσεις της, ώστε να ξαναβρεί τη χαμένη αξιοπιστία του το εργατικό κίνημα. Τη χρειάζεται για να είναι τουλάχιστον ισότιμος εταίρος και να μπορεί να αντιμετωπίσει την αντεργατική σας πολιτική και νοοτροπία που εκ του αποτελέσματος αποδεικνύεται ότι δεν εξυπηρετεί το σύνολο της κοινωνίας αλλά λίγους οικονομικούς παράγοντες, τους οποίους με την πολιτική της η Κυβέρνησή σας υπηρετεί.
Με το υψηλό ποσοστό ανεργίας αποδεικνύεται ότι δεν είχατε τόσα χρόνια πολιτική ανάπτυξης ή ότι δεν επιτύχατε ανάπτυξη, αφού δεν δημιουργήσατε θέσεις εργασίας. Μάλλον η πολιτική που είχατε σκοπό από ό,τι φαίνεται είχε την αύξηση της ανεργίας και ό,τι λέει ο κ. Παπαντωνίου για ανάπτυξη στη χώρα μας, δεν πείθει πλέον κανέναν.
Εν πάση περιπτώσει, κύριε Υπουργέ, τίθεται και ένα ερώτημα εδώ στο οποίο φυσικά θα έπρεπε ο κύριος Πρωθυπουργός να δώσει την απάντηση όσον αφορά εκείνες τις τριακόσιες χιλιάδες θέσεις απασχόλησης που λέγατε προεκλογικά ότι θα δημιουργήσει η Κυβέρνηση. Μήπως εννοούσατε τα επιδοτούμενα προγράμματα απασχόλησης; Γιατί θέλουμε να σας ρωτήσουμε: Μετά τους έντεκα μήνες τι θα πείτε σε αυτούς τους εργαζομένους; Θα βρείτε όμως άλλη σειρά εργαζομένων. Θα κρατήσετε τους πρώτους σε ομηρία μέχρι τις επόμενες εκλογές.
Και εσείς αυτήν τη θεωρείτε πολιτική ανάπτυξης. Επιδοτούμενα λοιπόν
προγράμματα με ημερομηνία λήξης. Επειδή όμως το ζητούμενο για εμάς και τον ελληνικό λαό είναι η δημιουργία νέων θέσεων εργασίας και η μείωση της ανεργίας, σας ρωτάμε ευθέως: 'Εχετε πολιτική που να δημιουργεί θέσεις εργασίας; Μπορείτε να μας πείτε σε ποιους τομείς της οικονομίας και με ποιο χρονοδιάγραμμα θα τις δημιουργήσετε; Ρωτάω λοιπόν σε ποιους τομείς, γιατί βλέπουμε ότι δεν αλλάζετε την πολιτική σας, που είναι η γενεσιουργός αιτία της ανεργίας. Μάλιστα, την εντείνετε και εξ αυτού του λόγου έχουμε την αυξητική τάση της ανεργίας.
Παραμένουν λοιπόν τα αίτια που μεταξύ των άλλων είναι: Η μείωση των δημοσίων επενδύσεων. Η υπέρμετρη φορολόγηση των επιχειρήσεων ιδιαίτερα του βιοτεχνικού χαρακτήρα που τις οδηγεί στο κλείσιμο. Η ανεξέλεγκτη είσοδος αλλοδαπών εργατών με την απασχόλησή τους ιδιαίτερα στον οικοδομικό και ναυτεργατικό τομέα. Η μη απορροφητικότητα των κοινοτικών κονδυλίων που στέρησε χιλιάδες θέσεις εργασίας. Η απώλεια θέσεων εργασίας μέσα από μία υποβαθμισμένη προσφορά εξαιτίας της έλλειψης εξειδικευμένου προσωπικού ιδιαίτερα στον τομέα του τουρισμού και των υπηρεσιών. Η αποσύνδεση της τριτοβάθμιας εκπαίδευσης από την αγορά εργασίας, με αποτέλεσμα τη δημιουργία του φαινομένου των ανέργων πτυχιούχων. Η πρόχειρη, αποσπασματική και με τα γνωστά γνωρίσματα της αδιαφάνειας πολιτικής στην κατάρτιση και επανεκπαίδευση των ανέργων αποκομμένοι και αυτοί από την αγορά εργασίας με πολλές κοινωνικές προεκτάσεις. Τέλος, κύριε Υπουργέ, το υψηλό κόστος παραγωγής των προϊόντων που δεν αφήνει εισόδημα στον παραγωγό και μειώνει την ανταγωνιστικότητα των προϊόντων στον πρωτογενή τομέα της οικονομίας, κατά βάση οικονομική δραστηριότητα της περιφέρειας και η επιμονή σας να θέλετε τη μείωση συνεχώς του ποσοστού των εργαζομένων στον πρωτογενή τομέα χωρίς αντίστοιχη στρατηγική κατεύθυνσης σε άλλους παραγωγικούς τομείς της οικονομίας.
(Στο σημείο αυτό κτυπάει το κουδούνι λήξης του χρόνου ομιλίας του
κυρίου Βουλευτή)
Αυτά λοιπόν είναι παράγοντες μεταξύ των άλλων που συμβάλλουν στη
δημιουργία του θλιβερού φαινομένου της ανεργίας.
Κυρία Πρόεδρε, είναι σοβαρό το θέμα. Νομίζω ότι για ένα λεπτό ακόμη
να μιλήσω δε χάθηκε ο κόσμος. Για την ανεργία μιλάμε εξάλλου. ΠΡΟΕΔΡΕΥ0ΥΣΑ ('Αννα Μπενάκη-Ψαρούδα): Για ένα λεπτό ασφαλώς και δε
χάθηκε ο κόσμος.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι ένα θέμα μείζον.
ΠΡΟΕΔΡΕΥ0ΥΣΑ ('Αννα Μπενάκη-Ψαρούδα): Κύριε συνάδελφε, μη χάνετε την ώρα σας. Προχωρήστε στην ουσία.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μη με στενοχωρείτε. Αν ήταν κανένας βαρώνος εδώ πέρα θα τον αφήνατε δέκα λεπτά να μιλάει.
ΠΡΟΕΔΡΕΥ0ΥΣΑ ('Αννα Μπενάκη-Ψαρούδα): Κύριε συνάδελφε, δεν σας
διέκοψε κανείς. Προχωρήστε και συντομεύετε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εν πάση περιπτώσει, θα συντομεύσω. Σε ένα
λεπτό θα τελειώσω.
Πιστεύω ότι δεν υπάρχει αμφισβήτηση των δεδομένων αυτών της πολιτικής σας ως γενεσιουργών αιτιών της ανεργίας. Και εμμένω ιδιαίτερα στην
περιφέρεια απ'όπου και προέρχομαι, που είναι ο τροφοδότης κατά το μεγαλύτερο μέρος της ανεργίας στις μεγάλες πόλεις και μάλιστα από δυναμικό ανεκπαίδευτο και αδύναμο να ανταποκριθεί στις νέες συνθήκες της αγοράς.
Πολλούς από αυτούς τους έχετε καταστήσει με την πολιτική σας βορρά στο στόμα του λύκου, στα δίχτυα των εμπόρων ναρκωτικών, της πορνείας και της εγκληματικότητας που φαίνεται ότι είναι οι μόνοι από τους τομείς που ανθούν επαγγελματικά.
Ρωτάω λοιπόν ευθέως: Κυρίες και κύριοι συνάδελφοι, διαφωνεί κανείς
ότι η περιφέρεια έχει μπει σε μια τροχιά οικονομικής και κοινωνικής παρακμής; Διαφωνεί κανείς ότι οι περισσότερες περιοχές της υπαίθρου φθίνουν οικονομικά με αναπόφευκτο συνακόλουθο την αποδιοργάνωση του κοινωνικού ιστού με σημαντικότατες οικονομικές, κοινωνικές και εθνικές συνέπειες; Διαφωνεί κανείς ότι το πρόβλημα είναι εντονότερο σε περιοχές που είναι φτωχότερες σε φυσικούς πόρους και περισσότερο απομονωμένες σε σχέση με τις άλλες περιοχές, όπως η 'Ηπειρος; Διαφωνεί κανείς ότι η διαδικασία αυτή της αποδιοργάνωσης του οικονομικού και κοινωνικού ιστού είναι αποτέλεσμα της μετακίνησης στα μεγάλα αστικά κέντρα; Διαφωνεί κανείς ότι η αύξηση της ανεργίας στα μεγάλα αστικά κέντρα και η αδυναμία εξεύρεσης εργασίας στην περιφέρεια οδηγούν σε εκρηκτικές καταστάσεις; 
Κυρίες και κύριοι συνάδελφοι, εκτιμώ ότι δεν θα διαφωνείτε, όπως δεν
διαφωνεί κανένας πολίτης αυτής της χώρας που βιώνει την σκληρή πραγματικότητα. Επομένως, είναι αδήριτη ανάγκη η διαμόρφωση στρατηγικής για την ενδυνάμωση της αναπτυξιακής διαδικασίας στην περιφέρεια, για την τόνωση οικονομικής και κοινωνικής ζωής, για τη δημιουργία νέων θέσεων εργασίας, ώστε να συγκρατηθεί ο πληθυσμός με ευεργετικές επιπτώσεις οικονομικές, κοινωνικές και εθνικές.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε συνάδελφε, έχετε ξεπεράσει ήδη κατά δύο λεπτά το χρόνο ομιλίας σας. Σας παρακαλώ να τελειώνετε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα κάνετε λίγη υπομονή, κυρία Πρόεδρε, και
θα τελειώσω σε μισό λεπτό.
Αυτό δεν μπορεί να έχει αποτέλεσμα αν δεν υπάρξει επαναπροσδιορισμός του ρόλου του κράτους, τουλάχιστον ως προς τις αντιλήψεις που επικρατούν στην Ελλάδα τα τελευταία είκοσι χρόνια. Το κράτος θα πρέπει να απαγκιστρωθεί από τις άμεσες παραγωγικές δραστηριότητες και να περιοριστεί στο ρόλο του καταλύτη της αναπτυξιακής προσπάθειας, του παραγωγού αμιγώς δημοσίων αγαθών και του δημιουργού φυσικά των απαραίτητων υποδομών. Ας πάψει επιτέλους το κράτος να ποδηγετεί την αναπτυξιακή προσπάθεια, πολλές φορές για κομματικούς λόγους, με αποτέλεσμα να μην γίνεται τίποτα.
Κυρίες και κύριοι συνάδελφοι, είναι ευνόητο ότι το κράτος δεν είναι πανάκεια για όλα. Πρέπει να ενθαρρυνθεί η ιδιωτική πρωτοβουλία και η καινοτομία. Ενέργειες προς αυτήν την κατεύθυνση είναι, για παράδειγμα, ο σχεδιασμός και η υλοποίηση όλων των προγραμμάτων κατάρτισης και επανεκπαίδευσης από ιδιωτικούς και τοπικούς φορείς για να ανταποκρίνονται στις κατά τόπου ανάγκες υπό τον έλεγχο του κράτους με λειτουργικότητα και διαφάνεια.
Κυρίες και κύριοι συνάδελφοι -τελειώνω, κυρία Πρόεδρε- η σκληρή πραγματικότητα του σήμερα δεν μπορεί να αμφισβητηθεί από λογικούς ανθρώπους. Η καταγεγραμμένη ανεργία στο 12% και με αυξητική τάση, η ανεργία που γεννά φτώχεια, η ανεργία που όλοι συμφωνούμε ότι είναι η χειρότερη μορφή κοινωνικού αποκλεισμού δεν προέκυψε από παρθενογένεση, αλλά από την πολιτική που εφαρμόστηκε από τις κυβερνήσεις του ΠΑ.ΣΟ.Κ, από τις επιλογές να υπηρετούνται οι λίγοι και οι μόνιμα εκλεκτοί, κύριε Υπουργέ.
Καλούμε την Κυβέρνηση να εφαρμόσει πολιτική που θα υπηρετεί τους
πολλούς. Για εμάς, για τη Νέα Δημοκρατία, αυτή η πολιτική είναι η φιλοδοξία μας και το όραμά μας.
Ευχαριστώ πολύ, κυρία Πρόεδρε, αν και από εδώ και πέρα θα είμαι "κακό" παιδί στην Αίθουσα και όποιος μιλάει πάνω από το χρόνο του ... 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε συνάδελφε, νομίζω ότι
ήρθατε εκνευρισμένος στην Αίθουσα από την αρχή. Κανένας δεν σας προκάλεσε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: ...
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Σας παρακαλώ πολύ, κύριε
συνάδελφε, να καθίσετε στη θέση σας. Επιτεθήκατε στο Προεδρείο χωρίς λόγο.
Ο Επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης, ζητά την άδεια του Σώματος για απουσία του στο εξωτερικό από 22 Οκτωβρίου έως 30 Οκτωβρίου.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το Σώμα ενέκρινε.
Ο Υπουργός Εργασίας και Κοινωνικών Ασφαλίσεων κ. Αναστάσιος Γιαννίτσης, έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, μιλάω από τη θέση μου ή από το Βήμα;
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Ανάλογα με το χρόνο σας τον
οποίο υποθέτω ότι θα τον χρειάζεστε.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας ρώτησα γιατί είναι η πρώτη επερώτηση που συμμετέχω.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Κύριε Υπουργέ, θα σας
ακούσουμε με μεγαλη χαρά.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κατ' αρχήν θα ήθελα να ευχηθώ χρόνια πολλά στον απόντα κ. Γιακουμάτο. 
Κυρία Πρόεδρε, κυρίες και κύριοι Βουλευτές, το θέμα πραγματικά
ξεπερνά, κατά κάποιο τρόπο, το αντικείμενο της επερώτησης και αφορά στο μεγάλο πρόβλημα της απασχόλησης και της ανεργίας. Το πιο βασικό που άκουσα και διάβασα στην επερώτηση είναι: Τι έγιναν και αν τα λεφτά έπιασαν τόπο. Ακούστηκε ότι κατασπαταλήθηκαν χρήματα, ότι κοροιδεύτηκε ο ελληνικός λαός, η νεολαία, ο κόσμος όλος που πήγε στα ΚΕΚ και στους άλλους μηχανισμούς των ενεργητικών πολιτικών. Ακούστηκε ότι όλα αυτά τα χρόνια δεν έγινε απολύτως τίποτα και ήταν μια χαμένη περίοδος. Ακούστηκε ότι δεν πετύχαμε ανάπτυξη, ότι αυξήθηκε η ανεργία και πώς είναι δυνατόν να συμβαδίζουν όλα αυτά;
Θα ήθελα να πω και να θυμίσω τα εξής στους κυρίους που αναφέρθηκαν
κατ' αυτόν τον τρόπο, αλλά και στα γραπτά κείμενα.
Την περίοδο 1994-1999 δημιουργήθηκαν περίπου εκατόν ογδόντα χιλιάδες θέσεις απασχόλησης. Την περίοδο 1990-1993, με πεντακόσια πενήντα δισεκατομμύρια (550.000.000.000) δραχμές για τους πόρους του κοινωνικού ταμείου και φυσικά όλο το υπόλοιπο Πακέτο Ντελόρ, δημιουργήθηκαν χίλιες εκατό θέσεις απασχόλησης.
Αυτό και μόνο δείχνει ότι και στην ανάπτυξη και στις όλες δράσεις -διότι εγώ δεν ταυτίζω τις θέσεις απασχόλησης με τους πόρους και τις δράσεις που χρηματοδοτεί το κοινωνικό ταμείο, αλλά με ένα ευρύτερο σύνολο πολιτικών, μέσα στο οποίο εντάσσεται και το Κοινωνικό Ταμείο- όλα αυτά τα λεφτά έπιασαν τόπο. Θα ήταν αδύνατο να δημιουργηθούν αυτές οι θέσεις απασχόλησης διαφορετικά.
Και θέλω να σημειώσω ότι σε μέση ετήσια βάση, αλλά και συνολικά αν το πάρει κανείς, αυτές οι θέσεις που δημιουργήθηκαν είναι η μεγαλύτερη σε έκταση θετική επίδραση στην απασχόληση που είχε ποτέ η Ελλάδα στα τελευταία είκοσι και πλέον χρόνια.
Η ανεργία πράγματι αυξήθηκε την περίοδο αυτή. Θα ήθελα όμως και πάλι να πω ότι παρ' όλο που η ανεργία αυξήθηκε, αυξήθηκε με μέση ετήσια αύξηση σε απόλυτους αριθμούς λιγότερο απ' ό,τι αυξήθηκε στα χρόνια της Νέας Δημοκρατίας. Αυξήθηκε κατά 20,9 χιλιάδες άτομα, έναντι 25,5 χιλιάδες άτομα μεταξύ 1990-1993.
Φυσικά αυτό δεν είναι δικαιολογία γιατί αυξήθηκε η ανεργία. Θέλω όμως να πω το εξής: Στην Ελλάδα τα τελευταία χρόνια οι πολιτικές της Κυβέρνησης δημιούργησαν ένα σημαντικό αριθμό απασχολούμενων. Βεβαίως το έχουμε επισημάνει και εμείς, ότι αυξήθηκε η ανεργία, και έχουμε πάρα πολλά αίτια για την αύξηση της ανεργίας: Συρρικνώνεται ο αγροτικός τομέας λόγω της παγκόσμιας αναδιάρθρωσης που γίνεται, υπάρχει ένας γυναικείος πληθυσμός που μπαίνει περισσότερο στην αγορά εργασίας και μία σειρά άλλοι διαρθρωτικοί λόγοι, όπως η αύξηση του πληθυσμού, που οδηγούν σε αυτό το αποτέλεσμα.
Αναφέρθηκαν τα στοιχεία του Ευρωπαϊκού Παρατηρητηρίου Απασχόλησης. Θα ήθελα να παρατηρήσω ότι έχουμε επίσημα στοιχεία. 'Η θα χρησιμοποιούμε αυτά ή θα χρησιμοποιούμε τα ιδιωτικά στοιχεία. Το Ευρωπαϊκό Παρατηρητήριο Απασχόλησης, είναι ένας φορέας που χρηματοδοτήθηκε από την Ευρωπαϊκή 'Ενωση, δίνει στοιχεία, που είναι όμως διαφορετικά από τα επίσημα για
όλες τις χώρες της Ευρωπαϊκής 'Ενωσης, διότι η μεθοδολογία του είναι πολύ διαφορετική. Πρέπει λοιπόν να δούμε, όταν μιλάμε γι' αυτό, και όλο το πλέγμα μέσα στο οποίο αναφέρεται, που είναι διαφορετικό. Δεν μπορούμε να συγκρίνουμε διαφορετικά στοιχεία μεταξύ τους. Διότι, αν δει κανείς πού είναι η ανεργία στις άλλες χώρες, με βάση τα στοιχεία του Ευρωπαϊκού Παρατηρητηρίου Απασχόλησης, απλούστατα καταλήγει στο ότι η θέση της Ελλάδας δεν αλλάζει είτε χρησιμοποιήσει τα μεν είτε τα δε. Απλώς εντυπώσεις δημιουργούνται.
Θέλω επίσης να σημειώσω ότι, σε όρους πλήρους απασχόλησης, στην
Ελλάδα το επίπεδο απασχόλησης είναι το ίδιο με το μέσο όρο της Ευρωπαϊκής 'Ενωσης. Γιατί; Γιατί απλούστατα σε ορισμένες χώρες της Ευρωπαϊκής 'Ενωσης έχουν πολύ ψηλό ποσοστό μερικώς απασχολούμενων και βεβαίως αυτό δίνει μία πλασματική εικόνα αυξημένης απασχόλησης. Στην ουσία σε όρους πλήρους απασχόλησης έχουμε μια ίδια περίπου κατάσταση.
Η στρατηγική με την οποία η Κυβέρνηση προσπαθεί να αντιμετωπίσει το
πρόβλημα της ανεργίας, δεν έχει να κάνει ούτε με τα Κ.Ε.Κ. ούτε με το Περιστέρι ούτε με διάφορα αποσπασματικά ζητήματα τα οποία ακούστηκαν εδώ. 
Είναι μία ολόκληρη στρατηγική, της οποίας οι κύριοι άξονες είναι οι
εξής: Πρώτον, η μακροοικονομική πολιτική και η σταθεροποίηση της οικονομίας, η οποία επιτεύχθηκε με την ένταξη της Ελλάδας στην Ο.Ν.Ε. Είναι το μεγαλύτερο βήμα στην ιστορία της σύγχρονης Ελλάδας, γιατί βγάζει από τη μέση όλο εκείνο το στοιχείο της αβεβαιότητας και του κινδύνου -πολιτικού, οικονομικού ή άλλου- και δημιουργεί για την Ελλάδα ένα στοιχείο εμπιστοσύνης, ισοδύναμο με την εμπιστοσύνη που υπάρχει και στις άλλες χώρες της Ευρωπαϊκής 'Ενωσης.
Ανοίγει το δρόμο για υψηλές επενδύσεις και για ξένες επενδύσεις. Θέλω να σημειώσω ότι ο ρυθμός ιδιωτικών επενδύσεων πάνω από 12% στα τελευταία δύο χρόνια δεν είναι ρυθμός που μπορούμε να τον ξεχάσουμε εύκολα. Αν δει κανείς τα στοιχεία των εταιρειών στο χρηματιστήριο που αναφέρθηκαν, και δει το ύψος των βιομηχανικών και εμπορικών επενδύσεων -για να αφήσουμε τις τράπεζες απέξω, γιατί μας ενδιέφερε το θέμα- θα διαπιστώσει, ότι πρώτον, ένα σοβαρό τμήμα των ποσών πράγματι κατευθύνθηκαν σε επενδύσεις, όπως ήταν οι ανακοινώσεις της Επιτροπής Κεφαλαιαγοράς πρόσφατα και δεύτερον μέσα σε πέντε χρόνια, από το 1994 μέχρι το 1999, σε αυτές τις εταιρίες αυξήθηκε η απασχόληση κατά 20%. Από εννενήντα οκτώ χιλιάδες πήγε εκατόν δεκατρείς με εκατόν δεκαπάντε χιλιάδες.
Λοιπόν, μη δημιουργούμε εντυπώσεις χωρίς να υπάρχουν στοιχεία, απλώς και μόνο επειδή κάποιες εφημερίδες ή κάποιοι φίλοι ή γνωστοί κάποια κουβέντα λένε. Να μετρήσουμε και να μιλάμε με τεκμηρίωση και με μία πιο σοβαρή βάση.
Η στρατηγική, λοιπόν, της Κυβέρνησης στηρίζεται στη μακροοικονομική
πολιτική, η οποία μέχρι στιγμής το μεγαλύτερο που πέτυχε είναι η σταθεροποίηση της οικονομίας και η ένταξή της στην Οικονομική και Νομισματική 'Ενωση.
Δεύτερο, μεγάλο στοιχείο της στρατηγικής της Κυβέρνησης είναι η διαχείριση των πόρων που έχει στη διάθεσή της τα επόμενα έξι με επτά χρόνια. Φυσικά ξεπερνάνε την κυβερνητική θητεία. 'Εχουμε όμως 17,5 τρισεκατομμύρια από το Γ' Κοινοτικό Πλαίσιο Στήριξης, κάπου οκτώ με εννέα τρισεκατομμύρια -δεν θυμάμαι ακριβώς- είναι οι πόροι της αγροτικής πολιτικής και γύρω στα τρία τρισεκατομμύρια είναι οι πόροι του Εθνικού Προγράμματος Δημοσίων Επενδύσεων για την επόμενη τετραετία. Δηλαδή μιλάμε για ένα σύνολο, που είναι πάνω από τριάντα τρισεκατομμύρια για τα επόμενα έξι, επτά, οκτώ χρόνια, ίσως και αρκετά παραπάνω, μέσα από τα οποία γίνονται επενδύσεις και αλλάζει η μορφολογία της Ελλάδας.
Θέλω να πω επίσης στον κύριο συνάδελφο ότι διαφωνώ με πολλά από αυτά που είπε. Διαφωνώ ότι η εικόνα της Ελλάδας είναι μία φθίνουσα εικόνα στην περιφέρεια. Διαφωνώ ότι η περιφέρεια συνεχώς υποβαθμίζεται. Διαφωνώ με πάρα πολλά απ' όσα είπε, γιατί δεν έχουν καμία σχέση με την πραγματικότητα. Δεν διαφωνώ με το ότι συνεχίζουν στην περιφέρεια και σε όλη την Ελλάδα να υπάρχουν προβλήματα, που πρέπει να τα δούμε και καλούμαστε να δώσουμε λύσεις και γι' αυτές δουλεύουμε. Το τέλος της ιστορίας δεν έχει έρθει. 'Οταν έρθει και σταματήσουν να υπάρχουν προβλήματα, τότε θα περιττεύουμε όλοι μας.
Αλλά διαφωνώ, γιατί βλέπει κανείς ότι τα έργα που γίνονται στην
Ελλάδα είναι μοναδικά. Οι άξονες, τα οδικά έργα, τα αεροδρόμια, τα λιμάνια, τα νοσοκομεία, οι κοινωνικές υποδομές, οι επενδύσεις που γίνονται σε ανθρώπινο δυναμικό είναι τεράστια ποσά, τα οποία αλλάζουν στην κυριολεξία τη μορφολογία. Και το βλέπει κανείς αυτό στην αύξηση του εισοδήματος των περιφερειών, που καλό θα είναι να την εξετάσετε...
Ξέρω ότι δεν μπορώ να σας λέω "κύριε συνάδελφε", αλλά στη ρύμη του
λόγου το λέω. Γιατί θα βγει κάποιος να μου πει ότι δεν είμαι κοινοβουλευτικός, και το γνωρίζω, αλλά έχω συνηθίσει από το πανεπιστήμιο ότι στη γενική συνέλευση ακόμα και τους φοιτητές τους λέμε συναδέλφους εμείς.
Λοιπόν, καταχρηστικά θα μου επιτρέψετε να το λέω, γιατί διευκολύνει
το λόγο, παρά να λέω "κυρίες και κύριοι Βουλευτές".
Επομένως, έχουμε μία τέτοια στρατηγική, η οποία συμπληρώνεται με τους πόρους και τις δράσεις του Κοινωνικού Ταμείου, που πλέον ευθέως αφορούν τις πολιτικές απασχόλησης και καταπολέμησης της ανεργίας. Είναι αυτά τα δύο τρισεκατομμύρια περίπου. Αλλά θέλω να σημειώσω, ότι η καταπολέμηση της ανεργίας και η ενίσχυση της απασχόλησης δεν είναι τα δύο τρισεκατομμύρια του Κοινωνικού Ταμείου, είναι όλα αυτά τα ποσά. Γιατί μέσα από όλα αυτά τα ποσά τα έργα που γίνονται, δημιουργούν θέσεις εργασίας την ώρα της επένδυσης, δημιουργούν θέσεις εργασίας, αφού τελειώσει η επένδυση και χρειάζεται να λειτουργήσει η επένδυση, δημιουργούν θέσεις εργασίας, γιατί αυξάνουν την παραγωγικότητα σε όλη την οικονομία και επομένως ενισχύουν την ανταγωνιστικότητα. Θέλω να σημειώσω ότι αν δει κανείς την ανταγωνιστικότητα της ελληνικής οικονομίας τα τελευταία χρόνια, θα διαπιστώσει ότι υπήρξε μια σοβαρή βελτίωση,
την οποία καλό είναι να μη μηδενίζουμε. Η Πορτογαλία πλέον είναι πίσω από μας στην ανταγωνιστικότητα, την Ισπανία επίσης την προσεγγίζουμε. Λοιπόν, τις θετικές εξελίξεις να μην τις σβήνουμε.
Εκτός από τα στοιχεία που ανέφερα, δηλαδή τη διαχείριση του Κοινοτικού Πλαισίου Στήριξης, ειδικότερα δε τους πόρους του Κοινωνικού Ταμείου, έχουμε και μια σειρά από παρεμβάσεις του Υπουργείου Εργασίας, άλλης μορφής -μιλήσατε γι' αυτά, αλλά μιλήσατε βέβαια με διαφορετικό τρόπο- που είναι η αναβάθμιση του συστήματος πιστοποίησης. Για να έχουμε σοβαρά ΚΕΚ και να κάνουν τη δουλειά τους έγιναν πολλά βήματα τα τελευταία χρόνια. Δεν μας αρκούν, έχουμε προβλήματα, θα προχωρήσουμε σε μια κατεύθυνση να αναβαθμίσουμε σημαντικά όλο αυτό το πλέγμα. Βεβαίως έχουμε τον ΟΑΕΔ, ο οποίος αναδιαρθρώνεται, αλλά θα έρθω σ' αυτόν αργότερα.
Οι τριακόσιες χιλιάδες θέσεις που αναφέρθηκαν και που είναι δέσμευση στης Κυβέρνησης είναι ένα νούμερο ρεαλιστικό, το οποίο μπορεί να επιτευχθεί, γιατί στα επόμενα χρόνια, αντί μέσο ρυθμό μεγέθυνσης της τάξης περίπου του 2,5% -μιλάω για μέσο ρυθμό πενταετίας, δε μιλάω για το ρυθμό μεγέθυνσης του 1999 ή του 2000- θα έχουμε μέσο ρυθμό μεγέθυνσης πάνω από 4,5%, διότι θα έχουμε την επίδραση στην παραγωγικότητα και την ανταγωνιστικότητα από τα έργα του Β' Κοινοτικού Πλαισίου Στήριξης, που τελειώνουν μέσα στη διάρκεια αυτού του έτους και του επόμενου έτους. Μιλάμε για τη σημαντική ενίσχυση των επενδύσεων που θα ακολουθήσουν με το τρίτο Πακέτο, μιλάμε για τη συνολική επίδραση που θα προκύψει από την αναβάθμιση της θέσης της ελληνικής οικονομίας από την ένταξή της στην ΟΝΕ, μιλάμε για τις προοπτικές που θα δημιουργήσει η Ολυμπιάδα, μιλάμε για ένα συνολο παραγόντων, που όλοι μαζί είναι πλέον βέβαιο και ρεαλιστικό να αναμένει κανείς ότι μπορεί να δημιουργήσουν τις θέσεις αυτές.
Σας είπα ότι στην προηγούμενη περίοδο δημιουργήθηκαν εκατόν ογδόντα
χιλιάδες θέσεις απασχόλησης με συνθήκες πολύ δυσμενέστερες.
Μια σειρά από άλλα ζητήματα που αφορούν να ΚΕΚ κλπ., θα τα αναφέρω
στη συνέχεια στην ομιλία μου.
Κυρίες και κύριοι Βουλευτές, οι επερωτώντες Βουλευτές της Νέας Δημοκρατίας μας λένε ότι η χώρα μας έχει να επιδείξει ένα ιδιαίτερα αρνητικό ιστορικό στον τομέα της επαγγελματικής κατάρτισης. Θα ήθελα να θυμηθούμε λιγάκι, ποιο ήταν το σημείο εκκίνησης της επαγγελματικής κατάρτισης στη χώρα μας. Η χώρα μας ξεκίνησε, χωρίς να έχει καμιά απολύτως παράδοση στο χώρο αυτό και στο χώρο της επιμόρφωσης ενηλίκων. Αντίθετα, σε άλλες ευρωπαϊκές χωρες οι θεσμοί επιμόρφωσης λειτουργούσαν για πολλές δεκαετίες, σε μερικές μάλιστα και από τον 19ο αιώνα. Να θυμίσω
ότι οι πρώτες προσπάθειες γι' αυτήν την κατεύθυνση πραγματοποιήθηκαν από τις κυβερνήσεις του ΠΑΣΟΚ με τη λαϊκή επιμόρφωση και χρησιμοποιήθηκαν και πόροι του κοινωνικού ταμείου για τους συμβούλους τοπικής ανάπτυξης, πολλοί από τους οποίους εξακολουθούν να υπάρχουν.
Τα μεγάλα προβλήματα δημιουργήθηκαν ότι η χώρα κλήθηκε με το Α'
Κοινοτικό Πλαίσιο Στήριξης ξαφνικά να διαχειριστεί σημαντικά κονδύλια. Τότε παρουσιάστηκαν προβλήματα αποσπασματικότητας της δράσης και φαινόμενα κατασπατάλησης των κοινοτικών πόρων.
Θα υποστηρίξω ότι τότε τα προγράμματα υλοποιήθηκαν, χωρίς κεντρικό
σχεδιασμό. Με τι όρους και προϋποθέσεις και με τι αποτελεσματικότητα; Ποιος μπορεί να μας πει; Με διαφάνεια; Να θυμίσω παραδείγματα που δημιούργησαν γέλια ή προκάλεσαν μελαγχολία στην ελληνική κοινή γνώμη; Τα παραδείγματα που ανέφερε από την αξιολόγηση ο κύριος Βουλευτής είναι από μια αξιολόγηση του 1995, δηλαδή αντανακλούν μια πραγματικότητα, η οποία είχε δημιουργηθεί μέχρι τότε και η οποία άλλαξε ριζικά από το 1996-1997 και μετά. Πάρα πολλά έγιναν από το 1996-1997 και μετά.
Ακόμα και οι καλές προσπάθειες της περιόδου του Α' Κοινοτικού Πλαισίου Στηριξης αποτέλεσαν εξαίρεση που επιβεβαιώνει τον κανόνα. Ο καθένας τότε μπορούσε να ονομάσει τον εαυτό του φορέα κατάρτισης, αρκεί να εξασφάλιζε το μέρος της εθνικής συμμετοχής μέσα από τον ευρύτερο δημόσιο τομέα, μέσα από μια γενική γραμματεία κλπ.
'Ολοι όσοι είχαν κάποια σχέση με το αντικείμενο αυτό τότε, γνωρίζουν τι τεράστιες προσπάθειες καταβλήθηκαν από τη δική μας κυβέρνηση για να αποτραπούν οδυνηρές κυρώσεις στη χώρα για τον τρόπο διαχείρισης των πόρων της περιόδου του Α' Κοινοτικού Πλαίσιου Στήριξης.
Στη συνέχεια, έχουμε το Β' Κοινοτικό Πλαίσιο Στήριξης που δημιούργησε μια ακόμα μεγαλύτερη πρόκληση. Τότε αρχίσαμε συστηματικές προσπάθειες για τη βελτίωση και τη μεγαλύτερη αποτελεσματικότητα. Ποιες ήταν αυτές;
Η πρώτη μεταρρυθμιστική τομή στο σύστημα, επιχειρήθηκε το '97-'98 με την αναμόρφωση των δύο μεγάλων επιχειρησιακών προγραμμάτων και την επανίδρυση του ΕΚΕΠΙΣ. Ξανάγινε η πιστοποίηση των δομών κατάρτισης και ελέγχθηκαν και αξιολογήθηκαν με αξιόπιστο και με διαφανή τρόπο διαδικασίες και κέντρα για τα οποία αποσπάσαμε εγκωμιαστικά σχόλια από την ευρωπαϊκή επιτροπή κατά τη διάρκεια των επιτροπών παρακολούθησης του Β' Κοινοτικού Πλαισίου Στήριξης. Βελτιώθηκε η διαχείριση, ο έλεγχος και η αξιολόγηση των προτάσεων και των προγραμματων και δημιουργήθηκαν τα πρώτα εργαλεία και συστήματα όπως το ενιαίο μητρώο αξιολοτητών. Εντατικοποιήθηκαν οι έλεγχοι και έγιναν έλεγχοι ουσίας.
Μέσα σ' αυτό το πλαίσιο της δράσης του κοινωνικού ταμείου, πραγματοποιήθηκαν έλεγχοι σε 1.574 ενέργειες που αντιστοιχούσαν σε 33,5 δισεκατομμύρια δραχμές περίπου και αυτός ο έλεγχος οδήγησε σε περικοπές 0,9 δισεκατομμύρια εννιακόσια εκατομμύρια δραχμές δηλαδή 2,7% του συνόλου των ποσών που αφορούσαν. Και αυτό κάτι λέει για το είδος της διαχείρισης και το πόσο αντιστοιχούσε πράγματι στους κανόνες και ότι έγινε με ένα σωστό τρόπο.
Με όλα αυτά, όπως τη διαδικασία της επιλογής των φορέων υλοποίησης
των προγραμμάτων επαγγελματικής κατάρτισης με διαδικασίες ανοικτών προκηρύξεων, εξυγιάναμε το σύστημα και φθάσαμε στην πλήρη απορρόφηση των πόρων, μια απορρόφηση την οποία πολλοί αμφισβήτησαν. Μονίμως είχαμε αμφισβήτηση και τώρα βεβαίως έχει ξεκινήσει ο δεύτερος κύκλος αμφισβήτησης που αφορά την επόμενη επταετία. Για ποια διαφάνεια λοιπόν μιλάμε σε όλες αυτές τις διαδικασίες;
Η κοινότητα έχοντας υπόψη της το τί έγινε στο Α' Κοινοτικό Πλαίσιο Στήριξης, ήταν πολύ αυστηρή και σε μεγάλο βαθμό έλεγχε το τι γίνεται και πώς προχωράμε στις κατευθύνσεις της πολιτικής μας στο Β' Κοινοτικό Πλαίσιο Στήριξης.
Λένε οι επερωτώντες Βουλευτές ότι λείπε ο συντονισμός. 'Ομως η κατάρτιση εντάχθηκε για πρώτη φορά σε ένα ευρύτερο πλαίσιο ενεργειών. 'Εγιναν προσπάθειες συνολικού σχεδιασμού και εφαρμογής μιας συνολικότερης στρατηγικής για την κατάρτιση, την αξιολόγηση, την προσφορά έργου μέσα από κοινωνικές δομές, και νέου τύπου υπηρεσίες απασχόλησης όπως τα κέντρα προώθησης της απασχόλησης.
Βεβαίως υπήρξαν αδυναμίες και προβλήματα και βεβαίως αυτές τις
αδυναμίες και τα προβλήματα θέλουμε αυτήν την περίοδο να τα αντιμετωπίσουμε. Γιατί και οι δημόσιοι φορείς και οι κοινωνικοί εταίροι
δεν είχαν ούτε την εμπειρία στο σχεδιασμό ούτε στην υλοποίηση ποιοτικών προγραμμάτων κατάρτισης. Και αυτά είναι θέματα που θέλουμε να τα δούμε πολύ σοβαρά σ' αυτήν την περίοδο και για τα οποία αντιμετωπίζουμε πολλές αντιδράσεις επαγγελματικών συμφερόντων και πρέπει να ξεκαθαρίσει η Αντιπολίτευση εν πάσει περιπτώσει αν θέλει μέσα από το σύστημα πιστοποίησης, τα κέντρα επαγγελματικής κατάρτισης να εξυπηρετούν με τον τρόπο λειτουργίας τους τον κόσμο που πηγαίνει εκεί για κατάρτιση που απο τη μια μεριά μας επέκρινε ότι δεν έμαθαν τίποτα, αλλά από την άλλη μεριά κατακρίνει την Κυβέρνηση, γιατί εισάγει ένα νέο αυστηρότερο σύστημα. 'Ενα σύστημα το οποίο ενοχλεί βεβαίως τους ιδιοκτήτες των ΚΕΚ, αλλά δεν ενοχλεί καθόλου τους ανθρώπους που προσβλέπουν να πάνε στο ΚΕΚ, για να κερδίσουν γνώσεις και δεξιότητες που θα τους επιτρέψουν μετά να μπούν με επιτυχία στην αγορά εργασίας.
Πρέπει να υπάρξει μια επιλογή με ποιους είναι κανείς και ποιος είναι ο στόχος. Θα αφήσουμε τα ΚΕΚ να λειτουργούν έτσι όπως είναι τώρα για να μην ενοχληθούν κάποιοι, ή θα πάμε με δραστικές αλλαγές; Εμείς πάμε με δραστικές αλλαγές, γιατί μέχρι τώρα η πιστοποίηση των ΚΕΚ αφορούσε κτίρια και υλικοτεχνική υποδομή. Αυτό που λέμε τώρα, είναι ότι θα αφορά και αυτούς που διδάσκουν στα ΚΕΚ, την ποιότητα του ανθρώπινου δυναμικού που διδάσκει και το είδος της διδασκαλίας, το περιεχόμενο της διδασκαλίας. Δεν αρκεί αυτός που θα διδάξει. Αν εγώ που είμαι καθηγητής στο Πανεπιστήμιο στα Οικονομικά πάω να διδάξω Λογιστική, θα έχω ενα βιογραφικό εξαιρετικό, αλλά θα αποτύχω οικτρά.

Θέλουμε όλο το κύκλωμα να αναβαθμισθεί και να εξασφαλισθεί ποιοτικά. 
Εκεί πέρα επαναλαμβάνω ότι η άσκηση κριτικής στην κατεύθυνση αυτή της
πολιτικής μας, μου είναι τουλάχιστον περίεργη.
Εγώ περιμένω ακριβώς σ'αυτό το σημείο την υποστήριξη από κάθε πλευρά. Και αν επισημανθούν προβλήματα περίεργα σε όλη αυτήν τη διαδικασία θα τα
δούμε, αλλά εγώ σας εγγυώμαι ότι δεν θα υπάρχει κανένα πρόβλημα. Και

πρέπει να τη δούμε αυτήν τη διαδικασία. Δεν μπορεί από τη μια μεριά η κριτική για τα ΚΕΚ και την κατάρτιση να είναι τόσο έντονη με όλους τους τόνους και από την άλλη να λέμε, να αφήσουμε τα πράγματα να μην προχωρήσουν. Δεν μπορεί να μπαίνουν ζητήματα ότι υπάρχουν "αμείλικτα ερωτήματα" για τις προθέσεις του Υπουργείου Εργασίας και Κοινωνικών Ασφαλίσεων και ότι δημιουργούνται επιλογές που κάθε άλλο παρά εγγυώνται την επίτευξη αντικειμενικών στόχων στο πεδίο της επαγγελματικής κατάρτισης επειδή υπάρχει έλλειμμα κοινωνικής αποδοχής. Την κοινωνική αποδοχή των ιδιοκτητών των ΚΕΚ θα κοιτάξουμε ή την κοινωνική αποδοχή των ανθρώπων που προσβλέπουν σ'αυτά;
Πράγματι, λοιπόν, προκύπτουν "αμείλικτα ερωτήματα" αλλά αμείλικτα
ερωτήματα άλλης μορφής απ'αυτά που έχουν μπει.
Συνοπτικά γι'αυτά λοιπόν θέλω να πω ότι τα προγράμματα κατάρτισης βελτιώθηκαν. Είχαμε αναβάθμιση προσόντων και ικανοτήτων και συνέβαλαν όλα αυτά και στην αντίληψη για την ανάγκη της δια βίου μάθησης. Στηρίξαμε και τις μικρομεσαίες επιχειρήσεις και την ενδοεπιχειρησιακή κατάρτιση με πολλά προβλήματα. 'Ομως η κατάρτιση αυτή επέτρεψε σε πολλούς εργαζόμενους και σε πολλές επιχειρήσεις πράγματι να μπορέσουν να φθάσουν σ'ένα πολύ καλύτερο επίπεδο αποτελέσματος.
Θέλω να σας αναφέρω δε, γιατί εκφράστηκαν και αμφιβολίες, ότι μέσα από μια τελευταία έκθεσης αξιολόγησης του επιχειρησιακού προγράμματος συνεχιζόμενης κατάρτισης, το 25% των καταρτισθέντων από τον ΟΑΕΔ και το 37% των καταρτισθέντων στα ΚΕΚ, βρήκαν δουλειά στους πρώτους έξι μήνες μετά την κατάρτιση και αυτό κάτι δείχνει και το τι δείχνει δεν θα το σχολιάσω εγώ.
Συνολικά στην περίοδο που πέρασε, πράγματι καταρτίσθηκαν διακόσιοι ενενήντα εννέα χιλιάδες άνεργοι, τετρακόσιοι πενήντα πέντε χιλιάδες εργαζόμενοι σε οργανισμούς και επιχειρήσεις, είτε του δημόσιου είτε του ιδιωτικού τομέα, εκατόν έντεκα χιλιάδες γεωργοί παρακολούθησαν σεμινάρια για τη βελτίωση της παραγωγής και μια σειρά από αυτόν τον κόσμο όπως είπα ήταν αυτοί που μπόρεσαν και βρήκαν δουλειά. Οι εκατόν ογδόντα χιλιάδες θέσεις εργασίας αφορούσαν και αυτούς.
Θα ήθελα να μιλήσω ξανά στο θέμα του συστήματος πιστοποίησης, γιατί θεωρώ ότι είναι πάρα πολύ σημαντικό. Θέλω να σημειώσω ότι κακώς συγχέετε στην επερώτησή σας το σύστημα διαχείρισης με το σύστημα πιστοποίησης των

κέντρων επαγγελματικής κατάρτισης. Είναι δύο συστήματα διακριτά μεταξύ τους, που εξυπηρετούν διαφορετικές συνθήκες υλοποίησης των ενεργειών της επαγγελματικής κατάρτισης. Βέβαια, έχουν κοινούς στόχους, την αποτελεσματική και ποιοτική εφαρμογή των προγραμμάτων και έχουν μια λειτουργική σχέση μεταξύ τους και υπακούουν σ'έναν κοινό σχεδιασμό.
Για το σχεδιασμό της διαχείρισης των πόρων του Γ' Κοινοτικού Πλαισίου Στήριξης, θέλω να σας θυμίσω ότι αρμόδιο Υπουργείο είναι το Υπουργείο Εθνικής Οικονομίας. Το Υπουργείο Εθνικής Οικονομίας έχει ήδη καταθέσει σχέδιο νόμου για τη διαχείριση, την παρακολούθηση και τον έλεγχο του Κοινοτικού Πλαισίου Στήριξης και με το νέο σύστημα διοίκησης και διαχείρισης που εισάγεται από το προτεινόμενο σχέδιο νόμου, βελτιώνεται η αποτελεσματικότητα, η ποιότητα και η διαφάνεια στη νέα αυτήν προσπάθεια. 
Επίσης, αντιμετωπίζονται οι ιδιαίτερα αυστηρές απαιτήσεις των νέων
κανονισμών, αλλά αντιμετωπίζονται και τα προβλήματα του Β' Κοινοτικού Πλαισίου Στήριξης. Σε εφαρμογή αυτού του νόμου το Υπουργείο Εργασίας θα εξειδικεύσει με βάση δικές του προτεραιότητες τις ειδικές υπηρεσίες εφαρμογής και συντονισμού του κοινωνικού ταμείου.
Από την πλευρά του Υπουργείου Εργασίας, βρίσκεται σε τελικό στάδιο η προετοιμασία ενιαίου συστήματος διαχείρισης, το οποίο θα δημοσιευθεί εγκαίρως, ώστε να αποτελέσει πλαίσιο συζήτησης με τους εμπλεκόμενους φορείς. Βασική καινοτομία στο νέο σύστημα διαχείρισης είναι ότι θα είναι κοινό για όλες τις δράσεις του επιχειρησιακού μας προγράμματος.
Και μια δεύτερη σημαντική προτεραιότητα συνδέεται με την περαιτέρω
παρακολούθηση και αποτίμηση των ενεργειών. Θέλουμε να βάλουμε και θα βάλουμε μηχανισμούς αποτίμησης γιατί ο βασικός ρόλος της πολιτικής -και αυτή είναι αρχή της Κυβέρνησης και του Υπουργείου Εργασίας- είναι ότι δεν είμαστε εκεί για να λέμε ότι τα πράγματα πηγαίνουν καλά, αλλά είμαστε εκεί για να βλέπουμε τι δεν πηγαίνει καλά και η αξία μας θα κριθεί στο κατά πόσο είμαστε σε θέση να αντιληφθούμε τι δεν πηγαίνει καλά και να κάνουμε διορθωτικές κινήσεις.
Αυτό περιμένει η κοινωνία, να γίνουν διαρθρωτικές κινήσεις. Δεν περιμένει ούτε κάποιοι να βάφουν με ένα πινέλο όλα μαύρα ούτε όλα άσπρα. 
Θέλω να κάνω μία παρατήρηση σε σας, κύριε Βουλευτά, που είπατε για
την αντεργατική πολιτική και για το ότι βλέπουμε την ανταγωνιστικότητα μέσα από τη μείωση του εισοδήματος των εργαζομένων. Θέλω ειλικρινά να μου πείτε μέσα από ποια Λογική από αυτές που υπάρχουν, του Αριστοτέλη, του Κάντ, του Ντεκάρτ ή οποιουδήποτε άλλου βλέπετε εσείς στις προτάσεις του Υπουργείου Εργασίας που αφορούν το εργασιακό, μείωση του εισοδήματος των εργαζομένων. Να μου πείτε αν είναι από την αύξηση του εισοδήματος των μερικώς απασχολούμενων, αν είναι από την υιοθέτηση των προτάσεων της ίδιας της ΓΣΕΕ για την κατάργηση της υπεργασίας και της υπερωρίας, αν είναι από τη μείωση των εισφορών για την αύξηση της ζήτησης για εργασία, αν είναι από το στόχο της αύξησης της απασχόλησης και της μείωσης της ανεργίας που αποκτούν εισόδημα και ελπίζουμε ότι θα αποκτήσουν εισόδημα πολλές δεκάδες χιλιάδες κόσμος και επιτέλους, μέσα από ποιο σύστημα; 'Η αν είναι από τη μετάβαση στο τριανταοκτάωρο, η οποία είναι πάγιο αίτημα με τη μορφή του τριανταπεντάωρου του χώρου των εργαζομένων. Κλείνω αυτήν την παρένθεση, αλλά είμαι αναγκασμένος να την κάνω.
Κι επειδή πιστεύω ότι ο επιχειρηματικός κόσμος ξέρει πολύ καλύτερα να κάνει υπολογισμούς και να βάζει το μολύβι κάτω και να κάνει λογαριασμούς, να είστε σίγουρος ότι, αν αυτές οι προστάσεις οδηγούσαν στη μείωση του κόστους των εργαζομένων και στην ενίσχυση της ανταγωνιστικότητας, δεν θα είχαν τοποθετηθεί με τον τρόπο που τοποθετήθηκαν οι επαγγελματικοί φορείς των επιχειρήσεων, του επιχειρηματικού κόσμου στις προτάσεις μας.
Θέλω τώρα να έρθω πάλι στο σύστημα πιστοποίησης. Στο νέο σύστημα
πιστοποίησης, το τι θέλουμε αποτυπώνεται σε τρεις συγκεκριμένες ενέργειες: Τις προϋποθέσεις πρέπει να πληροί ένα Κ.Ε.Κ. για να πιστοποιηθεί, τον αναγκαίο ελάχιστο αριθμό δομών συνεχιζόμενης επαγγελματικής κατάρτισης σε κάθε νομό της χώρας. Κάποιος από τους ομιλητές ανέφερε ότι εγκρίναμε εξακόσια Κ.Ε.Κ. Αυτό δεν είναι σωστό. Διακόσια εξήντα είναι ο αριθμός των πιστοποιημένων και είναι κατά τριάντα

ή σαράντα περίπου λιγότερος από αυτόν που θα μπορούσαμε να έχουμε. 
Ακριβώς όμως για να έχουμε αποτέλεσμα και στο παρελθόν δεν προχωρήσαμε σε
εγκρίσεις οποιουδήποτε αριθμού παρά μόνο εκεί όπου υπήρχαν
προϋποθέσεις...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Θα είμαι συνεπής στο χρόνο μου, κυρία Πρόεδρε.
Αυτό το σύστημα πιστοποίησης είναι απαιτητικό για λόγους προφανείς. Κυρίες και κύριοι Βουλευτές, σε σχέση με τα προγράμματα του Γ' Κοινοτικού

Πλαισίου Στήριξης η σημασία που δίνουμε στην κατάρτιση και στις πολιτικές απασχόλησης εστιάζεται στο ότι για μας όλα αυτά στα οποία αναφέρθηκα και εγώ στην ομιλία μου εδώ και εκτός ομιλίας μου σε άλλες ευκαιρίες και στη Βουλή και εκτός Βουλής, αποτελούν βασικά αναπτυξιακά εργαλεία. Είναι τμήματα μιας γενικότερης πολιτικής απασχόλησης.
Θέλω απ' αυτό το Βήμα να διευκρινίσω με τον πιο κατηγορηματικό τρόπο, ότι η πολιτική μας κατεύθυνση είναι να διαμορφώσουμε συστήματα και πολιτικές απασχόλησης συνολικές, που βεβαίως δεν αφορούν μόνο το Υπουργείο Εργασίας, κατά κύριο λόγο αφορούν την ανάπτυξη, αφορούν τις επενδύσεις, αφορούν τον τρόπο λειτουργία του παραγωγικού συστήματος, τις ικανότητες των επιχειρήσεων, τις συμπεριφορές που αναπτύσσονται και επομένως το να έχουμε αποτελέσματα ορατά.
Δεν επιθυμούμε να διατηρήσουμε λογικές διολίσθησης των ενεργητικών πολιτικών σε παθητικές πολιτικές -έχουμε ξεφύγει από εκεί- και επομένως δεν θέλουμε η διαδικασία της κατάρτισης να μετατρέπεται σε απλή επιδοματική πολιτική.
Οι πολιτικοί μας στόχοι είναι ξεκάθαροι και μπορώ να τους συμπυκνώσω στο τρίπτυχο: Συντονισμός, ποιότητα, αποτελεσματικότητα που θα φανεί στην απασχόληση και στη μείωση της ανεργίας. Ευχαριστώ πολύ.

(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Κοινοβουλευτική Εκπρόσωπος της Νέας Δημοκρατίας κ. Μαριέττα Γιαννάκου-Κουτσίκου έχει το λόγο. 
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κυρία Πρόεδρε, κυρίες και κύριοι
συνάδελφοι, ίσως γιατί είναι η πρώτη επερώτηση που αντιμετωπίζει ο Υπουργός, έκανε υπαινιγμούς ότι υποβάλαμε την ερώτηση αυτή, γιατί ενδιαφερόμαστε για τα Κ.Ε.Κ.
Κύριε Υπουργέ, θέλω να σας τονίσω ότι ακολουθείτε τον Πρωθυπουργό σε αυτό. 'Οταν τον ενοχλούν οι ερωτήσεις, φθάνει στο σημείο να ρωτήσει "κι 
εσείς γιατί ρωτάτε;". Δεν είναι σωστή η στάση αυτή μέσα στο Κοινοβούλιο. Θα ερωτάσθε για τα πάντα και είστε υποχρεωμένος να απαντάτε για τα πάντα. Αυτό πρέπει να το έχετε πάντοτε υπόψη σας και να μην κάνετε υπαινιγμούς. Είναι πάρα πολύ δυσάρεστο, αντικοινοβουλευτικό και αντιδημοκρατικό.
Η επερώτηση αυτή δεν θα είχε γίνει, αν δεν υπήρχε το μείζον θέμα της
ανεργίας φυσικά. Αυτό είναι που μας ενδιαφέρει και αυτό είναι που έχει σημασία. Τίποτε άλλο απ' όλους τους μηχανισμούς που χρησιμοποιούνται. Το ερώτημα βεβαίως είναι, αν όλες οι δράσεις που αναλαμβάνονται εν ονόματι

της ανεργίας πραγματικά στοχεύουν στο να καταπολεμήσουν την ανεργία, αν γίνονται λάθη ή παραλείψεις -φυσικά τα λάθη είναι ανθρώπινα- και αν πολλά πράγματα μπορούν να διορθωθούν. Η Αντιπολίτευση ως εκ του θεσμικού της ρόλου βεβαίως, έχει και τη δυνατότητα και την ευθύνη να κάνει και ανάλογες υποδείξεις.
Είναι φανερό κατ' αρχήν ότι όλες οι πολιτικές που υπάρχουν για την κατάρτιση και εκπαίδευση, γιατί η διαρθρωτική ανεργία εκεί παραπέμπει τελικά στο γενικό σύστημα παιδείας και στην κατάρτιση και εκπαίδευση-και όλες οι δράσεις που έχουν αναληφθεί στην Ελλάδα, ανελήφθησαν γιατί υπήρχε χρηματοδότηση από το κοινωνικό ταμείο.
Αν κάναμε μία φανταστική διαδρομή, ξεχνώντας ότι είμαστε στην
Ευρωπαϊκή 'Ενωση, έτσι όπως το Κόμμα σας διακαώς επιθυμούσε κάποτε, τότε με βάση τα σημερινά δεδομένα δεν θα είχαμε καμία πολιτική για την ανεργία. 'Ετσι δημιουργήθηκαν οι πολιτικές αυτές. Δεν υπάρχει αυτόχθων πολιτική για την ανεργία.
Μιλήσατε για τη λαϊκή επιμόρφωση στη δεκαετία του '80. Δεν υπήρξε
τίποτα πιο αποτυχημένο από τη λαϊκή επιμόρφωση, όπως λειτούργησε. Η λαϊκή επιμόρφωση χρησιμοποιήθηκε πραγματικά με κριτήρια πολιτικού και κομματικού χαρακτήρα. Είχε ανάγκη η Ελλάδα στη δεκαετία του '80 να μάθουν οι γυναίκες στην περιφέρεια μοδίστρες και κομμώτριες; Είχε έλλειψη τέτοιου δυναμικού;
Αν δείτε τα πραγματικά αποτελέσματα ακόμη και τα μη αξιολογημένα, μη μη πιστοποιημένα, μη αξιολογημένα με σοβαρό τρόπο, θα καταλάβετε τι σας λέω. Μην επικαλείσθε πολιτικές κακές, πραγματικά κακές στο σύνολό τους. 'Οχι γιατί η λαϊκή επιμόρφωση δεν χρειάζεται. Λέω για το περιεχόμενο και την άσκηση της πολιτικής μέσω του προσχήματος της λαϊκής επιμόρφωσης.
Δεν υπάρχει, λοιπόν, σοβαρός σχεδιασμός και έχουν περάσει πάρα πολλά χρόνια. Από το 1981 μέχρι σήμερα έχουν περάσει δεκαεννιά χρόνια.
Είπατε, κύριε Υπουργέ, ότι βρήκαν δουλειά χίλιοι εκατό άνθρωποι από το Α' Κοινοτικό Πλαίσιο Στήριξης. Δεν είναι όμως αλήθεια αυτό. Κατά την περίοδο 1990-1993 συμμετείχαν σε διάφορες δράσεις επαγγελματικής κατάρτισης περίπου τετρακόσιοι εξήντα χιλιάδες άτομα. Η πολιτική αυτή στήριξε περίπου εκατόν τριάντα χιλιάδες θέσεις εργασίας, εκ των οποίων πενήντα χιλιάδες ήταν αποδεδειγμένα νέες θέσεις εργασίας. Φυσικά υπήρχαν 
και τότε προβλήματα. Ασφαλώς δεν υπήρχαν αξιόπιστα συστήματα αξιολόγησης. Ασφαλώς σχολιάστηκαν από την Ευρωπαϊκή Επιτροπή. Αλλά δεν είναι δικαιολογία -το είπατε και ο ίδιος- το τι συνέβη πριν, γι' αυτά που συμβαίνουν σήμερα.
Για τη σημερινή προγραμματική περίοδο, που είναι η περίοδος 1994-1999
πρέπει να επισημανθεί ότι επειδή ζητήθηκε διετής παράταση για την υλοποίηση των σχετικών μέτρων, που είχαν ενταχθεί στο Β' Κοινοτικό

Πλαίσιο Στήριξης και που εγκρίθηκε τελικά, ουσιαστική αξιολόγηση θα γίνει το 2002. Οι πραγματικές εκθέσεις θα έλθουν το 2002.
Το ερώτημα που ανακύπτει είναι: Είμαστε βέβαιοι γι' αυτά που κάνουμε τώρα με το Β' Κοινοτικό Πλαίσιο Στήριξης ότι είναι σωστά, αφού δεν υπάρχουν ουσιαστικές εκθέσεις αξιολόγησης με όλα τα επιστημονικά κριτήρια;
Και εννοώ η πολιτική ηγεσία, κύριε Υπουργέ, εσείς. Δεν εννοώ
ολόκληρο το μηχανισμό που βρίσκεται κάτω από την πολιτική ηγεσία και που επειδή δεν έχει κάνει τη δουλειά του καλά πολλές φορές, μπορεί να μην την κάνει και αύριο. Εσείς πώς θα βεβαιωθείτε ότι αυτό το τελευταίο πακέτο για τα συμφέροντα της Ελλάδος θα χρησιμοποιηθεί όπως πρέπει να χρησιμοποιηθεί και θα δημιουργηθούν νέες θέσεις εργασίας;
Μιλήσατε για τα Κ.Ε.Κ. Δεν υπάρχει αμφιβολία ότι τα σχόλια που έγιναν για τα Κ.Ε.Κ. ελέχθησαν και προηγουμένως. Από την άλλη πλευρά, μέσω της παράτασης που ζητήθηκε, η Κυβέρνηση -δεν ήσασταν εσείς τότε Υπουργός-ζήτησε να κρατηθούν ανοιχτά τα Κ.Ε.Κ., έστω και αν δεν γίνεται διδασκαλία.
Το αποτέλεσμα ήταν ότι όταν έγινε η τελική πρόσκληση για πιστοποίηση πάρα πολλά από αυτά δεν είχαν την οικονομική δυνατότητα να συμμετάσχουν και έτσι υπήρχε λιγότερος ανταγωνισμός. Και βεβαίως πιστοποιήθηκαν εξακόσια δέκα τέσσερα ΚΕΚ στην Ελλάδα. Αυτή είναι η αλήθεια. Αυτή ήταν η πρώτη φάση πιστοποίησης.
Βεβαίως έχετε εκδώσει μια απόφαση η οποία δεν διοχετεύτηκε επίσημα παρά μόνο τις τελευταίες ημέρες, όπου τυπικώς υπάρχουν αρκετά αυστηρά κριτήρια, αυστηρότερα από το παρελθόν. Το θέμα είναι όχι τι γράφουν τα χαρτιά, αλλά πώς αυτά υλοποιούνται. Ποιος θα παρακολουθήσει την υπόθεση κατάρτισης και εκπαίδευσης; Πώς συνδέεται αυτή με τον επαγγελματικό προσανατολισμό; Δεν υπάρχει επαγγελματικός προσανατολισμός. Δεν υπάρχει ένα πληροφοριακό σύστημα όπου να μπορεί να δει κανείς ποιοι είναι οι νέοι τομείς στους οποίους μπορούν να υπάρξουν θέσεις εργασίας. Πώς θα εγκρίνει το Υπουργείο σας τους τομείς και τις ειδικότητες πού πρέπει να κατευθυνθούν οι νέοι; 'Οπου επιθυμεί ο καθένας; Υπάρχει τέτοιο σύστημα μέσω του οποίου να γνωρίζουμε, ότι στο μέλλον θα δημιουργηθούν στους άλφα, βήτα, γάμα τομείς αυτές οι δυνατότητες; Υπάρχει καταπολέμηση της άγνοιας στην πληροφόρηση; Τι γίνεται με τη συνεργασία του Υπουργείου Εργασίας με το Υπουργείο Παιδείας; Τι γίνεται με τον ΟΕΕΚ και τα ΙΕΚ για τα οποία έχει αλλάξει τρεις φορές η απόφαση αν πρέπει να είναι στο σύστημα, δηλαδή να είναι στην ουσία ΚΕΚ ή όχι; Είναι ερωτήσεις που πρέπει να απαντηθούν.
Υπάρχει ουσιαστική απόφαση ώστε η γενική παιδεία να έρθει σε επαφή
με την παραγωγική διαδικασία; Αν μου απαντήσετε ότι αυτό είναι μακροπρόθεσμη δράση, χρειάζεται πολύς καιρός, θα σας πω ότι αυτά έπρεπε να γίνουν χθες. Είσαστε από το 1981 με ένα μικρό διάλειμμα στην εξουσία και βεβαίως οι ευθύνες όταν απαντάει κανείς στη Βουλή έχουν, ξέρετε, ένα συλλογικό χαρακτήρα. Δεν ζητάμε ευθύνες από εσάς ως πρόσωπο.

Είπατε ότι το σύστημα πιστοποίησης είναι διαφορετικό από το σύστημα διαχείρισης. Φυσικά είναι διαφορετικό, αλλά στην ουσία συνδέονται στενά. Αν δεν λειτουργεί το σύστημα πιστοποίησης πως θα γίνει σωστή διαχείριση; Και εάν δεν υπάρχει σωστή διαχείριση, τι νόημα έχει ένα καλό σύστημα πιστοποίησης πού δεν χρησιμοποιείται;
Υπεύθυνο όμως εδώ είπατε ότι είναι το Υπουργείο Εθνικής Οικονομίας

για το συνολικό Κοινοτικό Πλαίσιο Στήριξης. Αυτό θέταμε και εμείς στην ερώτηση. Λέμε ότι αντί για υπουργικές αποφάσεις, καλό είναι να υπάρξει ένα σχέδιο νόμου με τις τελευταίες λεπτομέρειες, με τους κανόνες του παιχνιδιού για όλο το Κοινοτικό Πλαίσιο Στήριξης, ώστε να μπορούν να υπάρχουν πραγματικά αποτέλεσματα.
Κύριε Υπουργέ, η επερώτηση που σας κάναμε δεν θα έλεγα ότι είναι μια σκληρή επερώτηση, είναι μάλλον ανώδυνη σε σχέση με την πραγματικότητα στο χώρο της εργασίας. Είναι αλήθεια ότι στο Πρόγραμμα Σύγκλισης -ο Πρωθυπουργός το είχε ανακοινώσει και στη Θεσσαλονίκη κατά τη διάρκεια της 'Εκθεσης- προβλέπατε ανεργία 9,8% Και έγινε σήμερα 11,7% Γνωρίζετε δε ότι υπάρχουν πάντα οι αμφιβολίες σε επίπεδο Ευρωπαϊκής Επιτροπής αν αυτά τα στοιχεία είναι πραγματικά στοιχεία πιστοποιημένα και αξιολογημένα. Η ανεργία, θα την έλεγα εγώ ως γιατρός λανθάνουσα ανεργία, είναι μεγαλύτερη. Το ξέρουμε πάρα πολύ καλά.
Από την άλλη πλευρά βλέπουμε ότι οι νέες δράσεις που αναλαμβάνονται δεν έχουν κανένα μακροπρόθεσμο χαρακτήρα. Βεβαίως βελτιώνεται η κατάσταση σε σχέση με ένα παρελθόν που είναι άκρως αρνητικό. Αλλά γνωρίζετε ότι εξακολουθούν να υπάρχουν για το εθνικό σχέδιο δράσης για την απασχόληση που δεν έχει καταφέρει να αξιολογηθεί με επιστημονικό τρόπο και για τις υπόλοιπες δράσεις αρκετές κριτικές και αρκετή δυσαρέσκεια στα ευρωπαϊκά όργανα.
Θα μου πείτε, είναι ανάγκη να μας πουν τα ευρωπαϊκά όργανα τι θα κάνουμε; Εγώ θα σας έλεγα ότι θα έπρεπε πρώτοι εμείς να το πούμε, να έχουμε δημιουργήσει τους μηχανισμούς, ώστε να μην έχουμε ανάγκη από τα ευρωπαϊκά όργανα να κάνουν την ανάλογη κριτική.
Υπάρχει μια προσπάθεια αναδιοργάνωσης του ΟΑΕΔ. Θα έρθει δηλαδή μια πρόταση. Εσείς πιστεύετε ότι μέσω αυτής της πρότασης -ή μάλλον έχετε την πολιτική απόφαση- μπορείτε να φέρετε τα πάνω κάτω, για να το πω πιο απλά; Δηλαδή με τα ίδια παλαιά υλικά, τι είδους συντονισμό διαχείρισης θα κάνατε, κύριε Υπουργέ, όταν δεν έχουν γίνει βελτιώσεις διαχρονικά και δεν έχουν αλλάξει αντιλήψεις: Και φυσικά ο οργανισμός δεν βρίσκεται και στην καλύτερη φάση του κοντά στην κοινωνία της πληροφορίας. Κάθε άλλο. Χωρίς αυτά, όπως ξέρετε, δεν μπορούν να γίνουν σπουδαία πράγματα.
Η σημερινή πραγματικότητα παρά τις φιλόδοξες και γενικόλογες δημοσιοποιήσεις φυσικά δημιουργεί και αμείλικτα ερωτηματικά. Το κεντρικό ερώτημα αφορά στη φιλοσοφία των εφαρμοζομένων πολιτικών. Υπάρχει ένα σταθερό πλαίσιο εθνικής στρατηγικής για την απασχόληση και την κατάρτιση, ανεξάρτητο από τους κοινοτικούς πόρους -το είπα στην αρχή- ή μήπως οι πρωτοβουλίες μας εξαντλούνται μόνο στα όρια που θέτουν τα διαθέσιμα μέσω του ευρωπαϊκού κοινωνικού ταμείου;
Κατά την κατάρτιση του νέου επιχειρησιακού προγράμματος λήφθηκαν πρακτικά στα καθημερινά ζητήματα υπόψη οι αδυναμίες και τα σφάλματα του παρελθόντος; Υπήρξε αποτύπωση των συμπερασμάτων; 'Εκανε το Υπουργείο έστω μια γενικότερη αποτίμηση με βάση όσα έγιναν στο Β' Κοινοτικό Πλαίσιο Στήριξης, σε σχέση με το ανθρώπινο δυναμικό; Και με ένα διαχρονικό σύστημα βεβαίως μπορούν να βρουν μέσα στους πρώτους έξι μήνες κάποιοι δουλειά, ένα ποσοστό που εκπαιδεύεται στα Κ.Ε.Κ., όμως ποια είναι η διατηρησιμότητα αυτών των δράσεων, κύριε Υπουργέ; Φοβούμαι ότι δεν θα είσθε σε θέση να μου απαντήσετε για τη διατηρησιμότητα των δράσεων γιατί δεν υπακούουν σε επιστημονικά κριτήρια παρ' ότι επικαλεσθήκατε για το θέμα του εισοδήματος και τον Αριστοτέλη και τον Ντεκάρτ και τον Καντ. Η πραγματικότητα στο χώρο που κινείται στα όρια ευθύνης σας είναι λιγάκι διαφορετική.
Η διαδικασία πιστοποίησης των κέντρων επαγγελματικής κατάρτισης -και επανέρχομαι εδώ όχι γιατί μας ενδιαφέρουν τα κέντρα αυτά ούτε οι ιδιοκτήτες τους, εγώ προσωπικά δεν γνωρίζω και κανέναν εξ αυτών, αλλά γιατί είναι ο μηχανισμός μέσω του οποίου υποτίθεται ότι θα καταπολεμήσουμε την ανεργία- είπατε για τους εκπαιδευτές ότι έχει νόημα

να ανταποκρίνονται πραγματικά σ' αυτό που πρέπει να διδάξουν.
Πώς θα πιστοποιηθεί ουσιαστικά, μέσω των βιογραφικών σημειωμάτων μόνο; Πώς θα πιστοποιηθεί η μεταφορά εμπειριών, γνώσεων και δεξιοτήτων, ώστε να μην είναι απλώς κατάλογος βιογραφικών που περίπου ανταποκρίνεται σ' αυτό πού είναι ζητούμενο; Πώς θα γίνει η πιστοποίηση, αν δεν έχει ορισθεί ακόμα το πλαίσιο της απαιτούμενης εκπαίδευσης επί της ουσίας;

Η σοβαρότητα των διαδικασιών διαφαίνεται από το γεγονός ότι η σχετική προκήρυξη ορίζει, ότι απαιτείται ειδικό δίπλωμα πληροφορικής αναγνωρισμένο στην Ευρωπαϊκή 'Ενωση για όλους τους υπό πιστοποίηση εκπαιδευτές ακόμη και για τις περιπτώσεις των μαγείρων. Αυτό δεν λέει τίποτα. Μάλλον υποδηλώνει προχειρότητα και απουσία σχεδιασμού. Δηλαδή τι νόημα έχει αυτό; Εκεί είναι το περιεχόμενο της πολιτικής πού θέλουμε να ασκήσουμε;
Ποιος μηχανισμός εγγυάται την αποτελεσματικότητα του ενιαίου μητρώου αξιολογητών; Αυτοί που έρχονται και το αποφασίζουν και το απαρτίζουν έχουν τις απαιτούμενες γνώσεις; Και αυτοί που περιέχονται στο μητρώο αξιολογητών ανταποκρίνονται στο σύνολο των απαιτήσεων; Θα υπάρξει ειδική προκήρυξη για τη συγκρότηση των τριμελών επιτροπών ελέγχου ή θα χρησιμοποιηθεί το υπάρχον δυναμικό με όλα τα προβλήματα τις αμφισβητήσεις και αμφιβολίες; Μήπως το Υπουργείο είναι ικανοποιημένο από το έργο τους και θα ακολουθήσει το ίδιο σύστημα; Οπότε τίθεται το ερώτημα: Γιατί γίνεται η νέα πιστοποίηση, κύριε Υπουργέ, αν πρόκειται να χρησιμοποιηθούν τα ίδια υλικά και οι ίδιες μέθοδοι;
Η επόμενη ερώτηση και σειρά κρισίμων ερωτημάτων -και επανέρχομαι στον ΟΑΕΔ- αφορά στον ΟΑΕΔ. Το εθνικό σχέδιο δράσης για την απασχόληση, το οποίο συζητήσαμε στην Επιτροπή Κοινωνικών Υποθέσεων και που είναι μια πολύ σοβαρή υπόθεση, γιατί ένα τέτοιο μοντέλο που θα τίθεται υπό τα όμματα όλων και υπό την αξιολόγηση αν θέλετε και της Ευρωπαϊκής 'Ενωσης, αποτελεί μια οδηγό παράσταση για να μπορούμε να κινηθούμε.
Βρισκόμαστε στη φάση των μελετών για τον εκσυγχρονισμό, αλλά οι κίνδυνοι είναι προφανείς. Υπάρχει συγκεκριμένο χρονοδιάγραμμα; Αν υποθέσουμε ότι οι αποφάσεις που θα ληφθούν για τον ΟΑΕΔ είναι οι σωστές, σε πόσο χρόνο θα γίνει αυτό; Ποια είναι τα πραγματικά περιθώρια; Μήπως θα έχει τελειώσει τότε και το Κοινοτικό Πλαίσιο Στήριξης όταν θα έχουμε τον ΟΑΕΔ εκσυγχρονισμένο και μέσα στα νέα πλαίσια; Αν παραδείγματος χάρη θέλετε να προσλάβετε προσωπικό στον ΟΑΕΔ υψηλού επιπέδου, νέων δυνατοτήτων, ξέρετε πόσος χρόνος θα περάσει με βάση το σύστημα όπως δουλεύει; Θα έχει τελειώσει το Κοινοτικό Πλαίσιο Στήριξης.

Δεν θα έχουμε αξιολόγηση, ούτε του Β' Κοινοτικού Πλαισίου Στήριξης. Δηλαδή, θα ξοδευτούν πολλά χρήματα χωρίς ουσιαστικό αποτέλεσμα.
Επίσης, για την απορροφητικότητα, είπατε κάποτε και θα συμφωνήσω μαζί
σας, ότι απορρόφηση για την απορρόφηση δεν αποτελεί ουσιαστική πολιτική. Ασφαλώς! Το θέμα είναι πώς θα απορροφηθούν σωστά. 'Ομως, πρέπει και οι
ρυθμοί της απορροφητικότητας να είναι σωστοί. Για να μην δημιουργούνται

υποψίες, πρέπει και η απορρόφηση τελικά να υπάρξει, κύριε Υπουργέ. Μετά το 2006 είναι αμφίβολο ή μάλλον απίθανο, τουλάχιστον στα επόμενα είκοσι χρόνια, να ξαναδεί η Ελλάδα ένα τέτοιο χρηματοδοτικό πακέτο που να την αφορά.
Ισχύει η πληροφορία, κύριε Υπουργέ, ότι εφόσον δεν ολοκληρωθεί η
διαδικασία αναδιοργάνωσης του ΟΑΕΔ δεν μπορούν να εκταμιευθούν πόροι; Εάν οι δαπάνες της αναδιοργάνωσης καλυφθούν από τον προϋπολογισμό ή τα κονδύλια του επιχειρησιακού προγράμματος, αυτό δεν το ξέρουμε ακόμη.
'Ολα αυτά δείχνουν ότι υπάρχει προσπάθεια διόρθωσης των προβλημάτων, αλλά υπάρχει μία απουσία διαχρονικής στρατηγικής. Και αν μου πείτε ότι είσαστε πολύ λίγο καιρό ως Υπουργός για να διορθώσετε τα προηγούμενα κακά που έκαναν οι άλλοι, θα σας πω, κύριε Υπουργέ, ότι δεν υπάρχει λίγος καιρός στην πολιτική και αυτό είναι το μεγάλο πρόβλημά της. Οι ευθύνες είναι άμεσες.
Από την άλλη πλευρά τα διακόσια τριάντα εννέα δισεκατομμύρια που
αφορούν στην επιδότηση της απασχόλησης θα οδηγήσουν σε νέες θέσεις εργασίας ή στην υποκατάσταση ήδη εργαζομένων;
Τα εκατό δεκατρία δισεκατομμύρια που αφορούν εγκαταστάσεις και
εξοπλισμό θα αναλωθούν στη στήριξη του κρατικού μηχανισμού, διευρύνοντας περισσότερο τη γραφειοκρατία;
Τί έγινε ακριβώς με τις επιδοτούμενες θέσεις εργασίας; Αυτό που έλεγε φιλόδοξα ο Πρωθυπουργός, για τριακόσιες χιλιάδες νέες ευκαιρίες απασχόλησης; Πολλοί από αυτούς πέρασαν το μισό χρόνο στους διαδρόμους των Υπουργείων και τον υπόλοιπο χρόνο σε επιχείρηση. Εγώ θα ήθελα να μας φέρετε ως δείγμα αν βρείτε έναν, ο οποίος να έχει καταρτιστεί και να έχει αποκτήσει κάποιες παραπάνω γνώσεις που μπορεί να του προσφέρουν εργασία. 
Και βέβαια, κύριε Υπουργέ, θα γνωρίζετε καλά ότι προεκλογικά οι
υποψήφιοι συνάδελφοι του ΠΑΣΟΚ και το κόμμα έδωσαν τα ονόματα για το ΣΤΑΖ (stage) 3 και ΣΤΑΖ4. Αυτό το ξέρουν όλοι. Δεν αποτελεί καν αντικείμενο της ερώτησης. Είναι μέσα στα δεδομένα δυστυχώς.
Για την επιδοματική πολιτική, κύριε Υπουργέ, για τη δυνατότητα των
ανθρώπων αυτών πραγματικά να εκπαιδευτούν, για τη συμμετοχή των κοινωνικών εταίρων στα συστήματα κατάρτισης και εκπαίδευσης, άρα και τη δημιουργία ευθύνης για τους κοινωνικούς εταίρους και ιδιαίτερα για τους εργοδότες, δεν μιλήσατε. Θα σας παρακαλέσω να μιλήσετε στη δευτερολογία σας.
Εγώ δεν θα εξαντλήσω περισσότερο χρόνο. Θέλω όμως να σας πω ότι το ζήτημα είναι πάρα πολύ σοβαρό. Δεν είναι ζήτημα, πόσο η Αντιπολίτευση θα συμφωνήσει ή θα διαφωνήσει μαζί σας. Είναι ένα ουσιαστικό ζήτημα που αφορά στο μέλλον. Και το μέλλον δεν μπορεί να καλυφθεί με τη μερική απασχόληση, κύριε Υπουργέ, που είναι βέβαια, μια επιλογή, αλλά δεν είναι ο στόχος. Ο πραγματικός στόχος μιας συγκροτημένης πολιτικής οφείλει να είναι διαχρονικά η πλήρης απασχόληση για όλους τους πολίτες. Ευχαριστώ. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ευχαριστούμε και εμείς την
κ. Γιαννάκου που ήταν και συνεπής στο χρόνο της.
Κύριε Σπυρόπουλε, θα μιλήσετε τώρα ή να προηγηθούν οι Κοινοβουλευτικοί Εκπρόσωποι των άλλων κομμάτων; Βέβαια εσείς ζητήσατε πρώτα το λόγο, δεν υπάρχει αμφιβολία γι' αυτό, κύριε Σπυρόπουλε.
ΡΟΒΕΡΤΟΣ ΣΠΥΡΟΠΟΥΛΟΣ: Θα μιλήσω τώρα, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, είμαι υποχρεωμένος να αναγνωρίσω και την ποιότητα και την πληρότητα στην ομιλία της Κοινοβουλευτικού Εκπροσώπου της Νέας Δημοκρατίας κ. Κουτσίκου.
Θέλω ειλικρινά να διαπιστώσω ότι πολιτικές τοποθετήσεις και αναφορές αυτού του τύπου αναβαθμίζουν την πολιτική παράθεση και αντιπαράθεση των απόψεων και προκαλούν όλους μας να αναβαθμίσουμε την πολιτική σ' αυτήν την Αίθουσα. Δεν θα έλεγα βέβαια ότι έγινε το ίδιο από τους προλαλήσαντες επερωτώντες Βουλευτές.
Κυρίες και κύριοι συνάδελφοι, πιστεύω ότι το ΠΑΣΟΚ και ως κόμμα της Αντιπολίτευσης και ως Κυβέρνηση έχει συνδέσει την πολιτική του διαδρομή με μία εναγώνια προσπάθεια για να εξυπηρετήσει τα συμφέροντα των εργαζόμενων και των ευρύτερων λαϊκών στρωμάτων. Αυτό είναι συνακόλουθο και λογικό, γιατί η βασική, κοινωνική του αναφορά είναι αυτά τα στρώματα και αυτές οι κοινωνικές ομάδες.
Σας θυμίζω μερικά βασικά θεσμικά νομοθετήματα από το 1981, που
διαμόρφωσαν ένα νέο πολιτικό χάρτη στις σχέσεις πολιτείας και εργαζόμενων, κυβέρνησης και εργαζόμενων, θεσμών και εργαζόμενων. Σας θυμίζω το ν. 1264/82, το τολμηρό και υπεύθυνο βήμα για την ολοκλήρωση της κοινωνικής ασφάλισης. Δεν πρέπει να ξεχνάμε ότι το 1982 το ΙΚΑ δεν ήταν σε όλη την Ελλάδα, αλλά σε βασικές πρωτεύουσες περιφερειών ή τουλάχιστον όχι σε όλους τους νομούς.

Στη συνέχεια, υπήρξε μια σειρά θεσμικών νομοσχεδίων, όπως είναι ο ν. 1876, που ουσιαστικά καθορίζει και σήμερα τους ρυθμούς κίνησης και τις βασικές επιλογές όλων των κυβερνήσεων για την επαγγελματική κατάρτιση, θεσμοθέτηση του ΟΜΕΔ, Οικονομική Κοινωνική Επιτροπή και μια σειρά άλλα
για τη βελτίωση της δυνατότητας του Υπουργείου Εργασίας και της Κυβέρνησης να διαχειριστούν το Β' Κοινοτικό Πλαίσιο Στήριξης και το Γ' Κοινοτικό Πλαίσιο Στήριξης.
Χωρίς να θέλω να κάνω μια αντιπαράθεση απέναντι σε όλους, όσοι με έναν ιδιότυπο λαϊκισμό επιχείρησαν να αναγορευτούν από αυτό το Βήμα ως θεματοφύλακες κοινωνικών στρωμάτων και κοινωνικών ομάδων, που ποτέ ιστορικά με την ίδια αξιοπιστία και το ίδιο πάθος δεν προάσπισαν, θέλω να πω ότι το κόμμα μας είναι πολύ ισχυρά διασυνδεδεμένο με αυτά τα κοινωνικά

στρώματα.
Για να δούμε τη διαχρονική πραγματικότητα επιμέρους πολιτικών και για
να έρθω στο θέμα της επερώτησης, να διασυνδέσω αυτές τις πολιτικές με το Κοινοτικό Πλαίσιο Στήριξης είμαι αναγκασμένος να έρθω στο σημείο που ξεκίνησε και ο αξιότιμος κύριος Υπουργός Εργασίας και να δούμε σε ποια θέση βρέθηκε η Κυβέρνηση του ΠΑΣΟΚ όταν το 1994 στάθηκε στο σημείο εκκίνησης του Β' Κοινοτικού Πλαισίου Στήριξης. Θα μιλήσω μόνο για το σκέλος της επαγγελματικής κατάρτισης και ιδιαίτερα της συνεχιζόμενης σε σχέση με το Α' Κοινοτικό Πλαίσιο Στήριξης.
Θέλω να σας θυμίσω -ιδιαίτερα η κ. Κουτσίκου το ξέρει πάρα πολύ
καλά-ότι η επιλογή των κέντρων επαγγελματικής κατάρτισης σαν μονόδρομη επιλογή- για να καλύψουμε το κενό δομών για την διά βίου κατάρτιση,προήλθε από δύο βασικές συνιστώσες. Πρώτον, από την πραγματική συνιστώσα που υπάρχει στις παραγωγικές δομές της χώρας. Η χώρα μας δεν είναι βιομηχανική.
Το πρώτο κέντρο επαγγελματικής κατάρτισης στη Γερμανία ιδρύθηκε το
1876. Βέβαια, μετά από εκατό πενήντα χρόνια στη Γερμανία δεν έχουν ανάγκη να πιστοποιηθούν οι φορείς των ΚΕΚ. Τους πιστοποιεί η ίδια η ζωή, η παραγωγική και ανταγωνιστική σχέση που αναπτύσσουν σε μια βιομηχανική κοινωνία, σε μια βιομηχανική παραγωγή που οι ίδιοι οι επιχειρηματίες προωθούν, οι επιχειρηματίες όμως με βιομηχανική συνείδηση.
Οι εργαζόμενοι με μία συνείδηση εργατική για τη θέση της χώρας στο παραγωγικό σύστημα επιλέγουν τα αξιόπιστα και τα άλλα τα απορρίπτουν. Δεν χρειάζεται εκεί ΕΚΕΠΙΣ. Το ΕΚΕΠΙΣ ή τα όποια ΕΚΕΠΙΣ έρχονται να καλύψουν ένα διαρθρωτικό κενό που δεν αφορά την αδυναμία του κ. Γιαννίτση ή την 
αδυναμία τη δική μας ή τη δική σας. Υπάρχει μια δομική αδυναμία στη χώρα. Αν αυτή τη αδυναμία την αποσιωπούμε και την αποκρύπτουμε με επιφανειακές τοποθετήσεις -αυτό δεν το κάνατε εσείς κ. Κουτσίκου- δεν προσφέρουμε στην πολιτική και δεν δίνουμε δυνατότητες για τη βελτίωση της πολιτικής, είτε

ως επερωτώντες είτε ως ερωτώμενοι.
Πιστεύω, λοιπόν, ότι υπήρχε κενό στη χώρα και αυτό το κενό θέλει να καλύψει με την προσπάθεια που έχει ξεκινήσει από το 1994 το Υπουργείο Εργασίας. Εγώ θαρρώ ότι και στην εκκίνηση του Α' Κοινοτικού Πλαισίου Στήριξης η τότε κυβέρνηση της Νέας Δημοκρατίας ήταν μπροστά σε ένα κενό. Το κενό το κάλυψε με το να αναγορεύσει ως φορείς επαγγελματικής

κατάρτισης τα μη κερδοσκοπικού χαρακτήρα ιδρύματα. Αυτό έκανε. Τότε υπήρχαν τα άτυπα ΚΕΚ.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Εγώ δεν μπορώ να κάνω μια αντιπολίτευση για το 1990. Πρέπει να είμαι υπεύθυνος. Ενδεχομένως και η κυβέρνηση του ΠΑΣΟΚ τότε να ασκούσε την ίδια πολιτική. Αλλά επιτέλους ας αναγνωρίσουμε τα αυτονόητα και ας δώσουμε την πολιτική μας πρόταση για το δέον γενέσθαι με μια υπευθυνότητα όμως. 
'Ηρθε, λοιπόν, το 1994 με κενό δομής και με μία εναγώνια προσπάθεια
να φτιαχτούν δομές, τα ΚΕΚ. 'Ηταν μια δομή που συμφωνήθηκε από κοινού με την επιτροπή και το Υπουργείο Εργασίας. Και οι λεπτομέρειες της δομής συμφωνήθηκαν από κοινού. Και η νομοθετική ρύθμιση για τη δημιουργία του ΕΚΕΠΙΣ συμφωνήθηκε από κοινού. Βέβαια έκανε η Κυβέρνηση και συνεχίζει να κάνει με απόλυτη συνέπεια ό,τι περισσότερο μπορεί. Απέναντί της βέβαια είναι οι δομές της κοινωνίας, της οικονομίας που βέβαια προσπαθούν να 
αξιοποιήσουν είτε στη μιά πλευρά είτε στην άλλη, τη λειτουργία των δομών. Αυτή είναι η πραγματικότητα.
Πιστεύω ότι η εναγώνια προσπάθεια του Υπουργείου Εργασίας για την εγκαθίδρυση δομών συνεχιζόμενης επαγγελματικής κατάρτισης μέσα από την αναβάθμιση της πιστοποίησης των ΚΕΚ, είναι ο μόνος δρόμος που σήμερα

μπορεί να δώσει απάντηση σ'αυτό το μεγάλο κενό. Μπαίνει όμως ένα άλλο ερώτημα που αφορά τις δομές των ανθρώπων, τους ανθρώπους, τους ελεγκτικούς μηχανισμούς.
Μα, και το δημόσιο, μα και οι κρατικές υπηρεσίες, μα και ο ελληνικός ΟΑΕΔ και το ελληνικό Υπουργείο Εργασίας δεν γνώρισαν ποτέ ή τουλάχιστον δεν αντιμετώπισαν δομές που με απόλυτη αξιοπιστία να ζητούν την απόλυτη λειτουργία του δημόσιου λειτουργού. Δεν μπορούμε να μηδενίζουμε την αξιοπιστία του ΟΑΕΔ ή την αξιοπιστία των ανθρώπων του Υπουργείου Εργασίας και συλλήβδην, επειδή υπάρχει ενδεχόμενα μια καταγγελία, να λέμε ότι όλοι δεν κάνουν σωστά τη δουλειά τους. Ε, μηδενίζουμε τα πάντα. Δημιουργούμε

ένα κλίμα απαισιοδοξίας και απαξίωσης ανθρώπων που θέλουν να είναι υπεύθυνοι δημόσιοι υπάλληλοι, δημόσιοι λειτουργοί.
Πιστεύω ότι βρισκόμαστε σε ένα δύσκολο δρόμο εγκαθίδρυσης δομών σε
μια οικονομία που αυτές τις δομές ποτέ δεν τις ήξερε. Ο δρόμος αυτός πιστεύω πως είναι μονόδρομος. Το Υπουργείο Εργασίας στη σωστή κατεύθυνση στοχεύει. Είμαι σίγουρος ότι η προσπάθεια θα αποδώσει. Και αυτό γιατί
έχει τη σωστή στόχευση. Και παράλληλα θα αποδώσει και για έναν άλλο λόγο. Δεν στοχεύουμε να αναστρέψουμε την ανεργία μόνο με τα μέτρα της επαγγελματικής κατάρτισης. Με τολμηρότητα και υπευθυνότητα το Υπουργείο Εργασίας προσδιορίζει πολιτικές διαρθρωτικής προσαρμογής του ίδιου του μοντέλου της εργασίας. Το κάνει με τόλμη και με υπευθυνότητα απέναντι σ'αυτήν την αντιμετώπιση. Θεωρεί απόλυτα θεμιτές τις διαρθρωτικές απόψεις των συνδικάτων. Δεν θεωρεί βέβαια καθόλου ορθά σωστή μια μη υπεύθυνη θέση κομμάτων που ξέρουν πώς εξελίσσονται τα πράγματα στο χώρο της παραγωγής. 
Κλείνοντας θέλω να πω το εξής. Το Υπουργείο Εργασίας και η Κυβέρνηση
συνολικά έχει μπροστά της το φαινόμενο της ανεργίας και στα επόμενα

χρόνια θα το τιθασεύσει. Θα ανατρέψει τα δεδομένα, που είναι μια πολύ δύσκολη υπόθεση. Η στόχευση της βελτίωσης των δομών της συνεχιζόμενης επαγγελματικής κατάρτισης μέσα από το ΚΕΚ και μέσα από τους άλλους φορείς, η βελτίωση των ΚΕΚ μέσα από την εγκαθίδρυση πολύ πιο αξιόπιστων διαδικασιών ελέγχου τους και ταυτόχρονα η προσπάθεια που είναι σε εξέλιξη στο Υπουργείο Εργασίας για την προσαρμογή κανόνων εργασίας απέναντι σε ένα μοντέλο εργασίας, που εκ των πραγμάτων αποδομεί το βιομηχανικό μοντέλο παραγωγής, είναι δυο βασικές στοχεύσεις που μέσα απ'αυτές υλοποιείται η πολιτική της για την καταπολέμηση της ανεργίας.
Αυτή η πολιτική θα αποδώσει και με αυτήν την πολιτική ως θετικό
απολογισμό θα οδηγηθούμε στις επόμενες εκλογές.
Κυρίες και κύριοι συνάδελφοι, πιστεύω ότι αυτός ο δρόμος είναι
δύσκολος για εμάς και το πιο σημαντικό πιστεύω ότι δυστυχώς αυτό το δρόμο πρέπει να τον βαδίσουμε μόνοι μας σε μία αδιατάρακτη και απόλυτη συμμαχία με τους εργαζόμενους και τα κοινωνικά στρώματα που πάντα προς αυτά στρέφεται η καρδιά της πολιτικής μας.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Εγώ, κύριε Υπουργέ, δεν θα ακολουθήσω ούτε την αριστοτέλεια, ούτε την καντιανή, ούτε την καρτεσιανή λογική, απλώς ακολουθώ μια πολύ απλή, διαλεκτική λογική. Πρέπει να καταλήξουμε στο συμπέρασμα ότι σήμερα το θέμα που συζητάμε είναι η ανεργία. Το βασανιστικό ερώτημα που μπαίνει είναι: Γιατί η ανεργία δεν αντιμετωπίζεται με όλους τους θεσμούς, τις αποφάσεις, τις προθέσεις, τα χρήματα που ξοδεύονται;
Επομένως, είναι ένα θέμα που δεν επιτρέπει ούτε ρητορικούς
λαϊκισμούς ούτε και ανούσιες, θα μπορούσα να πω, αριθμολογίες. Είναι ένα θέμα που για να απαντηθεί χρειάζονται βαθιές, αντικειμενικές προπαντός πολιτικές αναλύσεις. Νομίζω ότι ένα τέτοιο χαρακτηριστικό είχε η ανάλυση της κας Γιαννάκου.
Εγώ απλώς θα κάνω ένα γενικό σχόλιο -όπως ξέρετε ο χρόνος είναι αντίπαλος όλων όσοι μιλούν από αυτό το Βήμα- χωρίς να μπω στην ανάλυση των επιμέρους που προβλέπονται από τα κείμενα και από τους λόγους που έχουν απαγγελθεί. Η ερώτηση είναι αν το θέμα που συζητάμε είναι απλώς ένα θέμα νομοθετικών ρυθμίσεων ή είναι ένα θέμα στρατηγικών προτεραιοτήτων. 
Επομένως, το επερώτημα δεν έπρεπε να αφορά στους νομικούς
προσδιορισμούς της διανομής των χρημάτων, αλλά στις περιοχές της ελληνικής κοινωνίας όπου αυτές οι διανομές έπρεπε να κατευθυνθούν για να παραγάγουν αποτελέσματα προς όφελος του Νεοέλληνα εργαζόμενου και όχι του μεγάλου επιχειρηματία που δυστυχώς φαίνεται ότι είναι ο μόνος που ωφελείται όποιο πλαίσιο στήριξης και αν είναι αυτό που τελικά τη στήριξή του δεν την έχουν ακόμα αντιληφθεί οι εργαζόμενοι της χώρας μας.
Είπατε, κύριε Υπουργέ, σε μια πρόσφατη ομιλία σας ότι το Β' Κοινοτικό Πλαίσιο Στήριξης κλείνει. Οι αδυναμίες που διαπιστώθηκαν στο μέτρο που δεν ήταν δυνατό να ξεπερασθούν, μερικώς ή πλήρως, αποτελούν αντικείμενο των πολιτικών και των δράσεων που σχετίζονται με το Γ' Κοινοτικό Πλαίσιο Στήριξης και που βέβαια συμπληρώσατε ότι θα συνδυασθούν με τις νέες
πολιτικές προτεραιότητες και την αναπτυξιακή πολιτική.
Αν σκεφθεί όμως κανείς, κύριε Υπουργέ, ότι αυτή ακριβώς η πολιτική
στο όνομα των νεοφιλελεύθερων αντιλήψεων φέρνει στο κέντρο της κοινωνικής μας ζωής το κέρδος, ότι κηρύσσει την ελαστικότητα των εργασιακών σχέσεων, ότι θεωρεί πανάκεια τις ιδιωτικοποιήσεις και παρομοιάζει τον εργαζόμενο -ακούστηκε σε μια ημερίδα- με τον ποδοσφαιριστή που μπορεί να διαπραγματεύεται μόνος αυτός, χωρίς τη βοήθεια του κράτους, τους όρους της δουλειάς του, πώς μπορεί κανείς να είναι αισιόδοξος, όταν τα βάλει όλα αυτά μέσα στο μυαλό του; Πώς μπορεί να είναι αισιόδοξος ότι η αξιοποίηση των πόρων του Γ' ΚΠΣ θα πάει καλύτερα από το δεύτερο και μάλιστα προς όφελος των εργαζομένων;
Γι' αυτό και επιμένουμε προς τους συναδέλφους της Νέας Δημοκρατίας,
που κετέθεσαν την επερώτηση, ότι το πρόβλημα δεν είναι να ρυθμίσουμε νομοθετικά τα πράγματα, αλλά το πρόβλημα είναι να ασκηθούν στρατηγικές, προτεραιότητες φιλολαϊκές. Στρατηγικές βέβαια, επαναλαμβάνω, φιλολαϊκές, που θα διαμορφώνουν και θα προωθούν μια λαϊκή οικονομία και δεν θα είναι έρμαια της πολιτικής των αναδιαρθρώσεων, μιας πολιτικής που έπαψε πια να διατυπώνεται ως μια θεωρητική μακροοικονομική αντίληψη και λειτουργεί συστηματικά ως ένας πραγματικός εφιάλτης της κοινωνίας μας. Αυτά όσον αφορά το πρώτο στοιχείο της επερώτησης, των θεμάτων που τίθενται.
Το δεύτερο στοιχείο εξειδικεύεται και αφορά το κονδύλι του 1,5
δισεκατομμυρίου ευρώ, που θα διατεθεί από το Γ' ΚΠΣ για την αντιμετώπιση της ανεργίας.
Χωρίς να είμαι από τη φύση μου απαισιόδοξος, το μόνο που πιστεύω ότι θα προκύψει απ' αυτήν την εθνική δράση, θα είναι μια στρατιά καταρτισμένοι ανέργων. 'Ετσι εγώ το φαντάζομαι, άνεργοι αλλά πλήρως καταρτισμένοι. Γιατί αν αναλύσει κανείς προσεκτικά τους όρους και τις περιγραφές, τις προϋποθέσεις και τους μηχανισμούς, θα καταλάβει πως μέσα απ' όλα όσα προτείνονται ως εθνική δράση για την απασχόληση, εκείνο τελικά που διαμορφώνεται ως στρατηγική δεν είναι η αντιμετώπιση της ανεργίας, αλλά φοβούμαι πως είναι η δημιουργία νέου συστήματος, που το χαρακτηρίζουν τα ακόλουθα στοιχεία:
Πρώτον, το ποσό των δύο τρισεκατομμυρίων καταναλώνεται ουσιαστικά από τη μια πλευρά στη διαμόρφωση μιας νέας μορφής επιδόματος ανεργίας και από την άλλη μιας νέας μορφής κέρδους για τους μεγάλους επιχειρηματίες και τους νεόκοπους εκπαιδευτές αυτών των χώρων, όπου καταρτίζονται οι άνεργοι και που έχω προσωπική άποψη ότι πολλοί απ' αυτούς, για να μην πω ένα εφιαλτικά μεγάλο ποσοστό, δεν είναι ικανοί να εκπαιδεύσουν, να καταρτίσουν.
Δεύτερον, δημιουργείται αναγκαστικά μέσα από τις μεθόδους επιλογής των καταρτιζομένων μιας νέας μορφής πελατειακή σχέση ανάμεσα στους ανέργους και το κόμμα που κυβερνά, γιατί αυτό τελικά ορίζει, διαμορφώνει τους μηχανισμούς επιλογής. Και γι' αυτό έχω προσωπική άποψη ότι παρακολουθούν σεμινάρια κατάρτισης άνθρωποι άνεργοι, οι οποίοι δεν έχουν καμία σχέση με το αντικείμενο και καμία προοπτική να απασχοληθούν πουθενά.
'Ενα τρίτο στοιχείο, που χαρακτηρίζει αυτό το σύστημα, είναι ότι απομακρύνεται το δικαίωμα στη δουλειά από τις δυνατότητες που αποκτούν οι νέοι της χώρας μας μέσα στους θεσμοποιημένους όρους της εκπαίδευσης, η οποία βέβαια παραπαίει, όπως ξέρουμε, μέσα στον κυκεώνα των μεταρρυθμιστικών προσπαθειών.
'Ενα τέταρτο στοιχείο είναι ότι οι καταρτισμένοι άνεργοι δεν αποκτούν το δικαίωμα μιας μόνιμης εργασίας, απλώς καταρτίζουν. Είναι ένα φαινόμενο της εποχής μας, που δεν μπορώ να το προσεγγίσω ούτε ως δάσκαλος ούτε ως πολίτης ούτε ως πολιτικό υποκείμενο. Τι θα πει "καταρτίζω", ενώ δεν φροντίζω αυτός ο καταρτισμένος και εκσυγχρονισμένος να βρίσκει δουλειά; 
Απλώς επομένως όλοι αυτοί αποτελούν μια πηγή άντλησης χεριών και
μυαλών ανάλογα με τις ανάγκες των μεγάλων επιχειρήσεων.
Και το πέμπτο στοιχείο είναι ότι δημιουργείται ένα είδος πολίτη που τελικά θα ασφυκτιά μέσα σε ένα πρόγραμμα διά βίου εκμάθησης και βέβαια που δεν θα γνωρίζει αυτό το πρόγραμμα πού τον οδηγεί. Κι αν ήθελα να κάνω χιούμορ θα φανταζόμουν έναν πολίτη ο οποίος διά βίου καταρτίζεται θα διερωτώμουν πότε θα δουλέψει. Αν πάρω πολύ απλά και επιφανειακά την έκφραση διά βίου εκμάθηση. Δεν είναι να καταρτιστεί ο 'Ελληνας πολίτης αλλά είναι να εργαστεί. Δε χρησιμοποιώ επίτηδες τον όρο "απασχοληθεί"
γιατί με ενοχλεί ο όρος απασχόληση γιατί τουλάχιστον εγώ στο χώρο μου τον έχω ακούσει ως αρνητικό φορτίο περιεχομένου. 'Ελεγε η γυναίκα μου, μην απασχολείτε τον πατέρα σας, γιατί δουλεύει αυτήν την στιγμή. Γι' αυτό, λοιπόν, και επιμένουμε ότι το πρόβλημα δεν είναι πρόβλημα νομικών ρυθμίσεων, δεν είναι καν πρόβλημα οικονομικών διευθετήσεων.
Και εμείς θέλουμε να αξιοποιηθούν τα χρήματα του Γ' Κοινοτικού Πλαισίου Στήριξης -στο κάτω κάτω είναι χρήματα του λαού μας- και εμείς θέλουμε να έχει η χώρα μας ένα εργατικό δυναμικό καταρτισμένο και εξοικειωμένο με τις σύγχρονες τεχνολογίες, πάνω απ' όλα αυτά όμως θέλουμε τόσο η επαγγελματική κατάρτιση όσο και η τεχνολογική εξοικείωση να μην είναι ένα πρόσχημα και μια τακτική. 'Ενα πρόσχημα για να αυξάνονται τα κέρδη των επιχειρήσεων που θα διαλέγουν στα σκλαβοπάζαρα αυτούς που θέλουν κοιτώντας τους στα δόντια της επαγγελματικής τους κατάρτισης όπως έκαναν τους προηγούμενους αιώνες οι μεγαλοκτηματίες του αμερικάνικου νότου. Και μια τακτική που σκοπεύει στην προσαρμογή των εργαζομένων στη νέα οικονομική πραγματικότητα. Γιατί όπως είναι εύκολο να το καταλάβουμε η προσαρμογή σε ένα αντιλαϊκό εργασιακό και οικονομικό περιβάλλον σημαίνει υποταγή σημαίνει στέρηση της ελευθερίας, άρα σημαίνει στέρηση της δυνατότητας από τον εργαζόμενο να παράγει όπως θα έλεγε και ο Μαρξ, με τους κανόνες της ελευθερίας και της μοναξιάς. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι,
κύριε Υπουργέ, νομίζω ότι το ουσιαστικότερο θέμα που συζητάμε σήμερα είναι το γενικότερο πρόβλημα της ανεργίας και ασφαλώς μέσα σ' αυτό το πλαίσιο συζητάμε τα προγράμματα κατάρτισης εξειδίκευσης και επανακατάρτισης των εργαζομένων.
Ο κύριος Υπουργός προσπάθησε να μας δώσει μια εικόνα η οποία θέλει
κάπως να απαλύνει το πρόβλημα της ανεργίας. Μας μίλησε για κάποιες εκατοντάδες, χιλιάδες θέσεις εργασίας οι οποίες δημιουργήθηκαν την περίοδο 1994-99 και το θεώρησε περίπου ως μέγα επίτευγμα. Κύριε Υπουργέ, το βασικό θέμα που απασχολεί σήμερα τον κόσμο, τον ελληνικό λαό, την ελληνική κοινωνία, είναι ότι η ανεργία αυξάνεται παρ' όλο ότι πράγματι μπορεί να έχουμε καινούριες θέσεις εργασίας. Και αλίμονο αν δεν είχαμε καινούριες θέσεις εργασίας. 'Ομως δεν αλλάζει αυτό το γεγονός την εικόνα ότι η ανεργία, δηλαδή, αυξάνεται και αυξάνεται αλματωδώς, ιλιγγιωδώς και δεν αποδίδεται αυτή η αύξηση της ανεργίας από τα επίσημα στοιχεία των κρατικών υπηρεσιών διότι η ανεργία είναι πολύ μεγαλύτερη επειδή δεν καταγράφεται το σύνολό της.
Και εδώ δεν άκουσα κάποιο σχεδιασμό από την πλευρά τουλάχιστον του κυρίου Υπουργού για το πώς θα αντιμετωπιστεί αυτό το εκρηκτικό πρόβλημα σήμερα στη χώρα μας το οποίο φυσικά δεν είναι μόνο της Ελλάδας. Δεν άκουσα ένα όραμα, μια στρατηγική, μια αντίληψη συνολική. Ευχές ότι, ναι -όπως είπε ο κ. Σπυρόπουλος στην ομιλία του- θα ανατρέψουμε την κατάσταση στα επόμενα χρόνια. Τι πάει να πει αυτό ότι θα ανατρέψετε την κατάσταση στα επόμενα χρόνια; Δηλαδή τι θα κάνετε ώστε να ανατραπεί τα επόμενα χρόνια που δεν το κάνατε τα προηγούμενα όταν βλέπαμε να αυξάνεται η ανεργία;
Αν θέλουμε να μιλήσουμε επί της ουσίας στο θέμα της ανεργίας, κύριε
Υπουργέ, πρέπει να πιάσουμε τα προβλήματα που τη γεννούν και να δούμε δράσεις σ' αυτά τα προβλήματα αν θέλουμε να την ανακόψουμε και να ανατρέψουμε την κατάσταση.
Το πρώτο θέμα από αυτά που θέλω να υπογραμμίσω είναι το αναπτυξιακό πρόβλημα, μείζον θέμα της εποχής μας. Τι αναπτυξιακούς ρυθμούς μπορούμε να πετύχουμε; Αλλά και η ποιότητα των αναπτυξιακών ρυθμών έχει μία τεράστια σημασία όσον αφορά στις θέσεις απασχόλησης. Και εδώ υπάρχει μείζον πρόβλημα.
Αναφέρατε τις αντλήσεις κεφαλαίων από το χρηματιστήριο. Δεν ξέρω γιατί κάνατε αυτήν την αναφορά. Δεν είναι ευχάριστη για την Κυβέρνηση. Είχαμε 5,2 τρισεκατομμύρια αυξήσεις μετοχικού κεφαλαίου από το 1999 μέχρι τον Ιούνιο του 2000, μέσα δηλαδή σε ενάμιση χρόνο, εκ των οποίων το 1,2 τρισεκατομμύρια, περίπου το 24%, κατευθύνθηκε σε νέες επενδύσεις. 
Αντιλαμβάνεστε, λοιπόν, ότι εδώ αντλούνται τεράστιοι πόροι από την
ελληνική οικονομία και κοινωνία, οι οποίοι όμως δεν κατευθύνονται στο να

διαμορφώνουν με επενδύσεις καινούριες θέσεις απασχόλησης, αλλά κατευθύνονται σε χρηματιστηριακά παιχνίδια, σε παιχνίδια συμμετοχών σε εταιρείες και δευτερευόντως σε παιχνίδια εξαγορών και συγχωνεύσεων, τα οποία όμως συνήθως συνοδεύονται και με μείωση των θέσεων απασχόλησης. 
Το δεύτερο πρόβλημα - και δεν τα βάζω κατά προτεραιότητα, απλώς τα
σταχυολογώ- που θέλω να υπογραμμίσω είναι το εξής: 'Οταν έχετε μία τεχνολογική επανάσταση, η οποία αλλάζει ριζικά τους όρους παραγωγής, εργασίας, ακόμα και τους όρους αναπαραγωγής της κοινωνίας μας, 
αντιλαμβάνεσθε ότι αυτή η τεχνολογική επανάσταση, για να μην επιφέρει μία λαίλαπα στο θέμα της εργασίας, χρειάζεται αντιμετώπιση του θέματος της απασχόλησης με πολύ διαφορετικό τρόπο απ' ό,τι το βλέπαμε στο παρελθόν. 
Αυτό σημαίνει ότι πρέπει να προχωρήσουμε σε ριζική μείωση του χρόνου
εργασίας χωρίς μείωση των αντίστοιχων αποδοχών. Πρώτο βήμα προς αυτήν την κατεύθυνση, κύριε Υπουργέ, θα μπορούσε να είναι το τριανταπεντάωρο. Το έχουμε προτείνει, αλλά δεν ακούμε από τις άλλες πλευρές -εκτός από την πλευρά του Κομμουνιστικού Κόμματος- κάποια θετική ανταπόκριση. Θεωρείτε ότι αυτό θα δημιουργήσει πρόβλημα στην ελληνική οικονομία. Λάθος αντίληψη. Δεν έχω χρόνο να την εξηγήσω.
Εν πάση περιπτώσει, γιατί η Κυβέρνηση δεν κινεί αυτό το θέμα στην
Ευρωπαϊκή 'Ενωση και στα ευρωπαϊκά όργανα; Γιατί δεν κάνει μία εκστρατεία, δεν δίνει μία μάχη σ' αυτήν τη λογική; Ξέρετε ότι εδώ που έχουμε φτάσει, αν δεν πάμε σε ριζική μείωση του χρόνου εργασίας, δεν πρόκειται το δομικό πρόβλημα της ανεργίας -το οποίο συνδέεται και με τις τεχνολογικές εξελίξεις- να αντιμετωπισθεί επί της ουσίας.
Τρίτο θέμα είναι η στήριξη των μικρομεσαίων επιχειρήσεων. Τι γίνεται μ' αυτήν την υπόθεση; Δεν προχωράει σχεδόν τίποτα εδώ. Αντίθετα, τα αντικίνητρα για τη μικρομεσαία επιχείρηση, που συνήθως διαμορφώνει την απασχόληση, παραμένουν: το φορολογικό, η επαγγελματική στέγη, το τραπεζικό, η δανειοδότηση.
Τέταρτο θέμα που θέλω να θίξω είναι η στήριξη του αγροτικού κόσμου,
που είναι μία καινούρια πηγή ανεργίας στη σημερινή φάση. Σχεδόν μοιραλατρικά μας είπε ο κύριος Υπουργός ότι είναι αναπόφευκτη η δραστική συρρίκνωση του αγροτικού πληθυσμού. Αλοίμονο. Αυτή είναι η αντίληψη που έχετε για την ύπαιθρο και την περιφέρεια; Θα πάμε σε δραστική μείωση του αγροτικού πληθυσμού και είναι αναπόφευκτο για τους λόγους που είπατε; 
Τέλος, θέλω να θίξω το θέμα του εκπαιδευτικού συστήματος. 'Οταν
μιλάμε για θέματα που αφορούν την επαγγελματική κατάρτιση και εξειδίκευση, το πρώτο πράγμα που πρέπει να κοιτάξουμε είναι η παιδεία. Με τις αλλαγές που έχετε κάνει, θέλετε να διώξετε κόσμο από την εκπαίδευση. Αυξάνονται αυτοί που δεν τελειώνουν καν το λύκειο. Και θέλετε να αντιμετωπίσουμε τα προβλήματα που προέρχονται απ' αυτήν την κατάσταση με τα Κ.Ε.Κ.; Το λύκειο είναι που πρέπει να στηρίξουμε. Να τελείωνουν τα παιδιά το λύκειο. Να μπορούν όλο και περισσότερα παιδιά να πηγαίνουν στα πανεπιστήμια και στα ανώτερα εκπαιδευτικά ιδρύματα.
Αλλά πολύ φοβάμαι ότι έχει διαχυθεί μια αντίληψη που λέει ότι αν τελειώνουν όλοι τα πανεπιστήμια, αν όλοι πηγαίνουν σε ανώτερες και ανώτατες σπουδές, εν πάση περιπτώσει, ποιοι θα γίνουν εργάτες; Δεν έχετε αντιληφθεί πλέον ότι η παλιά εργασία, η χειρωνακτική, η ανειδίκευτη όλο και περισσότερο φθίνει, ότι πλέον σήμερα πηγαίνουμε σε εξειδικευμένες εργασίες που χρειάζονται ανώτερη και ανώτατη εκπαίδευση και ότι μόνο έτσι θα έχουμε και μέλλον ως οικονομία και ως χώρα; Και αντί να έχουμε κίνητρα προς αυτήντην κατεύθυνση -μακάρι όλοι οι νέοι μας να τέλειωναν την ανώτερη και την ανώτατη εκπαίδευση και αυτό θα ήταν πράγματι μια μεγάλη κατάκτηση για μια χώρα σαν την Ελλάδα- αντί να πηγαίνουμε προς αυτήν την κατεύθυνση εσείς εφαρμόζετε ένα εκπαιδευτικό σύστημα, το οποίο "κόβει" συνεχώς νέους. Δεν τους επιτρέπει να τελειώσουν ούτε καν το λύκειο. Και περιμένετε ύστερα με τα ΚΕΚ να αντιμετωπίσετε τα προβλήματα χωρίς μια γενική ισχυρή παιδεία για όλους;
Τα είπα αυτά, διότι αντί να έχετε στο μυαλό σας και να μας θέσετε
τέτοια προβλήματα για να τα συζητήσουμε εδώ, βλέπω ότι πάτε να αντιμετωπίσετε το πρόβλημα της ανεργίας με μια νεοφιλελεύθερη, αγοραία λογική, αν μου επιτρέπεται, διότι αυτή είναι η πολιτική σας. Τι λέτε για 
να αντιμετωπίσουμε την ανεργία; Ευελιξία, ευέλικτα συστήματα απασχόλησης. 

Πολλές χώρες μπορεί να αντιμετωπίσουν έτσι την ανεργία, αλλά κάνουν τους εργαζόμενους φτωχούς και το ξέρετε ότι αυτό γίνεται.
Τι σημαίνει τρίωρη και τετράωρη απασχόληση; Σύμφωνα με τα στοιχεία
της EUROSTAT σήμερα έχουμε 20% του πληθυσμού, το οποίο είναι κάτω από το όριο της φτώχειας. Αν πάτε με τα ευέλικτα αυτά συστήματα να αντιμετωπίσετε τα προβλήματα, θα δημιουργήσετε νέα στρατιά φτωχών εργαζομένων, που θα έχουν μια δουλειά και θα καταγράφονται στις στατιστικές ως απασχολούμενοι, αλλά δεν θα μπορούν να επιβιώσουν.

Πάτε να αντιμετωπίσετε τα προβλήματα με τη μείωση των ασφαλιστικών
εισφορών και από την άλλη μεριά λέτε ότι έχετε πρόβλημα στα ασφαλιστικά ταμεία. Χρωστάτε βέβαια στο ΙΚΑ και το ΙΚΑ έχει πρόβλημα. Το έχω κάνει σε ερώτησή μου γιατί δεν αποδίδει τους πόρους στον ΟΑΕΔ και στο ΛΑΕΚ, πόρους οι οποίοι φθάνουν στα πεντακόσια είκοσι δισεκατομμύρια. Με τέτοιες, λοιπόν, κατευθύνσεις πάτε να αντιμετωπίσετε το πρόβλημα της ανεργίας. Δεν αντιμετωπίζεται, όπως δεν αντιμετωπίζεται το πρόβλημα της ανεργίας, κύριε Υπουργέ, μόνο με τα προγράμματα αυτά. Μπορείτε να κάνετε όσα προγράμματα κατάρτισης θέλετε, το κύριο πρόβλημα, όμως, για την ανεργία είναι η ζήτηση.
Γιατί πολύ φοβάμαι ότι πέραν των άλλων, τα οποία σωστά αναφέρθηκαν,
για τις πελατειακές σχέσεις, την ανοργανωσιά, την προχειρότητα, τη σπατάλη χρημάτων που γίνεται, αν δεν υπάρχει ζήτηση εργασίας αυτά τα προγράμματα μέσω κατάρτισης και επανακατάρτισης αυτό που κάνουν είναι να κατανέμουν την εργασία μέσα στους ήδη εργαζόμενους.
Και περίμενα εδώ να απαντήσετε σε ορισμένα βασικά θέματα, τα οποία
μας απασχολούν -και μ' αυτό κλείνω, κύριε Πρόεδρε. Ποια έρευνα έχετε κάνει στην αγορά εργασίας, έτσι ώστε να διαμορφώσετε τα προγράμματα κατάρτισης; Ποια είναι η έρευνά σας; Πού υπάρχουν προβλήματα, πού υπάρχουν ελλείψεις, ώστε να δημιουργηθούν τα ΚΕΚ ή τυχαία γίνονται; Πόσοι από αυτούς που αποφοίτησαν βρήκαν μόνιμη δουλειά;
Μας είπατε το 25% του ΟΑΕΔ, το 37% από τα ΚΕΚ. Κύριε Υπουργέ,
επιτρέψτε μου να πω ότι αυτή δεν είναι απάντηση. Γιατί αυτό που ζητάμε να μάθουμε είναι αν το 25% -αν είναι έτσι όπως το λέτε και εγώ δεν έχω κανένα λόγο να το αμφισβητήσω- αντικατέστησε άλλους εργαζόμενους ή είναι νέα θέση εργασίας; Αυτό είναι ένα θέμα, όπως και το 37% των ΚΕΚ.
Δεν μας είπατε επίσης τι γίνονται αυτά τα λεφτά που πηγαίνουν στους εργοδότες. Διώχνουν κόσμο για να προσλάβουν επιδοτούμενους ή πράγματι είναι πρόσθετες θέσεις εργασίας; Τα ερωτήματα είναι πολλά, δεν έχω το χρόνο να τα αναλύσω, τα έθεσα επιγραμματικά. Πάντως αυτό που χρειάζεται είναι μια νέα στρατηγική κι όχι εγκατάλειψη στην αγορά και στην ευελιξία προκειμένου, να αντιμετωπιστεί το πρόβλημα της ανεργίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βλάχο, έχετε το
λόγο.
ΓΕΩΡΓΙΟΣ ΒΛΑΧΟΣ: Κύριε Υπουργέ, εμείς καταθέσαμε -ή τουλάχιστον
προσπαθήσαμε να καταθέσουμε- κάποια συγκεκριμένα στοιχεία, όσα μπορούσαμε να βρούμε, για την εικόνα που εμφανίζει σήμερα η επαγγελματική κατάρτιση και η απασχόληση γενικότερα στην Ελλάδα. Δυστυχώς, αντί κάποιας απάντησης που περιμέναμε να ακούσουμε, ακούσαμε ακαδημαϊκές διακηρύξεις και ωραιοποιημένα λόγια.
Η πραγματικότητα, νομίζω, ότι είναι διαφορετική και είναι πιο σκληρή. Δεν μας αρκεί αυτή η εικονική πραγματικότητα την οποία προσπαθήσατε να εμφανίσετε. Μας δώσατε και πάλι να αντιληφθούμε ότι η Κυβέρνηση δεν έχει καμία ευθύνη για ό,τι έγινε, για όλα όσα έχουν δημιουργηθεί αυτά τα χρόνια στον τομέα της απασχόλησης. Διαγράψατε ή δεν αναφερθήκατε ή δεν θεωρήσατε σκόπιμο να αναφερθείτε στη συνέχεια που έχει η Κυβέρνηση του ιδίου κόμματος, αφού σχεδόν είκοσι χρόνια βρίσκεται στην εξουσία. 
Εντοπίσατε προβλήματα στο Α' Κοινοτικό Πλαίσιο Στήριξης, μας είπατε
ότι δεν έχει αξιολογηθεί το Β' Κοινοτικό Πλαίσιο Στήριξης, αλλά πραγματικά δεν είδαμε κάτι που να μας πείθει γιατί τα προγράμματα από δω και πέρα θα είναι διαφορετικά. Πρέπει πάντως να τονίσουμε ότι ομολογίες αποτυχίας ουσιαστικά των προκατόχων σας, δεν απαλλάσσουν την Κυβέρνηση. 'Ισως βέβαια διασώζουν εσάς προσωπικά επί του παρόντος.
Εμείς δεν αρνηθήκαμε την αξιολόγηση των Κέντρων Επαγγελματικής Κατάρτισης. Μάλιστα είπαμε ότι όσες πιστοποιήσεις έχουν γίνει μέχρι σήμερα, μπορεί σ' ένα ποσοστό να είναι φερέγγυες. Δεν καταλάβαμε γιατί
μετά τις πιστοποιήσεις που έγιναν το 1997-99 αφού -όπως είπατε- άφησαν πίσω το φαύλο παρελθόν του 1995-97, τότε δηλαδή που δίνατε άδειες σε μπαρ και τα υπόλοιπα που είπε ο κ.Γιακουμάτος, άλλαξε ριζικά λοιπόν η εικόνααισθάνεσθε την ανάγκη σήμερα να προβείτε σε νέα πιστοποίηση. Και σας ρώτησα πραγματικά αν υπάρχει κάποιο κενό, αν εσείς έχετε εντοπίσει κάποια λάθη, κάποιες παραλείψεις στη λειτουργία τους -και δεν είναι κακό- και πραγματικά τι έρχεστε με αυτήν τη νέα πιστοποίηση να διορθώσετε.
Δεν αναφερθήκατε καθόλου στον ΟΑΕΔ. Προσπάθησα να σας δώσω κάποια
στοιχεία και εκεί. Σας είπα ότι ουσιαστικά έχετε αναθέσει σ' έναν ιδιωτικό φορέα -έχω τα στοιχεία εδώ- στην KPMG -ουσιαστικά μια εταιρεία ιδιωτικών συμφερόντων ανταγωνιστική του ΟΑΕΔ- την εξυγίανση του οργανισμού. Και τελικά από Οργανισμός Απασχολήσεως Εργατικού Δυναμικού, αντί να απασχολεί το εργατικό δυναμικό, πιθανόν κάποια στιγμή να έχει πρόβλημα να απασχολήσει και αυτούς τους ίδιους τους υπαλλήλους του. 
Επίσης, τη Δευτέρα σε αυτό το σχέδιο που μοιράσατε στο Ζάππειο μιλάτε
για τον ΟΑΕΔ με πολύ λίγα λόγια, εντελώς πρόχειρα και αυτό πραγματικά είναι που δημιουργεί ερωτηματικά. Χρειάζεται μάλλον να διαβάσω την πολύ σύντομη αναφορά που γίνεται στον ΟΑΕΔ σ' αυτό το σχέδιο, το οποίο μοιράσατε την προηγούμενη Δευτέρα, που δείχνει πραγματικά ότι δεν έχετε εντοπίσει το μέγεθος του προβλήματος.
Πρόσφατα μιλούσαμε με την κ. Διαμαντοπούλου, μια ομάδα Βουλευτών της Νέας Δημοκρατίας και πραγματικά η κυρία Επίτροπος μας μίλησε για κατεδάφιση του ΟΑΕΔ, για αλλαγή εκ βάθρων, για διαρθρωτικές αλλαγές. Αυτό εμείς σήμερα επισημάναμε και κάτι τέτοιο δεν ακούσαμε από εσάς.
Σας είπα, επίσης, για τα κονδύλια -τα λέω αποσπασματικά, όπως κράτησα τις σημειώσεις- του 2000-2001. Πότε θα αξιοποιηθούν; Ουσιαστικά είναι έτσι όπως τα είπα εγώ; Θέλετε να με διορθώσετε; Αυτά τα 165 δισεκατομμύρια θα αξιοποιηθούν το δεύτερο εξάμηνο του 2001; Δέκα μήνες 
τώρα τι ακριβώς κάνατε; Γιατί αισθάνομαι ότι δεν κάνατε, απολύτως τίποτα. Εσείς μπορεί να είστε πολύ λιγότερο Υπουργός, αλλά σας είπα ότι αυτή η Κυβέρνηση έχει μια συνέχεια.
Δεν είπατε τίποτα για τις μικρομεσαίες επιχειρήσεις. Δίνουν τις περισσότερες θέσεις εργασίας και δεν μας είπατε τίποτα γι' αυτές, ενώ ξέρετε ότι αυτές τις μέρες πάλι διασύρονται πολλοί επιχειρηματίες, μικροί και μεγάλοι, μ' αυτήν την περίφημη ρύθμιση για τα πανωτόκια.
Δεν μας είπατε τίποτε για το ΛΑΕΚ και για τους λογαριασμούς, για τις
παρακρατήσεις αυτών των χρημάτων.
Σχολιάσατε, επίσης, αυτό που είπα εγώ, τουλάχιστον για το Ευρωπαϊκό Παρατηρητήριο. Αμφισβητείτε την αξιοπιστία του; Δεν το κατάλαβα. Μας είπατε ότι είναι διαφορετικός ο τρόπος υπολογισμού της ανεργίας. Αυτό τί σημαίνει δηλαδή; 'Εχουμε διαφορετικά στοιχεία; Η ανεργία δεν είναι 14%
που λέει το Ευρωπαϊκό Παρατηρητήριο, και ανέφερα εγώ;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Είναι άλλη η μεθοδολογία.
ΓΕΩΡΓΙΟΣ ΒΛΑΧΟΣ: Είναι άλλη η μεθοδολογία, αλλά επί της ουσίας δεν αλλάζουν πολλά πράγματα, εκτός αν αμφισβητήσουμε την ύπαρξη ανεργίας. Αυτό είπα εγώ.
Εξάλλου πρέπει να τονιστεί ότι όταν ανακοινώνει η Στατιστική Υπηρεσία ποσοστά ανεργίας επιλέγει το χρόνο δημοσιοποίησης, ώστε να μη δημιουργεί κανένα πρόβλημα στο ΠΑ.ΣΟ.Κ. Συνήθως το κάνει μετά τις εκλογές.
Είπατε ότι λίγο-πολύ δώσαμε μία εικόνα ότι όλα είναι μαύρα. Δεν
είπαμε αυτό. Κάναμε την επερώτηση και ήρθαμε σήμερα να ακούσουμε από σας ποιες είναι αυτές οι διαρθρωτικές κινήσεις και οι διορθωτικές κινήσεις

που προβλέπετε να γίνουν για να αλλάξει η κατάσταση. Το να λέμε ότι θα αυξηθεί η απασχόληση με την ένταξη στην Ο.Ν.Ε., με τις υψηλές επενδύσεις, καλό είναι, αλλά αυτά παραμένουν ευχολόγια, είναι γενικές κατευθύνσεις. Δεν αλλάζει τίποτε στην καθημερινή πραγματικότητα. Δεν νομίζω ότι είναι η απάντηση που πρέπει να δώσουμε ιδιαίτερα στους νέους ανθρώπους που αγωνιούν για μία θέση δουλειάς.
Είπατε κάποια στιγμή ότι ο ρυθμός της ανεργίας είναι μικρότερος
σήμερα από ό,τι ήταν στην τριετία της Νέας Δημοκρατίας. Δεν είναι αυτό το ζητούμενο. Η Νέα Δημοκρατία κρίθηκε. Είναι λάθος νομίζω να γυρνάμε δέκα χρόνια πίσω, και να λέμε τι λάθη έγιναν και αν έγιναν και τι παραλείψεις υπήρχαν. Εσείς κρίνεστε σήμερα, αυτή η Κυβέρνηση κρίνεται. Το να γυρνάμε

δέκα χρόνια πίσω νομίζω ότι δεν ωφελεί σε τίποτε.
Είπε ο κ. Σπυρόπουλος και θεώρησε δεδομένο ότι το ΠΑ.ΣΟ.Κ. συνδέεται με τα ισχυρά λαϊκά στρώματα. Αυτά ας μην τα λέμε αυτές τις μέρες. Τις μέρες που από το πρωί γίνονται καυγάδες για κότερα κλπ., ας μην προκαλούμε τον ελληνικό λαό και τα λαϊκά στρώματα.

ΡΟΒΕΡΤΟΣ ΣΠΥΡΟΠΟΥΛΟΣ: Ξέρει ο ελληνικός λαός.
ΓΕΩΡΓΙΟΣ ΒΛΑΧΟΣ: Βεβαίως, ξέρει ο ελληνικός λαός και ξέρουμε όλοι.
Κύριε Υπουργέ, είναι εύκολο να λέμε ότι το διάστημα 1989-1994 δεν
ξέρουμε, το 1995-1997 δεν μάθαμε, το 1997-1999 δεν θέλαμε και τώρα θα γίνουν όλα καλά. Γιατί θα γίνουν τώρα όλα καλά, κύριε Υπουργέ; Γιατί είστε εσείς Υπουργός; Πραγματικά περιμένουμε να ακούσουμε κάτι πιο συγκεκριμένο.
Διαστρεβλώθηκε, επίσης, κατά την προσφιλή μέθοδο στελεχών του ΠΑ.ΣΟ.Κ., η άποψή μας σχετικά με το στελεχιακό δυναμικό του ΟΑΕΔ. Δεν είπαμε κάτι τέτοιο. Ακριβώς το αντίθετο είπα εγώ. Είπα ότι υπάρχει δυναμικό αξιόλογο, επιστημονικά καταρτισμένο που δεν αξιοποιείται. Πραγματικά επιμένουμε και τώρα ότι ο Οργανισμός αυτός πρέπει να είναι το βασικό εργαλείο της πολιτικής στον τομέα της απασχόλησης και βλέπουμε ότι με τα μέχρι τώρα σχέδιά σας ουσιαστικά απαξιώνεται.
Κύριε Υπουργέ, πραγματικά με αυτήν την επερώτηση ήρθαμε σήμερα εδώ να σας ζητήσουμε κάποια συγκεκριμένα στοιχεία, τα οποία δεν πήραμε. Ελπίζω στο χρόνο που θα έχετε στη δευτερολογία σας να μας δώσετε αυτά τα στοιχεία, να μας πείσετε και μας και με τη σειρά μας εμείς να πείσουμε όλους τους συμπολίτες μας που στιβάζονται έξω από τον ΟΑΕΔ, αλλά και έξω από τα πολιτικά γραφεία -γιατί ξέρετε πώς λειτουργεί αυτή η πελατειακή σχέση- για να τους δώσουμε πειστικές λύσεις για το μέλλον τους. Το να ζητάμε να περάσουν από μία επαγγελματική κατάρτιση, χωρίς να μας ενδιαφέρει το μέλλον αυτών των ανθρώπων, δεν κάνουμε τίποτε. Είναι πολύ κακό να συνηθίζουμε κάποιους ανθρώπους σε μία ενδεκάμηνη απασχόληση, έστω και σε ένα πρόγραμμα και ξαφνικά εκεί που φτιάχνουν τη ζωή τους να τους γυρνάμε πίσω στην ανεργία. Ουσιαστικά το κακό που έχουμε προκαλέσει είναι πολύ μεγαλύτερο από πριν να πάνε σε αυτά τα προγράμματα. Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αδρακτάς έχει ζητήσει το λόγο
για να δευτερολογήσει.
Ορίστε, έχετε το λόγο για τρία λεπτά.
ΠΑΝΑΓΙΩΤΗΣ ΑΔΡΑΚΤΑΣ: Δυστυχώς δεν μπόρεσα να είμαι εδώ στην πρωτολογία μου, γιατί ήμουν στο συνέδριο για την ΟΤΟΕ με τον κύριο Υφυπουργό.
ΠΡΟΕΔΡΕΥΩΝ (Παναγιώτης Σγουρίδης): Είναι παρά τον Κανονισμό, αλλά θα σας δώσω το λόγο για τρία λεπτά.
ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε. 'Ενα τόσο σοβαρό θέμα που συζητάμε σήμερα, σαφώς και δεν μπορεί κανένας να αναπτύξει τεκμηριωμένες θέσεις μέσα σε τρία λεπτά και να σχολιάσει ή να προτείνει για το θέμα της ανεργίας.
Πήρα όμως το λόγο παρ'όλο που πληρέστατα έχω καλυφθεί από τους συναδέλφους που υποβάλαμε την επερώτηση, για να θέσω δύο-τρία πρακτικά ζητήματα και για να πω -μετά βέβαια και από το ερέθισμα που πήρα και από τον Κοινοβουλευτικό Εκπρόσωπο του ΠΑ.ΣΟ.Κ.- με πόση ευχέρεια στηρίζει τις τότε θέσεις του ΠΑ.ΣΟ.Κ. Και το ζητούμενο είναι τι το ΠΑ.ΣΟ.Κ. πραγματικά από τότε μέχρι σήμερα προσπαθεί να κάνει με όλες αυτές τις μεταλλάξεις τις ιδεολογικές που έχει. Εκεί αντιμετωπίζεται ένα τεράστιο πρόβλημα και θέλω να το επισημάνω διότι και εκεί μέσα στον ΟΑΕΔ το συναντάμε. Δυστυχώς όλα τα στελέχη του ΠΑ.ΣΟ.Κ. γαλουχήθηκαν με μία άλλη κουλτούρα, με μία άλλη άποψη ότι το κόμμα είναι τα πάντα. Αντιμετωπίζουν ό,τι εσείς προσπαθείτε, κύριε Υπουργέ, προς τη σωστή κατεύθυνση να μη φθάνει σωστά προς τα κάτω.

Εμείς οι Βουλευτές της επαρχίας το βιώνουμε αυτό το πράγμα πολύ καλά. Δεν μπορούμε να περάσουμε σε κανένα γραφείο, ούτε απο τα ΚΕΚ ούτε από τον ΟΑΕΔ, αν δεν υπάρχει στέλεχος που να μπορούμε να συνεννοηθούμε μαζί του. Εκει είναι ερμητικά κλειστά.
Πιστέψτε με ότι σε όλα αυτά τα προγράμματα, σε όλες αυτές τις θέσεις εργασίας που περνάνε από τον ΟΑΕΔ, σε όλα τα σεμινάρια που γίνονται στις επαρχίες κλπ., δεν έχουμε πρόσβαση, όχι σε προσωπικό επίπεδο, αλλά σε αξιοκρατικό επίπεδο. Παιδιά πολυτέκνων οικογενειών δεν περνάνε αν δεν πάρουν χαρτί από0τον εγκάθετο εκεί που επιβλέπει τον κομματικό μηχανισμό του ΠΑ.ΣΟ.Κ.

Σας λέγω ειλικρινά ότι γίνεται ένα αλλαλούμ. Η κοινωνία έχει αγανακτήσει. Και τελικά κανένας δεν εκπαιδεύεται. Παρουσιάζεται, υπογράφει και φεύγει.
Αυτήν τη στιγμή, κύριε Υπουργέ, γίνονται σεμινάρια στα οποία δεν
συμμετέχει ουσιαστικά καμία επιχείρηση. Γράφονται τα ονόματα, παίρνουν τα μισά οι τάδε, μισά οι υπόλοιποι εκπαιδευτές και τα μοιράζονται στο τέλος 
μέσα από τον ΟΑΕΔ. Προτάσεις έχουν γίνει και στις δικές μας επιχειρήσεις. Εγώ είμαι και κλινικάρχης. Μου επροτάθη να κάνουμε σεμινάρια, χωρίς να εκπαιδεύσουμε νοσοκόμες κλπ., αλλά να πάρει ο Α τόσα και ο ΟΑΕΔ τόσα, δηλαδή οι υπάλληλοι που ασχολούνται με αυτά.
Δείτε το λίγο σοβαρά το θέμα αυτό και φέρτε μια ολοκληρωμένη πρόταση. ΡΟΒΕΡΤΟΣ ΣΠΥΡΟΠΟΥΛΟΣ: Κάνει καταγγελία ο συνάδελφος αυτήν τη στιγμή.
'Εχει συνείδηση τι λέει;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη διακόπτετε. Εδώ
στη Βουλή, θα απαντήσει ο Υπουργός.
ΠΑΝΑΓΙΩΤΗΣ ΑΔΡΑΚΤΑΣ: Κύριε Υπουργέ, φέρτε μία ολοκληρωμένη πρόταση

και εμείς θα την υποστηρίξουμε. Να μη χάσουμε και αυτήν την ευκαιρία. Πρέπει όντως αυτά τα προγράμματα να αξιοποιηθούν. Βγαίνουν μη κατηρτισμένοι. Δεν μπαίνουν στην αγορά εργασίας. Ούτε ένας στο Νομό Ηλείας δεν βρήκε εργασία μετά από αυτά τα προγράμματα. Είμαστε εδώ για να στηρίξουμε προς αυτήν την κατεύθυνση μια ολοκληρωμένη πρόταση. Τα στοιχεία τα έδωσαν οι συνάδελφοι, αλλά δυστυχώς εγώ δεν είχα το χρόνο να τοποθετηθώ σε όλο το ζήτημα από την αρχή.
ΠΡΟΕΔΡΕΥΩΝ (Παναγιώτης Σγουρίδης): Καλό θα ήταν, κύριε Αδρακτά, αν
είχατε ονόματα και στοιχεία, να τα δώσετε στον Υπουργό για να διερευνηθούν, σχετικά με αυτές τις επιχειρήσεις που λέτε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μπορώ να πω μόνο μία φράση, κύριε Πρόεδρε,
γιατί μου υπέβαλε μία ερώτηση και δεν πήρε απάντηση ο κύριος Υπουργός. ΠΡΟΕΔΡΕΥΩΝ (Παναγιώτης Σγουρίδης): Στην πρωτολογία σας πήρατε το
χρόνο και της δευτερολογίας σας. Μιλήσατε δώδεκα λεπτά. Θα σας δώσω όμως ένα λεπτό αν θέλετε να ρωτήσετε κάτι.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είπε ο κύριος Υπουργός στην ομιλία του, ρωτώντας εμένα από πού προκύπτει ότι η ανταγωνιστικότητα της ελληνικής οικονομίας περνά μέσα από τη μείωση του εισοδήματος των εργαζομένων. 
Κύριε Υπουργέ, θα σας διαβάσω το εξής: Η ΓΣΕΕ θεωρεί ότι οι προτάσεις
της Κυβέρνησης δεν αντιμετωπίζουν, αλλά επιδεινώνουν το πρόβλημα και επισημαίνει ότι ο βασικός μοχλός αντιμετώπισης της ανεργίας αποτελεί η αναβάθμιση της ποιοτικής διάστασης παραγωγικής διαδικασίας και όχι η υποβάθμιση των εργασιακών και κοινωνικών δικαιωμάτων με παράλληλη μείωση του ήδη χαμηλού κόστους εργασίας.
To λένε και κάποιοι άλλοι. Εγώ μπορεί να υπηρετώ την κομματική
σκοπιμότητα αυτήν τη στιγμή, αλλά πιστεύω ότι οι πρώην συνάδελφοί μου στη ΓΣΕΕ έχουν την ίδια άποψη με μένα και δυστυχώς για σας.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Εργασίας και Κοινωνικών Ασφαλίσεων κ. Πρωτόπαπας.
Σύμφωνα με την πρόταση που κάνουν οι παρευρισκόμενοι Υπουργοί στο Υπουργείο Εργασίας, θα μιλήσει τώρα ο κ. Πρωτόπαπας, για δέκα λεπτά και θα κλείσει τη συζήτηση με ομιλία δέκα λεπτών ο κύριος Υπουργός, αφού δευτερολογήσει η κα Κουτσίκου. Μοιράζεται, δηλαδή, ο χρόνος. Είναι δέκα λεπτά και πέντε λεπτά.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, έχω δικαίωμα τριτολογίας με βάση τον Κανονισμό.
ΠΡΟΕΔΡΕΥΩΝ (Παναγιώτης Σγουρίδης): 'Εχετε δικαίωμα τριτολογίας κι
εσείς, αλλά έχει δικαίωμα τριτολογίας και ο κύριος Υπουργός.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Ο Υπουργός μίλησε πρώτος κι επομένως
εγώ θα μιλήσω τελευταία, με βάση τον Κανονισμό.
ΠΡΟΕΔΡΕΥΩΝ (Παναγιώτης Σγουρίδης): 'Οχι. Τη συζήτηση κλείνει πάντα ο Υπουργός. Αυτό να το ξέρετε.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Σε επερώτηση;

ΠΡΟΕΔΡΕΥΩΝ (Παναγιώτης Σγουρίδης): Βεβαίως.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Πώς κλείνει; Θα μιλήσει για τέταρτη
φορά;
ΠΡΟΕΔΡΕΥΩΝ (Παναγιώτης Σγουρίδης): 'Εχει δικαίωμα, σύμφωνα με το
άρθρο 90 του Κανονισμού.
Ορίστε, κύριε Υφυπουργέ, έχετε το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):

Κύριε Πρόεδρε, κύριοι συνάδελφοι, πράγματι έγινε σήμερα εδώ μια σημαντική συζήτηση και χαίρω ιδιαίτερα για την ποιότητα των τοποθετήσεων -φυσικά δεν μπορούμε να ευλογούμε τα γένια μας, θα πούμε για τους άλλους-εγώ θα πω όλων των κομμάτων και της Νέας Δημοκρατίας διά της παρουσίας της Κοινοβουλευτικής της Εκπροσώπου -βεβαίως δημιουργήθηκαν κάποια άλλα προβλήματα με τους κυρίους συναδέλφους- αλλά και με τους Κοινοβουλευτικούς Εκπροσώπους των άλλων κομμάτων. Πράγματι ακούστηκαν 
πάρα πολύ σωστές προτάσεις απ' όλους. Υπάρχουν και σημεία που διαφωνούμε. Αυτό είναι πάρα πολύ σαφές. Ακούστηκαν και ορισμένες υπερβολές, θα έλεγα, από κάποιους συναδέλφους, όπως συνέβη με τον τελευταίο ομιλήσαντα συνάδελφο.
Ας δούμε όμως πώς είναι πραγματικά τα πράγματα. Εμείς θέλουμε να δημιουργήσουμε μέσα στην τετραετία τριακόσιες χιλιάδες νέες θέσεις εργασίας. Αυτό έχουμε δεσμευτεί στον ελληνικό λαό, αυτό είπαμε

προεκλογικά και γι' αυτό πολύ πρόσφατα τα πλατιά στρώματα του ελληνικού λαού, που φιλοδοξούμε να εκφράσουμε, μας ψήφισαν και μας έστειλαν στην Κυβέρνηση κι εμάς ως Βουλευτές στο ελληνικό Κοινοβούλιο.
'Εγιναν τα περασμένα χρόνια προσπάθειες για να καταπολεμηθεί η ανεργία; Σαφώς κι έγιναν. Διότι, αν δεν είχαν γίνει, δεν νομίζω ότι κανείς, σε ένα τέτοιο τόσο κρίσιμο ζήτημα που αποτελεί το νούμερο ένα θέμα για την ελληνική κοινωνία, θα πίστευε ότι θα μπορούσε το ΠΑ.ΣΟ.Κ. να κερδίσει τις εκλογές. 'Εγιναν σημαντικές προσπάθειες και αυξήθηκε η απασχόληση κατά 3,2% το 1998 και κατά 1,2% το 1999.
'Εφθασε αυτό; Απαντώ πρώτος ευθέως ότι δεν έφθασε, γιατί υπήρχαν και πολλοί άλλοι λόγοι, οι οποίοι αναλύθηκαν πριν από τον Υπουργό κ. Γιαννίτση, για τους οποίους αυξήθηκε ταυτόχρονα και η ανεργία. Είναι ένα παράδοξο που υπάρχει στη χώρα μας και οφείλουμε σοβαρά να το μελετήσουμε και να τοποθετηθούμε σ' αυτό.
Τι πρέπει, λοιπόν, να κάνουμε; Πρέπει να τρέξουμε πιο γρήγορα. 
Χρειάζονται και νέες πολιτικές, χρειάζονται και νέες δράσεις, όπως αυτές περιγράφονται και στο εθνικό σχέδιο δράσης για την απασχόληση του 2000, όπως αυτές θα περιγράφονται στο εθνικό σχέδιο δράσης για την απασχόληση του 2001 που θα βγει εν συνεχεία, ελπίζω και με τη δική σας συνεργασία, ως συνέχεια των κατευθυντηρίων γραμμών, που θα ψηφίσουν οι Αρχηγοί των Κυβερνήσεων το Δεκέμβρη στη Σύνοδο Κορυφής, αλλά και όπως αυτές θα περιγράφονται και στο νόμο που προετοιμάζουμε, που πιστεύω ότι σύντομα θα έχουμε τη δυνατότητα να συζητήσουμε διεξοδικά στην Εθνική Αντιπροσωπεία.
Ετοιμάζονται, λοιπόν, και γίνονται δράσεις και βεβαίως οι πιο
σημαντικές απ' αυτές έχουν να κάνουν με τα μείζονα ζητήματα της ανάπτυξης και εξ αυτής της απασχόλησης. Ανάπτυξη και ανταγωνιστικότητα. Είναι ένα στοίχημα που πρέπει να κερδίσουμε. Και χαίρομαι, διότι οι πόροι του Γ' Κοινοτικού Πλαισίου Στήριξης, όπως έχουν συντονιστεί με τη στρατηγική που έχει καθοριστεί, ακόμη και με τους τρόπους που θα καθοριστούν πολύ σύντομα από το νομοσχέδιο που προωθείται στην Εθνική Αντιπροσωπεία, θα δώσουν τη δυνατότητα, αλλά και με το σχέδιο που έχουμε κάνει, να προχωρήσουμε με σταθερούς όρους στην πραγματική σύγκλιση, να εκμεταλλευθούμε θετικά την είσοδο στην ΟΝΕ, η οποία έγινε και με τις δικές μας προσπάθειες και με τις θυσίες του ελληνικού λαού και να φέρουμε την Ελλάδα σταθερά, με ψηλά το κεφάλι, στο κέντρο των εξελίξεων στην Ευρώπη, δημιουργώντας όχι μόνο σταθερούς και ιδιαίτερα υψηλούς ρυθμούς ανάπτυξης, αλλά και δημιουργώντας πρόσθετη απασχόληση, χιλιάδες νέες θέσεις εργασίας, ελπίδα για τον ελληνικό λαό και ιδιαίτερα για τους ανέργους μας.
Γιατί δεν μπορούμε απόλυτα αυτό πάντα, αν και είναι διαφορετικό,
σαφώς να μην το δούμε και να μην το σχεδιάσουμε εν το συνόλω του.
Η γνώση σήμερα είναι πηγή δύναμης. Είναι η κύρια πηγή ανταγωνισμού, αλλά είναι και η κύρια πηγή δύναμης. Είναι η πηγή ελπίδας για να ξέρει ο άνεργος ότι θα μπορέσει να μπει στην παραγωγική διαδικασία. Είναι η πηγή ασφάλειας για να κατανοεί ο εργαζόμενος ότι θα μείνει μέσα στην παραγωγική διαδικασία, ότι θα έχει την ικανότητα, τις δεξιότητες και τις γνώσεις να μπορεί να αντιστοιχείται στις αλλαγές που γίνονται μέσα στην επιχείρησή του. Να έχει τις πολυειδικότητες εκείνες και τις δεξιότητες που θα τον βοηθούν να ακολουθεί αυτές τις αλλαγές. Και να μην είναι εκείνος που περισσεύει, αλλά εκείνος που αξιοποιείται στο καινούριο, στη

νέα υπηρεσία, στο νέο μηχάνημα, στο νέο προϊόν που μπαίνει μέσα στην
επιχείρηση.
'Οπως και να το κάνουμε φυσικά αλλάζουμε και το εκπαιδευτικό σύστημα. Γίνεται σήμερα μια πολύ μεγάλη προσπάθεια στην εκπαιδευτική μεταρρύθμιση
και υπάρχει ένα τρισεκατομμύριο (1.000.000.000.000) δραχμές για τους

πόρους που έχουν να κάνουν με την παιδεία, το ΕΠΕΑΚ. Και βεβαίως χρειάζεται να δεθεί η αρχική με τη συνεχιζόμενη κατάρτιση.
Και επιτέλους την άλλη εβδομάδα η επιτροπή που υπό την απόφαση των κυρίων Γιαννίτση και Ευθυμίου έχει συσταθεί ξεκινάει τη δουλειά της για να μπορέσουμε να φτιάξουμε -και αυτό που πολύ καιρό το συζητάμε και τώρα το ξεκινάμε- ένα σύστημα αρχικής και συνεχιζόμενης επαγγελματικής κατάρτισης που θα πείθει ότι υπάρχει ενιαία οπτική, στρατηγική και συνέχεια που σταδιακά μετεξελίσσεται σε ένα σύστημα διά βίου μάθησης που και η πατρίδα μας το έχει ανάγκη, που ο λαός μας και οι εργαζόμενοι το έχουν ανάγκη, αλλά που σε τελική ανάλυση είναι και ένα από τα ζητήματα, ένα από τα στοιχήματα που πρέπει να κερδίσουμε ως Ευρωπαίοι και μέσα στη ίδια την Ευρωπαϊκή 'Ενωση με βάση τις αποφάσεις της Λισαβόνας.

Βεβαίως υπάρχει και το θέμα των Κέντρων Επαγγελματικής Κατάρτισης. 'Εχω κουρασθεί πολλές φορές να απαντώ, αλλά θα συνεχίσω πάντα να απαντώ,
για το βάρος της προσπάθειας που κάνουμε και για τους στόχους που έχουμε. Δεν κρύβω ότι το 1996 αναγκαστήκαμε να διακόψουμε τη λειτουργία του
Ευρωπαϊκού Κοινωνικού Ταμείου και των Κέντρων Επαγγελματικής Κατάρτισης
στην Ελλάδα όχι διότι, όπως λένε πολλοί, είχε γίνει το άλφα ή το βήτα

οικονομικό θέμα, αλλά γιατί υπήρχε ένα σύστημα παλαιά σχεδιασμένο, το οποίο εκ των πραγμάτων εξέπνευσε. Δεν αντιστοιχούσε στις σύγχρονες ανάγκες. Ξεκινήσαμε να φτιάχνουμε ένα νέο σύστημα με πολύ κόπο και πολλή προσπάθεια και με λίγους που στρατεύθηκαν γι' αυτό.
Το 1999 παρουσιάσαμε με τη λήξη του Β' Κοινοτικού Πλαισίου Στήριξης
τα πρώτα αποτελέσματα αυτού του συστήματος. Εξυγιάνθηκαν τα ΚΕΚ, άρχισαν να γίνονται ισχυρά, άρχισαν να μπορούν να δίνουν κατάρτιση, έγιναν χίλιοι πεντακόσιοι εβδομήντα τέσσερις έλεγχοι στο Β' Κοινοτικό Πλαίσιο Στήριξης και κόπηκε ένα δισεκατομμύριο (1.000.000.000) δραχμές περίπου από τα προγράμματα που είχαν χορηγηθεί.
Βεβαίως χρειάζεται και αξιολόγηση. Και γίνεται. Σταματάμε εκεί; Ποτέ η ζωή δεν σταματά. Διδασκόμαστε απ' αυτήν την εμπειρία της μάχης '96-'99 για να συνεχίσουμε ακόμη πιο δυναμικά στη συνέχεια γιατί διαπιστώσαμε ήδη προβλήματα ποιότητας. Δεν έχουμε λόγο να το κρύψουμε γιατί διαπιστώσαμε ήδη την ανάγκη της αναβάθμισης αξιοποιώντας την πρώτη εμπειρία, το στήσιμο ενός νέου συστήματος για να πάρουμε δυνάμεις. 'Εχουμε ένα νέο σημείο εκκίνησης για να μπορούμε να το αναβαθμίσουμε. Αυτό επιδιώκουμε με το Γ' Κοινοτικό Πλαίσιο Στήριξης.
Θέλουμε ΚΕΚ ισχυρά γι' αυτό κάνουμε την πιστοποίηση. Και πρέπει να
ξέρετε, κυρίες και κύριοι συνάδελφοι, ότι η καινούρια πιστοποίηση προβλεπόταν από την προηγούμενη φάση πιστοποίησης. 'Ηταν υποχρέωση που είχε αναληφθεί και στο εσωτερικό και στην Ευρωπαϊκή 'Ενωση από την προηγούμενη πιστοποίηση. Το ξέρανε όλοι ότι θα γίνει.
Θέλουμε, λοιπόν, ισχυρές δομές και δομές που θα ελέγξουν ισχυροποιώντας τους θεσμούς ελέγχου προς αυτήν την κατεύθυνση, όχι μόνο στην αρχική πιστοποίηση. Θέλουμε και δομές οικονομικά βιώσιμες -δεν το κρύβουμε- και συζητάμε με την Ευρωπαϊκή 'Ενωση αλλαγές ώστε να μετατραπούν τα ΚΕΚ σε πραγματικές επιχειρήσεις που να έχουν τη δυνατότητα και την ισχύ και τον έλεγχο να λειτουργούν διαφανώς με δυνατότητα να υπάρχει και η έννοια της αμοιβής της προσπάθειάς τους και όχι να αναγκάζονται πολλές φορές να χρησιμοποιούν έμμεσες μεθόδους γι' αυτό. Και αυτή είναι μια παρέμβαση διαφάνειας που είμαστε αποφασισμένοι να την κάνουμε. Βεβαίως θέλει και τις σχετικές εγκρίσεις.
Θέλουμε να είναι αποτελεσματικά. Θέλουμε να αξιολογούνται στην προσπάθειά τους και να κρίνονται σταδιακά τα προγράμματά τους, όχι μόνο από το πόσο καλές προτάσεις κάνουν, αλλά από το πόσους ανέργους κατάφεραν να βάλουν στην παραγωγική διαδικασία. Γι' αυτό και θα αλλάξουμε τον τρόπο χορήγησης των προγραμμάτων.
Σήμερα γίνεται μία έρευνα σε επτά χιλιάδες επιχειρήσεις -έχει προκηρυχθεί, δεν έχει ξεκινήσει ακόμα- στην Ελλάδα, ακριβώς για να διαπιστωθούν οι νέες δεξιότητες που χρειάζεται η αγορά, οι νέες ανάγκες
της αγοράς, τα νέα προβλήματα που υπάρχουν. Να χτίσουμε το αύριο, όχι να αμυνόμαστε στο παρόν ή στο χθες. Αυτό όμως σημαίνει ότι χρειάζεται και αλλαγή του ΟΑΕΔ, γιατί για να λειτουργήσει σωστά το σύστημα. -Και σωστά το επεσήμανε η κυρία Κοινοβουλευτικός Εκπρόσωπος εκ μέρους της Νέας Δημοκρατίας- χρειάζεται και ισχυρός ΟΑΕΔ και ισχυρά Κέντρα Προώθησης της Απασχόλησης. Εκείνα είναι που πρέπει να στέλνουν τους ανέργους στα Κ.Ε.Κ.,
αφού κάνουν ένα στοιχειώδη επαγγελματικό προσανατολισμό. Εκείνα είναι που πρέπει να έχουν τη σχέση με τα Κ.Ε.Κ. και που σε τελική ανάλυση θα μπορούν μετά αξιοποιώντας τις γνώσεις του ανθρώπου που έβγαλε το Κέντρο Επαγγελματική Κατάρτισης, τον κύκλο μαθημάτων εννοώ, να μπορούν οι ίδιοι να τον προτείνουν, είτε με τα συστήματα εργασιακής εμπειρίας είτε με τα συστήματα προώθησης στην απασχόληση μέσα στις επιχειρήσεις. Αυτό ονειρευόμαστε να κάνουμε. Και αυτό προϋποθέτει ότι πρέπει να αλλάξει και ο ΟΑΕΔ.
Θα είναι μία διετία μάχης για μας, που τίποτα δεν έχει κριθεί. Αλλά έχουμε τη φιλοδοξία, με τη βοήθεια όλων, να μπορέσουμε να δημιουργήσουμε έναν ΟΑΕΔ που να γίνει σπίτι του ανέργου, που να μπορεί να κάνει αυτήν την εξατομικευμένη παρέμβαση, που να μη θυμίζει τίποτα από το θλιβερό και γραφειοκρατικό χθες και που να μπορεί να διασυνδεθεί σωστά με τα Κ.Ε.Κ., για να δώσει γνήσια επαγγελματική κατάρτιση, με αποτελέσματα και άμεση σύνδεση με την απασχόληση. Αυτή είναι η φιλοδοξία μας και ο σχεδιασμός αυτός υπάρχει στο Γ' Κοινοτικό Πλαίσιο Στήριξης.
Πάντα οι σχεδιασμοί στην Ελλάδα δεν κρίνονται από τις καλές προθέσεις, αλλά κρίνονται από την πράξη. Εμείς θα δώσουμε τη μάχη στην πράξη. Αυτή η μάχη όμως δεν αφορά μόνο εμάς, αφορά και τα άλλα κόμματα, αφορά και τους κοινωνικούς εταίρους, αφορά και την ελληνική κοινωνία και σας θέλουμε όλους κοντά μας .
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Η κ. Μαριέττα Γιαννάκου-Κουτσίκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Είναι αλήθεια ότι έγιναν παραδεκτά πάρα πολλά απ' αυτά που εμείς είχαμε τονίσει από τον Υφυπουργό Εργασίας, αλλά και από τον Κοινοβουλευτικό Εκπρόσωπο του ΠΑΣΟΚ.
Βεβαίως, οι καιροί ου μενετοί. Δηλαδή, ο χρόνος ο οποίος παραμένει είναι ελάχιστος. Κοιτάζω εδώ το κείμενο το οποίο μοίρασε τη Δευτέρα ο Υπουργός -ήμουν και παρούσα άλλωστε εκεί- και ελάχιστα πράγματα, περίπου δέκα σειρές αναγράφονται για την αναδιοργάνωση του Οργανισμού Απασχόλησης Εργατικού Δυναμικού. Γνωρίζουμε τους ρυθμούς με τους οποίους κινείται το ελληνικό κράτος. Φοβόμαστε ότι δεν θα υπάρχει χρόνος. Θα έχει τελειώσει ήδη το Κοινοτικό Πλαίσιο Στήριξης, όταν θα έχει φτιαχτεί κάτι περίπου ιδεατό σε σχέση με τον ΟΑΕΔ, που θα είναι σε θέση μαζί με τα Κέντρα Προώθησης της Απασχόλησης, που όπως ξέρετε δεν λειτουργούν ούτε τα μισά και αυτά δεν λειτουργούν καλά κ.ο.κ., να γίνει κάτι, διότι αυτό που περιέγραψε ο Υφυπουργός πράγματι είναι σωστό. Βεβαίως τα Κέντρα Προώθησης της Απασχόλησης πρέπει να κάνουν αυτήν τη δουλειά. Γι' αυτά που παλαιότερα συζητούσατε μέσα στο λεγόμενο κοινωνικό διάλογο, περί τοπικών συμφώνων απασχόλησης και γι' αυτά δεν έχουμε μάθει τι έχει γίνει. Δηλαδή, θα μπορούσε από τη μία πλευρά να ωθηθούν οι άνεργοι να σπουδάσουν πράγματα που μπορούν να χρησιμοποιηθούν στο μέλλον, σε νέους τομείς και από την άλλη θα μπορούσε να υπάρξει και μία περιφερειακή κατανομή, ανάλογα με την περιοχή, ανάλογα με τους τομείς που αναπτύσσονται. Επίσης, θα μπορούσε να υπάρξουν ειδικότερα προγράμματα σε σχέση με περιοχές, όπως σε μία περιοχή βιομηχανικής παρακμής, όπως είναι η Εύβοια ή η Αχαϊα. 'Ολα αυτά είναι αρκετά δύσκολο να γίνουν, τούτων δοθέντων, αυτής της κατάστασης που υπάρχει.
Αυτό για το οποίο επικρίνουμε εμείς την Κυβέρνηση είναι ότι δεν είναι σημερινή κυβέρνηση, ούτε είναι κυβέρνηση του '94. Είναι κατανοητό αυτό. Είναι πάρα πολλά χρόνια κυβέρνηση. Γίνονται πάρα πολλές αλλαγές, χωρίς συγκεκριμένο μακροπρόθεσμο στόχο και συντονισμό.
Είπε ο Υφυπουργός για τη συνεργασία με το Υπουργείο Παιδείας. Εγώ δεν θέλω να θυμίσω εποχές παλιές, όπου η συμμετοχή στο πρόγραμμα Εrasmus σήμαινε "υποταγή στον καπιταλισμό" και άλλα τέτοια περίεργα, αλλά θέλω να πω ότι έγινε η μεταρρύθμιση του κ. Αρσένη και τώρα αυτό που γίνεται δεν είναι μεταρρύθμιση, αλλά είναι ξήλωμα της προηγηθείσης μεταρρύθμισης.

Θα αποφασίσει επιτέλους η Κυβέρνηση ή θα συνειδητοποιήσει, ότι το σύστημα γενικής παιδείας και κυρίως, η ποιότητα των εκπαιδευτών που είναι πολύ σημαντικά θέματα, δεν είναι υπόθεση μιας κυβέρνησης, ούτε μιας τετραετίας; Θα ασκήσει μία εθνική στρατηγική γενικότερα;
Οι αλλαγές στην παιδεία, από την ώρα των νομοθετικών μεταβολών μέχρι την ώρα της απόδοσης, για να γίνουν μπορεί να περάσουν πάρα πολλά χρόνια. 'Αλλωστε οι περισσότερες μεταρρυθμίσεις στην παιδεία, με τον τίτλο "μεταρρύθμιση" δηλαδή, ήταν περιθωριακές αλλαγές. Δεν έμπαιναν στην ουσία του περιεχομένου των σπουδών και δεν έμπαιναν στην ουσία της έναρξης της εκπαιδευτικής διαδικασίας. Υπάρχει εκπαιδευτική μεταρρύθμιση αν δεν
αρχίσει από το νηπιαγωγείο; Πού τις βρήκαν τις εκπαιδευτικές

μεταρρυθμίσεις στο πανεπιστήμιο; Αυτά είναι διοικητικά μέτρα. 'Ετσι λέγονται. Δεν είναι μεταρρυθμίσεις.
Λοιπόν δουλειές δεν μπορεί να γίνουν κατ' αυτόν τον τρόπο. Θα πρέπει να αντιμετωπιστεί σοβαρότερα η υπόθεση αυτή. Θα πρέπει να εξαντληθούν όλα τα περιθώρια. Θα πρέπει να φύγετε από τη λογική της ταύτισης του κόμματος με το κράτος. Θα πρέπει να φύγετε από τη λογική των ευκαιριών θέσεων εργασίας. Αντιλαμβάνομαι ότι είναι μεγάλος ο πειρασμός για όλες τις πολιτικές δυνάμεις αν είναι στην εξουσία, να εμφανίσουν μέσω της επιδότησης, αλλά και της μερικής απασχόλησης, αποτελέσματα που θα έχουν σχέση με τις επόμενες εκλογές. Αντιλαμβάνομαι ότι ασκούνται πιέσεις.
Το ΑΣΕΠ έχει δημιουργήσει μία νέα κατάσταση και δεν γίνονται τόσο πολύ αυτά που γινόντουσαν παλιά, όχι όμως ότι δεν γίνονται καθόλου. Υπάρχει πίεση του κυβερνώντος κόμματος και των Βουλευτών του. Αλλά σας μνημόνευσα στην πρώτη μου ομιλία το stage 3 και το stage 4. Συγκεκριμένο αριθμό ανθρώπων έστελναν τα πολιτικά σας στελέχη και όχι τα κέντρα
προώθησης απασχόλησης που είπε ο κ. Πρωτόπαπας. Πρέπει να φύγετε από αυτήν την αντίληψη. Θα μου πείτε "πώς θα πάρουμε τις άλλες εκλογές", διότι είστε πολλά χρόνια στην εξουσία και έχετε καταστεί αδηφάγοι κατά κάποιο τρόπο. Δεν παίρνονται πια έτσι οι εκλογές, κύριε Υπουργέ. Πρέπει να γίνει κάτι ουσιαστικότερο. Θα σας παρακαλέσω αυτό το θέμα να το δείτε πάρα πολύ σοβαρά.
Η πώληση ελπίδων σε νέους ανθρώπους είναι ό,τι χειρότερο μπορεί να
συμβεί. Δεν είναι μόνο που η ανεργία θα αυξηθεί. Είναι η κρίση εμπιστοσύνης και η έλλειψη εμπιστοσύνης στο πολιτικό σύστημα. Δεν είναι μόνο που με τον κοινωνικό αποκλεισμό μένουν έξω νέοι άνθρωποι, που μπορεί να μην έχουν τα προσόντα, αλλά κάποιος πρέπει να τους δώσει την ευκαιρία να ενταχθούν στο σύστημα. Είναι που θα υπάρξει και πολιτικός αποκλεισμός όταν δεν γίνεται πραγματικά ορατή μία ουσιαστική στρατηγική, η οποία πηγαίνει στο βάθος του χρόνου.

Η αθέατη, λοιπόν, πλευρά αυτής της υπόθεσης είναι που μας ανησυχεί. Εκτός από τα θεατά ζητήματα, δηλαδή το bussiness plan του ΟΑΕΔ και όλα τα υπόλοιπα και προτάσεις των ξένων οίκων και εταιρειών -που εμείς δεν
έχουμε καμία διαφωνία να έχετε τέτοιες προτάσεις- ελπίζουμε πως η αθέατη πλευρά θα πάψει να είναι αθέατη για να διαγραφεί εν συνεχεία γιατί είναι μία κακή πλευρά αυτής της υπόθεσης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Υπουργός έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ευχαριστώ πολύ.
Θέλω και εγώ να σημειώσω ότι η αίσθησή μου είναι ότι είχαμε μία
σοβαρή συζήτηση για ένα πολύ σημαντικό θέμα. Η συζήτηση αυτή κινήθηκε σε δύο επίπεδα. Ορισμένοι από τους ομιλητές έβαλαν τα μεγάλα ζητήματα της ανεργίας και της απασχόλησης στην ελληνική οικονομία και από την άλλη πλευρά υπήρξε ένα άλλο επίπεδο σε πιο επιμέρους σημεία. Θα μιλήσω κατ' αρχήν για τα μεγάλα ζητήματα της ανεργίας και της απασχόλησης. Θα αναφερθώ και στα άλλα ζητήματα αλλά λόγω χρόνου προφανώς δεν μπορώ να απαντήσω στα πάντα.
Θα αρχίσω από το τελευταίο σημείο που έθιξε η κ. Γιαννάκου και θα πω ναι, όσο θυμάμαι πίσω οι εκλογές δεν κερδίθηκαν ποτέ επειδή οι κυβερνήσεις διόρισαν κάποιους είτε την τελευταία στιγμή είτε την προτελευταία στιγμή εδώ ή εκεί.
ΠΑΝΑΓΙΩΤΗΣ ΑΔΡΑΚΤΑΣ: Κάνετε λάθος, κύριε Υπουργέ.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα σας θυμίσω ότι το 1993, την τελευταία στιγμή διορίστηκαν πάνω από πέντε χιλιάδες στη ΔΕΗ και δεν θυμάμαι πόσοι άλλοι εδώ και εκεί, αλλά οι

εκλογές χάθηκαν. Και το δικό μας κόμμα κάποτε διόριζε και έχασε τις εκλογές. Αυτό είναι ένα πράγμα που πιστεύω ότι όλοι το έχουν μάθει. Γιατί η κοινωνία έχει ανάγκη πραγματικά τα παιδιά της και οι πιο μεγάλες ηλικίες να βρουν δουλειά. Ξέρουν πολύ καλά τι σημαίνει αν αυτή η δουλειά είναι μία επιδοτούμενη δουλειά τριών ή λίγων μηνών ή αν είναι μια δουλειά πραγματική.
Πιστεύω ότι ναι, η αθέατη πλευρά και το μεγάλο πρόβλημα της ελληνικής κοινωνίας σήμερα είναι πως ξεφεύγουμε από την παγίδα της ανεργίας, πως δημιουργούμε θέσεις απασχόλησης.
Θα έλεγα ότι δεν είναι καινούριο θέμα αυτό. Μεταπολεμικά η Ελλάδα έλυσε το θέμα της απασχόλησης με μαζική μετανάστευση στη δεκαετία του 1950 και του 1960, κάτι που βύθισε τη χώρα στις ανισότητες και στην περιφερειακή μιζέρια. Ευτυχώς ανατράπηκε αυτό στη συνέχεια για να μπούμε όμως σε έναν κύκλο ή σε μια δυναμική ανεργίας που συνεχώς αυξάνει. 
'Εχουμε πρόβλημα. Δεν το έχουμε μόνο εμείς -το είπαν πολλοί ομιλητές-
το έχουν πάρα πολλές χώρες και στην Ευρώπη και σε όλο σχεδόν το διεθνές οικονομικό σύστημα. Είμαστε σε μία φάση όπου ένα νέο μοντέλο παραγωγής και ανάπτυξης διαμορφώνεται και μέσα σε αυτό ο κ. Λαφαζάνης μίλησε για το ποιο είναι το όραμα και αναφέρθηκε σε μία σειρά από στοιχεία τα οποία είπα και εγώ. Τι σκοπεύουμε; Ποια είναι η απάντηση; Είναι η ανάπτυξη, είναι η εκπαίδευση, η κατάρτιση και οι νέες γνώσεις που είναι στην καρδιά του προβλήματος της απασχόλησης και της ανεργίας. Χωρίς αυτό, μακροχρόνια, δεν θα μπορέσουμε να παρακολουθήσουμε τις εξελίξεις. Αυτό είναι ένα εργαλείο όχι μόνο για να δημιουργηθεί απασχόληση, εξαρτημένη εργασία, όπως γίνεται παραδοσιακά, αλλά για να δημιουργηθούν και οι ικανότητες να μπει ο κόσμος σε νέου τύπου δραστηριότητες, ενδεχομένως με διαφορετικές μορφές από ό,τι έχουμε συνηθίσει.
Είναι οι διαρθρωτικές παρεμβάσεις που κάνουμε με την ενίσχυση του ανταγωνισμού, είναι οι αυξημένες επενδύσεις, είναι η ενίσχυση των νέων τεχνολογιών, είναι οι πολιτικές κοινωνικής συνοχής, είναι οι πολιτικές που εισάγουμε και εμείς από το Υπουργείο Εργασίας και δεν χρειάζεται να τις επαναλάβουμε. Είναι ένα τεράστιο σύνολο στοιχείων μιας συνολικότερης στρατηγικής με την οποία η Κυβέρνηση -και πιστεύω οποιαδήποτε Κυβέρνησηείναι αναγκασμένη να αντιμετωπίσει το πρόβλημα.
Βρήκα ενδιαφέρον όχι μόνο ως Υπουργός, αλλά κυρίως ως συγγραφέας διαφόρων κειμένων που δημοσιεύονται, να ακούσω να λαμβάνονται υπόψη 
διάφορα στοιχεία από κείμενα δικά μου και να μου εμφανίζονται ως κριτική. Δεν θα κάνω τώρα ειδική αναφορά, αλλά το βρήκα ιδιαίτερα ενδιαφέρον.
Μέσα σε αυτήν τη συζήτηση τέθηκε ένα θέμα πολύ σημαντικό που έχει να κάνει και με αυτά που μόλις είπα ότι καταρτίζουμε, δημιουργούμε γνώσεις, αλλά τι γίνεται με τη δουλειά. Εκεί υπάρχει το μεγάλο πρόβλημα της διασύνδεσης της κατάρτισης, της εκπαίδευσης, της διά βίου εκπαίδευσης με την εξασφάλιση εργασίας. Η εξασφάλιση αυτή δεν θα προέλθει μέσα από

κάποιο κεντρικό προγραμματισμό ή μέσα από το κράτος. Θα προέλθει μέσα από ένα σύνολο μηχανισμών.
Εμάς μας ενδιαφέρει να πετύχουμε πλήρη απασχόληση, με πλήρες ωράριο
γι' αυτούς που θέλουν πλήρες ωράριο, με μερικό ωράριο γι' αυτούς που θέλουν μερικό ωράριο ή τη μορφή απασχόλησης που ταιριάζει στις ανάγκες του καθενός. Δεν είναι ένα πρότυπο το οποίο πρέπει να επιβληθεί. Αρκεί βέβαια το πρότυπο αυτό να αντιστοιχεί στις ανάγκες του εργαζομένου.
Το θέμα της υποκατάστασης των θέσεων μέσα από τις ενεργητικές
πολιτικές απασχόλησης μας έχει απασχολήσει και έχω τοποθετηθεί κι εγώ προσωπικά με διάφορες ευκαιρίες. Ναι, οι ενεργητικές πολιτικές απασχόλησης παντού και όχι μόνο στην Ελλάδα δημιουργούν τέτοιους κινδύνους όπως αυτοί που αναφέρθηκαν. Το τελικό αποτέλεσμα όμως μετριέται με το πόσες θέσεις εργασίας δημιουργήθηκαν.
Σας έδωσα στοιχεία για το ότι οι θέσεις εργασίας που δημιουργήθηκαν είναι ο αδιάψευστος μάρτυρας του συνολικού αποτελέσματος των πολιτικών γιατί δεν είναι εύκολο και κανένας μη μου πει ότι μπορεί με ένα πειστικό τρόπο να μετρήσει την αποτελεσματικότητα της μίας ή της άλλης πολιτικής ή της παρέμβασης. Είναι μία πάρα πολύ δύσκολη ιστορία. Το συνολικό όμως το βλέπουμε και αυτό μας δείχνει ότι είχαμε μία πολύ ισχυρή δημιουργία θέσεων απασχόλησης και αυτό είναι το θετικό στις προοπτικές μας.
Γιατί σε αντίθεση με κάποια πράγματα που ανέφερε ένας Βουλευτής δεν
είναι καθόλου αυτονόητο ότι μπορούμε μέσω της ανάπτυξης να έχουμε ταυτόχρονα και δημιουργία θέσεων απασχόλησης λέγοντας "αλίμονο αν δεν είχαμε".
Μα, έχουμε παραδείγματα ισχυρών χωρών που για σειρά ετών γνώρισαν υψηλούς ρυθμούς μεγέθυνσης και ανάπτυξης και βίωσαν όχι μόνο στάσιμη απασχόληση, αλλά και μείωση της απασχόλησης και αύξηση της ανεργίας. Είμαστε σε μια εποχή με πολλά καινούρια θέματα, τα οποία δεν τα είχαμε συνηθίσει στο παρελθόν, αλλά αυτό δεν σημαίνει ότι πρέπει να κλείσουμε τα μάτια.
Για το θέμα του ΟΑΕΔ εγώ δεν κατάλαβα την κριτική που ασκήθηκε γιατί ανέλαβε το σχέδιο αναδιάρθρωσης του ΟΑΕΔ η εταιρεία, η οποία με διαφανείς διαδικασίες και με δημόσια προκήρυξη βγήκε πρώτη και έγινε επιλογή. Είναι μια εταιρεία με διεθνή εμπειρία. Προτιμάμε μια εταιρεία με διεθνή εμπειρία που έχει αναδιαρθρώσει και άλλες μεγάλες εταιρείες με μια εμβέλεια και με ένα κύρος, παρά μια εταιρεία, η οποία δεν θα είχε ξανακάνει ποτέ της μια τέτοια δουλειά.
Πιστεύω ότι θα πρέπει να ξεφύγουμε κάποτε από τη λογική ότι επειδή είναι ξένος δεν τον θέλουμε και ότι έχει ανταγωνιστικά συμφέροντα. Αλίμονο, έχουμε ξεπεράσει πια αυτό το κεφάλαιο. Κανένα ανταγωνιστικό συμφέρον δεν έχει. Εάν είχαμε επιλέξει κάποια μικρομεσαία ελληνική εταιρεία θα ακούγαμε την αντίθετη κριτική, δηλαδή: "Τι εμπειρία έχει αυτός για να προχωρήσουμε;"
Ξέρουμε ότι ο ΟΑΕΔ έχει προβλήματα. 'Εχει παίξει ένα ρόλο για δεκαετίες στην ελληνική οικονομία. 'Εχει παίξει ένα ρόλο κάτω από συνθήκες που ήταν πολύ διαφορετικές στον τομέα της απασχόλησης και της ανεργίας. Πλέον έχει ολοκληρώσει τον κύκλο του. Θέλουμε να κάνουμε έναν ΟΑΕΔ, ο οποίος θα μπορεί να κάνει τη σύνδεση αναγκών της αγοράς εργασίας ανάλογα με το τι προσφέρεται στην αγορά εργασίας. Θα είναι ένα "μαγαζί", ένας φορέας, ένας χώρος, όπου είτε ο εργαζόμενος είτε ο άνεργος είτε αυτός ο οποίος φοβάται να χάσει τη δουλειά του θα πηγαίνει χωρίς να θεωρεί ότι στιγματίζεται επειδή μπαίνει στον ΟΑΕΔ. Θα πηγαίνει η επιχείρηση να καλύψει τις ανάγκες της με τον ίδιο τρόπο, όπως και σε πολλές άλλες χώρες της Ευρωπαϊκής 'Ενωσης. Γενικά, σε δυο χρόνια θα μπορεί να έχει δώσει ένα πολύ διαφορετικό δείγμα και να ανταποκρίνεται στις σημερινές ανάγκες της αγοράς εργασίας και της απασχόλησης συνολικά και απ'όλες τις πλευρές.
Εκεί στοχεύουμε. Αυτό θα το παλέψουμε. Πράγματι υπάρχουν και
ξεπερασμένες νοοτροπίες, υπάρχουν εμπόδια. Παντού υπάρχουν εμπόδια όπου χρειάζεται να γίνει αλλαγή. Θα παλέψουμε με αυτά τα εμπόδια και πιστεύω ότι και ο κόσμος που είναι μέσα στον ΟΑΕΔ καταλαβαίνει ότι χωρίς αλλαγή νοοτροπιών, πολιτικών και πρακτικών, ο ΟΑΕΔ δεν θα μπορεί να επιβιώσει στο καινούριο περιβάλλον.
Φυσικά ο στόχος μας δεν είναι ο ΟΑΕΔ αυτός καθεαυτός. Ο στόχος μας
είναι η παροχή στον κόσμο της εργασίας και της απασχόλησης των κατάλληλων υποδομών για να αντιμετωπιστούν τα σημερινά προβλήματα.
Τέλος, θα ήθελα να πω στην επίκριση που αναφέρθηκε για τη μείωση του πραγματικού εισοδήματος των εργαζομένων ότι υπάρχει ένα θέμα, αν θα μιλάμε μεταξύ μας για αύξηση ή για μείωση του εισοδήματος χρησιμοποιώντας τα στοιχεία των εθνικών λογαριασμών ή της δικής μας Στατιστικής Υπηρεσίας ή των διεθνών οργανισμών ή αν θα μιλάμε για το τι είπε ο ένας ή ο άλλος που μας εξυπηρετεί. Μπορώ να σας βρω όλες τις φράσεις που να διαπιστώνουν τα πάντα εάν αρχίσουμε να κάνουμε αναφορά σε τέτοιου είδους πηγές. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Η κ. Μαριέττα Γιαννάκου-Κουτσίκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Εγώ εύχομαι όλα αυτά να γίνουν στο συντομότερο χρονικό διάστημα. Θα επανέλθουμε, κύριε Υπουργέ, μετά από εύλογο χρονικό διάστημα, θα σας αφήσουμε αρκετό χρόνο, για να δούμε τι έχει γίνει, γιατί το θέμα πραγματικά μας ενδιαφέρει επί της ουσίας.

Θα ήθελα να κάνω ένα σχόλιο για τη μείωση του εισοδήματος. Η μείωση του εισοδήματος είναι σχετική στην πρακτική της μορφή. Δεν είναι μόνο η αγοραστική δύναμη ως ποσό, αλλά εξαρτάται από το πώς λειτουργεί και η αγορά. Πάντως, αν μιλάει κανείς για τη μείωση του χρόνου εργασίας, ένα από τα προβλήματα που αντιμετωπίζουν αυτήν τη στιγμή οι Γάλλοι εργαζόμενοι με την πετρελαϊκή κρίση είναι ότι ο χρόνος εργασίας
μειώθηκε, οι μισθοί έμειναν ίδιοι, αλλά η παράγραφος του νόμου ορίζει ότι θα είναι ίδιοι μέχρι νεοτέρας και δεν θα αυξάνονται. 'Οπως ξέρετε διαμαρτυρήθηκε ήδη ο ίδιος ο Πρόεδρος Σιράκ για τη μείωση της αγοραστικής δύναμης των εργαζομένων.
'Ολα αυτά είναι σχετικά, δεν είναι μόνο τα στατιστικά δεδομένα. Πάντως, η ουσία της ιστορίας είναι ότι υπάρχουν προσδοκίες στο λαό. Οι προσδοκίες δεν είναι στατικές. Εάν λάβετε υπόψη σας τις προσδοκίες, εγώ θα σας έλεγα ότι φοβάμαι ότι οι νέοι άνθρωποι θα ζήσουν με πολύ λιγότερες προσδοκίες απ'ό,τι ζήσαμε εμείς σε σχέση με την αγορά εργασίας, με τη δυνατότητά τους να δουλέψουν.
Και αυτό είναι ένα από τα μεγαλύτερα προβλήματα, ότι οι προσδοκίες
της νεότερης γενιάς παρά τη συσσώρευση χρήματος, παρά το μεγάλο πλουτισμό ορισμένων ομάδων ανθρώπων, θα είναι πολύ λιγότερες. Αυτό είναι ένα μεγάλο πολιτικό ζήτημα, δηλαδή δε συνιστά πρόοδο και ευημερία.
Κατά τα άλλα, κύριε Υπουργέ, χαιρόμαστε διότι ορισμένα από τα κακά τα παραδεχθήκατε, όχι όλα, αυτό είναι μέσα στο πολιτικό παιχνίδι, σας καλούμε όμως να προσπαθήσετε όσο το δυνατόν περισσότερο για να υπάρξει μια ουσιαστική στρατηγική χωρίς τα προβλήματα που αναφέρθηκαν προηγουμένως, χωρίς τις τριβές και χωρίς την αντίληψη αυτή που ανέφερα και πριν, της ταύτισης κατά κάποιον τρόπο του κόμματος με τον κρατικό μηχανισμό. Δεν ισχυρίζομαι κατ'ανάγκην ότι είναι δική σας αντίληψη, αλλά είναι μία παλιά, μακρά ιστορία που φαίνεται πως δυσκολεύεται να τελειώσει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Χαίρομαι γιατί μπορούμε να κλείσουμε σε κάτι που να συμφωνούμε 100%, δηλαδή, αυτό το θέμα των προσδοκιών των νέων στην επόμενη περίοδο. Νομίζω ότι είναι το πιο βασικό ζήτημα, είναι θεμελιακό ζήτημα για το είδος της κοινωνίας στην οποία πηγαίνουμε και που θέλουμε να φτιάξουμε. Πράγματι, πρέπει να ανταποκριθούμε σ'αυτές τις προσδοκίες. 'Ισως η δική μας διαφορά να είναι ότι προσωπικά πιστεύω πως η Ελλάδα, η ελληνική οικονομία και η ελληνική κοινωνία μπαίνουν σε μια καινούρια φάση όπου έχουμε ξεφύγει και από τη στασιμότητα και από πολλά προβλήματα -όχι από όλα φυσικά, προβλήματα θα υπάρχουν εσαεί- και από αγκυλώσεις προηγούμενων περιόδων. Η έννοια ότι το κράτος θα βρει δουλειά στους πάντες, η έννοια ότι μπορεί να μην κάνουμε τίποτα και να τα έχουμε όλα, αυτά αρχίζουν και ανήκουν σιγά σιγά στο παρελθόν. Οι επενδύσεις και η δυναμική η οποία διαγράφεται πιστεύω ότι δίνει στους νέους ανθρώπους εφόδια όπως και πολλά από τα στοιχεία των πολιτικών που ανέπτυξε και πιστεύω ότι μέσα από διορθωτικές κινήσεις που συνεχώς και μέσα στο παιχνίδι της πολιτικής της ζωής και της πραγματικότητας είναι δεδομένα, θα μπορέσουμε στα επόμενα τρία, τέσσερα χρόνια μέχρι το τέλος αυτής της κοινοβουλευτικής θητείας, το 2004, να έχουμε απαντήσει θετικά σ'αυτές τις προσδοκίες. Για εμάς, όπως βλέπω και για εσάς και για όλους μας είναι το πιο σοβαρό θέμα όταν μιλάμε για θέματα απασχόλησης και ανεργίας γιατί έχουν να κάνουν με το εισόδημα, το επίπεδο ζωής, το επίπεδο κοινωνικής ανάπτυξης αποκλεισμού και να μην αναφέρω πολλά άλλα ζητήματα ευρύτερα πολιτικά και κοινωνικά.
ΠΡΟΕΔΡΕΥΩΝ (Παναγιώτης Σγουρίδης): Και εγώ με την πείρα που διαθέτω στο Κοινοβούλιο διαπιστώνω ότι είναι η πρώτη φορά που μετά από μία επερώτηση κλείνουμε θετικά και στέλνουμε ένα μήνυμα από το Κοινοβούλιο. 
Κηρύσσεται περαιωμένη η συζήτηση επί της υπ'αριθμόν 13/3-10-2000
επερώτησης των Βουλευτών της Νέας Δημοκρατίας προς τον Υπουργό Εργασίας και Κοινωνικών Ασφαλίσεων.
'Εχουν διανεμηθεί τα Πρακτικά της Δευτέρας 9 Οκτωβρίου 2000 και
ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 9 Οκτωβρίου 2000 επεκυρώθησαν.
Κύριοι συνάδελφοι, δέχεσθε σ'αυτό το σημείο να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.55' λύεται η συνεδρίαση για τη Δευτέρα 23 Οκτωβρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α)συζήτηση επίκαιρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την εκτέλεση του έργου "ΕΘΝΙΚΟ ΚΤΗΜΑΤΟΛΟΓΙΟ".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

