      Τετάρτη, 5 Νοεμβρίου 2003
      ΣΥΝΕΔΡΙΑΣΗ ΙΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή, Γεωργίου Παναγιωτόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Αγίου Ιωάννη Πειραιά, το 1ο Δημοτικό Σχολείο Λαμίας, το 17ο Δημοτικό Σχολείο Λαμίας, σελ.
      4. Συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού Προϋπολογισμού έτους 2003, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 6 Νοεμβρίου 2003, σελ.
      ΟΜΙΛΗΤΕΣ
      Επί του Κοινωνικού Προϋπολογισμού:
      ΑΓΓΕΛΟΠΟΥΛΟΣ Ν., σελ.
      ΓΙΑΚΟΥΜΑΤΟΣ Γ., σελ.
      ΓΚΑΤΖΗΣ Ν., σελ.
      ΓΡΗΓΟΡΑΚΟΣ Λ., σελ.
      ΚΕΔΙΚΟΓΛΟΥ Β., σελ.
      ΚΟΥΡΟΥΜΠΛΗΣ Π., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΟΝΤΑΡΙΔΗΣ Θ., σελ.
      ΜΠΟΥΡΑΣ Α., σελ.
      ΝΕΡΑΝΤΖΗΣ Α., σελ.
      ΣΙΟΥΦΑΣ Δ., σελ.
      ΣΚΡΕΚΑΣ Θ., σελ.
      ΣΜΥΡΛΗΣ – ΛΙΑΚΑΤΑΣ Χ., σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΠΟΥΛΟΣ Ρ, σελ.
      ΣΤΕΡΓΙΟΥ Ι., σελ.
      ΤΣΙΠΛΑΚΗΣ Κ., σελ.
      ΧΑϊΤΙΔΗΣ Ε., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΙΗ΄
      Τετάρτη 5 Νοεμβρίου 2003
      
      Αθήνα, σήμερα στις 5 Νοεμβρίου 2003, ημέρα Τετάρτη και ώρα 11.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4 Νοεμβρίου 2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΖ΄ συνεδριάσεώς του, της Τρίτης 4 Νοεμβρίου 2003 σε ό,τι αφορά στην ψήφιση στο σύνολο του σχεδίου νόμου: «Ρύθμιση θεμάτων συγχώνευσης εταιρειών ΕΒΟ Α.Ε. – ΠΥΡΚΑΛ Α.Ε.»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί την ένταξη των ελληνικής καταγωγής Βορειοηπειρωτών, στο πρόγραμμα ενίσχυσης ατόμων με ειδικές ανάγκες.
      2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τον αποκλεισμό των εξαγωγικών επιχειρήσεων από τις διατάξεις του Κώδικα Φορολογίας Εισοδήματος.
      3) Ο Β΄ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Οδοντιατρικός Σύλλογος Ξάνθης ζητεί την ικανοποίηση οικονομικών και θεσμικών αιτημάτων του κλάδου.
      4) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Αποκαταστάσεως Ιδιοκτητών Ακινήτων στη θέση «Πολύζοβα» Ασβεστοχωρίου Θεσσαλονίκης ζητεί την επίλυση ιδιοκτησιακού προβλήματος των μελών του.
      5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Εκπαιδευτικών Π.Ε. Πειραιά «Η ΠΡΟΟΔΟΣ» ζητεί την επίλυση των κτηριακών, εκπαιδευτικών, οικονομικών και άλλων προβλημάτων που αντιμετωπίζει η Πρωτοβάθμια Εκπαίδευση στον Πειραιά.
      6) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας Πειραιά ζητεί την τοποθέτηση μαθηματικού στο 2ο Γυμνάσιο Αίγινας – Κυψέλης.
      7) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Αδελφότητα Μολυβδοσκεπαστινών Κονίτσης  «Παναγία η Μολυβδοσκέπαστη» ζητεί την επίλυση προβλήματος σχετικά με την καλλιέργεια αγροτεμαχίων και εκμετάλλευση βοσκοτόπων στο χωριό Μολυβδοσκέπαστο Κονίτσης.
      8) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Πολιτιστικός Σύλλογος Κάτω Γραμματικού «Πατριάρχης Χρύσανθος» διαμαρτύρεται για την διέλευση γραμμής υπερηψηλής τάσης, από το Κάτω Γραμματικό Βεγορίτιδας.
      9) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Κύρρου Πέλλας ζητεί την κατάργηση των γεωτρήσεων της ΕΥΑΘ ΑΕ στις πηγές Αραβησσού.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού Κυκλάδων ζητεί την καθιέρωση κριτηρίων χορήγησης αδειών αλιείας τράτας.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί την επίλυση των προβλημάτων ακτοπλοϊκής συγκοινωνίας των  νησιών Μήλου, Σίφνου, Σέριφου , Κύθνου και Κιμώλου.
      12) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Ελευθερών Νομού Καβάλας ζητεί την επανεκτίμηση των ζημιών που υπέστησαν οι αμπελοκαλλιέργειες της περιοχής του από τις κακές καιρικές συνθήκες .
      13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Σωματεία Συνταξιούχων ΙΚΑ Ανατολικής Μακεδονίας – Θράκης ζητούν την ικανοποίηση οικονομικών και άλλων αιτημάτων των μελών τους.
      14) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμος Αντιρρίου Αιτωλ/νίας ζητεί την παροχή αντισταθμιστικών οφελών συνεπεία των επιπτώσεων του έργου της Ζεύξης Ρίου – Αντιρρίου.
      15) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ιστορική Αρχαιολογική Εταιρεία Δυτικής Στερεάς Ελλάδος ζητεί να επεκταθεί το δίκτυο ηλεκτροδότησης για τις ανάγκες της ανασκαφής του Πανεπιστημίου Ιωαννίνων στην Αγία Τριάδα Μαύρικα Αγρινίου.
      16) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Θέρμου Αιτωλ/νίας ζητεί τη μεταστέγαση του Δημοτικού Σχολείου το οποίο στεγάζεται σε κτίριο κατασκευασμένο από αμίαντο.
      17) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Δήμος Θέρμου Αιτωλ/νίας ζητεί τη μεταστέγαση του Δημοτικού Σχολείου Θέρμου, το οποίο στεγάζεται σε κτίριο κατασκευασμένο από αμίαντο.
      18) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Πόρου Αττικής διαμαρτύρεται για την αναστολή λειτουργίας των τάξεων Υποδοχής και των προγραμμάτων Ενισχυτικής Διδασκαλίας στα Δημοτικά Σχολεία.
      19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά διαμαρτύρεται για το έλλειμμα της νομικής κατοχύρωσης του χειμερίου κύματος στο Μικρολίμανο.
      20) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο κ. Μιχαήλ Σαρτζέτης, κάτοικος Αθηνών, ζητεί την ικανοποίηση εργασιακού αιτήματος της κόρης του.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί την απορρόφηση όλων των εγγεγραμμένων μελών της στον πίνακα Α’ το 2004.
      22) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η προσωρινή διοίκηση του Σωματείου Ιδιοκτητών Κυλικείων Σχολείων Νομού Μαγνησίας ζητεί την επίλυση ζητήματος που αφορά στις συμβάσεις και δημοπρασίες, για τα κυλικεία των σχολείων.
      23) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία οι κύριοι Δημήτριος Λιακόπουλος, Ιωάννης Χρυσός, Δημοσθένης Νταλός, Βασίλειος Νάστος και Θεόδωρος Κουβάτας, τεχνικοί εργαστηρίων ΤΕΙ Λάρισας, ζητούν την εφαρμογή του άρθρου 11 Ν. 2817/2000, όσον αφορά στη μισθολογική τους εξέλιξη.
      24) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Γαλαξιδίου Φωκίδας ζητεί να μην δημιουργηθεί χωματερή στη θέση «Τσακόρεμα» της περιοχής των Αγίων Πάντων Γαλαξιδίου, επειδή γειτνιάζει με υδρευτική γεώτρηση.
      25) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ	 κατέθεσε δημοσίευμα εφημερίδας που αφορά  διαμαρτυρία ασφαλισμένου του ΙΚΑ.
      26) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά στη διαμαρτυρία κατοίκων των Αγίων Πατέρων Κέρκυρας, για τοποθέτηση μπάρας που παρεμποδίζει την κυκλοφορία.
      27) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Ένωση Συλλόγων Γονέων και Κηδεμόνων του Δήμου Κερκυραίων διαμαρτύρεται για την κατάργηση απογευματινών τμημάτων του ΤΕΕ Κέρκυρας.
      28) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Αχιλλείων Νομού Κέρκυρας ζητεί την ένταξη στην κατανομή των συμπληρωματικών Κεντρικών Αυτοτελών Πόρων, έτους 2003.
      29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στα αιτήματα της Πανελλήνιας Ομοσπονδίας Αστυνομικών Υπαλλήλων.
      30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παναγιώτης Τσίρμπας, κάτοικος Δοξάτου Δράμας, ζητεί την ικανοποίηση συνταξιοδοτικού αιτήματος από τον ΟΓΑ.
      31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στο αίτημα ανέγερσης νέου κτιρίου Ειρηνοδικείου στην Προσοτσάνη Δράμας.
      32) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Άννα Αλμπάνη διαμαρτύρεται για τον τρόπο επιλογής προσωπικού στα Στρατολογικά Σώματα.
      33) Ο Βουλευτής Δωδεκανήσου κ. ΑΡΙΣΤΟΤΕΛΗΣ 	ΠΑΥΛΙΔΗΣ κατέθεσε αναφορά με την οποία ο Δήμαρχος Καρπάθου ζητεί την αντιμετώπιση του προβλήματος των διακοπών ρεύματος, στο νησί της Καρπάθου.
      34) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το 15μελές Συμβούλιο του ΤΕΕ Σύμης ζητεί την άμεση επισκευή του κτιρίου του πιο πάνω διδακτηρίου.
      35) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την ικανοποίηση οικονομικών αιτημάτων των μελών του.
      36) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία Μεταναστευτικές και Προσφυγικές Οργανώσεις Αλλοδαπών και Κοινωνικοί Φορείς ζητούν την επίλυση προβλημάτων σχετικά με τη διαδικασία νομιμοποίησης  των μεταναστών που ζουν και εργάζονται στην Ελλάδα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1701/7-8-03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ΄ αριθμ. 7017/4/3669/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Α. ΞΗΡΟΤΥΡΗ-ΑΙΚΑΤΕΡΙΝΑΡΗ και μας διαβίβασε το Υπουργείο Ανάπτυξης, με το Τ/8536 από 26-8-2003 έγγραφό του, σε ό,τι μας αφορά, σας γνωρίζουμε ότι οι αρμόδιες για το χειρισμό θεμάτων αλλοδαπών Υπηρεσίες της Ελληνικής Αστυνομίας εφαρμόζουν την ισχύουσα, για την είσοδο και παραμονή αλλοδαπών στη χώρα μας, νομοθεσία και εξετάζουν με ιδιαίτερη προσοχή και ευαισθησία όλες τις υποθέσεις σύμφωνα με τις διατάξεις αυτής και με βάση -τις εντολές και οδηγίες που τους έχουν δοθεί, με βασικό γνώμονα των ενεργειών τους την προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών.
      Σε ό,τι αφορά, την άσκηση του διαβητηριακού ελέγχου των διακινουμένων προσώπων, στα σημεία εισόδου-εξόδου στα βόρεια σύνορά μας, σας πληροφορούμε ότι πραγματοποιείται σύμφωνα με το κεκτημένο της Ε.Ε. που έχει ενσωματωθεί στην εθνική μας νομοθεσία, ενώ πρέπει να επισημάνουμε ότι οι όποιες μικροκαθυστερήσεις που παρατηρήθηκαν δεν οφείλονται στην έλλειψη προσωπικού ή τεχνικών μέσων των Υπηρεσιών μας, αλλά, κυρίως, στην αύξηση των διακινουμένων προσώπων και οχημάτων, συνεπεία της κατάργησης του καθεστώτος θεωρήσεων για τους πολίτες της Βουλγαρίας και της Ρουμανίας, σε συνάρτηση με το γεγονός ότι, μετά την εφαρμογή του ν.291Ο/2001 περί αλλοδαπών, ένας σημαντικός αριθμός αλλοδαπών νομιμοποίησε την παραμονή του στη χώρα μας.
      Επιπλέον, πρέπει να επισημανθεί ότι η διέλευση των εξωτερικών συνόρων της χώρας μας δεν πραγματοποιείται μόνο με την ολοκλήρωση της άσκησης του διαβατηριακού ελέγχου, που εμπίπτει στην αρμοδιότητα των αστυνομικών Υπηρεσιών και για τον οποίο απαιτείται ελάχιστος χρόνος, αλλά και με την ολοκλήρωση των διαδικασιών τελωνιακού ελέγχου, γεγονός που, σε κάθε περίπτωση, επιμηκύνει τον απαιτούμενο χρόνο άσκησης του συνοριακού ελέγχου.
      Ειδικότερα σας πληροφορούμε ότι την 17-8-2003 κατά τις ώρες 18.11'-19.18' στα σημεία ελέγχου διαβατηρίων Ευζώνων, Ειδομένης, Δοϊράνης, και Αερολιμένα Θεσσαλονίκης διεκόπη η λειτουργία της μηχανογραφικής εφαρμογής διαβατηριακού ελέγχου λόγω προγραμματισμένης αναβάθμισης του κεντρικού συστήματος της Γενικής Αστυνομικής Διεύθυνσης Θεσσαλονίκης, από τη λειτουργία του οποίου εξαρτάται ο έλεγχος, ενώ την 6-7-2003 στον Προμαχώνα διεκόπη η λειτουργία της μηχανογραφικής εφαρμογής των ελέγχων για 20 λεπτά, λόγω προγραμματισμένων εργασιών συντήρησης των ηλεκτρονικών υπολογιστών της Αστυνομικής Διεύθυνσης Σερρών.
      Επίσης, στο σημείο ελέγχου διαβατηρίων Ευζώνων, το χρονικό διάστημα από 30-7 έως 4-8-2003 και ώρες 08.00'-14.00', κατά την είσοδο και το χρονικό διάστημα από 25 έως 31-8-2003 και ώρες 16.00'-24.00' κατά την έξοδο, οι μικροκαθυστερήσεις που παρατηρήθηκαν οφείλονταν αφενός μεν στην αδυναμία χρησιμοποίησης από το προσωπικό του συνόλου των τερματικών, λόγω εκτελούμενων έργων ανάπλασης στο χώρο του διαβατηριακού ελέγχου και αφετέρου στις μαζικές αφίξεις και αναχωρήσεις Τούρκων μεταναστών από τις χώρες της Ε.Ε. κατά τα ανωτέρω χρονικά διαστήματα.
      Τέλος, προς τις αρμόδιες Υπηρεσίες μας δόθηκαν σαφείς εντολές και οδηγίες για τη διατήρηση του απαιτούμενου επιπέδου ασφαλείας, αλλά και στο μέτρο του δυνατού επιτάχυνση των διαδικασιών ελέγχου, για τη διευκόλυνση των διακινουμένων προς τη χώρα μας προσώπων από τις χώρες της Ανατολικής Ευρώπης.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      2. Στην με αριθμό 2066/25-8-03 ερώτηση των Βουλευτών κυρίων Αντώνη Σκυλλάκου, Σπύρου Στριφτάρη και Τάκη Τσιόγκα δόθηκε με το υπ΄ αριθμ. 7017/4/3668/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Α. ΣΚΥΛΛΑΚΟΣ, Σ. ΣΤΡΙΦΤΑΡΗΣ και Τ. ΤΣΙΟΓΚΑΣ, σας γνωρίζουμε ότι η πρόσληψη πυροσβεστικού προσωπικού εποχικής απασχόλησης γίνεται σύμφωνα με τα κριτήρια που θέτουν οι διατάξεις του π.δ.124/2003, όπου καθορίζεται ότι η διάρκεια εργασίας αυτού δεν μπορεί να υπερβεί τους πέντε μήνες ετησίως. Ο καθορισμός της ανωτέρω χρονικής διάρκειας αιτιολογείται από τις καιρικές συνθήκες που επικρατούν στη χώρα μας, σύμφωνα με τις οποίες αυξημένη επικινδυνότητα για πρόκληση δασικής πυρκαγιάς παρουσιάζεται στους μήνες από Ιούνιο μέχρι και Οκτώβριο. Σημαντικός επίσης παράγοντας καθορισμού της πεντάμηνης διάρκειας απασχόλησης είναι και οι κατ΄ έτος διατιθέμενες πιστώσεις, για την κανονική και υπερωριακή εργασία του εποχικού προσωπικού.
      Σε ό,τι αφορά το θέμα της απόδοσης οφειλομένων αμοιβών στο εποχικό προσωπικό από παραχθείσα εργασία κατά το έτος 2001, η Υπηρεσία μας έχει ήδη προβεί στις απαραίτητες ενέργειες και αναμένεται η έκδοση σχετικής κοινής απόφασης των Υπουργών Εργασίας και Κοινωνικών Ασφαλίσεων και Οικονομίας και Οικονομικών προκειμένου να καταβληθούν τα δεδουλευμένα υπερωριακής απασχόλησης στους δικαιούχους. Ήδη, οι σχετικές διαδικασίες ολοκληρώνονται και εντός των προσεχών ημερών θα καταβληθεί η οφειλή αυτή στους ανωτέρω.
      Σχετικά με την υπερωριακή εργασία καθώς και την παροχή εργασίας εκτός έδρας του εποχικού προσωπικού, σας πληροφορούμε ότι, από την ισχύουσα νομοθεσία, προβλέπεται η καταβολή ειδικής αποζημίωσης σε αυτό που έχει απασχοληθεί πέραν του προβλεπόμενου ωραρίου και έχει μετακινηθεί. Ωστόσο, πρέπει να επισημάνουμε ότι η μισθοδοσία του πυροσβεστικού προσωπικού εποχικής απασχόλησης διέπεται από το νομοθετικό πλαίσιο των δημοσίων υπαλλήλων και όχι από το ειδικό πλαίσιο που ακολουθεί το μόνιμο προσωπικό, το οποίο είναι ενιαίο με αυτό του προσωπικού των Ενόπλων Δυνάμεων και των άλλων Σωμάτων Ασφαλείας. Επομένως, δεν μπορεί να υπάρχει συσχέτιση στα μισθολογικά θέματα των δύο κατηγοριών προσωπικού του Πυροσβεστικού Σώματος. Διευκρινίζεται όμως ότι ούτε το μόνιμο προσωπικό λαμβάνει «επίδομα δασών», αλλά αμοιβή για συγκεκριμένο αριθμό ημερών εκτός έδρας απασχόλησης κατά την αντιπυρική περίοδο.
      Τέλος, σχετικά με το θέμα της μοριοδότησης των εποχικών υπαλλήλων, για την πρόσληψή τους ως μονίμων πυροσβεστών, πρέπει να επισημάνουμε ότι στο π.δ.16712003 περιλαμβάνονται ειδικές διατάξεις ευεργετικού χαρακτήρα χωρίς όμως υπέρμετρη μοριοδότησή τους, διότι αυτό θα συντελούσε σε περαιτέρω ανισότητα, ως προς την μεταχείρισή τους, σε σχέση με τους υπόλοιπους υποψηφίους που θα εκδήλωναν ενδιαφέρον συμμετοχής στους διαγωνισμούς πρόσληψης στο Σώμα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      3. Στην με αριθμό 2067/25-8-03 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ΄ αριθμ. 90103/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2067/25-8-03 την οποία κατέθεσαν οι Βουλευτές κύριοι Νικ. Γκατζής και Τάκης Τσιόγκας, και αφορά στα σχολεία Δήμου Ζαγοράς Ν. Μαγνησίας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240194 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές xωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Μαγνησίας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές 		650.000.000 δρχ.
      Για επισκευές					220.000.000 δρχ.
      2001
      Για οικόπεδα και κατασκευές		900.000.000 δρχ.
      2002
      Για οικόπεδα και κατασκευές		2.934.702,86 Ευρώ
      Για φέτος (2003) η Νομαρχιακή Αυτοδιοίκηση Αχαΐας έχει προγραμματισθεί να επιχορηγηθεί με το ποσό των 2.300.000,00 Ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το Υπ. ΕΣ.Δ.Δ.Α
      2. Ειδικότερα, για τα προβλήματα των σχολείων στο Δήμο Ζαγοράς Ν. Μαγνησίας, η ΔΙνση Προγ/μού της Νομ/κής Αυτ/σης Μαγνησίας με σχετικό έγγραφό της μας πληροφόρησε τα ακόλουθα:
      α) Δημοπρατήθηκε και αρχίζει η επισκευή του Νηπιαγωγείου Μακρυράχης, προϋπολογισμού 18.500 ευρώ.
      β) Στο εγκεκριμένο από το Νομαρχιακό Συμβούλιο Πρόγραμμα κατασκευής σχολικών κτιρίων της Ν.Α Μαγνησίας για τη διετία 2003-2004, περιλαμβάνονται τα παρακάτω έργα, τα οποία θα δημοπρατηθούν σύντομα, μόλις ολοκληρωθούν οι μελέτες.
      - Προσθήκη αιθουσών στο Δημοτικό Σχολείο Πουρίου (3 κύριες αίθουσες), προϋπολογισμού 230.000 ευρώ.
      - Προσθήκη αιθουσών στο Πολυμέρειο Γυμνάσιο-Λύκειο Ζαγοράς (2 κύριες αίθουσες), προϋπολογισμού 130.000 ευρώ.
      3. Τέλος σας γνωρίζουμε ότι η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 6β του άρθρου 55 του Ν. 1946/91 και ως εκ τούτου το YΠ.E.Π.Θ. δεν έχει τη νομική κάλυψη, αλλά ούτε και πιστώσεις για το σκοπό αυτό.
      Οι πιστώσεις που διατέθηκαν για τις λειτουργικές δαπάνες των σχολείων το έτος 2003 είναι 123.000.000 ευρώ έναντι 110.000.000 ευρώ που διατέθηκαν το έτος 2002.
      Ο Υφυπουργός
      ΝΙΚ. ΓΚΕΣΟΥΛΗΣ»
      4. Στην με αριθμό 2069/25-8-03 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 6292/18-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 2069/2003 ερώτηση, που κατατέθηκε στη Βουλή από τη Βουλευτή κα Μ. Δαμανάκη, για τα θιγόμενα σ΄ αυτή θέματα αρμοδιότητάς μας, σας πληροφορούμε τα εξής:
      Το Υπουργείο Εργασίας και Κοινωνικών Ασφαλίσεων καταβάλλει κάθε προσπάθεια για την προστασία της ασφάλειας και υγείας των εργαζομένων.
      Ειδικότερα:
      1. Το Σώμα Επιθεώρησης Εργασίας (Σ.ΕΠ.Ε.) συστάθηκε το 1998 με το ν. 2639/98.
      Από τη λειτουργία του τον lούλιο του 1999, το Υπουργείο Εργασίας και Κοινωνικών Ασφαλίσεων προέβη σε όλες τις απαραίτητες ενέργειες ώστε να στελεχωθεί με το κατάλληλο προσωπικό, προκειμένου να επιτευχθεί ο βασικός του στόχος, που είναι η καλύτερη και αποτελεσματικότερη διεξαγωγή του ελεγκτικού του έργου και η εξυπηρέτηση των πολιτών.
      Το έτος 2000 προσελήφθησαν 323 Τεχνικοί και Υγειονομικοί Επιθεωρητές διαφόρων ειδικοτήτων και στο αμέσως επόμενο χρονικό διάστημα ολοκληρώνεται και η πρόσληψη 180 (ήδη προσλήφθηκαν 143) Κοινωνικών Επιθεωρητών Εργασίας.
      Επίσης εγκρίθηκε και έχει ήδη ξεκινήσει η διαδικασία για την πρόσληψη μέσω του ΑΣΕΠ 30 Τεχνικών και Υγειονομικών Επιθεωρητών διαφόρων ειδικοτήτων.
      Με την ολοκλήρωση της πρόσληψης των 533 υπαλλήλων (323+180+30) καλύπτεται συνολικά ο αριθμός των κενών οργανικών θέσεων του Σ.ΕΠ.Ε.
      Αυτό είχε σαν αποτέλεσμα την αναβάθμιση της ελεγκτικής παρουσίας του (Σ.ΕΠ.Ε.) στους χώρους εργασίας και την τήρηση των διατάξεων της εργατικής νομοθεσίας.
      2. Από τα στατιστικά στοιχεία του Σώματος Επιθεώρησης Εργασίας (Σ.ΕΠ.Ε.) των ετών 2001, 2002 και Α΄ εξάμηνου 2003, προκύπτει αύξηση των ελέγχων που πραγματοποίησαν οι Περιφερειακές Υπηρεσίες του Σ.ΕΠ.Ε.
      Από τα στοιχεία του πρώτου 6μήνου 2003 προκύπτει ότι, η μείωση των θανατηφόρων ατυχημάτων εξακολουθεί να είναι σταθερή και ανέρχεται περίπου στο 20% για κάθε χρόνο.
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      
      Σας γνωρίζουμε επίσης, από τα στατιστικά στοιχεία της υπηρεσίας Σ.ΕΠ.Ε. προκύπτει ότι, τα τελευταία χρόνια στους χώρους εργασίας και κύρια στον κλάδο των κατασκευών, παρουσιάζεται αύξηση των ελέγχων και των κυρώσεων από το Σ.ΕΠ.Ε, και αντίστοιχη μείωση των θανατηφόρων ατυχημάτων.
      Συγκριτικά στοιχεία παρουσιάζονται στον παρακάτω πίνακα:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      Επιπλέον, εκδόθηκε έγκαιρα η αριθμ. 1024/26-06-2003 Εγκύκλιος από τον Ειδικό Γραμματέα του Σ.ΕΠ.Ε. και στάλθηκε σε όλες τις Διευθύνσεις και Τμήματα των Κέντρων Πρόληψης Επαγγελματικού Κινδύνου της χώρας, με σκοπό την επισήμανση της αναγκαιότητας εντατικοποίησης των προληπτικών ελέγχων καθ΄όλη την διάρκεια του έτους στους χώρους εργασίας, αλλά και κατά την περίοδο του θέρους, όπου είχαμε έντονα προβλήματα θερμικής καταπόνησης των εργαζομένων.
      Η δραστηριότητα των Τεχνικών Επιθεωρητών Εργασίας την περίοδο αυτή, επικεντρώθηκε σε προληπτικούς ελέγχους εφαρμογής των μέτρων, που κατατείνουν στη μείωση της θερμικής καταπόνησης των εργαζομένων. Προτεραιότητα δόθηκε στους πλέον επιβαρημένους από τη θερμική άποψη παραγωγικούς κλάδους π.χ υαλουργίες, κεραμοποιίες, ναυπηγικές εργασίες, υπαίθριες εργασίες κλπ., σύμφωνα με τις εγκυκλίους 140120/24-07-1989 & 130427/26-6-1990, που έχουν εκδοθεί από το Υπουργείο Εργασίας.
      Παράλληλα, επισημαίνεται ότι βάσει της Σ.Σ.Ε Εργατοτεχνιτών Οικοδόμων & Συναφών Κλάδων όλης της χώρας, προβλέπεται η διακοπή εργασιών σε περιπτώσεις καύσωνα, όταν οι θερμοκρασία ήταν πάνω από τους 38 βαθμούς Κελσίου υπό σκιά στο τόπο εργασίας, το δε ημερομίσθιο προβλέπεται ότι καταβάλλεται χωρίς καμία περικοπή.
      Τέλος στα μεγάλα κατασκευαστικά έργα (λ.χ. Κατασκευή του Ολυμπιακού Χωριού) υπάρχει σε ημερήσια βάση μόνιμο συνεργείο υπαλλήλων του Σ.ΕΠ.Ε. και του ΙΚΑ.
      3. Η υπηρεσία του Σώματος Επιθεώρησης Εργασίας (Σ.ΕΠ.Ε.) έχει ήδη προβεί στην οργάνωση ενός προγράμματος διαρκών ελέγχων για το διάστημα 01-10-2003 μέχρι 31-12-2003, ΟΙ οποίοι αποτελούν μια στοχευμένη διαδικασία, που αφορά τον έλεγχο του συνόλου των επιχειρήσεων, με προτεραιότητα εκείνες που έχουν υψηλό δείκτη επικινδυνότητας, τα δε αποτελέσματα αυτών θα ανακοινωθούν μετά την ολοκλήρωση του ελεγκτικού προγράμματος.
      Τα στοιχεία και τα συμπεράσματα, που προκύπτουν από τους ελέγχους, αντανακλούν τόσο την ποιότητα του εργασιακού περιβάλλοντος, όσο και τις ενέργειες της επιχείρησης για τη διασφάλιση και προαγωγή της υγείας των εργαζομένων.
      Παράλληλα μέσα από τα δελτία ελέγχου, που επιδίδονται στην επιχείρηση, γίνονται υποδείξεις για τη λήψη των κατάλληλων οργανωτικών, τεχνικών ή άλλου είδους απαραίτητων μέτρων, που προβλέπονται από τις σχετικές νομοθετικές διατάξεις.
      Το Σ.ΕΠ.Ε. έχει σχεδιάσει και εφαρμόζει ενημερωτική εκστρατεία με θέματα, που άπτονται της ασφάλειας και υγείας των εργαζομένων, δίδοντας έμφαση στην κωδικοποίηση των υποχρεώσεων του εργοδότη, καθώς επίσης στις υποχρεώσεις και στα δικαιώματα των εργαζομένων.
      Στόχος του προγράμματος ενημέρωσης, είναι η συνειδητοποίηση από κάθε πλευρά της αξίας λήψης και τήρησης των απαιτούμενων μέτρων, που διασφαλίζουν, τόσο άμεσα, όσο και μακροπρόθεσμα την υγεία και ασφάλεια των εργαζομένων.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      5. Στην με αριθμό 2077/26-6-03 ερώτηση του Βουλευτή κ. Σπύρου Ταλιαδούρου δόθηκε με το υπ΄ αριθμ. 91021/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2077/26-6-03 την οποία κατέθεσε ο Βουλευτής κ. Σπ. Ταλιαδούρος και αφορά στην τοποθέτηση δασκάλου και νηπιαγωγού στο Δημοτικό Σχολείο, και Νηπιαγωγείο Αργυρίου του Δήμου Αχελώου Καρδίτσας, σας γνωρίζουμε τα ακόλουθα:
      Όπως μας πληροφόρησε η Διεύθυνση Πρωτοβάθμιας Εκπαίδευσης Ν. Καρδίτσας τα ανωτέρω σχολεία λειτουργούν κανονικά από 11-9-2003 με την έναρξη της σχολικής χρονιάς με εκπαιδευτικούς που ήδη υπηρετούν στη Δ/νση Α/θμιας Εκπ/σης του Νομού.
      Ο Υφυπουργός
      ΝΙΚ. ΓΚΕΣΟΥΛΗΣ»
      6. Στην με αριθμό 1953/24-7-03 ερώτηση του Βουλευτή κ. Γεώργιου Γαρουφαλιά δόθηκε με το υπ΄ αριθμ. Β-4167/18-8-03  έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1253/24-7-03, που κατέθεσε στη Βουλή ο Βουλευτής κ. Γεώργιος Γαρουφαλιάς, κατά λόγο αρμοδιότητας του Υπ.Μ.Ε., σύμφωνα.. και με το έγγραφο αριθμ. ΠΔ&ΔΣ/433/5-8-03 της Ολυμπιακής Αεροπορίας (Ο.Α), σας πληροφορούμε ότι το Υπουργείο Μεταφορών και Επικοινωνιών σε συνεχή συνεργασία με την Ο.Α και το ΠΟΛ.ΚΕ. Ο.Α, καταβάλλει κάθε δυνατή προσπάθεια για τη διάσωση παλαιών αντικειμένων και υλικών, για τη δημιουργία του Μουσείου.
      Ήδη το Υπ.Μ.Ε. έχει εγκρίνει την χορήγηση παλαιού υλικού από την Ο.Α για μουσειακούς λόγους, ευρίσκεται δε στην διαδικασία ολοκλήρωσης όλων των απαιτούμενων ενεργειών για την διάθεσή τους στο ΠΟΛ.ΚΕ. Ο.Α
      Ο Υπουργός
      ΧΡΙΣΤΟΣ ΒΕΡΕΛΗΣ»
      7. Στην με αριθμό 2085/26-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 91022/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2085/26-8-03 την οποία κατέθεσε ο Βουλευτής κ. Σπηλ. Σπηλιωτόπουλος και αφορά στη στέγαση του Τμήματος Φαρμακευτικής του Πανεπιστημίου Πατρών, σας γνωρίζουμε τα ακόλουθα:
      Για την κατασκευή έργων στην Τριτοβάθμια Εκπαίδευση έχει δημοσιοποιηθεί Πρόσκληση Εκδήλωσης Ενδιαφέροντος από την ΕΥΛ του ΕΠΕΑΕΚ με αρ. πρωτ. 3594/1812-2001 και αφορούσε όλα τα Ανώτατα Εκπαιδευτικά Ιδρύματα της χώρας με τέσσερις φάσεις αξιολόγησης, ανάλογα με την ημερομηνία υποβολής (1 η Φάση 31/01/2002, 2ηΦάση: 15/04/2002, 3η Φάση: 01/07/2002 και 4η Φάση: 20/12/2002) και με καταληκτική ημερομηνία υποβολής την 20/12/2002.
      Το προαναφερόμενο έργο δεν υποβλήθηκε σε καμιά από τις τέσσερις φάσεις αξιολόγησης της συγκεκριμένης Πρόσκλησης, ενώ το μόνο Έργο που υποβλήθηκε από το Πανεπιστήμιο Πατρών αφορά στην «ΟΛΟΚΛΗΡΩΣΗ ΕΠΕΚΤΑΣΕΩΝ ΤΩΝ ΚΤΙΡΙΑΚΩΝ ΕΓΚΑΤΑΣΤΑΣΕΩΝ ΤΩΝ ΤΜΗΜΑΤΩΝ ΧΗΜΕΙΑΣ ΗΛΕΚΤΡΟΛΟΓΩΝ ΜΗΧΑΝΙΚΩΝ, ΜΗΧΑΝΟΛΟΓΩΝ ΜΗΧΑΝΙΚΩΝ ΚΑΙ ΧΗΜΙΚΩΝ ΜΗΧΑΝΙΚΩΝ», με ημερομηνία 1ης υποβολής την 11/06/2002 και το οποίο βρίσκεται στη Διαδικασία Συντονισμού του ΥΠ.ΟΙΚ.Ο.
      Σημειώνεται ότι οι Προτάσεις για το ποια έργα των Πανεπιστημίων θα χρηματοδοτηθούν από το ΕΠΕΑΕΚ υποβάλλονται από τα ίδια τα Ιδρύματα με απόφαση των Συγκλήτων τους.
      Ο Υφυπουργός
      ΝΙΚ. ΓΚΕΣΟΥΛΗΣ»
      8. Στην με αριθμό 2092/26-8-03 ερώτηση του Βουλευτή κ. Γεωργίου Καρατζαφέρη δόθηκε με το υπ΄ αριθμ. 7017/4/3671/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Καρατζαφέρης, σας γνωρίζουμε ότι, μέχρι και την 1-9-2003, έχουν καταβληθεί στο εποχικό πυροσβεστικό προσωπικό 82 Υπηρεσιών, από τις 105 που απασχολούν τέτοιο προσωπικό, κανονικά οι τακτικές αποδοχές των μηνών Ιουνίου και Ιουλίου, με το επίδομα αδείας, καθώς και τα όποια αναδρομικά. Στο προσωπικό των υπολοίπων 23 Υπηρεσιών έχει καταβληθεί μέρος των οφειλομένων αποδοχών ως προκαταβολή. Για τα υπόλοιπα οφειλόμενα, καθώς και για τις αποδοχές του μήνα Αυγούστου του συνόλου του προσωπικού αυτού, θα γίνει οικονομική εκκαθάριση εντός των προσεχών ημερών.
      Επισημαίνεται ότι η μισθοδοσία του ανωτέρω προσωπικού συνοδεύεται από τα απαραίτητα παραστατικά στοιχεία, ενώ σε αυτό καταβάλλονται επιδόματα οικογένειας και τέκνων.
      Σε ό,τι αφορά τον εφοδιασμό του εποχικού προσωπικού με τα αναγκαία μέσα και εφόδια, σας πληροφορούμε ότι σε αυτό έχει χορηγηθεί μία πλήρης στολή εργασίας (χιτώνιο, παντελόνι, πηλίκιο) και ένα ζεύγος υψηλών υποδημάτων, ενώ στα αερομεταφερόμενα πεζοπόρα τμήματα έχει χορηγηθεί και μία δεύτερη τέτοια στολή. Ήδη όμως, από το Αρχηγείο του Πυροσβεστικού Σώματος, έχει προγραμματισθεί η προμήθεια ικανού αριθμού στολών εργασίας και υψηλών υποδημάτων, προκειμένου να χορηγείται στο εποχικό προσωπικό και άλλη μία σειρά των ειδών αυτών.
      Τέλος, πρέπει να επισημάνουμε ότι το εν λόγω προσωπικό προσλαμβάνεται με συμβάσεις ιδιωτικού δικαίου ορισμένου χρόνου, με προοπτική επέκτασης αυτών για αντιπυρικές περιόδους πέντε (5) ετών και από την ισχύουσα νομοθεσία δεν προβλέπεται η μονιμοποίησή του.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      9. Στην με αριθμό 2093/26-8-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 91023/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2093/26-8-03 την οποία κατέθεσε ο Βουλευτής κ. Γ. Καρασμάνης και η οποία αναφέρεται στη δυνατότητα απόκτησης επάρκειας στην Αγγλική Γλώσσα κατόχων μεταπτυχιακού τίτλου (MASTER) από αναγνωρισμένο Αγγλικό Πανεπιστήμιο, σας γνωρίζουμε τα ακόλουθα:
      Σύμφωνα με την τακτική που ακολουθεί το Συμβούλιο θεμάτων Ιδιωτικής Εκπ/σης μετά την τελευταία πενταετία εγκρίνει τη χορήγηση επάρκειας γνώσης μιας ξένης γλώσσας στους κατόχους μεταπτυχιακού διπλώματος Παιδαγωγικής ή φιλολογικής κατεύθυνσης εφόσον και ο βασικός τίτλος σπουδών είναι της ίδιας κατεύθυνσης.
      Για τη χορήγηση επάρκειας ως ανωτέρω, δεν απαιτείται προηγούμενη ισοτιμία από το ΔΙΚΑΤΣΑ, αρκεί το Πανεπιστήμιο του εξωτερικού, όπου αποκτήθηκαν οι τίτλοι να είναι αναγνωρισμένο από το φορέα αυτό.
      Ο Υφυπουργός
      ΝΙΚ. ΓΚΕΣΟΥΛΗΣ»
      10. Στην με αριθμό 2119/26-8-03 ερώτηση του Βουλευτή κ. Γεωργίου Γαρουφαλιά δόθηκε με το υπ΄ αριθμ. 91024/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2119/26-8-03, που κατέθεσε ο Βουλευτής κ. Γιώργος Β. Γαρουφαλιάς σχετικά με τις παράνομες εγγραφές και μετεγγραφές στο Πάντειο Πανεπιστήμιο, σας γνωρίζουμε ότι με σχετικό έγγραφό μας ζητήσαμε από το Πάντειο Πανεπιστήμιο να μας απαντήσει προκειμένου να σας ενημερώσουμε.
      Ο Υφυπουργός
      ΝΙΚ. ΓΚΕΣΟΥΛΗΣ»
      11. Στην με αριθμό 2121/26-8-03 ερώτηση του Βουλευτή κ. Γεωργίου Γαρουφαλιά δόθηκε με το υπ΄ αριθμ. 7017/4/3672/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Γαρουφαλιάς, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφαλείας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας.
      Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχόμενων αγαθών και υπηρεσιών, το Υπουργείο μας με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια και εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Στο πλαίσιο αυτό, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και ιδιαίτερα αυτές που ασχολούνται με την αντιμετώπιση της εγκληματικότητας, τις στελεχώνουμε με κατάλληλο προσωπικό, το οποίο εκπαιδεύεται συνεχώς και τις ενισχύουμε με την απαραίτητη υλικοτεχνική υποδομή και τον κατάλληλο εξοπλισμό. Οι Υπηρεσίες μας παρακολουθούν τις εξελίξεις στον τομέα της εγκληματικότητας, τόσο σε εθνικό, όσο και σε διεθνές επίπεδο, μελετούν τα αίτια, τις τάσεις, τα κίνητρα και τους τρόπους δράσης των κακοποιών, καθώς και τις διεθνείς αστυνομικές και επιστημονικές πρακτικές, τις οποίες προσαρμόζουν στις ιδιαιτερότητες που παρουσιάζει το έγκλημα στη χώρα μας.
      Με βάση την πολιτική αυτή λαμβάνουμε σειρά μέτρων, τα οποία, πέραν του αναφερθέντος καλυτέρου σχεδιασμού, οργάνωσης και συντονισμού των αστυνομικών Υπηρεσιών, συνίστανται, κυρίως, στην αύξηση του αριθμού των εποχούμενων και πεζών περιπολιών σε 24ωρη βάση, τη διαρκή επιτήρηση και φρούρηση των ευπαθών στόχων και τη μεγιστοποίηση και εντατικοποίηση των ελέγχων προσώπων και πραγμάτων, μέσω της αυξημένης επιχειρησιακής δράσης, τόσο των Ομάδων Πρόληψης και Καταστολής της Εγκληματικότητας που ιδρύσαμε σε όλη τη χώρα, όσο και των λοιπών αστυνομικών δυνάμεων, και τη θωράκιση των συνόρων μας με την ενίσχυση των Υπηρεσιών Συνοριακής Φύλαξης και Δίωξης Λαθρομετανάστευσης, για την αντιμετώπιση της λαθρομετανάστευσης και της διασυνοριακής εγκληματικότητας. Ιδιαίτερη σημασία δίνουμε στην πεζή αστυνόμευση, την οποία καθιερώσαμε στις μεγάλες πόλεις και ιδίως στις περιοχές που εμφανίζουν αυξημένα αστυνομικά προβλήματα. Πρόσθετα μέτρα λαμβάνουμε για την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν, αθλούνται και συχνάζουν οι νέοι, με στόχο την αποτροπή εμφάνισης σε αυτούς τους χώρους υπόπτων και κακοποιών στοιχείων.
      Ωστόσο, έχοντας ως γνώμονα τα αποτελέσματα αυτά και λαμβάνοντας υπόψη τις νέες συνθήκες ασφαλείας που διαμορφώνονται στη χώρα μας, αλλά και την ανάγκη αντιμετώπισης της μικροεγκληματικότητας, η οποία πράγματι παρουσιάζει αύξηση, κυρίως στα μεγάλα αστικά κέντρα, βελτιώνουμε διαρκώς τις πολιτικές μας και επαναπροσδιορίζουμε τους στόχους και τις δράσεις των Υπηρεσιών μας. Ειδικότερα, για την πρόληψη και καταστολή των αδικημάτων που προκαλούν ανασφάλεια, όπως κλοπές- διαρρήξεις, κλοπές οχημάτων, κλοπές και μικροληστείες στο δρόμο κινητών τηλεφώνων, πορτοφολιών, μικροποσών, αρπαγές τσαντών, κλοπές από αυτοκίνητα κλπ., από τις αρμόδιες Υπηρεσίες μας εκπονήθηκε σχέδιο επιχειρησιακής δράσης σε επίπεδο Γενικής Αστυνομικής Διεύθυνσης Αττικής, ενώ καταρτίσθηκαν σχέδια δράσης, με εξειδικευμένα προληπτικά και κατασταλτικά μέτρα, σε επίπεδο Αστυνομικού Τμήματος. Αποτέλεσμα της δραστηριότητας αυτής των Υπηρεσιών μας είναι η σημαντική αύξηση των εξιχνιάσεων των υποθέσεων, γεγονός που συμβάλλει καθοριστικά στην παγίωση του αισθήματος ασφαλείας των πολιτών.
      Επίσης, από το Αρχηγείο της Ελληνικής Αστυνομίας, ύστερα από μελέτη Επιτροπής, η οποία εξέτασε όλες τις παραμέτρους και το πλαίσιο λειτουργίας, αποφασίστηκε η καθιέρωση του νέου θεσμού, του «αστυνομικού της γειτονιάς» στην Αττική και Θεσσαλονίκη, ο οποίος συνιστά μια νέα, σύγχρονη μορφή αστυνόμευσης με την οποία επιδιώκεται να αντιμετωπισθούν τα προβλήματα των πολιτών.
      Με τον νέο αυτό θεσμό, ο οποίος είναι μία πρόσθετη αστυνομική δράση και σε συνδυασμό με τις λοιπές αστυνομικές δραστηριότητες, όπως είναι οι εποχούμενες και πεζές περιπολίες που διενεργούνται σε καθημερινή βάση καθ' όλη τη διάρκεια του 24ώρου, θα ενισχυθεί ακόμη περισσότερο ο τομέας της πρόληψης και καταστολής της εγκληματικότητας σε επίπεδο  γειτονιάς, ενώ ταυτόχρονα ο αστυνομικός θα επιλαμβάνεται και στα τοπικά καθημερινά προβλήματα των κατοίκων, συμβάλλοντας έτσι στην προσέγγιση Αστυνομίας-πολίτη. Ήδη, ο θεσμός αυτός, εφαρμόζεται από 17-3-2003 σε Αστυνομικά Τμήματα στην Αττική και στη Θεσσαλονίκη, ενώ στις προθέσεις του Υπουργείου μας είναι να επεκταθεί σε ολόκληρη τη χώρα.
      Επίσης, σημαντική είναι η συμβολή των Ομάδων Πρόληψης και Καταστολής της Εγκληματικότητας που δραστηριοποιούνται σε περιοχές του κέντρου της Αθήνας, καθώς και του Τμήματος Δίωξης Λαθρομετανάστευσης Αθηνών, ενώ παράλληλα στις εν λόγω περιοχές εφαρμόζονται προγράμματα αστυνομικής ενισχυτικής δράσης με τη συμμετοχή και συνεργασία όλων των συναρμοδίων Υπηρεσιών μας.
      Σε ό,τι αφορά το θέμα των ναρκωτικών, σας πληροφορούμε ότι, το Υπουργείο μας, με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια για την πάταξη του φαινομένου αυτού και την προστασία των πολιτών και ιδιαίτερα της νεολαίας μας, σε συνεργασία με τα συναρμόδια Υπουργεία και άλλους φορείς, στο εσωτερικό και εξωτερικό. Τα έντονα μέτρα που λαμβάνουν οι Υπηρεσίες μας έχουν στόχο, κυρίως, την πρόληψη αλλά και την καταστολή του ανωτέρω φαινομένου, την εφαρμογή της ισχύουσας νομοθεσίας με αυστηρότητα και χωρίς παρεκκλίσεις, αλλά και την εξάλειψη των κοινωνικών συνεπειών που προκαλεί αυτό.
      Στο πλαίσιο αυτό, από την κυβέρνηση εκπονήθηκε το πενταετές (2002-2006) «Εθνικό Σχέδιο Δράσης για την Αντιμετώπιση της Εξάρτησης από ουσίες», το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους.
      Για την υλοποίηση του ανωτέρω σχεδίου, από τις αρμόδιες Υπηρεσίες του Υπουργείου μας καταρτίσθηκε ειδικό επιχειρησιακό πρόγραμμα κατά των ναρκωτικών, το οποίο ενσωματώθηκε στο προαναφερόμενο εθνικό σχέδιο και ήδη ξεκίνησε η υλοποίηση συγκεκριμένων δράσεων που προβλέπονται σε αυτό. Αυτές, μεταξύ των άλλων, είναι η συγκρότηση Ομάδας Δίωξης Ναρκωτικών σε όλα τα Τμήματα Ασφαλείας και Τμήματα γενικής αρμοδιότητας, η ίδρυση νέων Τμημάτων Δίωξης Ναρκωτικών, καθώς και η στελέχωση των αρμοδίων αστυνομικών Υπηρεσιών με ιδιώτες ψυχολόγους- κοινωνικούς λειτουργούς.
      Πέραν αυτών, πρέπει να τονίσουμε ότι το θέμα της χρήσης των ναρκωτικών ουσιών δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (πολιτών, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κλπ.).
      Πάντως, στον τομέα της καταστολής η δραστηριότητα των Υπηρεσιών μας σε όλη τη χώρα, τα τελευταία χρόνια έχει αποφέρει σημαντικά αποτελέσματα, όπως φαίνεται και από τις αλλεπάλληλες επιτυχίες, που αφορούν, κυρίως, την εξάρθρωση κυκλωμάτων διακίνησης, σύλληψη μεγαλεμπόρων και κατάσχεση μεγάλων ποσοτήτων ναρκωτικών ουσιών, οι οποίες βλέπουν το φως της δημοσιότητας και έχουν ευμενή απήχηση στην κοινή γνώμη.
      Αναφορικά με την ενίσχυση των Γραφείων Ασφαλείας των Αστυνομικών Τμημάτων με προσωπικό, σας πληροφορούμε ότι οι Υπηρεσίες που ασχολούνται με την αντιμετώπιση αυτού του είδους της εγκληματικής δραστηριότητας, στελεχώνονται κατά προτεραιότητα με το κατάλληλο προσωπικό, με ορθολογική κατανομή αυτού, ανάλογα με τις ιδιαιτερότητες και τις ανάγκες κάθε περιοχής.
      Τέλος, στη Γενική Αστυνομική Διεύθυνση Αττικής δόθηκαν εντολές, για εντατικοποίηση των ελέγχων με στόχο της πάταξη κάθε μορφής εγκληματικότητας στις ανωτέρω περιοχές του κέντρου της Αθήνας και τη λήψη κάθε μέτρου ευταξίας σε αυτές, σε συνεργασία με τους συναρμόδιους φορείς.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      12. Στην με αριθμό 2122/26-8-03 ερώτηση του Βουλευτή κ. Χρήστου Σμυρλή-Λιακατά δόθηκε με το υπ΄ αριθμ. Β13-418/19-9-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ΄ αριθμ. 2122/26-8-03 ερώτηση, που κατέθεσε στη Βουλή των Ελλήνων ο Βουλευτής κ. Χρήστος Σμυρλής-Λιακατάς, με θέμα «Κλείνουν οι βιοτεχνίες στρατιωτικού ιματισμού στο Αγρίνιο», σας γνωστοποιούμε τα ακόλουθα:
      Οι αναθέτουσες αρχές υποχρεούνται, στα πλαίσια των ισχυουσών Περί Δημοσίων Προμηθειών Διατάξεων της Εθνικής και Κοινοτικής Νομοθεσίας, να διενεργούν τους Δημόσιους διαγωνισμούς με διαδικασίες από τις οποίες να διασφαλίζεται καθεστώς πλήρους διαφάνειας, η λειτουργία του ανταγωνισμού και η εξυπηρέτηση του Δημοσίου συμφέροντος προς όφελος του κοινωνικού συνόλου.
      Για την επίτευξη του στόχου αυτού τηρείται αυστηρά όλο το θεσμικό πλαίσιο που διέπει τις προμήθειες, ήτοι παρέχεται η δυνατότητα πρόσβασης όλων των ενδιαφερομένων στους διαγωνισμούς, με ευρεία ανακοίνωση τους, χορηγούνται σ΄αυτούς, σύμφωνα με τα οριζόμενα στο άρθρο 5 του Ν.2690/99 «περί δικαιώματος πρόσβασης στα έγγραφα, όλες οι σχετικές πληροφορίες και τα σχετικά με τους διενεργούμενους διαγωνισμούς έγγραφα όπως (αποφάσεις, γνωμοδοτήσεις, πρακτικά κλπ.)
      Από την ισχύουσα δε Εθνική και Κοινοτική νομοθεσία Π.Δ.394/96 Κανονισμός Προμηθειών Δημοσίου (Φ.Ε.Κ. 266/Αι96) άρθρο 15 και το Ν.2522/97 «Δικαστική προστασία κατά το στάδιο της σύναψης συμβάσεων έργων, κρατικών προμηθειών και υπηρεσιών, ο οποίος εκδόθηκε προς εναρμόνιση με την Κοινοτική Οδηγία 89/665» (Φ.Ε.Κ.178/Α), παρέχεται η δυνατότητα σε κάθε ενδιαφερόμενο που συμμετέχει σε διαδικασίες Κρατικών Προμηθειών ν΄ ασκήσει διοικητική προσφυγή για παράβαση κατ’ ουσίαν διάταξης νόμου κατά τη διενέργεια του διαγωνισμού καθώς και να ζητήσει κατά τις διατάξεις του εν λόγω νόμου (2522/97) προσωρινή δικαστική προστασία, ακύρωση ή αναγνώρισης ως άκυρης της παράνομης πράξης της αναθέτουσας αρχής και επιδίκαση αποζημίωσης στην περίπτωση δικαστικής κρίσεως περί παράβασης κανόνα του Κοινοτικού ή του εσωτερικού δικαίου, κατ' εφαρμογή των διατάξεων των άρθρων 197 και 198 Α.Κ.
      Όσον αφορά τα ειδικά ερωτήματα, το πρώτο σκέλος αναφέρεται σε δύο κλειστούς διαγωνισμούς που διενήργησε η Γεν. Δ/νση Κρατικών Προμηθειών του ΥΠ.ΑΝ. για την προμήθεια των κάτωθι ειδών για κάλυψη αναγκών του ΓΕΣ.
      - 200.000 σετ στολών ασκήσεως εκστρατείας Μ-71 παραλλαγής
      - 210.000 τεμ. Πηλίκια ασκήσεων εκστρατείας (ΤΖΟΚΕΥ) Μ-71 παραλλαγής συνολικής προϋπολογισθείσης δαπάνης 8.282.259,72 ΕΥΡΩ και
      - 70.000 τεμ. Επενδυτών Εκστρατείας (ΤΖΑΚΕΤ) συνολικής προϋπολογισθείσης δαπάνης 3.800.440,21 ΕΥΡΩ. Οι εν λόγω διαγωνισμοί προκηρύχθηκαν βάσει των όρων και προϋποθέσεων των δ/ξεων 11/02 και 13/02 , έλαβαν δε μέρος σ΄ αυτούς αρκετές εταιρείες και Βιοτεχνίες, κυρίως ελληνικές από τις οποίες άλλες αποκλείσθηκαν λόγω απόρριψης της τεχνικής προσφοράς τους και άλλες λόγω υποβολής ελλειπόντων δικαιολογητικών με την κατάθεση της προσφορά τους.
      Οι διαγωνισμοί αυτοί διεξήχθησαν βάσει των τηρουμένων εκ του θεσμικού πλαισίου διαδικασιών και η καθυστέρηση ολοκλήρωσής των οφείλεται κυρίως σε υποβολή, από τους απορριφθέντες, ενστάσεων - προσφυγών και αιτήσεων αναστολών στο Σ.Τ.Ε , η εκδίκαση των οποίων πραγματοποιήθηκε κατά τους μήνες lούλιο και Αύγουστο και εκκρεμούν οι σχετικές δικαστικές αποφάσεις.
      Όσον αφορά στο δεύτερο ερώτημα περί αναβολών - καθυστερήσεων των προκηρυχθέντων διαγωνισμών, επισημαίνουμε ότι η αρμόδια υπηρεσία υποχρεούται να εφαρμόζει τις προαναφερόμενες περί Κρατικών Προμηθειών διαδικασίες μεταξύ των οποίων είναι και η εξέταση των υποβληθέντων ενστάσεων, προσφυγών από τους ενδιαφερόμενους σ΄ όλα τα στάδια των διαγωνισμών, που συνεπάγεται τις ενδεχόμενες καθυστερήσεις υλοποίησης αυτών.
      Για την ενίσχυση της διαφάνειας, της ταχύτητας και την απλοποίηση των διαδικασιών η Γ.Γ. Εμπορίου του ΥΠ.ΑΝ. έχει δρομολογήσει την ανάmυξη του Εθνικού Ηλεκτρονικού Συστήματος Δημοσίων Προμηθειών, στη κατεύθυνση που θέτει η νέα Οδηγία της Ευρωπαϊκής Ένωσης, που αναμένεται να υιοθετηθεί εντός του έτους 2003.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      13. Στην με αριθμό 2127/26-8-03 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. 91025/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2127/26-8-03 την οποία κατέθεσε ο Βουλευτής κ. Ευάγ. Μπασιάκος, σχετικά με την ίδρυση και λειτουργία τμημάτων του Πανεπιστημίου Στερεάς Ελλάδας στη Βοιωτία, σας γνωρίζουμε τα ακόλουθα:
      Η Διοικούσα Επιτροπή του Πανεπιστημίου Στερεάς Ελλάδας, αναμένεται να υποβάλλει μέσα στο ακαδημαϊκό έτος 2003--2004 στο ΥΠΕΠΘ την ολοκληρωμένη πρότασή της για το αναπτυξιακό σχεδιασμό του Ιδρύματος. Σημειώνεται ότι στην περίπτωση του Πανεπιστημίου Στερεάς Ελλάδας το Εθνικό Χωροταξικό Σχέδιο Ανάπτυξης της Ανώτατης Εκπαίδευσης προβλέπει τη λειτουργία μόνο ενός Τμήματος στη Λαμία και ενός στο Νομό Βοιωτίας κατά το ακαδημαϊκό έτος 2004-2005. Εντούτοις, το ΥΠΕΠΘ θεωρεί ότι μόνο η λειτουργία ενός Τμήματος στη Λαμία είναι εφικτή, και τούτο με την προϋπόθεση ότι θα υποβάλει εγκαίρως η Διοικούσα Επιτροπή την πρότασή της και ότι θα εξασφαλιστούν οι αναγκαίες υποδομές. Σε ό,τι αφορά στη λειτουργία Τμήματος στο Νομό Βοιωτίας, σύμφωνα με τα προβλεπόμενα στο Εθνικό Χωροταξικό Σχέδιο, η δημιουργία του θα έχει τη μορφή μίας δορυφορικής μονάδας που θα αναπτυχθεί σε στενή οργανική σύνδεση με συγγενείς μονάδες που θα λειτουργούν ήδη στην έδρα του Ιδρύματος και θα έχει, λόγω μικρής απόστασης, πλήρη υποστήριξη από την κεντρική διοίκηση του Ιδρύματος. Τούτο σημαίνει ότι η λειτουργία Τμήματος στο Νομό Βοιωτίας συναρτάται με τη συνολική ανάπτυξη του Πανεπιστημίου, ενώ παράλληλα πρέπει και να μπορεί να στηριχτεί από την κεντρική διοίκηση του Ιδρύματος.
      Ο Υφυπουργός
      ΝΙΚ. ΓΚΕΣΟΥΛΗΣ»
      14. Στην με αριθμό 2122/26.8.03 ερώτηση του Βουλευτή κ. Χρήστου Σμυρλή-Λιακατά δόθηκε με το υπ’ αριθμ. 6300/18.9.03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 2122/2003 ερώτηση, που κατατέθηκε στη Βουλή από το Βουλευτή κ. Χρ. Σμυρλή -Λιακατά, για τα θιγόμενα σ' αυτή θέματα αρμοδιότητάς μας, σας πληροφορούμε τα εξής:
      1. Η αντιμετώπιση της ανεργίας απαιτεί συνδυασμό πολιτικών, οι οποίες ασκούνται από όλα τα συναρμόδια Υπουργεία, δεδομένου ότι η ανεργία είναι πολυπαραγοντική.
      Ήδη η Κυβέρνηση δια του Πρωθυπουργού εξήγγειλε τον Σεπτέμβρη του 2003 δέσμη μέτρων για την ενίσχυση των ανέργων και της απασχόλησης, μεταξύ των οποίων περιλαμβάνονται η αύξηση του επιδόματος ανεργίας κατά 10%, προσλήψεις προσωπικού μερικής απασχόλησης στο Δημόσιο, κίνητρα απασχόλησης γυναικών που είναι μητέρες, κλπ.
      Επίσης, με την Χάρτα Σύγκλισης, η οποία επίσης ανακοινώθηκε, τίθεται ως άμεση προτεραιότητα η μείωση της συνολικής ανεργίας στο 6% και ειδικά για τις γυναίκες στο 8% μέχρι το 2008.
      Ήδη, καταγράφεται από την Εθνική Στατιστική Υπηρεσία Ελλάδος (ΕΣΥΕ), κατά το δεύτερο τρίμηνο του 2003, μείωση της ανεργίας στο 8,9%.
      Στις παραπάνω στοχεύσεις, σημαντικό ρόλο θα διαδραματίσει η λειτουργία δικτύου Κέντρων Προώθησης στην Απασχόληση του ΟΑΕΔ σε όλη τη χώρα, ώστε με την παροχή εξατομικευμένης στήριξης σε κάθε άνεργο, να προσφέρεται θέση ή επιμόρφωση σε σύντομο χρονικό διάστημα.
      Στα πλαίσια της αναδιάρθρωσης του ΟΑΕΔ, ιδρύθηκε ως γνωστόν, η εταιρεία «Παρατηρητήριο Απασχόλησης Ερευνητική - Πληροφορική Α.Ε.», συμπληρώθηκαν με νέο αριθμό τα λεγόμενα Κέντρα Προώθησης της Απασχόλησης (Κ.Π.Α.), και τα συνολικά 74 ΚΠΑ στελεχώθηκαν με την πρόσληψη 489 Εργασιακών Συμβούλων, και ρυθμίστηκαν διάφορα θέματά τους, όπως η διαδικασία Εξατομικευμένης Παρέμβασης και το Ατομικό Σχέδιο Δράσης και η ανάπτυξη της συνεργασίας των ΚΠΑ με τις επιχειρήσεις, καθώς και με επαγγελματικούς, συνδικαλιστικούς και επιστημονικούς φορείς, προκειμένου να επιτευχθεί αποτελεσματική παρέμβαση στην αγορά εργασίας.
      Μέριμνα του Υπουργείου Εργασίας και Κοινωνικών Ασφαλίσεων, θα είναι η διασφάλιση και συνέχιση όλων των απαραίτητων πολιτικών, ώστε να καταστεί δυνατή η εφαρμογή των ανωτέρω στόχων, σε όφελος της απασχόλησης και των εργαζομένων, ύστερα και από διάλογο με τους κοινωνικούς εταίρους, στα πλαίσια της συσταθείσας Εθνικής Επιτροπής Απασχόλησης και η προώθηση των εν γένει ενεργητικών πολιτικών, για την αντιμετώπιση της ανεργίας.
      Στα πλαίσια αυτά, θα κατατεθεί σύντομα στη Βουλή Νομοσχέδιο, το οποίο θα περιλαμβάνει ρυθμίσεις για εργασιακά θέματα.
      2. Ειδικότερα, για την αντιμετώπιση της ανεργίας ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ' έτος προγράμματα επιχορήγησης επιχειρήσεων για την απασχόληση ανέργων, επιδιώκοντας αφ' ενός τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ' ετέρου να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Ο ΟΑΕΔ υλοποιεί σε όλους του Νομούς της χώρας, συμπεριλαμβανομένου και του Νομού Αιτωλοακαρνανίας, τα εξής Προγράμματα:
      α) Με την Κ.Υ.Α 31589/18-12-2002 καταρτίστηκε Πρόγραμμα Επιχορήγησης Επιχειρήσεων, για τη δημιουργία Νέων Θέσεων Εργασίας (Ν.Θ.Ε.), για 25.000 άνεργους ηλικίας 18-60 ετών.
      β) Με την Κ.Υ.Α. 31783/18-11-2002 καταρτίστηκε Πρόγραμμα Επιχορήγησης Επιχειρήσεων για την απασχόληση 5.000 ανέργων ηλικίας 18-30 ετών.
      γ) Με την 31783/18-11-2002 απόφαση του Υπουργού Εργασίας και Κοινωνικών Ασφαλίσεων καταρτίσθηκε Πρόγραμμα Απόκτησης Εργασιακής Εμπειρίας και επιχορήγησης επιχειρήσεων για την απασχόληση 5.000 ανέργων γυναικών ηλικίας 18-65 ετών.
      δ) Με την Κ.Υ.Α. 31590/18-12-2002 καταρτίσθηκε Πρόγραμμα Επιχορήγησης Νέων Ελευθέρων Επαγγελματιών (Ν.Ε.Ε.) για 10.000 άνεργους ηλικίας 18-60 ετών. Το 60% των ως άνω θέσεων θα καλυφθεί από γυναίκες.
      ε) Με την 31182/14-4-2003 απόφαση του Υπουργού Εργασίας και Κοινωνικών Ασφαλίσεων καταρτίσθηκε Πρόγραμμα Απόκτησης Εργασιακής Εμπειρίας, σε φορείς του Τομέα Υγείας και Πρόνοιας, 5.010 συνολικά ανέργων.
      3. Για τα δύο πρώτα ερωτήματα, αρμόδιο να σας απαντήσει είναι το συνερωτώμενο Υπουργείο Ανάπτυξης.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      15. Στην με αριθμό 2130/26.8.03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 91026/ΙΗ/18.9.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2130/26-8-03 την οποία κατέθεσε ο Βουλευτής κ. lορδάνης Τζαμτζής και αφορά στο 10 Δημοτικό Σχολείο Σκύδρας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να' εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ.Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Πέλλας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα –μελέτες -κατασκευές 		130.000.000 δρχ. 
      Για επισκευές 					70.000.000 δρχ
      2001
      Για οικόπεδα -μελέτες-κατασκευές                      340.000.000 δρχ.
      2002
      Για οικόπεδα -μελέτες-κατασκευές                          997.798,97 ευρώ.
      Για φέτος (2003) η Νομαρχιακή Αυτοδιοίκηση Πέλλας έχει προγραμματισθεί να επιχορηγηθεί με το ποσό των 418.694,00 Ευρώ, για οικόπεδα και κατασκευές σχολικών από το Π.Δ.Ε. του ΥΠ.Ε.Π.Θ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      2. Ειδικότερα, σε ό,τι αφορά στο 10 Δημοτικό Σχολείο Σκύδρας, σας γνωρίζουμε ότι η Δ/νση Προγραμματισμού της Νομαρχιακής Αυτοδιοίκησης Πέλλας με σχετικό έγγραφό της μας πληροφόρησε τα ακόλουθα:
      Η Δ/νση Τεχνικών Υπηρεσιών της Νομαρχιακής Αυτοδιοίκησης Πέλλας μετά από αυτοψία που διενεργήθηκε από υπαλλήλους της υπηρεσίας προέβη σε σύνταξη μελέτης για την κατασκευή στέγης στο 1ο Δημοτικό Σχολείο Σκύδρας προϋπολογισμού 27.000,00 €, και με την υπ' αρ. 154/03 απόφαση της Ν.Ε. Ν.Α Πέλλας εγκρίθηκε η μελέτη και δημοπράτηση του παραπάνω έργου.
      Η Δ/νση Τεχνικών Υπηρεσιών Ν.Α Πέλλας προέβη στην δημοπράτησή του στις 3-9-03 και αυτή την στιγμή βρίσκεται στο στάδιο ανάδειξης μειοδότη.
      Η κατασκευή της στέγης προβλέπεται να τελειώσει εντός τριών μηνών.
      Η επισκευή των WC του σχολείου είναι αρμοδιότητα του Δήμου Σκύδρας.
      Ο Υφυπουργός
      Ν. ΓΚΕΣΟΥΛΗΣ»
      16. Στην με αριθμό 2524/4.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 24330/ΙΗ/18.9.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2524/4-9-03, την οποία κατέθεσε ο Βουλευτής κ. Σ. Σπηλιωτόπουλος και αφορά στην επισκευή του Δημοτικού Σχολείου Βασιλικού Δ. Φαρρών Ν. Αχαΐας, σας γνωρίζουμε τα ακόλουθα:
      Σύμφωνα με τις διατάξεις του Ν. 2880/01 (ΦΕΚ 9/Α) αρ.13, οι πιστώσεις για τις επισκευές και συντηρήσεις σχολικών κτιρίων εγγράφονται στον προϋπολογισμό Δημ. Επενδύσεων του Υπ. Εσωτερικών Δημόσιας Διοίκησης και Αποκέντρωσης, το οποίο χρηματοδοτεί τους ΟΤΑ απ' ευθείας για το σκοπό αυτό.
      Από το 2001 και εντεύθεν το ΥΠΕΠΘ δεν διαθέτει πιστώσεις για επισκευές και ο Δήμος Φαρρών πρέπει να απευθυνθεί στο ΥΠΕΣΔΔΑ για την επίλυση του προβλήματος.
      Ο Υφυπουργός
      Ν. ΓΚΕΣΟΥΛΗΣ»
      17. Στην με αριθμό 2264/28.8.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 91070/ΙΗ έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2264/28-8-03 την οποία κατέθεσε η Βουλευτής κ. Μαρία Δαμανάκη σχετικά με την ανέγερση νέου σχολικού κτιρίου για τη στέγαση του 8ου και 9ου Λυκείου Αμαρουσίου, σας γνωρίζουμε ότι ο Οργανισμός Σχολικών Κτιρίων Α.Ε. μετά από έρευνα των στοιχείων προχώρησε τις διαδικασίες που απαιτούνται για την απόκτηση του οικοπέδου ζητώντας με σχετικά έγγραφα (29-5-03 και 10-9-03 τη συγκρότηση επιτροπής για να κρίνει την καταλληλότητα και αναγκαιότητα απόκτησης του χώρου με στόχο την επίλυση των διδακτηριακών αναγκών της Β/θμιας Εκπ/σης Νέας Φιλοθέης Αμαρουσίου.
      Ο Υφυπουργός
      Ν. ΓΚΕΣΟΥΛΗΣ»
      18. Στην με αριθμό 2136/26.8.03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 7017/4/3675/18.9.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Τζαμτζής, σε ό,τι μας αφορά, σας γνωρίζουμε ότι, με τις διατάξεις του ν.2121/1993, καθορίζονται τα «συγγενικά δικαιώματα», τα οποία η ελληνική νομοθεσία αναγνωρίζει στους ερμηνευτές ή εκτελεστές καλλιτέχνες, στους παραγωγούς φωνογραφημάτων και οπτικοακουστικών έργων, στους ραδιοτηλεοπτικούς παραγωγούς και στους εκδότες εντύπων. Το περιουσιακό αυτό δικαίωμα των δημιουργών μπορεί να ανατίθεται σε οργανισμούς συλλογικής διαχείρισης και προστασίας, που έχουν αποκλειστικά αυτόν τον σκοπό, τη διαχείριση ή την προστασία του περιουσιακού δικαιώματος ή εξουσιών που απορρέουν από αυτό.
      Επίσης, με τη διάταξη του άρθρου 66 του ανωτέρω νόμου, προβλέπονται οι ποινικές κυρώσεις για το έγκλημα της κλοπής της πνευματικής ιδιοκτησίας και περιγράφονται τα στοιχεία αυτού. Έτσι τιμωρείται ποινικώς όχι μόνο όποιος εγγράφει σε υλικό φορέα ήχου ή εικόνας, αναπαράγει στο πρωτότυπο ή σε μετάφραση ή διασκευή, παρουσιάζει στο κοινό (παράσταση θεατρικού έργου, συναυλία κ.λ.π.), αλλά και όποιος εκτελεί έργο, χωρίς όμως η παρουσίαση να είναι ζωντανή, αλλά προέρχεται από δίσκο, CD, βιντεοκασέτα κ.λ.π., δηλαδή από υλικό φορέα.
      Κατόπιν των ανωτέρω οι αστυνομικοί συνεργάζονται με τους προαναφερόμενους οργανισμούς διαχείρισης για τη διενέργεια των αναγκαίων ελέγχων σε καταστήματα πώλησης, ενοικίασης ή δανεισμού αντιτύπων ή δημόσιας εκτέλεσης, προκειμένου να διαπιστώσουν και να βεβαιώσουν τις διαπραττόμενες ποινικές παραβάσεις της ισχύουσας νομοθεσίας, χωρίς να παρέχουν συνδρομή και πολύ περισσότερο να «εκφοβίζουν» καταστηματάρχες για την καταβολή χρηματικών ποσών στην Ανώνυμη Εταιρεία Πνευματικής Ιδιοκτησίας (Α.Ε.Π.Ι.).
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      19. Στην με αριθμό 2153/27.8.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 91029/ΙΗ/18.8.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2153/27-8-03 την οποία κατέθεσε ο Βουλευτής κ. Σπηλ. Σπηλιωτόπουλος και αφορά στο Δημοτικό Σχολείο στα Σαγεϊκα Αχαΐας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αχαΐας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα -μελέτες-κατασκευές                        2.100.000.000 δρχ.
      Για επισκευές                                                         330.000.000 δρχ.
      2001        
      Για οικόπεδα και κατασκευές                                 1.500.000.000 δρχ.
      2002
      Για οικόπεδα και κατασκευές                                 4.402.054,29 Ευρώ
      Για φέτος (2003) η Νομαρχιακή Αυτοδιοίκηση Αχαΐας έχει προγραμματισθεί να επιχορηγηθεί με το ποσό των 4.000.000,00 Ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      2. Ειδικότερα για την ανέγερση νέου σχολικού συγκροτήματος στα Σαγεϊκα, σας γνωρίζουμε ότι όπως μας πληροφόρησε η Δ/νση Προγ/σμού της Νομ/κής Αυτ/σης Αχαΐας με σχετικό έγγραφό της, το προαναφερόμενο σχολείο είναι οκταθέσιο και φοιτούσαν 158 παιδιά κατά την σχολική περίοδο 2002-2003 και στεγάζεται μαζί με το διθέσιο Νηπιαγωγείο της περιοχής σε 2 κτίρια. Ένα κτίριο 6 αιθουσών διδασκαλίας που κατασκευάστηκε στη δεκαετία 1960-1970 και ένα κτίριο τεσσάρων αιθουσών που κατασκευάστηκε το 1998.
      Η υπάρχουσα υποδομή καλύπτει σήμερα τις βασικές ανάγκες του σχολείου γι' αυτό θα χρειαστεί η επέκτασή του με την προσθήκη αιθουσών παράλληλα με την αγορά Οικοπεδικής έκτασης όπως προγραμματίζεται από τη Δ/νση Προγ/σμού της Νομ/κής Αυτ/σης Αχαΐας.
      Ο Υφυπουργός
      Ν. ΓΚΕΣΟΥΛΗΣ»
      20. Στην με αριθμό 2151/28.8.03 ερώτηση του Βουλευτή κ. Νικολάου Κατσαρού δόθηκε με το υπ’ αριθμ. 409/22.9.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Κατσαρός, σας πληροφορούμε τα εξής:
      Για τις ζημιές που υπέστησαν κτηνοτροφικές εγκαταστάσεις που είναι εγκατεστημένες σε δημοτικούς ή κοινοτικούς χώρους, οι οικονομικές ενισχύσεις καταβάλλονται κανονικά στους δικαιούχους κτηνοτρόφους. Απαραίτητη προϋπόθεση είναι η προσκόμιση εγγράφου του Δήμου ή της Κοινότητας, με το οποίο τους παραχωρείται η έκταση για την άσκηση της δραστηριότητάς τους με ημερομηνία παραχώρησης προγενέστερη της ζημιάς και διάρκεια τουλάχιστον 6 ετών.
      Ο Υπουργός
      Γ. ΔΡΥΣ»
      21. Στην με αριθμό 2154/27-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 7017/4/3677 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Σπηλιωτόπουλος, σας γνωρίζουμε ότι όλα τα οργανωτικής φύσεως ζητήματα που αφορούν διαρθρωτικού χαρακτήρα μεταβολές (ίδρυση-κατάργηση-διατήρηση, προαγωγή Υπηρεσιών, αύξηση-ανακατανομή οργανικής δύναμης κ.λ.π.) των Αστυνομικών Διευθύνσεων νομών εξετάζονται από το Υπουργείο μας στα πλαίσια του ευρύτερου οργανωτικού προγράμματος, το οποίο βρίσκεται σε εξέλιξη και έχει ως στόχο την αναδιάρθρωση των περιφερειακών αστυνομικών Υπηρεσιών και την προσαρμογή τους στα σύγχρονα δεδομένα και απαιτήσεις μέσω του ορθολογικού οργανωτικού και λειτουργικού τους εκσυγχρονισμού. Προς τούτο, αξιολογούνται και εκτιμώνται όλα τα συναφή με το θέμα αυτό στοιχεία, σε συνδυασμό και με τις απόψεις και προτάσεις των Επιτροπών, που για το σκοπό αυτό, μετά από επιστολή μας, είχαν συσταθεί στις περιφερειακές Νομαρχιακές Αυτοδιοικήσεις, προκειμένου, με την ευρύτερη δυνατή στήριξη των τοπικών κοινωνιών, να ληφθούν οριστικές και με μακρόχρονη προοπτική για το ζήτημα αυτό αποφάσεις, ενώ με την ολοκλήρωση του ανωτέρω προγράμματος αναδιάρθρωσης των περιφερειακών Υπηρεσιών συναρτάται και η ανακατανομή της οργανικής τους δύναμης, με βάση τις σύγχρονες ανάγκες και τα νέα αστυνομικά δεδομένα.
      Σύμφωνα με τα ανωτέρω εξετάζεται σε ενιαία βάση και το θέμα της αναδιάρθρωσης - αναδιοργάνωσης των Υπηρεσιών της Αστυνομικής Διεύθυνσης Αχαΐας, με στόχο την περαιτέρω αναβάθμιση της αστυνόμευσης της περιοχής και την καλύτερη παροχή υπηρεσιών στους πολίτες και στο πλαίσιο αυτό εξετάζεται και το αίτημα του Δήμου Ωλενίας για ίδρυση Αστυνομικού Τμήματος στην περιοχή.
      Σε ό,τι αφορά την αστυνόμευση της περιοχής του ανωτέρω Δήμου, σας πληροφορούμε ότι αυτή αστυνομεύεται σε καθημερινή βάση με εποχούμενες περιπολίες, που διατάσσονται από τα Αστυνομικά Τμήματα Χαλανδρίτσας και Κάτω Αχαΐας, σύμφωνα με τα προγράμματα αστυνόμευσης που έχουν καταρτισθεί και διενεργούν τακτικούς και έκτακτους ελέγχους με σκοπό την πρόληψη και καταστολή της εγκληματικότητας. Επίσης, στην περιοχή αυτή δραστηριοποιείται και η Ομάδα Πρόληψης και Καταστολής της Εγκληματικότητας, της οποίας η συμβολή στην αντιμετώπιση της εγκληματικότητας είναι σημαντική.
      Τέλος, στην Αστυνομική Διεύθυνση Αχαΐας δόθηκαν πρόσθετες εντολές και οδηγίες για εντατικοποίηση των προσπαθειών των Υπηρεσιών της, σε ό,τι αφορά την αστυνόμευση στο Δήμο Ωλενίας και την παγίωση του αισθήματος ασφαλείας των κατοίκων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      22. Στην με αριθμό 2242/28-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 91065/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2242/28-8-03 την οποία κατέθεσε η Βουλευτής κ. Μαρία Δαμανάκη και στα θέματα της αρμοδιότητάς μας, σας γνωρίζουμε τα ακόλουθα:
      Α) Τα συμπεράσματα της πανελλαδικής έρευνας της Εθνικής Στατιστικής Υπηρεσίας που αφορά σε πολίτες με προβλήματα υγείας ή με αναπηρία λαμβάνονται πάντα υπόψη στο σχεδιασμό της Δ/νσης Ειδικής Αγωγής του ΥΠΕΠΘ.
      Β) Το ΥΠΕΠΘ, μέσα από τις σχολικές μονάδες ειδικής αγωγής αλλά και μέσα από επιμορφώσεις και εξειδικεύσεις των εκπαιδευτικών Π.Ε και Δ.Ε. της γενικής εκπαίδευσης καταβάλλει κάθε προσπάθεια ενημέρωσης της εκπαιδευτικής κοινότητας αλλά και της ευρύτερης. κοινωνίας για την καταπολέμηση του αποκλεισμού των ατόμων με αναπηρία.
      Γ) Ειδικότερα για την επαγγελματική κατάρτιση μαθητών με ειδικές εκπαιδευτικές ανάγκες, ηλικίας 14 έως 22 ετών, τα δύο τελευταία χρόνια έχουν ιδρυθεί και στελεχώνονται 50 Εργαστήρια Ειδικής Επαγγελματικής Εκπαίδευσης και Κατάρτισης τα οποία έρχονται να καλύψουν ένα σημαντικό μέρος της κατάρτισης των ΑΜΕΑ.
      Ο Υφυπουργός
      ΝΙΚ. ΓΚΕΣΟΥΛΗΣ»
      23. Στην με αριθμό 2221/28-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ.403/22-9-03. έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
      Τον Μάιο του 2003 υπεβλήθη για έγκριση στην Επιτροπή Ανταγωνισμού της Ε.Ε το πρόγραμμα χορήγησης οικονομικών ενισχύσεων (RΑGΒΥ),αρμοδιότητας ΠΣΕΑ, για τις μη καλυπτόμενες από τον ΕΛΓΑ ζημιές, που προκλήθηκαν στο φυτικό και πάγιο κεφάλαιο από δυσμενείς καιρικές συνθήκες κατά το χρονικό διάστημα Μάρτιος 2002-Μάρτιος 2003. Οι ζημιές που προκλήθηκαν από τον Μάρτιο και μετά θα ενταχθούν σε νέο πρόγραμμα χορήγησης οικονομικών ενισχύσεων.
      Οι αποζημιώσεις από τον ΕΛΓΑ καταβάλλονται κανονικά. Όλα τα δάνεια που έχει συνάψει πρόσφατα ο ΕΛΓΑ, για την πληρωμή ενισχύσεων FROGY και ΠΣΕΑ καλύπτονται από την εγγύηση του Ελληνικού Δημοσίου και την υποχρέωση του Δημοσίου να αποπληρώνει τους τόκους, τα χρεολύσια και κάθε άλλη επιβάρυνση, με ειδική επιχορήγηση που θα εγγράφεται κατ’ έτος στον προϋπολογισμό. Κατά συνέπεια ο ΕΛΓΑ δεν είναι υπερχρεωμένος, αφού το βάρος της εξόφλησης των δανείων έχει αναληφθεί από το δημόσιο.
      Προκαταβολές, μέσω ΑΤΕ, χορηγήθηκαν από τον ΕΛΓΑ μόνο για τις ζημιές από τον παγετό της 7ης και 8ης Απριλίου στις δενδρώδεις καλλιέργειες, λόγω της έντασης και έκτασης των ζημιών αυτών, οι οποίες έπληξαν την παραγωγική βάση και την οικονομία του Νομού.
      Ο Υπουργός
      ΓΕΩΡΓΙΟΣ ΔΡΥΣ»
      24. Στην με αριθμό 2216/28-8-03 ερώτηση του Βουλευτή κ. Σταύρου Βρέντζου δόθηκε με το υπ’ αριθμ. 7017/4/3685 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Βρέντζος, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
      Σύμφωνα με τα ανωτέρω στην παρούσα χρονική περίοδο δεν είναι δυνατή η ίδρυση Πυροσβεστικής Υπηρεσίας στην περιοχή των Δήμων Ρούβα και Ζαρού, αλλά η δυνατότητα αυτή θα εξετασθεί μελλοντικά μετά την αύξηση της υπηρετούσας δύναμης του Σώματος και την εξασφάλιση της αναγκαίας υλικοτεχνικής υποδομής.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      25. Στην με αριθμό 2206/28-8-03 ερώτηση της Βουλευτού κ. Πόπης Φουτνουκίδου δόθηκε με το υπ’ αριθμ. 6311/22-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 2206/2003 ερώτηση, που κατατέθηκε στη Βουλή από τη Βουλευτή κ. Π. Φουντουκίδου, για τα θιγόμενα σ’ αυτή θέματα, σας πληροφορούμε τα εξής:
      Μετά την κλήρωση των εργατικών κατοικιών Εκκλησοχωρίου Έδεσσας ζητήθηκαν από τους κληρωθέντες τα απαραίτητα δικαιολογητικά, προκειμένου να διαπιστωθεί εάν τα δηλωθέντα στο απογραφικό δελτίο ήταν αληθή.
      Κάποιοι από τους δικαιούχους δεν προσκόμισαν όλα τα δικαιολογητικά που τους ζητήθηκαν, με αποτέλεσμα να γίνει εκ νέου αλληλογραφία για την προσκόμισή τους και την ολοκλήρωση του ελέγχου.
      Επειδή όμως σύμφωνα με τις διατάξεις του Κανονισμού του Οργανισμού Εργατικής Κατοικίας (ΟΕΚ) την ιδιότητα του δικαιούχου του ΟΕΚ πρέπει να έχουν οι κληρωθέντες και κατά την παραχώρηση της κατοικίας και επιπλέον να μην έχει μεταβληθεί η περιουσιακή τους κατάσταση κατά τρόπο που να καλύπτει τις στεγαστικές τους ανάγκες και προκειμένου να παραχωρηθούν οι κατοικίες, ζητήθηκαν τα δικαιολογητικά εκ των οποίων διαπιστώνονται οι άνω δύο προϋποθέσεις.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      26. Στην με αριθμό 2177/27-8-03 ερώτηση των Βουλευτών κυρίων Τάκη Τσιόγκα και Σταύρου Σκοπελίτη δόθηκε με το υπ’ αριθμ. 6308/19-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 2177/2003 ερώτηση, που κατατέθηκε στη Βουλή από τους Βουλευτές κ. κ. Τ. Τσιόγκα και Στ. Σκοπελίτη, σχετικά με την ίδρυση Βρεφονηπιακού Σταθμού από τον Οργανισμό Εργατικής Εστίας (ΟΕΕ) στον Άγιο Νικόλαο Λασιθίου, σας πληροφορούμε τα εξής:
      Ο ΟΕΕ προκειμένου να λειτουργήσουν σε κάθε πρωτεύουσα Νομού, Βρεφονηπιακοί Σταθμοί για τους δικαιούχους του, έχει απευθυνθεί στους τοπικούς φορείς ζητώντας τη βοήθειά τους, για την εξεύρεση καταλλήλων οικοπέδων.
      Όταν εξασφαλίζεται η καταλληλότητα των οικοπέδων, προχωρεί στη διαδικασία απόκτησής των και στη συνέχεια προγραμματίζει το έργο.
      Ο προγραμματισμός αυτός περιλαμβάνει τη διαδικασία εκπόνησης των σχετικών μελετών, τη δημοπράτηση του έργου και την εκκίνηση των απαραίτητων προσλήψεων προσωπικού για τη λειτουργία τους.
      Στο Νομό Λασιθίου μέχρι στιγμής δεν έχει βρεθεί κατάλληλο οικόπεδο και κατά συνέπεια εκκρεμεί η ίδρυση του Βρεφονηπιακού Σταθμού.
      Το Υπουργείο Εργασίας και Κοινωνικών Ασφαλίσεων σε συνεργασία με τον ΟΕΕ εξετάζει και άλλους τρόπους κάλυψης των δικαιούχων του Οργανισμού για την φύλαξη των παιδιών.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      27. Στην με αριθμό 2243/28-8-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 91066/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2243/28.8.03, την οποία κατάθεσε ο Βουλευτής κ. Φωτ. Κουβέλης και αφορά στην εισαγωγή των μαθητών των Τ.Ε.Ε. στα Τ.Ε.Ι., σας γνωρίζουμε τα ακόλουθα:
      1. Με το Ν.3027/2002 (ΦΕΚ 152-Α΄) προσδιορίσθηκε ότι το υφιστάμενο σύστημα πρόσβασης στα T.E.I. των αποφοίτων Β΄ κύκλου ΤΕΕ θα εξακολουθήσει να ισχύει μέχρι και το ακαδ. έτος 2004-05 και δεν προβλέπεται καμιά διαφοροποίηση.
      2. Όσον αφορά στο θέμα του περιορισμού της ελάχιστης βαθμολογίας, σας πληροφορούμε ότι αυτό προβλέπεται από το Ν.2909/01, όμως δεν είναι αντικειμενική η σύγκριση της βαθμολογίας των βαθμών πρόσβασης των αποφοίτων Ενιαίων Λυκείων με τους βαθμούς των ειδικών εισαγωγικών εξετάσεων των αποφοίτων Β΄ κύκλου ΤΕΕ, αφού οι βαθμοί πρόσβασης προκύπτουν μετά από εξετάσεις σε εννέα μαθήματα της Β΄ τάξης και εννέα ή δέκα μαθήματα της Γ΄ τάξης των Ενιαίων Λυκείων σε εθνικό επίπεδο, ενώ οι βαθμοί των εισαγωγικών εξετάσεων των ΤΕΕ από την εξέταση σε τρία (3) μαθήματα.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      28. Στην με αριθμό 1937/21-8-03 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. Φ. 15/504/ΑΣ 344δις/ 22-9-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε ότι τα ζητήματα που θίγονται σ' αυτή έχουν τεθεί πολύ πρόσφατα τόσο από τον ίδιο Βουλευτή, όσο και από άλλους συναδέλφους του της Ν.Δ. και έχουν απαντηθεί, με συγκεκριμένα στοιχεία, από τον Υφυπουργό Εξωτερικών κ. Α. Λοβέρδο.
      Οι απαντήσεις αυτές, στις οποίες παραπέμπω τον αξιότιμο κ. Βουλευτή, εκφράζουν απόλυτα τις θέσεις του Υπουργείου Εξωτερικών.
      Τέλος, η Ελληνική Κυβέρνηση έχει δείξει ιδιαίτερη φροντίδα για τους ελληνικής καταγωγής κατοίκους της ΠΓΔΜ, γεγονός για το οποίο έχει άμεση πληροφόρηση από τους αρμόδιους φορείς ο αξιότιμος συνάδελφος.
      Ο Υπουργός
      ΓΕΩΡΓΙΟΣ ΠΑΠΑΔΡΕΟΥ»
      29. Στην με αριθμό 2205/28-8-03 ερώτηση της Βουλευτού κ. Πόπη Φουντουκίδου δόθηκε με το υπ’ αριθμ. 62139/1-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ' αριθμ. 2205/28-8-2003 εγγράφου σας το οποίο μας κοινοποιήθηκε από το Υπουργείο Ανάπτυξης Ερώτηση της Βουλευτού κας Π. Φουντουκίδου, σας γνωρίζουμε τα εξής:
      Σύμφωνα με τις διατάξεις του αναπτυξιακού νόμου 2601/98 (άρθρο 4 παρ. 1), ένα μεγάλο τμήμα του Νομού Πέλλας ανήκει ήδη στην Δ΄ περιοχή κινήτρων (παραμεθόρια ζώνη σε απόσταση 20 χιλιομέτρων από τα σύνορα καθώς και οι Δήμοι και οι Κοινότητες των οποίων τα διοικητικά όρια τέμνονται από τη ζώνη αυτή) και οι επενδύσεις που υλοποιούνται εντός των ορίων του ενισχύονται με τα υψηλότερα κίνητρα.
      Για τις σχεδιαζόμενες βελτιώσεις του αναπτυξιακού νόμου, που θα έχουν σαν βάση την υπάρχουσα διαίρεση των Νομαρχιών ή ευρέων γεωγραφικών τμημάτων τους σε τέσσερις (4) περιοχές κινήτρων ( άρθρο 4 παρ. 1 του Ν. 2601/98) και θα στοχεύουν μεταξύ άλλων στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα στην περαιτέρω αύξηση των ιδιωτικών επενδύσεων στη χώρα, αξιολογούνται όλες οι υποβαλλόμενες προτάσεις και λαμβάνονται υπόψη η εμπειρία από τη λειτουργία και αποτελεσματικότητα των προηγούμενων αναπτυξιακών νόμων, τα δεδομένα της νέας οικονομικής πραγματικότητας, οι δυνατότητες της δημοσιονομικής πολιτικής καθώς και οι κατευθυντήριες οδηγίες, κανονισμοί και περιορισμοί για τις κρατικές ενισχύσεις της Ευρωπαϊκής Ένωσης.
      Ο Υφυπουργός
      ΧΡΗΣΤΟΣ ΠΑΧΤΑΣ»
      30. Στην με αριθμό 2624/8-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 58745/436/30-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση του βουλευτή κ. Σπ. Σπηλιοτόπουλου με θέμα την «κρυφή ανεργία», σας γνωρίζουμε ότι:
      1. Η έννοια της «κρυφής ανεργίας» δεν υφίσταται σύμφωνα με την Ε.Σ.Υ.Ε. και τους σχετικούς κανονισμούς της Ε.Ε. και κατά συνέπεια δεν υπάρχει και αντίστοιχη συλλογή πληροφορίας.
      2. Η Κυβέρνηση έχοντας σαν βασικό της στόχο την αύξηση της απασχόλησης και την μείωση της ανεργίας έχει λάβει σειρά μέτρων τα οποία έχουν ήδη αποδώσει:
      Σύμφωνα με την έρευνα του εργατικού δυναμικού της Ε.Σ.Υ.Ε., η ανεργία παρουσίασε νέα σημαντική μείωση κατά το β΄ τρίμηνο του 2003 και διαμορφώθηκε στο 8,9% (από 9,6% που ήταν το αντίστοιχο τρίμηνο του 2002) και η συνολική απασχόληση παρουσίασε αύξηση 1,7% σε σχέση με το αντίστοιχο τρίμηνο του 2002. Συνολικά, το β΄ τρίμηνο του 2003, βρήκαν απασχόληση 93.000 άτομα τα οποία ήταν άνεργα πριν από ένα έτος, ενώ κατά το ίδιο χρονικό διάστημα, άλλες 80.000 περίπου μετακινήθηκαν από τον οικονομικά μη ενεργό πληθυσμό σε θέσεις απασχόλησης.
      3. Για την περαιτέρω μείωση της ανεργίας και την ενθάρρυνση για είσοδο στην αγορά εργασίας ατόμων που βρίσκονται εκτός αυτής, η Κυβέρνηση ανακοίνωσε νέο πακέτο μέτρων το οποίο περιλαμβάνει προσλήψεις 25.000 ατόμων μερικής απασχόλησης στο Δημόσιο και την Τοπική Αυτοδιοίκηση, χρηματοδότηση των επιχειρήσεων για προσλήψεις ανέργων, κίνητρα στις επιχειρήσεις για την πρόσληψη γυναικών, οι οποίες σε μεγαλύτερο ποσοστό από τους άνδρες βρίσκονται εκτός αγοράς εργασίας.
      Ο Υπουργός
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 6 Νοεμβρίου 2003 και ώρα 10.30’.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (‘Αρθρο 130 παρ. 2 και 3 Καν. Βουλής)
      1. Η με αριθμό 175/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κοσμά Σφυρίου προς τον Υπουργό Ανάπτυξης, σχετικώς με το διαγωνισμό κατασκευής μονάδας παραγωγής ηλεκτρικής ενέργειας στη νότια Ρόδο. 
      2. Η με αριθμό 182/3-11-2003 επίκαιρη ερώτηση του Βουλευτή της Νέας Δημοκρατίας, κ. Σταύρου Παπαδόπουλου προς τους Υπουργούς Εξωτερικών, Οικονομίας και Οικονομικών, σχετικώς με την αναστολή ανάθεσης έργου, που αφορά τη διαμόρφωση του περιβάλλοντος χώρου του Μεθοριακού Σταθμού Εξοχής Δράμας. 
      3. Η με αριθμό 177/3-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής ΄Αμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ.
      4. Η με αριθμό 179/3-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ.Φώτη Κουβέλη προς τον Υπουργό Ανάπτυξης, σχετικώς με τις διαφορές στην τιμή πώλησης του πετρελαίου θέρμανσης κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (‘Αρθρο 130 παρ. 2 και 3 Καν. Βουλής)
      1. Η με αριθμό 171/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να εισαχθεί από το  Δημοτικό Σχολείο ως διδαχή η σημασία της εθελοντικής αιμοδοσίας κ.λπ.
      2. Η με αριθμό 181/3-11-2003 επίκαιρη ερώτηση του Βουλευτή της Νέας Δημοκρατίας, κ. Ιορδάνη Τζαμτζή προς τον Υπουργό Γεωργίας , σχετικώς με τις εκτιμήσεις του Οργανισμού των Ελληνικών Γεωργικών Ασφαλίσεων, για τις ζημιές που υπέστησαν οι ροδακινοπαραγωγοί του Νομού Πέλλας από τον παγετό κ.λπ.
      3. Η με αριθμό 178/3-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Σπυρίδωνος Στριφτάρη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των εργαζομένων στα πορθμεία του Ρίου-Αντιρρίου, την επίλυση συνταξιοδοτικών προβλημάτων των ναυτεργατών κλπ.
      4. Η με αριθμό 180/3-11-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικώς με τις απολύσεις προσωπικού στη γαλακτοβιομηχανία ΑΓΝΟ κ.λπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού Προϋπολογισμού έτους 2003.
      Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής.
      Σας προτείνω να ακολουθήσουμε την τακτική ανάλογων συζητήσεων, δηλαδή με εφαρμογή του άρθρου 65 παράγραφος 5 να υπάρξει κατάλογος των ομιλητών, εφόσον τα κόμματα το επιθυμούν να δώσουν κατάλογο ομιλητών, τρεις  από το ΠΑΣΟΚ, τρεις από τη Νέα Δημοκρατία και ανά ένας συνάδελφος από τα κόμματα ΚΚΕ και Συνασπισμό της Αριστεράς των Κινημάτων και της Οικολογίας. 
      Φυσικά θα μιλήσουν οι Πρόεδροι και οι Αναπληρωτές των Κοινοβουλευτικών Ομάδων και στη συνέχεια θα εγγραφεί όποιος συνάδελφος πέραν αυτών θέλει να μιλήσει στον κατάλογο μέχρι το τέλος της ομιλίας του δεύτερου ομιλητή. 
      Από κάθε κόμμα οι πρώτοι ομιλητές προτείνω να μιλήσουν δεκαπέντε λεπτά και οι υπόλοιποι τέσσερις από το ΠΑΣΟΚ και τη Νέα Δημοκρατία δέκα λεπτά. Οι άλλοι συνάδελφοι θα μιλήσουν σύμφωνα με τον Κανονισμό πέντε λεπτά ο καθένας.
      Δεν θα υπάρξουν δευτερολογίες και θα υπάρξει εναλλαγή ομιλητών.
      Εφόσον συμφωνήσετε, κύριοι συνάδελφοι, στην πρόταση αυτή, το Κόμμα του ΠΑΣΟΚ έχει υποδείξει τους κυρίους Γρηγοράκο, Νεονάκη και Σμυρλή-Λιακατά, η Νέα Δημοκρατία έχει υποδείξει τους κυρίους Γιακουμάτο, Αγγελόπουλο και Μπούρα, το Κομμουνιστικό Κόμμα τον κ. Γκατζή και ο Συνασπισμός της Αριστεράς των Κινημάτων και της Οικολογίας την κ. Στεργίου. 
      Συμφωνείτε με την πρόταση αυτή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η πρόταση, λοιπόν, έγινε δεκτή. Σας προτείνω επίσης μέχρι τις 16.00’ να κλείσουμε τη συζήτηση. Νομίζω ότι θα επαρκέσει ο χρόνος.
      Ο κ. Γκατζής ζήτησε το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με την ανοχή του Προεδρείου τα προηγούμενα χρόνια οι εισηγητές μιλήσαμε από είκοσι λεπτά, γιατί πραγματικά είναι ένα μεγάλο θέμα και ιδιαίτερα για τα κόμματα που έχουν έναν εισηγητή, καταλαβαίνετε ότι ο χρόνος των δεκαπέντε λεπτά δεν επαρκεί.
      ΠΡΟΕΔΡΟΣ (Απόστολος Κακλαμάνης): Θα εγγραφεί και άλλος ομιλητής σας. Άλλωστε αυτό είπαμε και στη Διάσκεψη των Προέδρων, αυτό κάνουμε και στις άλλες συζητήσεις. Εν πάση περιπτώσει, ας υπάρξει για σας μια μεγαλύτερη ευχέρεια χρόνου. Το δεκαπεντάλεπτο όμως νομίζω ότι είναι επαρκές. 
      Από το ΠΑΣΟΚ ως Κοινοβουλευτικός Εκπρόσωπος ορίζεται ο κ. Κουρουμπλής και ο κ. Γκατζής από το Κομμουνιστικό Κόμμα.
      Το λόγο έχει ο κ. Γρηγοράκος ο πρώτος εισηγητής από το ΠΑΣΟΚ.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι συνάδελφοι, συζητάμε σήμερα τον Κοινωνικό Προϋπολογισμό του έτους 2003 μετά από μια ξέφρενη πορεία ανάπτυξης της χώρας την τελευταία τετραετία.
      Η πορεία που ακολούθησε η Ελλάδα την τελευταία δεκαετία οδήγησε στην ένταξη στην ΟΝΕ και συνεχίζει μετά την εισαγωγή του ευρώ με την άνοδο του βιοτικού επιπέδου των Ελλήνων πολιτών και τη σταδιακή σύγκλιση προς όλα τα επίπεδα των υπολοίπων χωρών της Ευρωπαϊκής ‘Ενωσης.
      Η χώρα μας αναπτύσσεται με ρυθμούς γρηγορότερους από άλλες ανεπτυγμένες χώρες του κόσμου. Αναπτύσσεται γρήγορα γιατί γίνονται έργα υποδομών. Οι επιχειρήσεις επεκτείνονται και εκσυγχρονίζονται. Τα προϊόντα είναι καλύτερα. Γίνονται αποδεκτά, γίνονται πιο ανταγωνιστικά στις ξένες αγορές. Τα επιτόκια μειώθηκαν και ο ανταγωνισμός λειτουργεί καλύτερα τα τελευταία χρόνια στην Ελλάδα.
      Τα οικονομικά του κράτους έχουν νοικοκυρευτεί. Δεν υπάρχουν τα ελλείμματα του παρελθόντος. Το δημόσιο χρέος ως ποσοστό του ΑΕΠ μειώνεται χρόνο με το χρόνο. Έτσι, χρήματα που παλιότερα πήγαιναν για πληρωμές τόκων, τώρα χρηματοδοτούν άλλες σημαντικές δαπάνες για υποδομές, κοινωνική προστασία και για τη διασφάλιση των συντάξεων στο μέλλον.
      Η ισχυροποίηση της ελληνικής οικονομίας και κοινωνίας εξακολουθεί να αποτελεί μία από τις βασικότερες επιδιώξεις μας την τελευταία οκταετία. Η προσπάθεια δεν έχει τελειώσει για κανέναν από εμάς. Συνεχίζουμε να δουλεύουμε προς αυτήν την κατεύθυνση με σοβαρότητα, με υπομονή και επιμονή, με μεθοδικότητα, γιατί έχουμε ως γνώμονα το στόχο της ισχυρής Ελλάδας, τη διασφάλιση των ελληνικών συμφερόντων, την επίτευξη μιας καλύτερης ποιότητας ζωής για τον Έλληνα πολίτη. 
      Όσα κατακτήσαμε όλα αυτά τα χρόνια είναι πολύ σημαντικά, αλλά μπορούμε με πολύ καλύτερη συνεργασία όλων μας και πάνω απ’ όλα όλων των κοινωνικών ομάδων να πετύχουμε καλύτερες επιδόσεις. 
      Η θετική πορεία, που ακολουθεί η Ελλάδα, αποτυπώνεται όχι μόνο στους υψηλούς ρυθμούς ανάπτυξης, που ξεπερνούν τους αντίστοιχους ρυθμούς των άλλων ευρωπαϊκών χωρών, αλλά και στη συνεχή αύξηση των κοινωνικών δαπανών, τις καλύτερες υποδομές στην εκπαίδευση, το άνοιγμα της γνώσης στην κοινωνία, την καλύτερη υγεία του λαού και την καλύτερη κοινωνική συνοχή.
      Κυρίες και κύριοι συνάδελφοι, σύγχρονο κοινωνικό κράτος νοείται αυτό που έχει ως στόχο τη δημιουργία καλύτερων συνθηκών διαβίωσης για τους πολίτες του, ανεξαρτήτως κοινωνικοοικονομικής τάξης. Στη σύγχρονη  κοινωνική πραγματικότητα εμείς, το ΠΑΣΟΚ, πιστεύουμε ότι αυτό που αληθινά δικαιούται και προσδοκά ο πολίτης είναι μια καλύτερη καθημερινότητα, με λιγότερους κινδύνους και περιορισμούς, με μεγαλύτερη ελευθερία και περισσότερες εγγυήσεις κατοχύρωσης του επιπέδου ζωής σε συνθήκες ασφάλειας. 
      Η αντιμετώπιση της ανεργίας και η αύξηση της απασχόλησης, η αναδιανομή του εισοδήματος υπέρ των ασθενεστέρων τάξεων, η ανακατανομή του πλούτου υπέρ των φτωχότερων περιοχών, το σύγχρονο και αποτελεσματικό σύστημα δημόσιας υγείας, η πολιτική και κοινωνική διασφάλιση της υγείας, η πολιτική στήριξης υπέρ των ευπαθών ομάδων του πληθυσμού, η αναβάθμιση των ανθρωπίνων πόρων, είναι η ειδοποιός διαφορά μας και η διακριτική μας στρατηγική που μας χαρακτηρίζει ως σύγχρονο, δημοκρατικό κόμμα και μας ξεχωρίζει από τη συντηρητική παράταξη με όποια μορφή αυτή κι αν εμφανίζεται, ιδιαίτερα τα τελευταία χρόνια που οι οβιδιακές της μεταμορφώσεις έχουν δημιουργήσει μεγάλη σύγχυση στο λαό. 
      Σήμερα όσο ποτέ άλλοτε, η Αξιωματική Αντιπολίτευση υποκρύπτει τις πραγματικές τις προθέσεις των νεοφιλελεύθερων συνταγών και στις συζητήσεις τόσο στη Βουλή όσο και στις περιοδείες του Αρχηγού της προβάλλει υποκριτικά ένα λαϊκίστικο προσωπείο, που έρχεται σε άμεση αντίθεση με τις κεντρικές πολιτικές επιλογές της και με αυτή καθαυτή την ιδεολογία της, προσπαθώντας να εξαπατήσει το λαό, η παράταξη που με την γκρίζα πολιτική της, την πολιτική χωρίς καμία δέσμευση για τίποτα, χωρίς προγράμματα, χωρίς προοπτική, υπονομεύει με την όλη στάση της το υπάρχον κοινωνικό κράτος, αφού με τη στάση της διασφαλίζει τη μεγαλύτερη και ταχύτερη κερδοσκοπική δραστηριότητα των ιδιωτικών επιχειρήσεων στο χώρο του κοινωνικού κράτους.
      Σήμερα, όσο ποτέ άλλοτε, το ΠΑΣΟΚ, σε συσστράτευση με τις ορθά προσανατολισμένες κοινωνικές δυνάμεις, πρέπει να σηκώσει ξανά τη σημαία της κοινωνικής και πολιτικής μας ευαισθησίας, να δώσουμε όλοι μαζί τη μάχη για ό,τι ενώνει το λαό και αναβαθμίζει τη ζωή του και συγχρόνως να αποκαλύψουμε το σκληρό, ανέκφραστο και ψεύτικο προσωπείο της νεοφιλελεύθερης παράταξης. 
      Κυρίες και κύριοι συνάδελφοι, η Ελλάδα, όπως δείχνουν όλοι οι δείκτες, το 2004 θα ξεπεράσει την Ευρωπαϊκή Ένωση σε κοινωνικές δαπάνες ως ποσοστό του ΑΕΠ, συνεχίζοντας μια δεκαετία συστηματικής ανόδου. Η Ελλάδα κατά το 2000 δαπάνησε για πολιτικές κοινωνικής προστασίας 23,6% του ΑΕΠ ετησίως, συγκλίνοντας αισθητά προς το μέσο κοινοτικό όρο που ήταν 27,3%. Η πλήρης σύγκλιση με την Ευρωπαϊκή Ένωση έγινε το 2001, όταν το ποσοστό των κοινωνικών δαπανών στην Ελλάδα έφτασε το 27,3%, όσο δηλαδή και στην Ευρωπαϊκή Ένωση των δεκαπέντε. Η αυξητική πορεία των κοινωνικών δαπανών στην Ελλάδα συνεχίζεται και το 2004, οπότε και θα ξεπεράσουν το 28% του ΑΕΠ οι κοινωνικές δαπάνες. Αντίθετα πρέπει να θυμηθεί κανείς την τριετία 1990-1993, όπου η ψαλίδα των κοινωνικών δαπανών στην Ελλάδα, σε σχέση με το μέσο όρο της Ευρωπαϊκής Ένωσης, άνοιξε από τις 4,5 ποσοστιαίες μονάδες το 1991 σε 6,5 μονάδες το 1993, υποβαθμίζοντας έτσι, με αυτόν τον τρόπο τις υπηρεσίες του κοινωνικού κράτους προς τον Έλληνα πολίτη. Η ανοδική τάση των δαπανών για κοινωνική προστασία ενισχύει το εισόδημα των συνταξιούχων, βελτιώνει την υγειονομική περίθαλψη των Ελλήνων πολιτών και στηρίζει άμεσα τους άνεργους και τις ασθενέστερες κοινωνικές ομάδες.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Εδώ θα καταθέσω ένα πίνακα  που φαίνεται ότι οι δαπάνες κατά τα έτη 1996-2004 έχουν αυξηθεί εντυπωσιακά τα τελευταία δύο χρόνια. 
      Κυρίες και κύριοι συνάδελφοι, συγκρίνοντας τις κατά κεφαλήν κοινωνικές δαπάνες των κρατών-μελών της Ευρωπαϊκής ‘Ενωσης κατά την εξαετία 1995-2000, η Ελλάδα είναι η χώρα με τη μεγαλύτερη αύξηση κοινωνικών, 42,6%, αφήνοντας πίσω τις χώρες με μεγάλη παράδοση στην κοινωνική προστασία. Η αντίστοιχη αύξηση στην Ευρωπαϊκή ΄Ενωση των 15, είναι μόνο 8,7%. 
      Επιπρόσθετα σύμφωνα με πρόσφατα στοιχεία, προκύπτει κατά το διάστημα 1995-2000 η αύξηση των πραγματικών κοινωνικών δαπανών για την Ελλάδα είναι 54%. Με αυτόν τον τρόπο αποδεικνύεται ότι η απόσταση, που στο παρελθόν χώριζε την Ελλάδα με τα κράτη-μέλη της Ευρωπαϊκής ΄Ενωσης, εξαλείφεται. Αυτή η μεγάλη αύξηση των κοινωνικών δαπανών βοηθά στην οργάνωση ενός σύγχρονου κοινωνικού κράτους, το οποίο είναι σε θέση να υποστηρίζει ενεργά τις ευπαθείς  ομάδες του πληθυσμού. Στον πίνακα που θα καταθέσω για την πραγματική κατά κεφαλήν αύξηση των κοινωνικών δαπανών 1995-2000, φαίνεται ότι η Ελλάδα υπερτερεί όλων των χωρών της Ευρωπαϊκής ‘Ενωσης. 
      Κυρίες και κύριοι συνάδελφοι, η Ελλάδα έχει πάψει εδώ και μερικά χρόνια να είναι η χώρα του υψηλού πληθωρισμού. Αρκεί να θυμηθεί κανείς το 19% που ήταν ο πληθωρισμός το 1991, ενώ τώρα βρίσκεται κοντά στο 3%. ΄Οσο υπήρχε υψηλός πληθωρισμός, το εισόδημα του πολίτη έχανε την αξία του χρόνο με το χρόνο. Τώρα που ο πληθωρισμός είναι χαμηλός, η αγοραστική δύναμη του εισοδήματος δεν κινδυνεύει. Σήμερα κάθε αύξηση που δίδεται στους μισθούς, στις συντάξεις και τα λοιπά εισοδήματα, έχει πραγματικό αντίκρισμα. Πρέπει να ομολογήσουμε όμως ότι ο πληθωρισμός είναι λίγο υψηλότερος από μέσο όρο στην Ευρωπαϊκή ‘Ενωση και μακροχρόνια πιέζει την ανταγωνιστικότητα. Αυτό εξηγείται εν μέρει από την εισαγωγή του ευρώ, τη διόγκωση των τιμών των αγροτικών προϊόντων που επηρεάζονται από ακραία καιρικά φαινόμενα και οι υψηλοί ρυθμοί ανάπτυξης της ελληνικής οικονομίας έχουν συμβάλει σε αυτό. 
      Εδώ θα πρέπει να σημειώσουμε αν και η Ιρλανδία έχει περίπου παρόμοιους ρυθμούς ανάπτυξης με την Ελλάδα, έχει υψηλότερο πληθωρισμό από αυτόν από την Ελλάδα.  
      Θα πρέπει να δώσουμε μεγάλη έμφαση στα μεγάλα δημοσιονομικά ελλείμματα, που για την Ελλάδα πια αποτελούν παρελθόν. Από το 1995 και μετά, το δημοσιονομικό ισοζύγιο της γενικής κυβέρνησης, όπως προσμετράται με τη Συνθήκη του Μάαστριχτ, μειώνεται σταδιακά ως ποσοστό του ΑΕΠ .
      Το 2001, η Ελλάδα παρουσίασε ένα συγκρατημένο δημοσιονομικό έλλειμμα, ενώ για το 2002 το δημοσιονομικό έλλειμμα της Ελλάδας ήταν μικρότερο και από το μέσο όρο της Ευρωπαϊκής ΄Ενωσης. 
      Αυτή η θετική πορεία δεν  προήλθε από τον αυτόματο πιλότο. Είναι αποτέλεσμα μιας συλλογικής  προσπάθειας ολόκληρου του ελληνικού λαού που σεβάστηκε το πρόγραμμα σταθερότητας και ανάπτυξης με την καθοδήγηση των κυβερνήσεων του ΠΑΣΟΚ και τη σκληρή δουλειά ενός ακούραστου Πρωθυπουργού του Κώστα Σημίτη. 
      Η μείωση των δημοσιονομικών ελλειμμάτων για τα επόμενα χρόνια θα προέλθει από τη συγκράτηση των καταναλωτικών δαπανών του προϋπολογισμού και τη μείωση των δαπανών για την εξυπηρέτηση του δημόσιου χρέους. Δαπάνες που προορίζονται για την οικοδόμηση του «κοινωνικού κράτους» και τη χρηματοδότηση υποδομών, θα συνεχίσουν να αυξάνονται και να ενισχύονται. 
      Κατά  την περίοδο  1991-1993 οι πραγματικοί μισθοί ανά εργαζόμενο στην Ελλάδα μειώθηκαν κατά 7,5%, ενώ αντίστοιχα στην Ευρωπαϊκή ‘Ενωση, αυξήθηκαν κατά 4,5%. 
      Από το 1994 και μετά έως σήμερα οι μειώσεις των πραγματικών μισθών γίνονται αυξήσεις. Κατά την περίοδο 1995-2002, οι μισθοί στην Ελλάδα αυξήθηκαν κατά 21%, όταν η αντίστοιχη αύξηση στην Ευρωπαϊκή ‘Ενωση ήταν μόλις 0,7%. 
      Κατά την τριετία 1991-1993 στην Ελλάδα το πραγματικό κατά κεφαλήν εισόδημα παρέμεινε καθηλωμένο, ενώ αντίστοιχα στα υπόλοιπα κράτη-μέλη η αντίστοιχη μεταβολή ήταν 0,6%. Από το 1994 και μετά, η εικόνα αλλάζει και το κατά κεφαλήν εισόδημα στην Ελλάδα αυξάνεται κατά 2,7%, περίπου κάθε χρόνο, μία δηλαδή ποσοστιαία μονάδα περισσότερο από τις χώρες της Ευρωπαϊκής ‘Ενωσης. Η μέση σύνταξη κατά την περίοδο 1994-2003 αυξήθηκε κατά 27% και το ύψος των συντάξεων αυξάνεται κάθε χρόνο πιο γρήγορα από τον πληθωρισμό, προκειμένου να διασφαλίζεται το εισόδημα των συνταξιούχων που σε συνδυασμό με την χαμηλότερη φορολόγηση του εισοδήματος ενισχύεται περισσότερο το βιοτικό επίπεδο των εργαζομένων. 
      Θα καταθέσω δύο πίνακες. Ο ένας δείχνει εντυπωσιακά πώς τα τελευταία τριάντα χρόνια, από το 1970 έως το 2004, έχουν αυξηθεί κατά δεκαέξι φορές οι δαπάνες για την κοινωνική προστασία σε σχέση με το Ακαθάριστο Εθνικό Προϊόν. Ο άλλος πίνακας δείχνει την εξέλιξη των δαπανών της κοινωνικής προστασίας, των δαπανών Τακτικού Κρατικού Προϋπολογισμού. Βλέπουμε πραγματικά ότι είναι εντυπωσιακή η αύξηση η οποία είναι περίπου κατά τριάντα πέντε φορές περισσότερη.
      Στους πίνακες αυτούς δεν υπάρχουν σημεία σύγκρισης με το χθες. Σήμερα είμαστε μία προηγμένη χώρα. Περάσαμε δύσκολα χρόνια. Ο δρόμος δεν ήταν εύκολος. Όλοι, όμως, προσπαθήσαμε και πετύχαμε το «ελληνικό θαύμα».
      Εμείς, κυρίες και κύριοι, στο ΠΑΣΟΚ θα συνεχίσουμε με αποφασιστικότητα και πάντα σε προοδευτικό πλαίσιο, τον αγώνα για το καλύτερο αύριο όλων των Ελλήνων. Εμείς θα συνεχίσουμε να επενδύουμε σε συνειδητοποιημένους απλούς ενεργούς πολίτες για να μπορούμε να ατενίζουμε με μεγαλύτερη αισιοδοξία το μέλλον της χώρας μας. 
      Η ουσιαστικότερη αύξηση των δαπανών κοινωνικής προστασίας του Κοινωνικού Προϋπολογισμού κατά την τελευταία δεκαετία, 1993 – 2003, λαμβάνοντας υπόψη τις διεθνείς οικονομικές συνθήκες, αποδεικνύει την ιδιαίτερη σημασία που αποδίδει η Κυβέρνηση του ΠΑΣΟΚ στον κοινωνικό χαρακτήρα της πολιτικής της.
      Η διατήρηση και διερεύνηση του κοινωνικού κράτους είναι ένα μεγάλο στοίχημα για το ΠΑΣΟΚ. Τα προβλήματα είναι μεγάλα. Εμείς, όμως, στο ΠΑΣΟΚ βάζουμε μεγάλους στόχους και τους επιτυγχάνουμε. 
      Έτσι και τώρα και σήμερα και το προσεχές διάστημα ως τις εκλογές θα προσπαθήσουμε ξανά να επιτύχουμε κοινωνική συνοχή, που εξασφαλίζει κοινωνική γαλήνη, με τη σύμπλευση στην πολιτική μας όλων των κοινωνικών εταίρων. Θα εξασφαλίσουμε μεγαλύτερη εργασιακή ειρήνη και έτσι θα δοθεί η ευκαιρία σε όλους να συμμετέχουν και να απολαμβάνουν από το προϊόν της παραγωγής τους, νιώθοντας έτσι όλοι και παραγωγικοί και δημιουργικοί.
      Τελειώνοντας, κυρίες και κύριοι συνάδελφοι, θα ήθελα να πω ότι ο ελληνικός λαός τα τελευταία τριάντα χρόνια βιώνει μία πολιτική σταθερότητας. Και εμείς στο ΠΑΣΟΚ αυτήν τη σταθερότητα θα την προστατεύσουμε από τις πιέσεις που προωθεί η «ανοιχτή οικονομία» για ιδιωτικοποίηση του κέρδους και κοινωνικοποίηση του κόστους. 
      Θα εξασφαλίσουμε μεγαλύτερες ασπίδες προστασίας για συνθήκες οικονομικής δικαιοσύνης, σύγχρονους κοινωνικούς θεσμούς, αποτελεσματικούς και λειτουργικούς, που θα απαντούν στα φαινόμενα του κοινωνικού αποκλεισμού. Θα δώσουμε τη μάχη των εκλογών του 2004 με συνθήκες πλήρους διαφάνειας και το μεγάλο έργο το οποίο έχουμε κάνει όλα αυτά τα χρόνια. Έχουμε πραγματοποιήσει ένα γιγαντιαίο έργο στην Ελλάδα. Η χώρα μας έχει βγει πια από την απομόνωση.
      Η εξωτερική μας πολιτική είναι μία από τις πολιτικές που θαυμάζουν όλοι σήμερα στον κόσμο. Έχουμε κάνει τόσα πολλά. Θα κάνουμε ακόμα περισσότερα. Και είμαστε σίγουροι ότι ο λαός το 2004 θα μας εμπιστευτεί ξανά.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γεράσιμος Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, έναν ακόμη Κοινωνικό Προϋπολογισμό, αλλά με απολογιστικά στοιχεία, για την πορεία του ασφαλιστικού μας συστήματος έρχεται να παρουσιάσει και να καταθέσει η Κυβέρνηση στη Βουλή σήμερα για να επικαλεστεί ότι παράγει δήθεν κοινωνική πολιτική. 
      Αυτή τη διαδικασία, κύριε Πρόεδρε, την καταγγέλλω. Είναι απαράδεκτη. Δεν μπορούμε να μιλάμε –γιατί στη χώρα μας ζούμε συνέχεια σε μία εικονική πραγματικότητα- και να έχουμε μία εικονική, αν θέλετε, παρουσίαση ενός προϋπολογισμού όπου οσονούπω τελειώνει η χρονιά –Νοέμβρη έχουμε- και άρα μιλάμε για απολογισμό. 
      Το επισημαίνουμε κάθε χρόνο και εσείς δεν εννοείτε να αλλάξετε αυτήν τη διαδικασία ούτως ώστε μέχρι το Μάρτη να συζητάμε τον προϋπολογισμό και να γίνεται μία συζήτηση σε βάθος και όχι μία συζήτηση απλώς για το θεαθήναι. 
      Αυτή τη διαδικασία, κύριε Πρόεδρε, δεν βλέπω το ΠΑΣΟΚ να την αλλάζει. Γι’ αυτό, λοιπόν, αφού δεν την αλλάζετε εσείς, θα σας την αλλάξει ο ελληνικός λαός στην κάλπη που θα αλλάξει κυβέρνηση για να μπορέσει πραγματικά να έχει έναν κοινωνικό προϋπολογισμό και όχι έναν απολογισμό.
      Το αν και κατά πόσο, κύριε Πρόεδρε, η Κυβέρνηση παράγει πολιτική κοινωνική και μάλιστα τέτοια που να αφορά την κοινωνική προστασία, φαίνεται περίτρανα από τα στοιχεία του Κοινωνικού Προϋπολογισμού που κάθε άλλο παρά τιμούν τη χώρα και την Κυβέρνηση. Το αντίθετο μάλιστα, σας εκθέτουν. 
      Και έκανε φιλότιμες προσπάθειες ο εισηγητής σας, ο κ. Γρηγοράκος, ο οποίος πήγε γρήγορα – γρήγορα να μας παρουσιάσει και εδώ πάλι, μέσα στα πλαίσια της κυβερνητικής πολιτικής, μια εικονική πραγματικότητα. Κύριε Πρόεδρε, θα έπρεπε να διαβάσει καλύτερα ο εισηγητής σας τον Προϋπολογισμό.
      ΒΑΣΙΛΗΣ ΚΕΔΙΚΟΓΛΟΥ: Πάντως έκανε μεγάλη προσπάθεια.
      ΓΕΡΑΣΙΜΟΣ ΓΙΑΚΟΥΜΑΤΟΣ: Είπε, λοιπόν, για τις κοινωνικές δαπάνες το 1993. Κι επειδή αρέσκεται συνέχεια στο να επαναφέρει το θέμα στο 1993, θα σας πω ότι η κυβέρνηση του κ. Μητσοτάκη και της Νέας Δημοκρατίας το 1993 κρίθηκε από τον ελληνικό λαό κι έχασε. Και μ’ αυτά που κάνετε κι εσείς το ίδιο θα πάθετε.
      Άρα, λοιπόν, το ζητούμενο είναι να μην παραποιείτε την αλήθεια. Και η αλήθεια είναι ότι το 1993 από τον προϋπολογισμό, σελίδα 4, οι κοινωνικές δαπάνες ήταν 22%. Το λέει ο Κοινωνικός Προϋπολογισμός. Σήμερα εσείς λέτε ότι είναι 27,7%. Και μάλιστα είπε ο εισηγητής ότι είναι ο μεγαλύτερος στην Ευρωπαϊκή Ένωση. Δεν διάβασε όμως ότι το 2001 και το 2002 δεν υπάρχουν στοιχεία της Ευρωπαϊκής Ένωσης και μέχρι το 2000 που υπάρχουν στοιχεία είναι 27,3% οι μεγαλύτερες στην Ευρωπαϊκή Ένωση από την Ελλάδα.
      Άρα, λοιπόν, το 22% με το 27% είναι πέντε μονάδες στα δέκα αυτά χρόνια. Και δεν νομίζω ότι πρέπει να επαίρεστε γι’ αυτές τις κοινωνικές δαπάνες. Και βέβαια αυτές θα σας εξηγήσω πιο κάτω ότι δεν είναι δαπάνες που προέρχονται από την κυβερνητική πολιτική και από το πλεόνασμα του πλούτου, αλλά είναι χρήματα των εργαζομένων και των εργοδοτών, τα οποία μοιράζετε. Αυτό, λοιπόν, δεν είναι κοινωνική πολιτική.
      Η κοινωνική πολιτική με την Κυβέρνηση του ΠΑΣΟΚ  γίνεται με τα χρήματα των ασφαλισμένων και μόνο και σε καμία περίπτωση με το πλεόνασμα ή το περίσσευμα χρημάτων ή του πλούτου, που όφειλε να εξοικονομεί και να προσθέτει η Κυβέρνηση στα έσοδα του συστήματος για να το διαθέσει στους οικονομικά ασθενέστερους. Αυτήν την πραγματικότητα καταγράφει δυστυχώς ο σημερινός απολογισμός με τα στοιχεία που αναφέρονται ως προϋπολογισμός.
      Η συμμετοχή του κράτους, κύριε Υπουργέ, στην κοινωνική ασφάλιση από το 1/3, στο οποίο την κατέβασαν οι νόμοι της Νέας Δημοκρατίας το διάστημα 1990-1993, περιορίστηκε το 2003 μόλις στο 3,94%. Πιο χαμηλά και από το εξίσου χαμηλό περσινό του 2002, που ήταν 5,65%. Αυτή είναι η κοινωνική πολιτική. 
      Είναι απορίας άξιο και θα θέλαμε να είχαμε απαντήσεις από σας, κύριε Υπουργέ, ποιες από τις ολοένα αυξανόμενες ανάγκες του συστήματος κοινωνικής ασφάλισης θα χρηματοδοτήσει αυτό το συμβολικό ποσοστό της κρατικής εισφοράς που –επαναλαμβάνω- είναι 3,94%. Ναι μεν θεσπίσατε τη χρηματοδότηση του ΙΚΑ με 1% επί του ΑΕΠ, αλλά το ασφαλιστικό σύστημα μήπως παραγνωρίζετε ότι δεν είναι μόνο το ΙΚΑ; Και σε καμία περίπτωση το ΙΚΑ δεν μπορεί να τα βγάλει πέρα με αυτό ακόμα το 1%, που είναι 1,37 δισεκατομμύρια δολάρια, δηλαδή 466 δισεκατομμύρια δραχμές, όταν το ΙΚΑ χρωστάει στον ΟΑΕΔ, στον ΟΕΚ, στον ΟΕ. Στον ΟΕ, δηλαδή ΤΕΒΕ, ΤΣΑΥ, κλπ, δεν έχει δώσει ακόμα τα 120 δισεκατομμύρια. Πάνω από 500 δισεκατομμύρια χρωστάτε. Και ακόμα εισπράττετε και από τον ΛΑΕΚ τα λεφτά των εργοδοτών και εργαζομένων και τα βάζετε για κοινωνική πολιτική. Με χρήματα δηλαδή άλλων κάνετε εσείς κοινωνική πολιτική και όχι με χρήματα από τον πλούτο και τον προϋπολογισμό.
      Κύριε Υπουργέ, πληροφορούμαι ότι θα φέρετε μία διάταξη όπου τα χρήματα του ΛΑΕΚ θα επενδυθούν και αυτά στο χρηματιστήριο. Προσέξτε το στο νέο ασφαλιστικό. Θα σας πω παρακάτω τι καταστροφή προκαλέσατε μέσα από το χρηματιστήριο στα ασφαλιστικά ταμεία. Κάτω τα χέρια όμως από το ΛΑΕΚ. Όχι ο ΛΑΕΚ στο χρηματιστήριο.
      Τι έκανε δηλαδή η Κυβέρνηση; Μπάλωσε με το 1% προσωρινά μια τρύπα και άνοιξε πολύ περισσότερες. Και έδωσε το 1% στο ΙΚΑ, αλλά σήμερα δεν έχετε ΙΚΑ. Με το ν. 3029 λέγεται ΤΑΜ. Όταν οι ανάγκες του ΙΚΑ είναι πολλαπλάσιες και σήμερα μπαίνουν στο ΙΚΑ οι ΔΕΚΟ και τα άλλα ταμεία, αντιλαμβάνεστε για ποια χρηματοδότηση μιλάτε. Άρα στο θέμα της χρηματοδότησης και της κοινωνικής ασφάλισης να μην επαίρεστε για το 1%.
      Η επιτυχία των κυβερνήσεων του ΠΑΣΟΚ ήταν να εξαφανίσουν τη λέξη «κοινωνική» από την πολιτική τους. Γι’ αυτό και καθιέρωσαν την τριμερή χρηματοδότηση που είχε προτείνει και είχε καθιερώσει η Νέα Δημοκρατία με αυτήν την ανελαστική δαπάνη του κράτους για την κοινωνική ασφάλιση με μία αναμφίβολου, επαναλαμβάνω, αποτελεσματικότητα που είναι το 1% επί του ΑΕΠ.
      Για τα υπόλοιπα ταμεία όμως δεν γίνεται αναφορά. Μένει μόνο, κύριοι συνάδελφοι, το 3,94% ως φιλοδώρημα για τα άλλα ταμεία. Ένα φιλοδώρημα ντροπής, ένα επίδομα ελεημοσύνης, ένα χαρτζιλίκι που βάζει τις συντάξεις σε καθεστώς διατίμησης, όπως τα οπωροκηπευτικά. Όταν επί κυβερνήσεων εκσυγχρονιστών φτάσαμε να έχουμε, κύριε Υπουργέ, ευρωπαϊκό κόστος ζωής με ελληνικούς μισθούς. Μίλησε ο εισηγητής για την αύξηση των μισθών. Δεν μας είπε όμως ότι σήμερα στην Ελλάδα ο πρωτοδιοριζόμενος παίρνει 550 ευρώ, όταν το 65% των συντάξεων είναι 392 ευρώ.
      Επιτέλους, πού είναι τα 440 ευρώ, οι 152.000 δραχμές που υποσχεθήκατε προεκλογικά; Για ποιες αυξήσεις μιλάτε, κύριε Γρηγοράκο,  όταν σήμερα ο μέσος ευρωπαϊκός μισθός είναι πάνω από 1.400 ευρώ, όταν δεν υπάρχει σύνταξη κάτω από 1.000 ευρώ στην Ευρώπη, όταν ο Έλληνας πολίτης, για παράδειγμα ο ταξιτζής, με ευρωπαϊκό κόστος ζωής, με μια ακρίβεια που καθημερινά διογκώνεται, είναι υποχρεωμένος να ζήσει με 300 ευρώ σύνταξη; Αυτή είναι η πραγματικότητα! Αποκλίνουμε κατά 51% από τους μισθούς του μέσου όρου της Ευρώπης. 
      Στο σύνολο των εσόδων των φορέων κοινωνικής ασφάλισης, ήτοι στα 22,95 δισεκατομμύρια ευρώ, δηλαδή στα 7,82 τρισεκατομμύρια δραχμές, τη μερίδα του λέοντος σε ποσοστό 88,64% κατέχουν …
      ΛΕΩΝΙΔΑΣ ΓΡΗΓΟΡΑΚΟΣ: Θα δώσετε μισθούς Ευρώπης σε όλους αυτούς; 
      ΓΕΡΑΣΙΜΟΣ ΓΙΑΚΟΥΜΑΤΟΣ: Τι πληρώνουν από τα 22 δισεκατομμύρια ευρώ οι ασφαλισμένοι με συμμετοχή 33,3%; Πληρώνουν τα 7,58 δισεκατομμύρια ευρώ. Οι εργοδότες με συμμετοχή 29,62%, πληρώνουν τα 6,7 δισεκατομμύρια ευρώ. Το σύνολο των πολιτών από άλλες κρατήσεις πληρώνει 26,26%, ήτοι 6,3 δισεκατομμύρια ευρώ. Άρα η συμμετοχή του κράτους τι προσφέρει σ’ αυτό το μεγάλο κοινωνικό κράτος και στην κοινωνική προστασία για την οποία μιλάτε; Το 3,94%. Αυτή είναι η κοινωνική σας πολιτική! Αυτά δίνετε μέσα από τον Κοινωνικό Προϋπολογισμό.
      Τι δίνετε, λοιπόν; Δίνετε 9,4 εκατομμύρια ευρώ, δηλαδή στα 22 εκατομμύρια ευρώ, μόνο τα 904 εκατομμύρια ευρώ είναι από τον προϋπολογισμό. Αυτή είναι η κοινωνική πολιτική σας, για την οποία δεν πρέπει να καμαρώνετε. Αυτή η Κυβέρνηση βυθίζει συνέχεια τα ασφαλιστικά ταμεία σε ελλείμματα. 
      Πάντως το μεγαλύτερο έλλειμμα που αποδεικνύεται στο ασφαλιστικό μας σύστημα είναι αυτό των ασφαλιστικών ταμείων. Θέλει η Κυβέρνηση να πει ότι το έλλειμμα αυτό δεν είναι οικονομικό, αλλά είναι έλλειμμα αξιοπιστίας, που διακρίνει τους χειρισμούς σας, κύριε Υπουργέ, σ’ ένα τόσο σημαντικό αγαθό, που είναι το δικαίωμα στην ασφάλιση και τη σύνταξη.
      Τα μεγέθη του Κοινωνικού Προϋπολογισμού για το 2003, που επίσης ανακοινώθηκαν από το Υπουργείο Εργασίας και Κοινωνικών Ασφαλίσεων, δείχνουν ανάγλυφα και πειστικά ότι βήμα-βήμα το ασφαλιστικό σύστημα οδεύει προς μεγάλη κρίση. Έχετε συνηθίσει να κουκουλώνετε και να μεταθέτετε το πρόβλημα στην επόμενη κυβέρνηση, στην Κυβέρνηση της Νέας Δημοκρατίας. Μάλιστα πριν στεγνώσει το μελάνι από την υπογραφή προ δεκαπέντε μηνών της ασφαλιστικής μεταρρύθμισης με το ν.3029, έρχεται μια νέα μεταρρύθμιση την άλλη βδομάδα. 
      Στην εξασφάλιση του συστήματος της κοινωνικής ασφάλισης έχουμε πέντε πολύ βασικές παραμέτρους. 
      Πρώτον μας λέει ο απολογισμός ποια είναι η ραγδαία επιδείνωση στους δείκτες βιωσιμότητας των ταμείων; Η σχέση ασφαλισμένων-συνταξιούχων στη χώρα μας βάσει του Απολογισμού, είναι 1 προς 1.53 στην κύρια ασφάλιση, ενώ στην επικουρική είναι 1 προς 3. 
      Τι έκαναν οι νόμοι του 1991-1993; Είχαν τη σχέση 1 προς 2.46  και 1 προς 5 στην επικουρική ασφάλιση. Σήμερα, μιλάμε για σχέση εργαζομένων-συνταξιούχων προς 1,53, όταν στην Ευρώπη είναι 3 και η άριστη σχέση είναι 4 με 5. Αυτή η επιδείνωση των δεικτών βιωσιμότητας των ταμείων είναι η μεγαλύτερη πληγή. 
      Δεύτερον, για πρώτη φορά στην ιστορία των ασφαλιστικών ταμείων έχουμε μείωση του πλεονάσματος και αύξηση του ελλείμματος στα ταμεία επικουρικής ασφάλισης. Στο σύνολο των ταμείων επικουρικής ασφάλισης, το πλεόνασμα υποχώρησε στα 453 εκατομμύρια ευρώ, ενώ το 2000 ήταν 467 εκατομμύρια ευρώ, έχουμε δηλαδή 37,28% έλλειμμα.
      Τρίτον το ΙΚΑ, το νέο υπερταμείο ΕΤΑΜ για τους μισθωτούς, έχει στα θεμέλιά του μια βραδυφλεγή βόμβα, ικανή να τινάξει στον αέρα και τη χρηματοδότηση του 1%. Είναι το έλλειμμα στον κλάδο ασθενείας, που έφτασε το 2000 στα 446 εκατομμύρια ευρώ από 379 εκατομμύρια ευρώ που ήταν το 2001, δηλαδή είναι αυξημένο κατά 67 εκατομμύρια ευρώ. 
      Η περιουσία των ταμείων –αυτό είναι το βασικότερο- εξανεμίζεται στις αρνητικές αποδόσεις του χρηματιστηρίου. Μέσα από το έγκλημα του χρηματιστηρίου 1,5 εκατομμύριο πολίτες λεηλατήθηκαν. Η μεγαλύτερη λεηλασία έγινε –το καταγγέλλω σήμερα με τα στοιχεία και τους πίνακες που θα καταθέσω στη συνέχεια- από τα ασφαλιστικά ταμεία, από τις εισφορές και το μόχθο του εργαζόμενου.
      Ακόμα και οι επενδύσεις σε ομόλογα και οι καταθέσεις παρουσιάζουν μικρή κάμψη και η μόνη ελάχιστη αύξηση που προκύπτει προέρχεται από την αργοπορημένη αύξηση της αποδόσεως της ακίνητης περιουσίας. 
      Οι υπεραξίες από τις εισφορές των ασφαλισμένων που περνούν τα ταμεία με παρότρυνση της Κυβέρνησης, αν όχι και με σκοπιμότητα, σε μετοχές του χρηματιστηρίου είναι αρνητικές. Μέσα σ΄ ένα μόνο χρόνο κατά τη διάρκεια του 2002 η αξία των μετοχών που διαθέτουν τα ταμεία μειώθηκε κατά 1,24 δισεκατομμύρια ευρώ, δηλαδή πάνω από 1 τρισεκατομμύριο δραχμές ή ποσοστό απωλειών 41,35%. Εδώ έχω έναν πίνακα, κύριε Υπουργέ, που δεν νομίζω ότι σας τιμά. Θα τον καταθέσω στη Βουλή. Λέει ότι για μετοχές το 1998 είχαμε 1.671.000 δισεκατομμύρια ευρώ. Το 1999 –ακούστε, κύριοι συνάδελφοι- η αξία των μετοχών των ασφαλιστικών ταμείων ήταν 5.281.000 δισεκατομμύρια ευρώ. Πόσα είναι σήμερα; Το 2002; 1.761.000 δισεκατομμύρια ευρώ. Σας το χαρίζω για τα Πρακτικά της Βουλής.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      ΓΕΡΑΣΙΜΟΣ ΓΙΑΚΟΥΜΑΤΟΣ: Δηλαδή, κύριε Υπουργέ, για να επαίρεσθε, λεηλατήθηκαν από τα ασφαλιστικά ταμεία 3.520.540 ευρώ, δηλαδή 1.200.000.000 ευρώ χάθηκαν από τα ασφαλιστικά ταμεία μέσα από την πολιτική αγυρτεία του χρηματιστηρίου. Είναι ντροπή. 
      Για να γίνει αντιληπτό, κυρίες και κύριοι συνάδελφοι, το μέγεθος της ζημιάς που έχουν υποστεί τα ασφαλιστικά ταμεία από την κακήν κακώς εμπλοκή τους με αυτούς τους τρόπους, με αυτές τις πολιτικές στο χρηματιστήριο με τις ευλογίες της Κυβέρνησης, προτροπές, αν όχι και συστάσεις κυβερνητικών παραγόντων -γιατί θα δούμε και τις μετοχές παρακάτω που επιλεκτικά στήριζαν στο χρηματιστήριο τα ασφαλιστικά ταμεία με εντολή των προέδρων και διοικητών, των διορισμένων από την Κυβέρνηση, στην πενταετία 1999-2003- αρκεί και μόνο να αναφερθεί ότι η απώλεια των χρημάτων επαρκούσε να καλύψει για τρία χρόνια τη χρηματοδότηση του ασφαλιστικού συστήματος. Το ποσό δηλαδή που πιστώθηκε φέτος μόνο στο ΙΚΑ θα πιστωνόταν για τα επόμενα χρόνια και στα υπόλοιπα ταμεία αν δεν υπήρχε αυτή η απίστευτη λεηλασία των αποθεματικών του χρηματιστηρίου.
      Ποιες μετοχές αγοράζατε, κύριε Υπουργέ; Το ΙΚΑ είχε απώλειες 22% από το 2001 στο 2002. Ο ΟΓΑ, ο πολύπαθος αυτός οργανισμός, χρωστάει παντού, στα νοσοκομεία, στους ιδιώτες. Σε όποιον μιλάει ελληνικά και σε όποιον δεν μιλάει ελληνικά χρωστάει. Ο ΟΓΕ έχασε 89,34% σ΄ ένα χρόνο από το χρηματιστήριο. Δηλαδή πήγαν από τα 203.000.000 στα 114.000.000. Αντιλαμβάνεστε ότι ουκ έστιν αριθμός. Μερικά ενδεικτικά λέω. Θα καταθέσω τον πίνακα αυτό, μέσα από τον προϋπολογισμό των ταμείων από ποια ταμεία χάθηκαν τα λεφτά από το χρηματιστήριο.
      Τρίτον, κύριε Πρόεδρε, αλήθεια, τι γίνεται με αυτό το θεσμικό πλαίσιο για την επένδυση των κινητών; Για να μην πω για την αξιοποίηση των ακινήτων των ασφαλιστικών ταμείων που είναι μια τεράστια περιουσία. Εκεί δεν γίνεται τίποτα, γιατί εκεί δεν έχει πολιτική κάλυψη και συγκάλυψη. Δεν έχει πολιτική γραμμή για τα ακίνητα. Στα κινητά επενδύσατε και επενδύετε πολύ καλά στην ΑΤΕ, στην Αγροτική Τράπεζα Ελλάδος. Εδώ έχετε αύξηση. Επενδύσατε πάρα πολύ καλά στην Εθνική Ασφαλιστική. Επενδύσατε πάρα πολύ καλά στην Αlpha Επενδύσεων. Στην Εθνική Εταιρεία Επενδύσεων Χαρτοφυλακίου 49% αύξηση. Και βέβαια σε άλλες μετοχές, στην ΕΛΤΕΧ, είχατε αύξηση 40,88%. 
      Καταθέτω τον πίνακα των μετοχών που είναι οι αγαπημένες των ασφαλιστικών ταμείων και ειδικότερα των διοικητών των ασφαλιστικών ταμείων. 
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και ερωτώ: Ποιος μιλάει για κοινωνική πολιτική; Εδώ μιλάμε για μια Κυβέρνηση με ανάλγητη συμπεριφορά προς την κοινωνία, μιλάμε για μια Κυβέρνηση που όχι μόνο δεν εξασφαλίζει την εργασιακή και την κοινωνική γαλήνη, αλλά, κύριε Πρόεδρε, θα δείτε ότι η μισή Ελλάδα, οι μισοί εργαζόμενοι είναι σε απεργία.
      Αυτό που κάνατε είναι πραγματικά να φέρετε στην Ελλάδα την ονομαστική σύγκλιση, να φέρετε τη διαφορά και το μέτρο σύγκρισης προς τον ευρωπαίο όταν οι μισθοί είναι ελληνικοί και το κόστος ζωής ευρωπαϊκό. Να, λοιπόν, γιατί σ’ αυτές τις εκλογές θα πάθετε ό,τι πάθαμε εμείς το 1981.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ Ο πολιτικός και διανοούμενος», πενήντα τρεις μαθητές και μαθήτριες με τρεις συνοδούς - δασκάλους από το 5ο Δημοτικό Σχολείο Αγίου Ιωάννη Πειραιά.
      Η Βουλή τους καλωσορίζει.
      (Χειροκροτήματα από όλες τις Πτέρυγες της Βουλής)
      Το λόγο έχει ο κ. Γκατζής.
      Θα σας δώσω τα είκοσι λεπτά που ζητήσατε αλλά σας παρακαλώ να μην τα υπερβείτε. 
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, έχουμε συνηθίσει πια όταν συζητάει η Βουλή σοβαρά θέματα να δημιουργείται μια αντιπαράθεση ανάμεσα στους εισηγητές των δύο μεγάλων κομμάτων. Μία αντιπαράθεση όμως ανούσια γιατί πραγματικά και στο συγκεκριμένο θέμα δεν μπορεί να έχει διαφορετική πολιτική η Νέα Δημοκρατία. Και δεν την έχει διότι οι κατευθύνσεις που εφαρμόζει σήμερα η Κυβέρνηση σε όλους τους τομείς και ιδιαίτερα στον κοινωνικό, είναι κατευθύνσεις που προέρχονται από την Ευρωπαϊκή Ένωση, είναι οι στόχοι της ΟΝΕ. Απ’ αυτήν την άποψη η Νέα Δημοκρατία, η οποία συμφωνεί σε όλες αυτές τις αποφάσεις δεν έχει διαφορετική πολιτική και αν ήταν κυβέρνηση θα εφάρμοζε ακριβώς τα ίδια και φυσικά αν το ΠΑ.ΣΟ.Κ. ήταν αντιπολίτευση θα έλεγε τα ίδια τα οποία λέει σήμερα η Νέα Δημοκρατία.
      Δεν θα πρέπει να περιμένει τίποτα ο ελληνικός λαός απ’ αυτά τα δύο κόμματα όσο και από τον Συνασπισμό.
      Το Συνασπισμό από τη μια το διακατέχει η ευρωλαγνεία και επιμένει στην πλήρη ενοποίηση της Ευρωπαϊκής Ένωσης και από την άλλη νομίζει, ότι μπορεί να υπάρχει δίπλα στο δημόσιο κοινωνικό τομέα και ο ιδιωτικός, ο οποίος πρέπει να λειτουργεί και ότι επίσης μπορεί να υπάρχει καπιταλισμός με ανθρώπινο πρόσωπο. Ο Συνασπισμός είναι αποπροσανατολιστικός. 
      Θα πρέπει ο ελληνικός λαός να βγάλει τα συμπεράσματά του και να δώσει τις απαντήσεις του και με τις επόμενες εκλογές μαυρίζοντας τα κόμματα αυτά που επιμένουν τελικά να τον κρατούν στη μέγγενη της λιτότητας, της εξαθλίωσης, της φτώχειας. 
      Κύριοι Βουλευτές, είναι γνωστό ότι η φιλολαϊκή ή αντιλαϊκή πολιτική μιας κυβέρνησης κρίνεται κυρίως από την πολιτική της στον κοινωνικό τομέα. Είναι γνωστό, θα έλεγα, πως καταντά κοροϊδία και εμπαιγμός ιδιαίτερα προς τον ελληνικό λαό, αυτήν τη στιγμή να έρχεται η Κυβέρνηση και να προκαλεί λέγοντας ότι έχει ένα κοινωνικό σύστημα, ότι εφαρμόζει το κράτος δικαίου, ότι τελικά ο προϋπολογισμός που διανύουμε έχει κοινωνικό προσανατολισμό και ευαισθησίες.
      Θα ήθελα να πω ότι ιδιαίτερα αυτός ο προϋπολογισμός, όπως και οι προηγούμενοι, δεν είναι ένα ελληνικό φαινόμενο. Όλες οι κυβερνήσεις της Ευρωπαϊκής Ένωσης ιδιαίτερα οι κεντροαριστερές, προσηλωμένες στους στόχους της ΟΝΕ, προχωρούν ταχύτατα στις καπιταλιστικές αναδιαρθρώσεις και στον κοινωνικό τομέα. 
      Ο δημόσιος κοινωνικός τομέας τον οποία είχαμε γνωρίσει τα προηγούμενα χρόνια στην Ευρώπη, σήμερα βρίσκεται υπό διωγμό, σήμερα κατεδαφίζεται. Το ίδιο γίνεται και στη χώρα μας.
      Ο κοινωνικός τομέας οδηγείται στην εμπορευματοποίηση και η λειτουργία του βασίζεται στους κανόνες της αγοράς. Είπα προηγούμενα ότι αυτή η πολιτική στηρίζεται από τη Νέα Δημοκρατία, η οποία παρά τις όποιες διαφορές της στις μεθόδους εφαρμογής, δεν μπορεί να αντιπροτείνει μία άλλη πολιτική γιατί βρίσκεται μέσα στα ίδια πλαίσια της νεοφιλελεύθερης πολιτικής. 
      Να έρθω στην κομπορρημοσύνη της Κυβέρνησης η οποία αποδεικνύεται και από τον εισηγητή αλλά και από τις διακηρύξεις και τις επιταγές που μοιράζονται στον ελληνικό λαό, ιδιαίτερα τον τελευταίο καιρό με τις περιοδείες των Υπουργών. Θα ήθελα να κάνω ορισμένες βασικές ερωτήσεις για να αποδείξω ποιος είναι αυτός ο κοινωνικός προϋπολογισμός τον οποίον η Κυβέρνηση λέει ότι διατηρεί. Πώς εκφράζεται τελικά ένας κοινωνικός προϋπολογισμός σ΄ ένα κοινωνικό κράτος; Ποιες ανάγκες είναι υποχρεωμένη η Κυβέρνηση να καλύψει με βάση αυτόν τον προσανατολισμό και πώς ανταποκρίνεται στις μεγάλες κοινωνικές ανάγκες του ελληνικού λαού; Γιατί τα ράσα δεν κάνουν τον παπά. Άλλο είναι να λέτε ότι η Κυβέρνηση έχει κοινωνικές ευαισθησίες και άλλο να εφαρμόζετε μία κοινωνική πολιτική η οποία αποδεδειγμένα κυριαρχείται από κοινωνική αναλγησία. 
      Να σας φέρω ορισμένα παραδείγματα. Πώς αντιμετωπίζει η κοινωνική σας πολιτική το μεγάλο πρόβλημα της ανεργίας; Τι έχετε κάνει ώστε αυτοί οι άνεργοι που έχουν κοινωνικό δικαίωμα στην εργασία να εργαστούν; Θα λύσετε το πρόβλημα της ανεργίας με τις εκατοντάδες χιλιάδες προσλήψεις πού επαγγέλεστε και μάλιστα με τη μερική απασχόληση; Δηλαδή θα κάνετε προσλήψεις με μερική απασχόληση, με μερική αμοιβή, με μερική ασφάλιση, με μερική ζωή, με μερική σύνταξη; Έτσι λύσατε το πρόβλημα της ανεργίας; Τι έχετε να μας πείτε γι’ αυτές τις μεγάλες εξαγγελίες των ευκαιριών εργασίας που παρουσιάζετε με τα προγράμματα;
      Στο Ναύπλιο όταν έκλεισαν τα μεγάλα μεταλλεία κλπ., για να δώσουν καινούριο προσανατολισμό στους εργαζόμενους, στους μεταλλειορύχους έκαναν σεμινάρια για να γίνουν μοντελίστ! Όλα τα προγράμματα που κάνετε σήμερα δεν ανταποκρίνονται στις ανάγκες των εργαζομένων για να λύσουν το μεγάλο πρόβλημα. Όχι ότι δεν είναι καλά τα προγράμματα –όπου εκεί όχι μόνο δεν αποκτούν γνώσεις αλλά τα τρισεκατομμύρια τα τρώνε οι επιτήδειοι- αλλά δεν υπάρχουν θέσεις εργασίας για να εξασκήσουν έστω αυτής της μικρής κλίμακας ειδικότητα που έχουν αποκτήσει. Πόσες θέσεις εργασίας έχετε καλύψει με αυτόν τον τομέα; Μήπως θα λύσετε το πρόβλημα με τη χρηματοδότηση που παίρνετε τα λεφτά από τον ΟΑΕΔ για να τα δώσετε στους μεγαλοκαρχαρίες και μάλιστα για να επιβάλλετε να εργαστούν οι επιδοτούμενοι εργαζόμενοι; Πόσες καινούριες θέσεις εργασίας έχουν καλυφθεί; Ξέρουμε τα κόλπα. Απολύουν τους εργάτες, προσλαμβάνουν καινούριους και μπαίνουν στην επιδότηση. Λέτε, φυσικά, να μην έχει απολυθεί πριν από ένα χρόνο. Ξέρουμε όμως πώς γίνονται αυτές οι διαδικασίες.
      Πώς αντιμετωπίζεται τελικά το πρόβλημα της ανεργίας, των ανέργων; Τα συνδικάτα λένε ότι είναι πεντακόσιες χιλιάδες, εσείς λέτε ότι είναι λιγότεροι. Ας πούμε ότι είναι λιγότεροι. Το ? απ’ αυτούς επιδοτείται και μάλιστα η Κυβέρνηση με μεγαλοστομίες είπε ότι έδωσε αυξήσεις και στους επιδοτούμενους του ΟΑΕΔ όταν μαζί με την αύξηση αυτή φτάνει το 56% του κατώτερου μεροκάματου που είναι 8.000 δραχμές –γιατί έχει σημασία το ποσοστό και για ποιο μεροκάματο μιλάμε- ενώ είναι θεσμοθετημένο το 64% το οποίο δεν δίνεται.
      Για ποια, λοιπόν, κοινωνική πολιτική μπορεί να μιλήσει η Κυβέρνηση; Τι γίνεται με τους χιλιάδες ανέργους; Πώς ζουν; Σκεφθήκατε ποτέ με την κοινωνική σας ευαισθησία πώς ζουν αυτοί οι άνθρωποι  και οι οικογένειές τους; 
      Τι κάνετε για τις χιλιάδες νέους που είναι άνεργοι; Πρόκειται για το μεγαλύτερο και καλύτερο ηλικιακό δυναμικό το οποίο θα μπορούσε να σηκώσει την οικονομία μας και την παραγωγή σε υψηλότερους στόχους. Η νεολαία μας γυρίζει από καφετέρια σε καφετέρια και λέει τον καημό της. Δεν μπορεί ούτε η οικογένεια να φτιάξει αφού δεν έχει καμία προοπτική μπροστά της. Αυτό είναι το κοινωνικό σας κράτος; Αυτή είναι η ισχυρή Ελλάδα; 
      Ο εισηγητής του ΠΑΣΟΚ είπε ότι έχουμε ισχυρή Ελλάδα και για το πόσο καλά πάει η οικονομία. Αναλογιστήκατε όμως ποτέ ότι σε αυτήν την οικονομία έχει αυξηθεί η ανεργία, η φτώχεια, η εξαθλίωση, η επίθεση απέναντι στα κοινωνικά και εργασιακά δικαιώματα των εργαζομένων και έχει μειωθεί το μεροκάματο όπως και ο μισθός. Μιλάτε μήπως για την ισχυρή Ελλάδα στην οποία ο επιχειρηματικός κόσμος έχει τα μεγαλύτερα κέρδη μετά τους αμερικανούς επιχειρηματίες, με το μικρότερο μεροκάματο, με τις μικρότερες κοινωνικές παροχές; 
      Είναι κοινωνική ευαισθησία αυτή η επίθεση που γίνεται στα ασφαλιστικά ταμεία; Ξέρουμε ποιο είναι το επίπεδο των συντάξεων και ποια συμμετοχή έχουν στις κοινωνικές δαπάνες ιδιαίτερα της υγείας των ασφαλισμένων. Έχετε πρωτοστατήσει στην επιδείνωση της κατάστασης στον ασφαλιστικό τομέα. ετοιμάζετε και νέα νομοσχέδια για να κάνετε μια νέα επίθεση σύμφωνα με τις υποδείξεις της Ευρωπαϊκής Ένωσης που λέει ότι ο ασφαλιστικός τομέας είναι εμπόδιο για την ανάπτυξη και την ανταγωνιστικότητα. Μάλιστα ο ειδικός σύμβουλος του κυρίου Πρωθυπουργού κ. Τήνιος λέει, ότι θα πρέπει οι κρατήσεις να φθάσουν μέχρι και το 38% και ότι οι εργαζόμενοι θα πρέπει να φθάσουν μέχρι και τα εβδομήντα τους χρόνια στην εργασία. Αυτή είναι η κοινωνική σας πολιτική και ο κοινωνικός σας προσανατολισμός;
      Για να κατοχυρώσετε αυτήν την αντιλαϊκή σας πολιτική προχωράτε και σε αντιδραστικά και αυταρχικά μέτρα. Να δούμε τι έχετε κάνει στους κοινωνικά ευαίσθητους τομείς της υγείας, της πρόνοιας, της παιδείας και του πολιτισμού. Φυσικά η παιδεία δεν ανήκει στο Υπουργείο σας. Όμως έχει γίνει ταξική. Έχει γίνει εμπορεύσιμη. Αν κάποιος έχει λεφτά θα σπουδάσει το παιδί του. Με τις χιλιάδες ελλείψεις που υπάρχουν στους καθηγητές ο γονιός είναι υποχρεωμένος έχει δεν έχει να κάνει τα απαραίτητα φροντιστήρια για να συμπληρώσει το παιδί του τις γνώσεις που δεν μπορεί να πάρει από το σχολείο. 
      Μετά η υγεία δεν είναι όπως και η παιδεία κοινωνικό δικαίωμα του λαού; 
      Δεν θα πρέπει τελικά να του παρέχεται δωρεάν πλήρης ιατροφαρμακευτική περίθαλψη χωρίς να καταβάλει ούτε μία δραχμή; Λέτε και εσείς ότι έχουμε δημόσια υγεία. Για ποια δημόσια υγεία μιλάτε; Και δεν ξέρω τι θα κάνει το ΠΑΣΟΚ σ’ αυτόν τον τομέα. Βγήκε να πει ότι τα νοσοκομεία ζουν από τις εισπράξεις, από τα ασφαλιστικά ταμεία κλπ. 
      Τα ίδια θα κάνετε και εσείς, κύριοι συνάδελφοι της Νέας Δημοκρατίας. Αυτές είναι οι επιταγές της Ευρωπαϊκής Ένωσης. Να περάσει δηλαδή αυτός ο μεγάλος τομέας της υγείας τελικά στους κανόνες της επιχειρηματικής δράσης, στους κανόνες της αγοράς. Και από αυτήν την άποψη, δεν μπορείτε να κάνετε αντιπολίτευση, όπως δεν μπορείτε φυσικά και σε όλους τους κρίσιμους τομείς. 
      Πώς, λοιπόν, αντιμετωπίζει το κοινωνικό κράτος αυτόν τον ευαίσθητο τομέα και αυτό το δικαίωμα της υγείας. Είπαμε. Περνάει στην εμπορευματοποίηση. Πετσοκόβονται συνέχεια οι παροχές προς τους αδύνατους, όπως συμβαίνει και σε όλους τους λαούς της Ευρώπης, όπως είπα από την αρχή. 
      Η κατάσταση στα νοσοκομεία, κύριοι συνάδελφοι, αποδεικνύει την κοινωνική αναλγησία σε όλο της το μεγαλείο την οποία ασκεί η Κυβέρνηση σ’ αυτό τον ευαίσθητο τομέα της υγείας. Τα προβλήματα των νοσοκομείων είναι εκρηκτικά. Πνίγονται από τα χρέη. Το ίδιο συμβαίνει και στο Βόλο, όπως άλλωστε και σε όλη την Ελλάδα. 
      Επίσης, οι ελλείψεις σε προσωπικό είναι τεράστιες. Τρομακτικές, θα έλεγε κανείς. Όσον αφορά την υλικοτεχνική και κτιριακή υποδομή βρίσκονται σε πολύ άσχημη κατάσταση. Η ιδιωτικοποίηση των υπηρεσιών –καθαριότητα, φύλαξη-  προχωράει τάχιστα. Πέρασαν νόμο ότι και το λογιστικό σύστημα θα περάσει σε εταιρείες, γιατί το προσωπικό των νοσοκομείων δεν είναι ικανό να εναρμονιστεί και να εκσυγχρονιστεί, δηλαδή να αποκτήσει την παιδεία που είναι απαραίτητη προκειμένου να χειριστεί τα νέα συστήματα της τεχνολογίας, τα κομπιούτερ.  
      Η Κυβέρνησή μάς είπε ότι έχει αποδειχθεί ότι η τροφοδοσία που γίνεται με catering είναι πιο καλή ποιοτικά και πιο φθηνή. Υπάρχει ένας τέτοιος προσανατολισμός. 
      Οι κλινικές πάνε στους ιδιώτες που μπορούν να χειρουργούν. Όχι, ότι θα καταργήσετε το δημόσιο τομέα. Ο δημόσιος τομέας δεν θα καταργηθεί τελείως, αλλά θα τον φτάσετε σ΄ ένα τέτοιο σημείο υποβάθμισης που τελικά εκεί θα πηγαίνουν οι άποροι, οι απόκληροι για να δεχτούν ίσως τις πρώτες βοήθειες και υγεία θα απολαμβάνουν στον ιδιωτικό τομέα, ο οποίος αποδεικνύεται πλέον κυρίαρχος, οι έχοντες και κατέχοντες. Αυτή είναι η υγεία που παρέχετε σήμερα. 
      Και τα Κέντρα Υγείας είναι υποβαθμισμένα και έφτασε σήμερα η Κυβέρνηση να λέει ότι αυτά μπορούν να περάσουν στους ιδιώτες. Και η πρωτοβάθμια περίθαλψη είναι πάρα πολύ υποβαθμισμένη. 
      Όσον αφορά τη χρηματοδότηση για την οποία ο συνάδελφος κ. Γρηγοράκος -λείπει αυτήν τη στιγμή- είπε ότι έχουμε μία χρηματοδότηση η οποία ανεβαίνει κατά έτος αλματωδώς και δεδομένου ότι αναφέρθηκε και στο 1993, θα ήθελα να σας πω, κύριοι Βουλευτές, ότι την τελευταία δεκαετία που έχει ο πίνακας –ξεκινάει από το 1990, το 1989 δεν ξέρω αν σκοπίμως δεν το έχει- είχαμε το μεγαλύτερο ποσοστό του κράτους στη συμμετοχή των κοινωνικών δαπανών. Η συμμετοχή του κράτους ήταν 34% και το 1993 επί κυβερνήσεως της Νέας Δημοκρατίας κατέβηκε στο 27% για να φτάσει σήμερα στο 24% της κρατικής συμμετοχής στα νοσοκομεία, για την υγεία-πρόνοια και γενικότερα την κοινωνική προστασία. Αυτή είναι η κατάσταση που επικρατεί. Γιατί επαίρεστε; Επειδή μεγαλώνουν τα νούμερα; Δείτε όμως ποσοστιαία τη συμμετοχή του κράτους σ’ αυτήν την ιστορία. 
      Αν πάμε, κύριοι Βουλευτές, να δούμε τι γίνεται με την κατάσταση που επικρατεί στα νοσοκομεία όσον αφορά το προσωπικό, θα διαπιστώσουμε ότι υπάρχουν τεράστιες ελλείψεις. Το ίδιο γίνεται και στο ΙΚΑ. Το μισό προσωπικό του ΙΚΑ είναι με σύμβαση, σχέσεις εργασίας κλπ. Είναι περισσότερο το έκτακτο προσωπικό από το μόνιμο. Ιδιαίτερα στα νοσοκομεία, υπάρχουν τέτοιες ελλείψεις όσον αφορά το νοσηλευτικό προσωπικό που θα πρέπει πραγματικά να δώσουμε έπαινο στο προσωπικό που δουλεύει και κρατάει σ’ αυτήν την ποιότητα τα νοσοκομεία. 
      Χάρη στο φιλότιμό τους γίνεται ό,τι γίνεται στα δημόσια νοσοκομεία, γιατί έχει μπει πια η κατεύθυνση από την ελληνική Κυβέρνηση για τη διάλυση ουσιαστικά της μεγάλης προσφοράς αυτών των ιδρυμάτων. 
      Να πάμε τώρα στα άλλα ασφαλιστικά ταμεία. 
      ΄Όσον αφορά το ΙΚΑ, όπως και για τα άλλα ασφαλιστικά ταμεία, τον ΟΓΑ , το ΤΕΒΕ όπως έχει συγχωνευτεί, βρίσκονται ουσιαστικά υπό διωγμό. 
      Στον ΟΓΑ επιβάλλουν να ασφαλιστεί και το δεύτερο μέλος της οικογένειας. Ο άνδρας που ασφαλίζεται δεν έχει δικαίωμα να ασφαλίσει την οικογένειά του όταν το παιδί είναι πάνω από δεκαοκτώ χρονών, ούτε τη γυναίκα του μπορεί να ασφαλίσει και επιβάλλουν να ασφαλιστεί, όταν ξέρουν σε ποια κατάσταση βρίσκονται σήμερα οι αγρότες. Δεν δίνει το κράτος τη συμμετοχή που πρέπει να δώσει, κάποια ομόλογα μόνο δίνει και τελικά οι περισσότεροι αγρότες που δεν έχουν να πληρώσουν βρίσκονται εκτός ασφαλιστικής περίθαλψης. 
      Να πάμε στις συντάξεις. Το 80% των συνταξιούχων του ΙΚΑ ζει με λιγότερα από 150.000 δραχμές το μήνα. Η Κυβέρνηση θα δώσει το 1%, όπως συμφώνησαν οι άλλες παρατάξεις, δηλαδή περίπου 494.000.000.000 δραχμές. Με την τριμερή αν ήταν, στον προϋπολογισμό του ΙΚΑ, φέτος για τα 2.669.000.000.000 δραχμές θα έπρεπε να δώσει 1.300.000.000.000 δραχμές, για να δείτε δηλαδή πως αυτή η πολιτική όχι απλώς δεν ενισχύει τα ασφαλιστικά ταμεία αλλά τα κυνηγά.
      Θα ήθελα κι άλλα να πω, αλλά δεν έχω το χρόνο. Ίσως στη δευτερολογία μου να προσθέσω κάποια που ίσως παρέλειψα. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Στεργίου έχει το λόγο εκ μέρους του Συνασπισμού, της Αριστεράς των  Κινημάτων και της Οικολογίας. 
      ΙΩΑΝΝΑ ΣΤΕΡΓΙΟΥ: Αγαπητοί συνάδελφοι, λίγες ημέρες πριν από τη συζήτηση του Κρατικού Προϋπολογισμού έρχεται για συζήτηση ο Κοινωνικός Προϋπολογισμός. Και πριν μπούμε επί της ουσίας στη συζήτηση, θα πρέπει να ξεκαθαρίσουμε ορισμένα πράγματα.
      Κατά τη γνώμη μας κατά τη συζήτηση του Κοινωνικού Προϋπολογισμού θα έπρεπε από την πλευρά της Κυβέρνησης να κατατίθενται οι Κοινωνικοί Προϋπολογισμοί όλων των ασφαλιστικών οργανισμών, του ΟΑΕΔ,  του ΟΕΚ, του ΟΕΒ, καθώς και του νεοϊδρυθέντος Οργανισμού Αγροτικής Εστίας. Πρέπει δε να διευκρινίσουμε ότι με τον όρο Κοινωνικό Προϋπολογισμό δεν εννοούμε μόνο τα στοιχεία που παρατίθενται στην ετήσια έκδοσή του Υπουργείου Εργασίας, αλλά εννοούμε και την καταγραφή των ασκούμενων κοινωνικών πολιτικών από τους ανωτέρω οργανισμούς για λογαριασμό του κράτους και το προκαλούμενο κόστος το οποίο θα πρέπει να καλύπτεται από τον Κρατικό Προϋπολογισμό όχι από τους ίδιους τους φορείς. Κάτι τέτοιο βέβαια δεν γίνεται και δεν γίνεται γιατί κανείς από τους προαναφερόμενους φορείς δεν καταθέτει κοινωνικό προϋπολογισμό. Έτσι η Κυβέρνηση σε πάρα πολλές περιπτώσεις θεσπίζει με νόμους, μέτρα διάφορα κοινωνικά ή μη κι ενώ το κόστος των πολιτικών αυτών δεν ανήκει στους οργανισμούς αυτούς, τελικά είναι αυτοί που έρχονται να το  καλύψουν. 
      Όσον αφορά το συγκεκριμένο κείμενο που μας δόθηκε και πάνω σ΄ αυτό θα πρέπει να τοποθετηθούμε, σε κανένα κείμενο προϋπολογιστικό ή απολογιστικό για το σύστημα κοινωνικής ασφάλισης άλλης χώρας μέλους της Ευρωπαϊκής Ένωσης δεν γίνονται συγκρίσεις σε τρέχουσες τιμές, αφού οι τιμές αυτές έχουν διαφορετική αξία και δεν είναι συγκρίσιμες. Σε όλα τα αντίστοιχα κείμενα οι διαχρονικές συγκρίσεις γίνονται σε σταθερές αποπληθωριστικές τιμές. Αντιθέτως ο ελληνικός Κοινωνικός Προϋπολογισμός αναφέρεται μόνο σε τρέχουσες τιμές για την περίοδο 1990-2003, τις οποίες και συγκρίνει διαχρονικά, ενώ αγνοεί παντελώς τις σταθερές τιμές. 
      Συνεπώς τα συμπεράσματα τα οποία βγάζει ή επιχειρεί να βγάλει σε τρέχουσες πληθωριστικές τιμές είναι και ανακριβή και αναξιόπιστα. 
      Όσον αφορά την πολιτική που ασκείται τα τελευταία χρόνια, η Κυβέρνηση δείχνει ότι η τρέχουσα τετραετία, αντί να είναι τετραετία του κοινωνικού κράτους που υποσχέθηκε το ΠΑΣΟΚ, είναι η τετραετία κατεδάφισης των ελάχιστων και ισχνών υπαρχουσών κοινωνικών δομών στην Ελλάδα. Οι αδικίες μεγάλωσαν, οι ανισότητες διευρύνθηκαν και ταυτόχρονα εντάθηκαν οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες. Ανισότητες στις ευκαιρίες, στα βάρη στα ωφελήματα, ανισότητες στη δουλειά, στην κατάρτιση, στο περιβάλλον διαβίωσης, ανασφάλειες για προοπτική απασχόλησης, ακόμη και για την ανεκτή διαβίωση, για την κάλυψη βασικών αναγκών υγείας, φροντίδας και ασφάλισης. Παρά την προσπάθεια που έκανε ο εισηγητής της Πλειοψηφίας να μας αποδείξει το αντίθετο, η κατάσταση είναι πολύ διαφορετική και ασφαλώς εμείς δεν συμφωνούμε με την εκτίμηση που κάνει η Κυβέρνηση. 
      Η ασκούμενη κυβερνητική πολιτική μέχρι σήμερα έχει αποδώσει τα παρακάτω αποτελέσματα: Τη χώρα μας να φιγουράρει στις πρώτες θέσεις μεταξύ των χωρών-μελών του ΟΟΣΑ σ’ ό,τι αφορά την οικονομική ανισότητα. Το εισόδημα των 20% πιο εύπορων Ελλήνων να είναι 6,2 φορές υψηλότερο από το εισόδημα των 20% λιγότερο εύπορων. Υψηλότερη ανισότητα παρουσιάζουν μόνο η Πορτογαλία από τις χώρες της Ευρωπαϊκής Ένωσης και μόνο η Εσθονία από τις υπό ένταξη χώρες. Το πλουσιότερο 1/10 του πληθυσμού να έχει εισόδημα ίσο με αυτό που έχει ο μισός πληθυσμός της χώρας. Το συνολικό μερίδιο των εργαζομένων στην πίτα του εθνικού εισοδήματος μειώθηκε από το 1997 μέχρι σήμερα από 67% σε 63%, ενώ το μερίδιο του κεφαλαίου αυξήθηκε από 31% σε 37%. 
      Η Ελλάδα είναι χώρα με τεράστιες εσωτερικές περιφερειακές ανισότητες. Σύμφωνα με την ΕΣΗΕΑ για το 2001, ενώ για την Αττική το κατά κεφαλήν εισόδημα ήταν 4,3 εκατομμύρια δραχμές, στην Ήπειρο και στη Θράκη ήταν της τάξης του 3,2 εκατομμύρια δραχμές, ενώ σε ορισμένες περιπτώσεις το κατά κεφαλήν εισόδημα των ανωτέρω περιοχών φθάνει να είναι και μέχρι 45% μικρότερο. Παράλληλα και σε ό,τι αφορά τις ανισότητες σε επίπεδο Ευρωπαϊκής Ένωσης, η Πελοπόννησος είναι η φτωχότερη περιοχή και στις δέκα φτωχότερες περιοχές της Ευρωπαϊκής Ένωσης των δεκαπέντε οι έξι είναι ελληνικές. 
      Η χώρα μας έρχεται πρώτη στα ποσοστά του πληθυσμού που ζουν κάτω από τα όρια της φτώχειας με 22% πριν και 21% μετά τη χορήγηση των κοινωνικών επιδομάτων με τα στοιχεία του 1999. Σε όλες τις χώρες της Ευρωπαϊκής Ένωσης το ποσοστό αυτό έχει μειωθεί αισθητά μετά τη χορήγηση των κοινωνικών επιδομάτων. Από το παραπάνω ποσοστό το 14% περίπου ήταν κάτω από τα όρια της φτώχειας και για δύο τουλάχιστον από τα τρία προηγούμενα χρόνια 1996-1998, σύμφωνα με τα πρόσφατα στοιχεία που έδωσε στη δημοσιότητα η Επίτροπος κ. Άννα Διαμαντοπούλου. 
      Σε ό,τι αφορά αυτού του μεγέθους τη φτώχεια, η χώρα μας έρχεται δεύτερη μετά την Πορτογαλία. Η Ελλάδα είναι η μόνη χώρα στην Ευρωπαϊκή Ένωση που δεν έχει θεσπίσει ελάχιστο εγγυημένο εισόδημα. Ο κατώτατος μισθός στην Ελλάδα υπολογιζόμενος σε ευρώ είναι ένας από τους μικρότερους στην Ευρωπαϊκή Ένωση και μεγαλύτερος μόνο απ’ αυτόν της Πορτογαλίας. Η αγοραστική δύναμη του κατώτατου μισθού μετρούμενη σε μονάδες αγοραστικής δύναμης στη χώρα μας είναι από μικρότερες σε όλη την Ευρώπη και μεγαλύτερη μόνο από της Πορτογαλίας. Η αναλογία του κατώτατου μισθού σε ευρώ σε σχέση με τους αντίστοιχους των περισσοτέρων χωρών της Ευρωπαϊκής Ένωσης κυμαίνεται γύρω στο 40% αυτών. Εξαίρεση αποτελεί μόνο η αναλογία με τους αντίστοιχους της Ισπανίας (92%) και υπερέχει μόνο της Πορτογαλίας (116%). 
      Σύμφωνα, λοιπόν, με την άποψή μας στη χώρα μας θα πρέπει να ασκηθούν τέτοιες πολιτικές, ώστε σε μια πενταετία να επέλθει η σύγκλιση με τις χώρες της Ευρωπαϊκής Ένωσης. Η Κεντρική Τράπεζα, η Κυβέρνηση και ο ΣΕΒ φραστικά λένε ότι προωθούν τη σύγκλιση εντός δεκαετίας και εκεί λένε ότι πρέπει να στοχεύουν οι πολιτικές που ακολουθούνται. Σύμφωνα με τα υπάρχοντα στοιχεία οι πραγματικές αυξήσεις των μισθών το 2002 στη χώρα μας ήταν της τάξης του 3,1% και ο μέσος όρος των δεκαπέντε χωρών της Ευρωπαϊκής Ένωσης ήταν 1%. Το αντίστοιχο ποσοστό της εξαετίας 1996-2002, που είναι και αντιπροσωπευτικότερο ήταν 2,8% για τη χώρα μας και 0,9% ο μέσος όρος των δεκαπέντε χωρών της Ευρωπαϊκής Ένωσης. Αν, λοιπόν, θεωρήσουμε ότι θα συνεχιστούν αυτοί οι ρυθμοί, η εισοδηματική σύγκλιση των μισθών στην Ελλάδα, θα συγκλίνει με τους μισθούς των άλλων χωρών σε είκοσι χρόνια. 
      Την περσινή άνοιξη η Κυβέρνηση έφερε και ψήφισε στη Βουλή το νέο ασφαλιστικό νόμο. Πριν αναφερθούμε στο νόμο αυτό, πρέπει να σημειώσουμε ότι η συντριπτική πλειοψηφία των συνταξιούχων παίρνει συντάξεις κάτω από το όριο της φτώχειας. Η Ελλάδα έρχεται πρώτη σε ποσοστό ανασφάλιστων σε όλη την Ευρώπη και το ποσοστό της ανασφάλιστης εργασίας ανέρχεται στο 20% του πληθυσμού.
      Με το νόμο που πέρασε η Κυβέρνηση προωθεί σε βάθος χρόνου μια συνολική χειροτέρευση των όρων της κοινωνικής ασφάλισης. Το βάρος δεν δόθηκε στις παραμετρικές αλλαγές, αλλά στις αλλαγές που καθορίζουν το χαρακτήρα του συστήματος κοινωνικής ασφάλισης, αλλαγές δηλαδή που έχουν ένα δομικό χαρακτήρα και μακροπρόθεσμες επιπτώσεις στην υποβάθμιση της κοινωνικής ασφάλισης και στην ενίσχυση των ιδιωτικών σχημάτων.
      Δεν αντιμετωπίζεται το υπ’ αριθμόν ένα πρόβλημα της κοινωνικής ασφάλισης, που είναι η χρηματοδήτηση. Η Κυβέρνηση προσπάθησε να πείσει ότι με το ασφαλιστικό νομοσχέδιο που ψήφισε η Βουλή εξασφαλίζεται η βιωσιμότητα του συστήματος για τα επόμενα τριάντα χρόνια. Η βασική κυβερνητική πρόταση έλεγε ότι το 1% του ΑΕΠ αρκεί για τη χρηματοδοτική κάλυψη του ΙΚΑ. Η πρόταση όμως αυτή στηρίχτηκε στην τελείως αυθαίρετη παραδοχή για υπέρμετρη ετήσια αύξηση του ΑΕΠ για τα επόμενα τριάντα χρόνια και στην τελείως αυθαίρετη επίσης πρόβλεψη, αφού δεν στηρίχτηκε σε κανένα απολύτως στατιστικό ή δημογραφικό δεδομένο, για μείωση τα πρώτα χρόνια και οριακή αύξηση τα επόμενα του ελλείμματος του ΙΚΑ.
      Ήδη από το πρώτο έτος της εφαρμογής φαίνεται το ανεδαφικό των προβλέψεών του. Σύμφωνα με τον προϋπολογισμό που εκπόνησε πέρσι το ΙΚΑ για το 2003, παρ’ ότι σε αυτόν συμπεριλαμβανόταν και η επιχορήγηση που προέβλεπε ο κρατικός προϋπολογισμός, ύψους 1.373 εκατομμυρίων ευρώ, εμφάνισε τελικώς ετήσιο έλλειμμα της τάξης των 84 περίπου εκατομμυρίων ευρώ, ενώ σύμφωνα με την κυβερνητική πρόβλεψη το ΙΚΑ για το 2003 δεν θα παρουσίαζε έλλειμμα. Από τον ίδιο τον προϋπολογισμό αυτόν φαινόταν ότι η κάλυψη του ελλείμματος αυτού θα γινόταν από τα πλεονάσματα των κλάδων ΤΕΑΜ και ΕΤΕΑΜ, όπως είχε γίνει και τα προηγούμενα χρόνια.
      Σήμερα, ένα χρόνο μετά, η Κυβέρνηση στο προσχέδιο του προϋπολογισμού που κατέθεσε προϋπολογίζει προς το ΙΚΑ το ποσό των 1.450 εκατομμυρίων ευρώ, που αντιστοιχεί στο 0,88% του ΑΕΠ, δηλαδή λιγότερο από τις ίδιες τις εξαγγελίες της Κυβέρνησης. Ταυτόχρονα οι εξαγγελίες για την απασχόληση και όπου αυτές συναντώνται με τη μείωση των εργοδοτικών εισφορών, αφού δεν συνοδεύονται από νέα κονδύλια χρηματοδότησης, είναι προφανές ότι θα επιδεινώσουν τα οικονομικά του Ιδρύματος. Και φυσικά, εκεί πάει, στο να μειωθούν οι ασφαλιστικές εισφορές. Αυτό ακούγεται από πολλές πλευρές και ό,τι ακούγεται, συνήθως βγαίνει αληθινό.
      Κάτι ανάλογο θα συμβεί, αν δεν υπάρξει πρόβλεψη και για την αύξηση των επιδομάτων των ατόμων με αναπηρίες. Αν οι πολιτικές αυτές δεν συνοδεύονται με σαφή εγγραφή των σχετικών κονδυλίων στο γενικό κρατικό προϋπολογισμό, το βάρος και πάλι θα το σηκώσουν οι Οργανισμοί Κοινωνικής Ασφάλισης και Πρόνοιας.
      Το τελευταίο διάστημα η Κυβέρνηση έδωσε στη δημοσιότητα το «μίνι» ασφαλιστικό νομοσχέδιο. Ταυτόχρονα, κυβερνητικοί παράγοντες παρέλασαν και παρελαύνουν από τα κανάλια, μιλώντας για το νομοσχέδιο, καθώς και τις ρυθμίσεις, που δεν έχουμε πάρει βέβαια στα χέρια μας ακόμη, για τη διαδοχική ασφάλιση.
      Το νομοσχέδιο αυτό, εκτός από ορισμένες θετικές ρυθμίσεις που εμπεριέχει, περιέχει και πληθώρα αρνητικών, όπως είναι η κατάρτηση της δυνατότητας επιλογής ενός εκ των δύο υποχρεωτικής ασφάλισης στον κλάδο κύριας ασφάλισης, στον ΟΓΑ, η αλλαγή του τρόπου υπολογισμού της σύνταξης του ΟΓΑ, η πέραν της τριανταπενταετίας παραμονή των υπαλλήλων στο δημόσιο, η χαριστική ρύθμιση για μη καταβολή εισφορών για μισθούς πάνω από 4.000 ευρώ, η παραπομπή στις καλένδες της εξόφλησης των χρεών του κράτους προς τον ΟΑΕ, η μετατροπή των οργανισμών κοινωνικής πολιτικής σε «προεδροκεντρικούς» οργανισμούς και τέλους ο νέος τρόπος υπολογισμού του εφάπαξ και οι επιπλέον επιβαρύνσεις στις εισφορές των δημόσιων υπαλλήλων. Σε ό,τι αφορά τη διαδοχική ασφάλιση –τη ρύθμιση ακόμη δεν την είδαμε- απ’ ό,τι έχει διαρρεύσει, φαίνεται ότι η ρύθμιση μετριάζει, αλλά δεν λύνει το πρόβλημα αυτών που έχουν ασφαλιστεί σε δύο τουλάχιστον ταμεία.
      Απ’ ό,τι έχουμε ακούσει και διαβάσει είναι προφανές ότι οι προτεινόμενες ρυθμίσεις ναι μεν είναι καλύτερες από αυτές που ισχύουν σήμερα, είναι όμως μακριά από τις ανάγκες των συνταξιούχων και οι μεγαλύτεροι χαμένοι είναι και πάλι οι συνταξιούχοι του ΙΚΑ και φυσικά των αυταπασχολούμενων ταμείων, του ΟΑΕ και του παλιού ΤΕΒΕ κυρίως, δηλαδή αυτοί που είτε είχαν ένα μαγαζί που δεν μπόρεσαν να το κρατήσουν και βρέθηκαν στο ΙΚΑ αργότερα, είτε αυτοί που από το ΙΚΑ αναγκάστηκαν να ανοίξουν κάποιο μαγαζί και να περάσουν στους αυτοαπασχολούμενους.
      Ειδικά δε γι’ αυτούς που πρώτος φορέας ήταν φορέας αυτοαπασχολούμενων και ο απονέμων τη σύνταξη είναι φορέας μισθωτών, δεν θα αλλάξει τίποτα. Κατά την άποψή μας θα πρέπει να έλθει η ρύθμιση, σύμφωνα με την οποία στις περιπτώσεις της διαδοχικής ασφάλισης, να χορηγείται στον συνταξιούχο πλήρη σύνταξη χωρίς απώλειες από το τελευταίο ταμείο, η συνταξιοδότησή του να υπολογίζεται με απλό τρόπο και να έχει αναδρομική ισχύ για τους ήδη συνταξιούχους.
      Η ανεργία στη χώρα μας είναι ένα άλλο σοβαρό πρόβλημα που μέχρι το 1999 είχε αυξητική πορεία. Η μείωση που παρατηρείται τελευταία δεν οφείλεται στην αύξηση των θέσεων απασχόλησης, κάτι που έχουμε επανειλημμένα πει, αλλά στη μείωση του εργατικού δυναμικού, καθώς και στη γενίκευση των ελαστικών και υποβαθμισμένων μορφών απασχόλησης που σκοπό έχουν το μοίρασμα μιας θέσης εργασίας σε δύο ή και σε περισσότερους ανέργους για τη συγκάλυψη των πραγματικών ποσοστών της ανεργίας. 
      Σ’ αυτές τις πολιτικές, ήλθε να προστεθεί και η θεσμοθέτηση της ενοικίασης των εργαζομένων. Η Κυβέρνηση αφού ενθάρρυνε και άφησε να αναπτυχθεί ανεξέλεγκτα η παράνομη αυτή δραστηριότητα, ήλθε εκ των υστέρων να τη θεσμοθετήσει με νόμο. Η ενοικίαση όμως των εργαζομένων πρέπει να καταργηθεί και όχι να ρυθμιστεί, γιατί θεωρούμε ότι αποτελεί σύγχρονη μορφή δουλεμπορίου. 
      Σε ό,τι αφορά τις δαπάνες για την απασχόληση και την προστασία της ανεργίας, είναι 3% του ΑΕΠ στην Ευρωπαϊκή Ένωση και μόνο 0,95% του ΑΕΠ στην Ελλάδα. Το επίδομα ανεργίας είναι το χαμηλότερο στην Ευρώπη και αποκλείονται από τη χορήγησή του όλοι οι μακροχρόνια άνεργοι.
      Οι βασικοί άξονες στους οποίους βασίστηκαν οι λεγόμενες ενεργητικές πολιτικές απασχόλησης, ήταν οι επιδοτήσεις για σεμινάρια κατάρτισης , τα λεγόμενα προγράμματα «STAGE», τα προγράμματα Στήριξης Δημόσιας Διοίκησης και τα προγράμματα Επιδότησης Νέων Θέσεων Εργασίας. 
      Η επιδότηση και πριμοδότηση ιδιωτικών γραφείων για σεμινάρια κατάρτισης, είχε σαν αποτέλεσμα την πραγματοποίηση σεμιναρίων αμφίβολης ποιότητας και αποτελεσματικότητας. Ουδέποτε έγινε ένας απολογισμός για το αν οι άνεργοι που καταρτίστηκαν βρήκαν δουλειά και πολύ περισσότερο αν τους βοήθησε αυτή η επιμόρφωση. Κατασπαταλήθηκαν, χωρίς κανείς να δει μέχρι σήμερα λογαριασμό, περίπου 2 τρισεκατομμύρια δραχμές από τα δύο πρώτα Κοινοτικά Πλαίσια Στήριξης για τη χώρα μας. Τα προγράμματα «STAGE» και τα προγράμματα Στήριξης Δημόσιας Διοίκησης, κάθε άλλο παρά προγράμματα επιμόρφωσης και σύμφωνα με την Κυβέρνηση απόκτηση εργασιακής εμπειρίας θα μπορούσαν να χαρακτηριστούν. Αντίθετα, δεν ήταν τίποτε άλλο παρά στήριξη των ιδιωτικών επιχειρήσεων οι οποίες είχαν τη δυνατότητα να έχουν προσωπικό στο οποίο δεν πλήρωναν ούτε μια δραχμή. Τα προγράμματα Στήριξης Δημόσιας Διοίκησης δεν ήταν τίποτε άλλο από τη χρησιμοποίηση των ανέργων για την περιοδική κάλυψη κενών οργανικών θέσεων και εξυπηρέτησης πάγιων αναγκών σε όλη την κλίμακα των δημοσίων επιχειρήσεων, υπηρεσιών, νομικών προσώπων δημοσίου δικαίου και ΟΤΑ. 
      Η όλη αντιμετώπιση του θέματος είχε έντονα το ρουσφετολογικό στοιχείο απέναντι και στους ανέργους, αλλά και στις ιδιωτικές επιχειρήσεις και πιο έντονα ακόμα το στοιχείο της εκμετάλλευσης των συμμετεχόντων ανέργων στα προγράμματα αυτά, αφού πληρώνεται με μικρότερο μισθό από τον κατώτατο μισθό και δεν έχουν πλήρη συνταξιοδοτική κάλυψη.
      Τέλος σε ό,τι αφορά τα προγράμματα επιχορήγησης νέων θέσεων εργασίας, αυτά δεν χρησιμοποιήθηκαν για τη δημιουργία νέων θέσεων εργασίας, αλλά για την ανακύκλωση όσων υπήρχαν. Είναι χαρακτηριστικό ότι όσες προσλήψεις έγιναν με τα προγράμματα αυτά είναι μόνο για όσο χρόνο επιδοτούνται. Και μετά απολύονται και ξαναπροσλαμβάνονται για άλλους έξι μήνες για να πάρουν εκ νέου την επιδότηση. 
      Σήμερα η Κυβέρνηση έρχεται και στο όνομα της αντιμετώπισης της ανεργίας δίνει και νέες παροχές προς την εργοδοσία εκτός από τις ήδη υπάρχουσες με κυριότερες αυτές της χορήγησης στους εργοδότες του επιδόματος ανεργίας, καθώς και τη μείωση των εργοδοτικών ασφαλιστικών εισφορών. Αυτές οι πολιτικές όμως και όλες οι άλλες που είχαν προηγηθεί, θα έχουν σαν αποτέλεσμα την απορρόφηση των κονδυλίων αυτών από την εργοδοσία, χωρίς την αντίστοιχη αύξηση απασχόλησης. Ταυτόχρονα όμως, όλο αυτό το κόστος το σηκώνουν οι οργανισμοί κοινωνικής πολιτικής, αφού δεν φαίνονται συγκεκριμένα κονδύλια στο προσχέδιο του γενικού κρατικού προϋπολογισμού.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Άποψή μας είναι ότι κεντρικά ζητήματα της κοινωνικής προστασίας και της κοινωνικής πολιτικής θα πρέπει να είναι: Η σταθερή και πλήρης απασχόληση, η προοδευτική φορολογική μεταρρύθμιση, η κοινωνική προστασία με την καθιέρωση μιας χάρτας κοινωνικών εγγυήσεων που θα καταγράφει τις υποχρεώσεις του κράτους απέναντι στους πολίτες, η θέσπιση εγγυημένου κοινωνικού εισοδήματος από το κράτος, η χρηματοδότηση της κοινωνικής ασφάλισης, η αναβάθμιση των κοινωνικών δαπανών για την παιδεία και την υγεία, ώστε να μην απαξιώνεται το εργατικό εισόδημα λόγω της εξάρτησής του από τον ιδιωτικό τομέα.
      Σαν μέτρα για την προώθηση αυτών των πολιτικών, εμείς προτείνουμε: Την καθιέρωση του 35ώρου χωρίς μείωση των αποδοχών και χωρίς ελαστικότητες και ευελιξίες σταδιακά παίρνοντας υπόψη τις ιδιαιτερότητες των μικρομεσαίων επιχειρήσεων. Την στήριξη ενός ικανοποιητικού επιπέδου διαβίωσης όλων των ανέργων που να αποτρέπει τη μετατροπή τους σε κοινωνικά αποκλεισμένους, να τους διατηρεί ενεργούς στην αγορά εργασίας και να ενισχύει την κατανάλωση. Ακόμη να υπάρξει η αύξηση του επιδόματος ανεργίας στο 80% του μισθού του ανειδίκευτου εργάτη, η επιμήκυνση του χρόνου χορήγησής του και η συνταξιοδοτική κάλυψη του χρόνου ανεργίας, η εξομοίωση της αποζημίωσης λόγω απόλυσης του εργάτη με αυτήν του υπαλλήλου, η καθιέρωση της τριμερούς χρηματοδότησης στο ασφαλιστικό σύστημα στη βάση του 2/9 οι εργαζόμενοι, 3/9 το κράτος και 4/9 οι εργοδότες, η επανασύνδεση των κατωτέρων συντάξεων με τα είκοσι ημερομίσθια του ανειδίκευτου εργάτη και τέλος ουσιαστικές αυξήσεις των μισθών και δη των κατώτατων με ρυθμούς που θα ξεπερνούν τον πληθωρισμό και την αύξηση της παραγωγικότητας και θα είναι τέτοιου ύψους, ώστε να στοχεύουν στη σύγκλιση με τα ευρωπαϊκά δεδομένα εντός πενταετίας. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, παρακολούθησα με ιδιαίτερη προσοχή και συμπάθεια  την αγόρευση του συναδέλφου εισηγητού της Πλειοψηφίας στην προσπάθειά του να παρουσιάσει ότι στη χώρα μας τα τελευταία χρόνια πάνε όλα καλά. Έχουμε ισχυρή οικονομία, έχουμε οικονομία που δημιουργεί πλεόνασμα, έχουμε άμβλυνση των κοινωνικών και των περιφερειακών ανισοτήτων, έχουμε ένα λαό που δεν στριμώχνεται να περάσει καλά που δεν δυσκολεύεται να ισοσκελίσει τον οικογενειακό του προϋπολογισμό, έχουμε παρεχόμενες υπηρεσίες στον κοινωνικό τομέα που μπορούν να συγκριθούν με αυτές των χωρών της Ευρωπαϊκής Ένωσης, έχουμε μία ισχυρή Ελλάδα, όπως μας είπε κλείνοντας την ομιλία του. Ξέφρενη πορεία ανάπτυξης, δεν υπάρχουν ελλείμματα όπως στο παρελθόν, έχουμε ανακατανομή του εισοδήματος υπέρ των ασθενεστέρων, έχουμε ένα κράτος που επιτελεί κατά τον καλύτερο δυνατό τρόπο τον κοινωνικό του ρόλο! 
      Πριν από λίγες ημέρες η Ευρωπαϊκή ΄Ενωση και οι διεθνείς οργανισμοί ήρθαν να μας επισημάνουν και να αμφισβητήσουν τα οικονομικά στοιχεία που δίνει στη δημοσιότητα η Κυβέρνηση. Χθες μόλις ακούστηκε ότι το έλλειμμα του πρώτου εννεαμήνου -μια και η Κυβέρνηση δεν δημιουργεί ελλείμματα- είναι πολύ μεγαλύτερο από αυτό που η Κυβέρνηση είχε εκτιμήσει ότι θα κλείσει στο τέλος του έτους. Έχουμε μια αμφισβήτηση των στοιχείων τα οποία αναφέρονται στους οικονομικούς δείκτες τόσο από τους διεθνείς οργανισμούς και την Ευρωπαϊκή Ένωση, αλλά ακόμα και από την Τράπεζα της Ελλάδος. Η Ελλάδα παρουσιάζεται από τους διεθνείς οργανισμούς και από την Ευρωπαϊκή ΄Ενωση σαν η χώρα με τις μεγαλύτερες κοινωνικές ανισότητες, σαν η χώρα που το ? περίπου του πληθυσμού της βρίσκεται κάτω από το όριο της φτώχειας. 
      Για ποια, λοιπόν, κοινωνική συνοχή μπορούμε να μιλάμε, για ποιο κοινωνικό κράτος θα μπορούμε να μιλάμε όταν η κοινωνική συνοχή έχει πάει περίπατο και όταν καθημερινά οι κοινωνικές αλλά και οι περιφερειακές ανισότητες συνεχώς διευρύνονται. 
      Πριν από λίγες μέρες προς την κατεύθυνση να κατευνάσει τις κοινωνικές ομάδες η Κυβέρνηση και να περιορίσει τη δυσφορία για τη δυσχέρεια με την οποία αντιμετώπιζαν ιδιαίτερα στον τομέα της αξιοπρεπούς διαβίωσης, ανακοίνωσε μια σειρά από μέτρα τα οποία ονόμασε κοινωνικό πακέτο ή Χάρτα Σύγκλισης. Δυστυχώς όμως για την κυβέρνηση η εικόνα την οποία δείχνουν όλες οι μετρήσεις της κοινής γνώμης είναι ότι το 58% των πολιτών πιστεύουν ότι με τα μέτρα που ανακοίνωσε η Κυβέρνηση ουδόλως θα επηρεαστεί το βιοτικό τους επίπεδο, ο τρόπος με τον οποίο διαβίωναν μέχρι σήμερα, ενώ το 21% δηλώνει κατηγορηματικά ότι πολύ μικρή θα είναι η επίδραση από τα μέτρα αυτά. Και βέβαια οι ανακοινώσεις αυτές της Κυβέρνησης ήταν προς την ίδια κατεύθυνση που παρουσίασε πριν από λίγο ο εισηγητής της Πλειοψηφίας. 
      Είπε ο Πρωθυπουργός ανακοινώνοντας τα μέτρα: «Έχουμε ισχυρή οικονομία η οποία παράγει πλεόνασμα και ήρθε η ώρα αυτό το πλεόνασμα να το μοιράσουμε στους πολίτες, στον ελληνικό λαό». 
      Και τι συνέβη; Συνέβη αυτό που συμβαίνει στο Στρατό. Όταν ο μάγειρας κτυπάει με την κουτάλα το καζάνι, ότι υπάρχει πλεόνασμα, παίρνει ο καθένας την καραβάνα του και τρέχει. Έτσι έγινε και εδώ. Πήρε ο καθένας το κατσαρόλι του και άρχισε να τρέχει μήπως απ’ αυτό το οικονομικό πλεόνασμα που παρήγαγε η ελληνική οικονομία μέσα από την άσκηση της κυβερνητικής πολιτικής όλα αυτά τα χρόνια, μπορούσε να πάρει κάτι και αυτός. Δεν είναι σχιζοφρενείς οι έλληνες που απεργούν σήμερα διεκδικώντας το δικαίωμα να βελτιώσουν το επίπεδο ζωής τους. Η δυσχέρεια, η καθυστερημένη προσπάθεια, από την πλευρά της Κυβέρνησης, αναπλήρωσης του οικονομικού και κοινωνικού ελλείμματος το οποίο παρουσιάζεται στις μέρες μας, ήταν αυτό που αν θέλετε έδωσε την ώθηση σε όλους τους έλληνες πολίτες, ιδιαίτερα στους εργαζόμενους, στους μισθωτούς, στους συνταξιούχους, να προστρέξουν και να διεκδικήσουν για τον εαυτό τους ένα καλύτερο αύριο μέσα από κάποιες έστω πενιχρές αυξήσεις που δίδονται από την πλευρά της Κυβέρνησης στο τέλος της τετραετίας  και στην προσπάθειά της όπως με ευκρίνεια διατύπωσε ο ίδιος ο Πρωθυπουργός τον Ιούλιο μήνα να ανατρέψει το εις βάρος του ΠΑΣΟΚ κλίμα. 
      Ο ίδιος ο Πρωθυπουργός μας είπε τον Ιούλιο μετά τη λήξη της Προεδρίας ότι με μια σειρά πρωτοβουλιών θα προσπαθήσει να ανατρέψει αυτό το κλίμα γιατί πλησιάζουμε σε εκλογές και θα πρέπει η Κυβέρνηση να κρατηθεί πάση θυσία στην εξουσία. 
      Θα ήθελα όμως να έλθω λίγο, να δούμε ποια είναι σήμερα στην Ελλάδα η πραγματική κατάσταση, όσον αφορά την άσκηση κοινωνικής πολιτικής. Η Κυβέρνηση μας είπε ότι το κοινωνικό κράτος επιτελεί το ρόλο του. Εμείς ισχυριζόμαστε ότι τα πράγματα δεν είναι έτσι και είναι ακριβώς αντίθετα ή πολύ χειρότερα απ’ ότι τα παρουσιάζει η Κυβέρνηση. Για τους πολίτες όμως μικρή σημασία έχει το τι λέει η Νέα Δημοκρατία ή το τι λέει ενδεχόμενα το ΠΑΣΟΚ. Σημασία έχει η πραγματική κατάσταση που βιώνουν σήμερα ιδιαίτερα οι ασθενέστεροι από τους Έλληνες πολίτες.
      Πέρα από τις μεγάλες κοινωνικές ανισότητες που παρατηρούνται σήμερα στην Ελλάδα, γνωστό, χιλιοειπωμένο ότι περίπου δύο εκατομμύρια διακόσιες χιλιάδες Έλληνες βρίσκονται κάτω από το όριο της φτώχιας, είναι κανείς που να πιστεύει σε αυτήν την Αίθουσα –ο ίδιος ο Υπουργός- ότι η μεγάλη πλειοψηφία των συνταξιούχων, λόγω της άσκησης κοινωνικής πολιτικής από τις κυβερνήσεις του ΠΑΣΟΚ που κυβερνούν τη χώρα τα τελευταία είκοσι χρόνια, μπορούν να αντιμετωπίσουν τον εφιάλτη ισοσκελισμού  του οικογενειακού τους προϋπολογισμού;
      Είναι κανείς που να πιστεύει ότι για τους συνταξιούχους του ΤΕΒΕ, του ΟΓΑ, των άλλων ασθενών ασφαλιστικών ταμείων, λόγω της άσκησης κοινωνικής πολιτικής ή των μεγάλων, των ηυξημένων δαπανών, που όπως ισχυρίζεται η Κυβέρνηση έκανε τα τελευταία χρόνια, απάντησε σε αυτό το μεγάλο πρόβλημα διαβίωσης του ελληνικού λαού και ιδιαίτερα των μισθωτών και των συνταξιούχων;
      Επίσης τα ταμεία εξακολουθούν να παρουσιάζουν σοβαρά ελλείμματα. Οι σχέσεις συνταξιούχων προς εν ενεργεία δραματικά αλλάζει μέρα με την ημέρα. Τα προβλήματα βιωσιμότητας των ταμείων είναι πάρα πολλά. Η Κυβέρνηση με μία σειρά από νομοθετήματα προσπαθεί να εξαγοράσει χρόνο μέχρι τις εκλογές, γιατί είναι βέβαιο ότι όπως πάνε σήμερα τα ταμεία πολύ σύντομα ή ετούτη η Κυβέρνηση ή αυτή που θα προκύψει μετά τις εκλογές θα χρειαστεί να πάρει μέτρα υπέρ των ταμείων.
      Ο Κοινωνικός Προϋπολογισμός, που έχουμε εδώ, πρέπει να ομολογήσω ότι  λογιστικά τουλάχιστον παρουσιάζεται ευπρεπής. Πρέπει να αναγνωρίσω ότι η Κυβέρνηση τουλάχιστον όσον αφορά τις επιδόσεις της στο πολιτικό λογιστικό μακιγιάζ, βαθμολογείται με δέκα. Εάν, όμως, φύγει το φτιασίδωμα και έρθουμε στην πραγματικότητα, τότε θα δούμε ότι η πλειοψηφία του ελληνικού λαού –και αυτό μετράει, όπως είπα και πριν- είναι αυτή που απορρίπτει την πολιτική της Κυβέρνησης στον κοινωνικό τομέα, στον τομέα της υγείας, της παιδείας, της ανεργίας, της φτώχειας, της ακρίβειας, της καθημερινότητας. 
      Η κατάσταση δεν είναι απλά δυσχερής, είναι τραγική. Δαπανούμε τα περισσότερα χρήματα στην Ευρώπη σαν ιδιωτικός τομέας, ενώ έχουμε τις μικρότερες δημόσιες δαπάνες για τον τομέα της υγείας και της παιδείας. 
      ( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή ) 
      Την ανοχή σας για ένα λεπτό, κύριε Πρόεδρε.
      Με απλά λόγια: Υπάρχει κανείς σήμερα που έχει ένα παιδί στο λύκειο -πέρα από το τι ισχυριζόμαστε και οι μεν και οι δε για δωρεάν παιδεία στην Ελλάδα- που να μην θέλει για να προετοιμάσει το παιδί του για την ανωτέρα εκπαίδευση 200.000 με 250.000 χιλιάδες δραχμές το μήνα; 
      Υπάρχει κάποιος που αν χρειαστεί, μπορεί να αντιμετωπίσει ένα σοβαρό πρόβλημα υγείας; Και δεν μιλάω για την περιφέρεια που η κατάσταση είναι ακόμα τραγικότερη. Σοβαρές, σημαντικές ελλείψεις στα συστήματα υγείας, στα περιφερειακά ιατρεία. Εκεί έχουμε νοσοκομειακά χωρίς οδηγούς, οδηγούς χωρίς νοσοκομειακά, κτίρια χωρίς να υπάρχουν γιατροί, μηχανήματα εντατικής θεραπείας χωρίς να λειτουργούν, χίλιες δύο ελλείψεις τις οποίες αποτυπώνουν, αν θέλετε, οι ίδιοι οι Βουλευτές του κυβερνώντος κόμματος με μια σειρά από ερωτήσεις ή επερωτήσεις που καταθέτουν στη Βουλή.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε συνάδελφε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Υπάρχει κάποιος δημόσιος υπάλληλος, μια και μιλάμε για κοινωνικό κράτος, που μπορεί με το βιβλιάριο υγείας και με τις 2.800…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν έχετε άλλο περιθώριο χρόνου.
      ΝΙΚΟΛΑΟΣ ΑΓΓΕΛΟΠΟΥΛΟΣ: Τελειώνω, κύριε Πρόεδρε.
      …που είναι η αμοιβή που καταβάλλουν τα ασφαλιστικά ταμεία, να ισχυριστεί ότι θα αντιμετωπίσει ένα πρόβλημα υγείας;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ! 
      ΝΙΚΟΛΑΟΣ ΑΓΓΕΛΟΠΟΥΛΟΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Πρέπει να τηρείτε όλοι το χρόνο για την εξυπηρέτηση της συζήτησης και υμών των ιδίων.
      ΝΙΚΟΛΑΟΣ ΑΓΓΕΛΟΠΟΥΛΟΣ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ο Βουλευτής Καβάλας, κ. Γεώργιος Παναγιωτόπουλος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
      Ο κ. Χρήστος Σμυρλής – Λιακατάς έχει το λόγο.
      Παρακαλώ, κύριοι συνάδελφοι, να τηρείτε όλοι το χρόνο. 
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αγαπητοί συνάδελφοι, αν δεχθούμε τα λόγια, έτσι όπως τα λέει, με τα οποία τελείωσε ο συνάδελφος της Νέας Δημοκρατίας και συμπατριώτης μου, ο κ. Αγγελόπουλος, νομίζω ότι θα φτάσουμε πολύ εύκολα στο συμπέρασμα ότι το κράτος πτώχευσε. Γιατί αυτά που ακούμε εδώ και μιάμιση ώρα εδώ μέσα είναι ούτε λίγο ούτε πολύ ότι δεν υπάρχει τίποτα πλέον.
      Ξεκίνησε ο κ. Γιακουμάτος σαν καταπέλτης…
      ΑΝΑΣΤΑΣΙΟΣ ΝΕΡΑΝΤΖΗΣ: Είναι ορμητικός.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: … κατακεραυνώνοντας το κοινωνικό κράτος, το Υπουργείο Εργασίας, την Κυβέρνηση, τα πάντα, τα ισοπέδωσε όλα, ολοκλήρωσε την ισοπεδωτική αυτή προσπάθειά του ο κ. Αγγελόπουλος, οπότε εγώ τώρα πρέπει να πω ότι πτωχεύσαμε. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Κοινωνικά ναι.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αυτό έχει σαν αποτέλεσμα ότι δεν μπορούμε να κάνουμε τίποτα.
      Δεν είναι όμως έτσι, αγαπητοί συνάδελφοι. Και οφείλουμε όταν μιλάμε για έναν προϋπολογισμό, να λέμε και τα καλά και τα κακά. Να λέμε τι ακριβώς συμβαίνει και τι τέλος πάντων προσπαθούμε να κάνουμε. Κανείς δεν είπε απ’ αυτήν εδώ την Κυβέρνηση ούτε από τους Βουλευτές ότι τα πάντα έχουν τελειώσει. Ότι τα έχουμε φτιάξει όλα, ολοκληρώσαμε και είναι όλα ιδανικά. Αν ήταν όλα ιδανικά, ούτε θα υπήρχε αντίλογος ούτε θα είχαμε τέτοια προβλήματα, τα οποία εσείς πολλές φορές ισχυρίζεστε. Τέλος πάντων.
      Εδώ λοιπόν, αγαπητοί συνάδελφοι, μιλάμε σήμερα για τον κοινωνικό προϋπολογισμό. Τι σημαίνει κοινωνικός προϋπολογισμός; Ο κοινωνικός προϋπολογισμός εμφανίζει τα ποσά που διατίθενται για την κοινωνική προστασία - ασφάλιση, υγεία, πρόνοια- του ελληνικού λαού μέσα από τους ειδικούς προϋπολογισμούς των Υπουργείων Εργασίας και Κοινωνικών Ασφαλίσεων, Υγείας και Πρόνοιας, των προϋπολογισμών των φορέων κοινωνικής ασφάλισης, των διάφορων υπηρεσιών κοινωνικής ασφάλισης και απευθείας από το κράτος. Αυτό το πράγμα συζητάμε. Γιατί εδώ ακούμε διάφορα, τα οποία δεν νομίζω ότι θα πρέπει να βάζουμε στο τραπέζι εκτός αν θέλουμε να κάνουμε αυτό που λέω πολλές φορές αντιπολίτευση για την αντιπολίτευση. Είναι λάθος κατά την άποψή μου.
      Το 2003, αγαπητοί συνάδελφοι, οι συνολικές δαπάνες για κοινωνική προστασία ανήλθαν στο 22% του Ακαθάριστου Εθνικού Προϊόντος αυξημένο κατά 13,66% από το 2002. Είτε μας αρέσει είτε δεν μας αρέσει είτε χρησιμοποιούμε ευρωστοιχεία είτε δεν χρησιμοποιούμε ευρωστοιχεία αυτή είναι η αλήθεια. Το προσχέδιο προϋπολογισμού για το 2004 προβλέπει αύξηση των πιστώσεων του Υπουργείου Εργασίας και Κοινωνικών Ασφαλίσεων κατά 12,1% σε σχέση με τις πιστώσεις του 2003. Πάρτε τα στοιχεία να τα δείτε. Είναι ποσοστό αρκετά πάνω από το μέσον όρο των δαπανών για τους επιμέρους τομείς.
      Ισχυρίζεται κανείς ότι λύσαμε το πρόβλημα; Δεν το ισχυριζόμαστε. Σαφώς όμως γίνονται προσπάθειες για να ανέλθουν οι μέσοι όροι. 
      Όσο κι αν δυσαρεστεί κάποιους, αγαπητοί συνάδελφοι, η Ελλάδα κατάφερε την πενταετία 1995-2000 να είναι η χώρα με τη μεγαλύτερη αύξηση των κοινωνικών της δαπανών -42,6%- μεταξύ των χωρών της ευρωζώνης. Το διάστημα μάλιστα 1995-2002 έχει υπολογιστεί ότι η αύξηση των πραγματικών κοινωνικών δαπανών για τη χώρα μας ανέρχεται στο 54%, γεγονός που συνέβαλε τα μέγιστα στο κλείσιμο της ψαλίδας με τα υπόλοιπα κράτη-μέλη της Ευρωπαϊκής Ένωσης. Και αυτό μετά την τελευταία τετραετία τη δική σας 1990-1993 –της Νέας Δημοκρατίας εννοώ- όπου είχαμε μείωση των κοινωνικών δαπανών ως ποσοστό επί του ΑΕΠ και αύξηση της απόστασης που μας χώριζε από τον ευρωπαϊκό μέσον όρο. Από 4,5% ψαλίδα που είχαμε το 1991, πήγε στο 6,5% το 1993. Ποιος κοροϊδεύει ποιον; Αυτά δεν είναι στοιχεία, τα οποία είναι με τα ευρωστοιχεία που θέλετε κάθε φορά να παρουσιάζετε;
      Στη συνέχεια, θα χρησιμοποιήσω το σύστημα ΕΣΣΠΡΟΣ, μια κοινή μεθοδολογία που εφαρμόζεται από τα κράτη-μέλη και υπολογίζει τις δαπάνες για την κοινωνική προστασία, για να έχουμε τα συγκρίσιμα δεδομένα που θα δείχνουν προς τα πού βαδίζει το κοινωνικό μας κράτος σε σχέση με τους εταίρους μας στην Ευρωπαϊκή Ένωση και για να διαπιστώσουμε επιτέλους αν όντως έχουν υπόσταση οι απαξιωτικοί χαρακτηρισμοί της Αξιωματικής Αντιπολίτευσης περί χαρτών απόκλισης, όπως λέγεται, ή μήπως πρόκειται για φθηνά ευφυολογήματα, στερούμενα αλήθειας και ουσίας, τύπου λέξεων «φιλοδωρήματα» για το τελευταίο κοινωνικό πακέτο της Κυβέρνησης.
      Σύμφωνα, λοιπόν, με αυτό το ευρωσύστημα, υπολογίζεται ότι για το έτος 2002 η χώρα μας διέθεσε το 27.7% του ΑΕΠ για δαπάνες κοινωνικής προστασίας. Το 2001 διέθεσε το 27.2% του ΑΕΠ. Το 2004 προβλέπεται να ξεπεράσει το μέσο όρο της Ευρωπαϊκής Ένωσης.
      Είναι ψέματα αυτά, κύριοι συνάδελφοι; Γιατί, κύριε Γιακουμάτο και κύριε Αγγελόπουλε, δεν διαβάζετε αυτό το πινακάκι, το οποίο δεν μπορείτε να αμφισβητήσετε; Δεν είναι κάτι μαϊμουδίστικο, είναι το ΕΣΣΠΡΟΣ, που δείχνει τους μέσους όρους των ευρωπαϊκών χωρών και τι ισχύει για την Ελλάδα.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, να απευθύνεστε στο Σώμα, γιατί εάν κάνετε προσωπικές αναφορές, σε συναδέλφους μπορεί να δημιουργηθούν προσωπικά ζητήματα. Απευθυνθείτε στο Σώμα, λοιπόν, και κρίνετε απόψεις χωρίς προσωπικές αναφορές.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Συγγνώμη, κύριε Πρόεδρε.
      Το γεγονός της επίτευξης της σύγκλισης με το μέσο όρο της Ευρωπαϊκής Ένωσης αποκτά ιδιαίτερη αξία, αν ληφθεί υπόψη το σημείο εκκίνησης της χώρας μας το 1980, όπου δαπανούσε μόλις το 13% του ΑΕΠ για κοινωνικές δαπάνες. Την ίδια χρονιά η τότε Ευρωπαϊκή Κοινότητα των δώδεκα δαπανούσε το 24.31% του ΑΕΠ, ποσοστό που δεν μεταβλήθηκε σημαντικά. Σήμερα εμείς παρουσιαζόμαστε να ξεπερνάμε το μέσο όρο και η Ευρωπαϊκή Ένωση να είναι το 2001 στο 27.3%.
      Η έννοια, λοιπόν, της Ευρώπης των πολλών ταχυτήτων αποκτά εδώ μια άλλη διάσταση. Όσο και να διαφωνείτε, αγαπητοί συνάδελφοι, η χώρα μας τρέχει με έκτη ταχύτητα –ξέρετε τα νέα αυτοκίνητα έχουν πλέον έξι ταχύτητες και μία όπισθεν. Επιταχύνει προς την επίτευξη μιας κοινωνίας δικαιότερης για τους πολλούς και τους μη προνομιούχους.
      Η Κυβέρνησή μας αποδεικνύει την πρωτεύουσα σημασία που αποδίδει στον κοινωνικό χαρακτήρα της πολιτικής της με συγκεκριμένα οικονομικά μεγέθη και όχι με τα αφηρημένα μαθηματικά μοντέλα που χρησιμοποιούν οι εγκέφαλοι της Νέας Δημοκρατίας.
      ΔΗΜΗΤΡΙΟΣ ΣΙΟΥΦΑΣ: Ηρεμία, κύριε συνάδελφε!
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Για να γίνω πιο συγκεκριμένος, θα αναφέρω ότι στον τομέα των συντάξεων είχαμε το διάστημα 1993-2003 μία αύξηση των συνολικών δαπανών κατά 166.40%. Το αμφισβητείτε;
      Στο ίδιο επίσης διάστημα είχαμε σημαντική αύξηση τόσο της άμεσης συμμετοχής του κράτους στα έσοδα των φορέων κοινωνικής ασφάλισης του Υπουργείου Εργασίας και Κοινωνικών Ασφαλίσεων όσο και της έμμεσης κρατικής χρηματοδότησης των φορέων με τη μορφή των κοινωνικών εισφορών.
      Το μεγαλύτερο μέρος της άμεσης και έμμεσης κρατικής επιχορήγησης σε απόλυτους αριθμούς αποδίδεται στο ΙΚΑ, πράγμα που ξέρατε πολύ καλά, όταν οι συνάδελφοι προηγουμένως ανέφεραν ότι δεν υπάρχει καμία κρατική επιχορήγηση στους φορείς κοινωνικής ασφάλισης.
      Στα πλαίσια ενός σύγχρονου κοινωνικού κράτους η Κυβέρνησή μας εισήγαγε το ΕΚΑΣ, όσο και αν το διακωμωδείτε, το οποίο αποτελεί βασικό εργαλείο για τη στήριξη του εισοδήματος και την ενίσχυση των χαμηλοσυνταξιούχων, που είδαν τα εισοδήματά τους να αυξάνονται σε σχέση με το 1995 πλέον του 40%.
      Αν δε μιλήσουμε και για τη διακωμώδηση που επιχειρείτε της αύξησης των 30 ευρώ από την 1.1.2004, νομίζω ότι δεν στέκεστε σοβαρά, όταν δεν αντιλαμβάνεστε ότι ο πολίτης της αγροτικής περιφέρειας, της ελληνικής επαρχίας στην Αιτωλοακαρνανία, στα χωριά μας, αυτό το 1 ευρώ την ημέρα, που εσείς κοροϊδεύετε, το μετράει και το θεωρεί θετικό, γιατί τον βοηθά.
      Και αν δε δεχθούμε και την κοινωνική Χάρτα Σύγκλισης, το πρόγραμμά μας για τη νέα τετραετία που θα έχουμε από την Άνοιξη του 2004 και μετά, αυτό θα φθάσει στα 300 ευρώ στο τέλος του 2008.
      Θέλετε να μιλήσουμε και για τον τομέα υγείας; Ακούσαμε και τον προηγούμενο συνάδελφο και τον προ-προηγούμενο να αναφέρεται στο Εθνικό Σύστημα Υγείας. Όλα θα πρέπει όμως να τα βάζουμε σε μία διάσταση, τι είχαμε και τι έχουμε. Όχι ότι ο εχθρός του καλύτερου είναι το ακόμη καλύτερο. Συμφωνούμε. Έτσι πρέπει να είναι. Αυτό παλεύουμε. Αυτό επιδιώκουμε. 
      Οι δαπάνες για την υγεία, αγαπητοί συνάδελφοι, έχουν διπλασιαστεί από το 1995. Λείπουν ασθενοφόρα; Ναι, λείπουν. Λείπουν Μονάδες Εντατικής Θεραπείας; Ναι, λείπουν. Όμως μπορεί κανείς από εσάς να αμφισβητήσει τα νέα νοσοκομεία που «φυτεύονται» συνεχώς στην Ελλάδα; Για πείτε μου, ξέρετε για το νέο νοσοκομείο Αγρινίου στην Αιτωλοακαρνανία; 15,3 δισεκατομμύρια από τον Κρατικό προϋπολογισμό, διακόσια εβδομήντα κρεβάτια που θα έρθει ο Πρωθυπουργός κ. Σημίτης να εγκαινιάσει τον ερχόμενο μήνα. Είναι ψέματα; 
      Αν, λοιπόν, αυτά, αγαπητοί συνάδελφοι, που λέμε είναι ψέματα, τότε ποια είναι αλήθεια; Εγώ δεν επιχείρησα ούτε να σας πείσω, αλλά προσπάθησα να σας δώσω με νούμερα που κατά το δοκούν χρησιμοποιείτε, τι πραγματικά υπήρχε, τι υπάρχει σήμερα και τι θέλουμε για αύριο, έτσι ώστε να πετύχουμε το μέγιστο δυνατόν, το καλύτερο για τον Έλληνα πολίτη.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Μόνο που ξεχάσατε κύριε Σμυρλή το νοσοκομείο του Μεσολογγίου.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αυτό έχει εγκαινιαστεί, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ναι, το εγκαινίασε ο Προεδρεύων…
      Το λόγο έχει ο κ. Σιούφας.
      ΔΗΜΗΤΡΙΟΣ ΣΙΟΥΦΑΣ: Κυρίες και κύριοι συνάδελφοι, η σημερινή συζήτηση είναι εξόχως ενδιαφέρουσα, γιατί αναφέρεται στον Κοινωνικό Προϋπολογισμό του 2003. Παρά το γεγονός ότι και κατετέθη καθυστερημένα και καθυστερημένα γίνεται αυτή η συζήτηση, δεν παύει να έχει τη σημασία της η συζήτηση αυτή στην Εθνική Αντιπροσωπεία, γιατί βγαίνουν εξαιρετικά συμπεράσματα και θα μου επιτρέψετε να κωδικοποιήσω ορισμένα από αυτά.
      Το πρώτο συμπέρασμα είναι ότι από την ανάλυση όλων των αριθμών διαπιστώνεται απογοήτευση για την κατάσταση στην κοινωνική ασφάλιση. Υπάρχουν ελλείμματα, παρά τις θριαμβολογίες της Κυβέρνησης ότι έλυσε το ασφαλιστικό για τριάντα χρόνια.
      ΠΡΟΕΔΡΕΥΩΝ (Κωνσταντίνος Γείτονας): Θα μου επιτρέψετε να σας διακόψω ένα λεπτό;
      ΔΗΜΗΤΡΙΟΣ ΣΙΟΥΦΑΣ: Παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση του περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ Ο πολιτικός και διανοούμενος», εβδομήντα τρεις μαθητές και μαθήτριες και τέσσερις συνοδοί από το 1ο Δημοτικό Σχολείο Λαμίας. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Ορίστε, κύριε Σιούφα, συνεχίστε και έχω κρατήσει το χρόνο σας.
      ΔΗΜΗΤΡΙΟΣ ΣΙΟΥΦΑΣ: Ευχαριστώ.
      Έλεγα, λοιπόν, κύριοι συνάδελφοι, ότι υπάρχουν ελλείμματα παρά τις θριαμβολογίες της Κυβέρνησης ότι έλυσε το ασφαλιστικό για τα επόμενα τριάντα χρόνια. Όχι μόνο υπάρχουν ελλείμματα, αλλά και κάθε χρόνο προστίθενται και νέα ταμεία στον κατάλογο των ελλειμματικών. Είκοσι δύο ταμεία και κλάδοι εμφανίζουν ελλείμματα, σύμφωνα με τα στοιχεία του προϋπολογισμού του 2003. Οι ασφαλισμένοι βρίσκονται καθηλωμένοι στα ίδια επίπεδα, γιατί δεν υπάρχει αύξηση της απασχόλησης, ενώ αντίθετα πολλαπλασιάζονται οι συνταξιούχοι και μάλιστα με συμβολή της Κυβέρνησης. Και για να μην υπάρξει καμιά παρερμηνεία, θα σας μιλήσω για ένα από τα πλέον οδυνηρά συμπτώματα, την ώθηση σε πρόωρη συνταξιοδότηση. Η σχέση μεταξύ ασφαλισμένων και συνταξιούχων πηγαίνει από το κακό στο χειρότερο και έχει ξεπεράσει τα όρια ασφαλείας.
      Η σχέση ασφαλισμένων και συνταξιούχων είναι ένας συνταξιούχος προς 1,53 εργαζόμενο, όταν γνωρίζουμε ότι ένα σύστημα κοινωνικής ασφάλισης πρέπει να έχει τουλάχιστον τέσσερις εργαζόμενους προς ένα συνταξιούχο. 
      Οι ασφαλισμένοι και οι εργοδότες είναι αυτοί που σηκώνουν το μεγαλύτερο βάρος της κοινωνικής ασφάλισης, ενώ η συμβολή του κράτους με επιχορηγήσεις και συμμετοχή στη χρηματοδότηση είναι περιορισμένη.
      Καταργήθηκε για το Ι.Κ.Α. η τριμερής χρηματοδότηση που ήταν μία από τις μεγαλύτερες κατακτήσεις του συστήματος κοινωνικής ασφάλισης και που θα έδιδε στο Ι.Κ.Α. πολύ περισσότερα χρήματα απ’ ό,τι δίνει το 1% του ΑΕΠ, που δεν ανταποκρίνεται και στις ανάγκες του Ιδρύματος. Και γι’ αυτό το πράγμα δεν υπάρχει καμία βεβαιότητα στο μέλλον, ότι μπορεί να καλύπτονται οι ανάγκες του Ι.Κ.Α. 
      Τα έσοδα του Ι.Κ.Α. από τις εισφορές έχουν υπερεκτιμηθεί. Προβλέπεται αύξηση των εσόδων του Ι.Κ.Α. κατά 18,5%. Για το τρέχον έτος, απ’ όλες τις πληροφορίες που υπάρχουν, τέτοια επίδοση θα είναι πρωτοφανής. Θα έρθω δημόσια να σας συγχαρώ, αν το πετύχετε, κύριε Υπουργέ. Όσο όμως κυριαρχεί η ανεργία, η εισφοροδιαφυγή, η μη αξιοποίηση της περιουσίας και οι συνεχιζόμενες απώλειες από τη χρηματιστηριακή δραστηριότητα των ταμείων, που το 2002 ανήλθαν σε 1,2 δισεκατομμύρια ευρώ και από το 1999 μέχρι σήμερα σε 3,5 δισεκατομμύρια ευρώ, τα οικονομικά προβλήματα όχι μόνο θα παραμένουν, αλλά και θα διογκώνονται. Και σε όλα αυτά θα πρέπει να προστεθούν τα προβλήματα που δημιουργούνται από την έλλειψη προσωπικού, από την κακή ποιότητα των παρεχομένων υπηρεσιών, από τις οφειλές του κράτους προς τα ταμεία των αυτοαπασχολουμένων, που ξεπερνούν τα 267 εκατομμύρια ευρώ και παραμένουν ανεξόφλητες οι οφειλές του Ι.Κ.Α. προς τους Οργανισμούς Κοινωνικής Πολιτικής, τον ΟΑΕΔ, κ.ο.κ. Ταυτόχρονα το Ι.Κ.Α. έχει παρακρατήσει έσοδα και κεφάλαια του ΤΕΑΜ. Όλα μαζί αυτά που σας ανέφερα ξεπερνούν το 1,2 τρισεκατομμύρια δραχμές ή τα 3,5 δισεκατομμύρια ευρώ. 
      Βεβαίως, θα μπορούσα να σας αναφέρω την κατάσταση που υπάρχει με το θέμα των σπαταλών στους κλάδους υγείας που ανεβάζουν συνεχώς τη δαπάνη για την περίθαλψη. 
      Με όλα αυτά δεν θα πρέπει να είμαστε υπερήφανοι για την κοινωνική προστασία που υπάρχει στη χώρα μας και η οποία, σε σχέση με άλλες χώρες της Ευρωπαϊκής Ένωσης είναι ουραγός. 
      Να έρθω τώρα στα ειδικότερα συμπεράσματα που προκύπτουν από την ανάλυση αυτού του κοινωνικού προϋπολογισμού. 
      Πρώτον πλασματικό το πλεόνασμα του κοινωνικού προϋπολογισμού του 2003, 1.166.000.000 ευρώ, δεδομένου ότι κι εδώ γίνεται υπερεκτίμηση των εσόδων του Ι.Κ.Α. από εισφορές δηλαδή 18,5%, αντί του 13,5% που υπολογίζεται ότι θα είναι η αύξηση των εσόδων στους λοιπούς Οργανισμούς Κοινωνικής Ασφάλισης. Και αυτό προκύπτει από την ίδια την έκθεση του κρατικού προϋπολογισμού του έτους 2003 και γιατί έχει υπολογιστεί στους προϋπολογισμούς των ταμείων, πλην του Ι.Κ.Α., ποσό 511 εκατομμύρια ευρώ για τριμερή χρηματοδότηση του Ο.Γ.Α. και 388 εκατομμύρια ευρώ για τριμερή χρηματοδότηση λοιπών ταμείων, ενώ στον κρατικό προϋπολογισμό έχουν περιληφθεί 440 εκατομμύρια ευρώ των 142 εκατομμυρίων ευρώ αντίστοιχα για τις περιπτώσεις αυτές, δηλαδή λιγότερα κατά 317 εκατομμύρια ευρώ. 
      Και ερωτώ, κύριε Υπουργέ: Καθιερώσατε την εισφορά το 1% του Α.Ε.Π. για την ενίσχυση του Ιδρύματος Κοινωνικών Ασφαλίσεων. Υπάρχει όμως διάταξη η οποία είναι εν ισχύ, που η τριμερής χρηματοδότηση δεν ισχύει μόνο για τον λογαριασμό της κύριας σύνταξης, αλλά και για το λογαριασμό της ασθένειας. Εκείνα τα χρήματα δεν θα τα δώσετε; 
      Μαζί με τα 200 εκατομμύρια ευρώ που είναι η υπερεκτίμηση των εσόδων του ΙΚΑ, το ποσό τελικά ανέρχεται σε 517 εκατομμύρια και συνεπώς το πλεόνασμα μειώνεται. Κύρια πηγή των εσόδων των φορέων της κοινωνικής ασφάλισης αποτελούν οι εισφορές οι οποίες αντιπροσωπεύουν ποσοστό 62,65% ενώ οι κοινωνικοί πόροι και οι επιχορηγήσεις 26,29% και η συμμετοχή του κράτους μόλις 3,94% από την τριμερή χρηματοδότηση. Η χρηματοδότηση του ΙΚΑ από το κράτος, 1374 εκατομμύρια ευρώ, είναι μικρότερη από το 1% του ΑΕΠ που για το 2003 σύμφωνα με τα στοιχεία που δίνει το Υπουργείο Εθνικής Οικονομίας, ανέρχεται σε 1515 εκατομμύρια ευρώ. Η τριμερής χρηματοδότηση θα απέδιδε πολύ περισσότερο. 
      Έρχομαι σε ένα άλλο κεφάλαιο: Επιχορηγείτε το ΤΕΒΕ έναντι του 2002 με λιγότερα 19 εκατομμύρια ευρώ και του ΤΑΕ κατά 1,8 εκατομμύρια ευρώ. Γιατί το κάνετε αυτό; Δεν αναφέρομαι σε αυτά που χρωστάτε, όχι μόνο στο ΤΕΒΕ, όχι μόνο στο Ταμείο Νομικών, αλλά και σε όλα τα ταμεία των αυτοαπασχολουμένων. Ποιος είναι ο λόγος αφού είναι θεσμοθετημένη υποχρέωση για το τι χρήματα θα παίρνουν τα ταμεία του ΟΑΕΔ, τους δίνετε λιγότερα 19 εκατομμύρια ευρώ. Δεν έχει περιληφθεί στον κρατικό προϋπολογισμό  τριμερής χρηματοδότηση για το ΤΣΑΥ, για το ΤΣΜΕΔΕ, για το Ταμείο Νομικών, ενώ τα ταμεία αυτά έχουν εγγράψει στον προϋπολογισμό τους ποσό 171,5 εκατομμύρια ευρώ ως έσοδα από την τριμερή χρηματοδότηση. 
      Οι δαπάνες διοίκησης από το 1990 έως 2003 έχουν εξαπλασιαστεί χωρίς να έχουν καλυφθεί οι κενές θέσεις προσωπικού. Τι λέει ο κοινωνικός προϋπολογισμός; Ότι έχετε τέσσερις χιλιάδες κενές θέσεις διοικητικού προσωπικού και δύο χιλιάδες τριακόσιες εξήντα κενές θέσεις υγειονομικού προσωπικού. 
      Για τη σχέση ασφαλισμένων σας είπα πριν. Σας είπα ότι είκοσι δύο ταμεία και κλάδοι κοινωνικής ασφάλισης εμφανίζονται στον προϋπολογισμό ελλειμματικοί και κάθε χρόνο προστίθενται καινούριοι. 
      Να έλθω λίγο στην οφειλή του κράτους προς τον ΟΑΕΕ από μη απόδοση της τριμερούς χρηματοδότησης, 239 εκατομμύρια ευρώ και προς το Ταμείο Νομικών 100 εκατομμύρια ευρώ. Και συγχρόνως για τις υποχρεώσεις που έχετε προς τον ΟΓΑ από το 1998 και μετά, αντί να δίνετε ρευστό χρήμα δίνετε ομόλογα. Μεταφέρετε και εδώ για τα επόμενα χρόνια, για τις επόμενες κυβερνήσεις τρέχουσες υποχρεώσεις που έχει η πολιτεία προς τον ΟΓΑ και δεν ξέρω και αν το κάνετε και σε άλλους οργανισμούς. 
      Τελειώνω με μια αναφορά στον εξ Αιτωλοακαρνανίας συνάδελφο, που μίλησε για εγκεφάλους της Νέας Δημοκρατίας. Τους χαρίζουμε –είστε απών- όλους τους εγκεφάλους στο κόμμα σας για την αποστροφή αυτής της ομιλίας σας. Και σε ό,τι αφορά τα θέματα των αγροτών, επειδή εκλέγομαι σε αγροτική περιφέρεια, η τοποθέτηση που έκανε είναι ελλιπής ως προς τούτο. Έχει ρωτήσει στα καφενεία της περιφέρειάς του πόσοι από τους αγρότες δεν μπορούν να πληρώσουν την εισφορά για τον ΟΓΑ και ότι από πληροφορίες που υπάρχουν περισσότεροι από πεντακόσιες χιλιάδες αγρότες ασφαλισμένοι στον ΟΓΑ δεν έχουν πληρώσει; Έχει ρωτήσει ο κύριος συνάδελφος ότι ο ΟΓΑ χρωστάει στα νοσοκομεία περισσότερα από 150 δισεκατομμύρια δραχμές; Αυτά να ρωτήσει ο κύριος συνάδελφος πριν μιλήσει για εγκεφάλους στους χώρους της Νέας Δημοκρατίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων:  Κύριε Πρόεδρε, κύριοι συνάδελφοι, θα συμφωνήσω με όσους υποστηρίζουν και υπεστήριξαν ότι η συζήτηση για τον Κοινωνικό Προϋπολογισμό, ανεξάρτητα από το χρόνο και το μήνα που συζητείται, είναι σίγουρα μία κοινοβουλευτική διαδικασία που συμβάλλει θετικά στη γνώση των πραγματικών στοιχείων, στην παράθεση και αντιπαράθεση απόψεων μεταξύ όλων των πλευρών της  Βουλής και κυρίως θα έπρεπε να είναι –γιατί ακόμη δεν είναι- μία διαδικασία ανάλυσης, εκλαΐκευσης και ειλικρινούς αντιπαράθεσης  πολιτικών που αφορούν  το ελληνικό κοινωνικό κράτος.
      Άκουσα πολλά ιδιαίτερα από τους συναδέλφους της Νέας Δημοκρατίας, άκουσα μια απαρίθμηση προβλημάτων, αλλά δεν άκουσα μια απαρίθμηση προτάσεων εκτός και αν πιστεύετε, κύριε Σιούφα, ότι για όλα αυτά την απάντηση θα μπορούσε να τη δώσει ο ν.2084 ή ο ν.1902. Μου φαίνεται ότι θεωρείτε ότι έχουμε απωλέσει τη μνήμη μας. Σε ποιον μιλάτε έτσι; Για ποια κοινωνική πολιτική μιλάτε; Έχετε δει την μείωση των κοινωνικών δαπανών στην περίοδο 1990-1993; Νομίζετε ότι ξεχνά ο ελληνικός λαός ότι δεν εκπροσωπήθηκε σε τίποτα διαχρονικά από το κόμμα της Νέας Δημοκρατίας; Ξεχνάει τους διωγμούς, τις αντιεργατικές και αντισυνδικαλιστικές μεθοδεύσεις; Πώς εξαγνιστήκατε έτσι;
      Ο Κοινωνικός Προϋπολογισμός αφορά το σύνολο των δαπανών σε τρέχουσες τιμές. Πρέπει να το πάμε σε σταθερές τιμές για να είναι πιο ορθή η παράθεση των απόψεών μας. ΄Ισως θα πρέπει να κάνουμε μια πολιτική συμφωνία όταν μιλάμε για τον Κοινωνικό Προϋπολογισμό και για το κοινωνικό κράτος. Πρώτον, θα πρέπει να συμφωνήσουμε ότι πρέπει να τοποθετούμεθα για το ποιες είναι οι δομές και ποιοΙ είναι οι θεσμοί που θα πρέπει να παρέχουν την κοινωνική προστασία. Είμαστε υπέρ του δημόσιου, καθολικού και υποχρεωτικού κοινωνικοασφαλιστικού συστήματος; Είμαστε υπέρ της δημόσιας υγείας; 
      Γι’ αυτό πιστεύω ότι θα πρέπει ο Κοινωνικός Προϋπολογισμός στο προοίμιό του να θέτει τέτοια θέματα. 
      Θα αναφερθώ στις θέσεις οι οποίες εκπροσωπούν πολιτικά και ιδεολογικά το χώρο του ΠΑΣΟΚ και της κυβέρνησής του σε σχέση με τους βασικούς πυλώνες στους οποίους ασκείται το κοινωνικό κράτος.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Αναγνωρίζουμε ότι η μεταβιομηχανική εποχή σημαίνει εκ των ων ουκ άνευ μετασχηματισμό του κοινωνικού κράτους που οικοδομήθηκε τον προηγούμενο αιώνα. Είμαστε υποχρεωμένοι να κάνουμε αυτήν τη τομή που χρειάζεται στόχευση και θάρρος. Κυρίως δεν πρέπει να υπάρχει σ’ αυτήν την Αίθουσα ο έντονος λαϊκισμός. Λυπήθηκα ιδιαίτερα διότι άκουσα από επώνυμους παλαιότερους από μας συναδέλφους της Νέας Δημοκρατίας να αναφέρονται στα προβλήματα χωρίς να κάνουν προτάσεις. Πάντως το να κρινόμεθα από τον Συνασπισμό ή το ΚΚΕ το βλέπουμε λογικό. Αλλά να κρινόμεθα από τη Νέα Δημοκρατία δεν το κατάλαβαίνω. 
      Πάντως πρέπει να πω ότι ο ν.3029 ανοίγει νέους δρόμους για την αντιμετώπιση του κοινωνικοασφαλιστικού συστήματος ιδιαίτερα με την παρουσία των επαγγελματικών ταμείων.
      Πιστεύω ότι είναι ουσιαστική διέξοδος. Είναι πυλώνας που θα πρέπει να αναπτυχθεί τα επόμενα χρόνια, γιατί θα συμπιεστεί ιδιαίτερα ο κρατικός-δημόσιας πυλώνας και πρέπει να διαφυλάξουμε την ανταγωνιστικότητα της ελληνικής οικονομίας, γιατί διαφορετικά δεν μπορούμε να ασκήσουμε πολιτικές για το κοινωνικό κράτος. Βέβαια αυτές είναι συζητήσεις οι οποίες δεν πρέπει να λέγονται προεκλογικά. 
      Εν πάση περιπτώσει, κύριοι συνάδελφοι, νομίζω ότι ο ελληνικός λαός έχει ανάγκη από ειλικρίνεια, υπευθυνότητα και προσέγγιση της αλήθειας με όσο θάρρος έχει ο καθένας μας. 
      		Κυρίες και κύριοι συνάδελφοι, πιστεύω ότι ο συζητούμενος κοινωνικός προϋπολογισμός δεν μας δίνει τη βεβαιότητα στην Αίθουσα, αλλά και στην ελληνική πολιτεία ότι τα πάντα έχουν διασφαλιστεί. Δεν υπάρχουν βεβαιότητες. Υπάρχουν όμως θετικά βήματα τα οποία θα αναλύσω σημείο προς σημείο.
      Υπάρχει μία θετική εξέλιξη των ρυθμών αύξησης του πλεονάσματος των φορέων της κοινωνικής ασφάλισης, οι οποίοι, θα έλεγα, ότι είναι ικανοποιητικοί με τα τωρινά εργαλεία. Θα πρέπει όμως να συνεχιστεί. Τι υποδηλώνει αυτή –και μιλάω για συγκεκριμένα νούμερα. Και θα πρέπει να δείτε πώς συνδυάζεται το πλεόνασμα των φορέων της κοινωνικής ασφάλισης με την ηρεμία που πρέπει να υπάρχει στο κοινωνικο - ασφαλιστικό σύστημα. 
      Το 1999 το πλεόνασμα της κοινωνικής ασφάλισης ήταν 781.338 χιλιάδες ευρώ. Δημιουργήθηκε το πρόβλημα με το ν. 1902 κλπ., με τους νόμους τότε. Το 2000 το πλεόνασμα μειώθηκε. Το 2001 υπήρξε έντονη κρίση όσον αφορά το ασφαλιστικό. Το πλεόνασμα σχεδόν εξαφανίστηκε, γιατί υπήρχε πρόωρη ουσιαστικά και εσπευσμένη συνταξιοδότηση. Σε συνθήκες κρίσης όλοι οι ασφαλισμένοι κάνουν χρήση του συνταξιοδοτικού τους δικαιώματος την πρώτη μέρα που το κατοχυρώνουν. Και αυτό είναι η αχίλλειος πτέρνα για το ασφαλιστικό μας σύστημα. Αν δεν διευρύνουμε την ενεργό περίοδο εργασίας, το ασφαλιστικό μας σύστημα θα έχει προβλήματα βιωσιμότητας στο μέλλον. 
      Όμως, για να γίνει αυτό, θα πρέπει να προασπίσουμε αυτήν την προοπτική όχι με λαϊκισμούς και μεγαλοστομίες, αλλά με συγκεκριμένες πολιτικές, με νουθεσίες και καθοδηγητικές παρεμβάσεις που εκ των πραγμάτων τα κόμματα κάνουν προς την κοινωνία. 
      Ένα άλλο στοιχείο που θα αναφέρω είναι η εξέλιξη των εσόδων όπου βλέπουμε μείωση της εισφοροδιαφυγής. Το 2002 τα έσοδα από εισφορές των ασφαλισμένων ήταν 6 εκατομμύρια 594 χιλιάδες ευρώ και από τους εργοδότες 5 εκατομμύρια 914 χιλιάδες. Εάν συγκρίνω τα προηγούμενα χρόνια, ο ρυθμός αύξησης των εσόδων από τις εισφορές μεταξύ 2002 και 2003 είναι πολύ μεγαλύτερος από τα προηγούμενα χρόνια. Δηλαδή, η διαφορά από τη μείωση της εισφοροδιαφυγής είναι ορατή και αυτό είναι πολύ θετικό. 
      Και βέβαια, νομίζω ότι όταν αρχίσει και εμπεδώνεται η αντίληψη ότι ο εισφοροδιαφεύγων εργοδότης ουσιαστικά υπονομεύει την ίδια την επιχείρησή του -αυτό δεν έχει γίνει ακόμα αντιληπτό- θα πρέπει να έχουμε κατά νου να μειώσουμε τις ασφαλιστικές εισφορές, γιατί οι υψηλές ασφαλιστικές εισφορές ενσωματώνουν το κόστος της εισφοροδιαφυγής. Αυτό συμβαίνει. 
      Όσον αφορά την εξέλιξη των εξόδων, θα σας αποκαλύψω το πώς σε συνθήκες ηρεμίας οι ίδιοι οι ασφαλισμένοι δέχονται να διευρύνουν τον εργασιακό τους βίο. Γι’ αυτό είναι ορθός ο προβληματισμός του Υπουργείου Εργασίας και Κοινωνικών Ασφαλίσεων να δώσουμε τη δυνατότητα –και υφιστάμεθα κριτική γι’ αυτό- εθελούσια σε όποιους εργαζόμενους δεν θέλουν να νιώθουν γέροι στα πενήντα τους, να δουλέψουν μέχρι τα πενήντα πέντε τους ή μέχρι τα εξήντα τους. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι σωστό! 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αυτό θέλουμε να κάνουμε. Όχι, υποχρεωτικά, αλλά εθελούσια. Δείτε ότι ο ρυθμός συνταξιοδότησης των δημοσίων υπαλλήλων…
      ΝΙΚΟΛΑΟΣ ΓΚΑΤΖΗΣ: Το πήγατε στα εξήντα πέντε, κύριε Υπουργέ!
      ΒΑΣΙΛΗΣ ΚΕΔΙΚΟΓΛΟΥ: Χρειάζονται κίνητρα!
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Το κίνητρο είναι η εργασία. Ρωτήστε σήμερα ασφαλισμένους εργαζόμενους οι οποίοι ωθήθηκαν κάτω από ένα καθεστώς αναταραχής και ασάφειας σε πρόωρες συνταξιοδοτήσεις, να δούμε πώς νιώθουν. Νιώθουν καλύτερα τώρα ως συνταξιούχοι ή πριν ως εργαζόμενοι; Το μοντέλο του εύπορου συνταξιούχου που οικοδομήθηκε τις προηγούμενες δεκαετίες πρέπει να το ανατρέψουμε, γιατί ουσιαστικά δεν δίνει λύση ούτε στους συνταξιούχους ούτε στην οικονομία ούτε στο ασφαλιστικό μας σύστημα. 
      To 1999 υπέβαλαν αίτηση συνταξιοδότησης, σε συνθήκες κρίσης τότε, εξίμισι χιλιάδες ασφαλισμένοι. Το 2000, που η κρίση δεν είχε ξεπεραστεί, 6 χιλιάδες. Το 2000 στην ένταση της κρίσης εννιά χιλιάδες οκτακόσιοι δημόσιοι υπάλληλοι ζήτησαν συνταξιοδότηση, γιατί πίστευαν ότι τους λήστευαν, ότι θα καταρρεύσουν τα ταμεία και δεν θα πάρουν τις συντάξεις. Τέτοιο κλίμα επιχείρησαν να δημιουργήσουν εκείνη την περίοδο. 
      ΒΑΣΙΛΗΣ ΚΕΔΙΚΟΓΛΟΥ: Κυβέρνηση δεν υπήρχε να τα ανατρέψει;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Το ανέτρεψε η Κυβέρνηση. Το ανέτρεψε και αυτήν τη στιγμή. 
      Το 2003 οι ετήσιες συνταξιοδοτήσεις έχουν πέσει στον αριθμό των τριών χιλιάδων, δηλαδή στο 50%. Να σας πω ενδεικτικά νούμερα για τα λεγόμενα «ευγενή» ταμεία. Παραδείγματος χάρη, το ΤΑΠΟΤΕ το 2002 είχε χίλιες οκτακόσιες δύο συνταξιοδοτήσεις και το 2003 εξακόσιες τριάντα πέντε συνταξιοδοτήσεις. Η Εθνική Τράπεζα το 2002 είχε εννιακόσιες εξήντα τρεις συνταξιοδοτήσεις και το 2003 εξήντα πέντε συνταξιοδοτήσεις. Το ίδιο συμβαίνει και με τη ΔΕΗ κ.τ.λ..
      Κυρίες και κύριοι συνάδελφοι, πιστεύω ότι πέρα από τις γνωστές ιδεολογικές μας διαφορές σχετικά με την ασφάλιση, που είναι σεβαστές, υπάρχουν κοινοί τόποι. Και είναι κοινός ο τόπος, όπου θα πρέπει να δούμε ότι το προσδόκιμο επιβίωσης σήμερα είναι ογδόντα  χρόνια, ενώ πριν από είκοσι χρόνια ήταν στα εξήντα πέντε χρόνια. Οπότε είτε δημόσιο σύστημα είτε ιδιωτικό ήθελε να καλύψει τις ασφαλιστικές ή τις συνταξιοδοτικές ανάγκες, θα έπρεπε να δουλέψει σε άλλο πεδίο. Εδώ πρέπει τουλάχιστον να συμφωνήσουμε. 
      Σε σχέση με τα περιουσιακά στοιχεία και εδώ πρέπει να συμφωνήσουμε σε κάτι. Πρέπει να συμφωνήσουμε ότι ένα από τα σημαντικότερα εργαλεία που πρέπει να χρησιμοποιήσει η κοινωνική ασφάλιση για να δημιουργήσει ένα πλεόνασμα είναι να αξιοποιεί σωστά τα περιουσιακά της στοιχεία. Και μια διάσταση, για να αξιοποιήσουμε σωστά τα περιουσιακά μας στοιχεία, είναι η αξιοποίησή τους μέσα από το χρηματιστήριο. Να μην πυροβολούμε το χρηματιστήριο συνέχεια. Να το κρίνουμε. 
      Τα ασφαλιστικά ταμεία έχουν αναμφίβολα βελτιώσει πάρα πολύ τις αποδόσεις τους. Θέλω να σας πω το εξής: Είναι παράδοξο ότι υφιστάμεθα κριτική για τη δυνατότητα των ασφαλιστικών ταμείων να επενδύουν στα ασφαλιστικά ταμεία. Λέμε «ναι» για ένα νόμο που είχε ψηφιστεί από τη Νέα Δημοκρατία και σωστά τον έκανε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τη συγκεκριμένη ατασθαλία. Όχι γι’ αυτό. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αυτό είναι μια μεγάλη κουβέντα. Στο σύνολό τους οι αποδόσεις των ασφαλιστικών οργανισμών έχουν αποδώσει πολλαπλά. Θα σας αναφέρω στοιχεία. 1993: Η περιουσία ήταν 3.285.125 ευρώ. 2002: 18.121.418 ευρώ. Συμφωνώ ότι λογιστική είναι η υπεραξία, αλλά λογιστική αναμφίβολα είναι και μείωση της αξίας των χρεογράφων μεταξύ 2001 και 2002. 
      Θα σταθώ σε δυο-τρία σημεία ακόμη. Πιστεύω, κυρίες και κύριοι συνάδελφοι, ότι ο φετινός κοινωνικός προϋπολογισμός, όπως είπα προηγούμενα, ενώ δεν δίνει τη βεβαιότητα ότι τα πράγματα είναι διασφαλισμένα –γιατί τέτοιες βεβαιότητες δεν υπάρχουν στην οικονομία και ιδιαίτερα στην κοινωνική ασφάλιση, όπου επηρεάζονται οι εξελίξεις σε ετήσια, μηνιαία, ημερήσια βάση από την οικονομία- είναι ενθαρρυντικός. 
      Και αυτό γιατί, πρώτον, παρουσιάζεται μείωση της φοροδιαφυγής. Ενδεικτική, μικρή, όμως, παρουσιάζεται. Δεύτερον παρουσιάζεται διεύρυνση -τάση αυτοϋιοθέτησης από τους εργαζόμενους- του ενεργού εργασιακού τους βίου. Τρίτον οι μηχανισμοί των ταμείων φαίνεται ότι αποκτούν μεγαλύτερες εμπειρίες και δεξιότητες για την καλύτερη αξιοποίηση και της κινητής και της ακίνητης περιουσίας των ασφαλιστικών οργανισμών. 
      Έχουμε ακόμη αρκετά προβλήματα σε σχέση με την ορθή αξιοποίησή της τεράστιας ακίνητης περιουσίας των ασφαλιστικών οργανισμών. Παραλάβαμε τον τελευταίο καιρό μια μελέτη από την  ΚΕΔ, μια μελέτη που ο νόμος είχε επιβάλει να την παραλάβουμε, και, βέβαια, πολύ σύντομα αξιοποιώντας αυτήν τη μελέτη θα προβούμε στην έγκριση υπουργικών αποφάσεων και όχι προεδρικών διαταγμάτων, που θα διαμορφώσουν ένα θετικότερο πλαίσιο για την αξιοποίηση της ακίνητης περιουσίας. 
      Κάτι ακόμη. Πιστεύω ότι όλο και πιο πολύ συνειδητοποιούμε -και κυρίως το συνειδητοποιεί η κοινωνία και τα συνδικάτα- ότι η κοινωνική ασφάλιση έχει όρια ενίσχυσης από τον κρατικό προϋπολογισμό. Δηλαδή το εκάστοτε έλλειμμα δεν μπορεί να είναι αυτονόητα ένα έλλειμμα του κράτους. Γιατί είτε το θέλουμε είτε όχι, η οικονομία μας είναι στον ανταγωνισμό. Δεν νομίζω ότι μια οικονομία μπορεί να καλύπτει τα ελλείμματα, τουλάχιστον στην κοινωνική ασφάλιση, αν τελικά τα ελλείμματα θα υπερβούν το 10-12% του ΑΕΠ. Θα έχει πρόβλημα. Δεν θα μπορεί δηλαδή να διαμορφώσει όρους για την παραπέρα οικονομική της μεγέθυνση, ανάπτυξη. Αυτό θα πρέπει να το συνειδητοποιήσουμε όλα τα κόμματα, τα συνδικάτα κ.τ.λ. 
      Με μεγάλο σεβασμό στο Κομμουνιστικό Κόμμα, επιτρέψτε μου να κάνω μια κριτική. Αυτά που ακούστηκαν από τον κ. Γκατζή ουσιαστικά είναι ότι θα μπορούσε όλο αυτό το έλλειμμα ή το έλλειμμα που θα  μπορούσε να δημιουργηθεί μέσα από την αύξηση των συνταξιοδοτικών παροχών, αύξηση των παροχών υγείας να το πάρει ο κρατικός προϋπολογισμός. Δεν μπορεί, κύριε Γκατζή. Και ερωτώ: Πώς με τόσο σθένος –που εγώ το αποδέχομαι- σε ποιο σημείο τελικά εγγράφεται την πρότασή σας; Ποιο μοντέλο είναι αυτό που υπάρχει; Το μοντέλο που υπήρχε κατέρρευσε και μάλιστα αφήνοντας ανασφάλιστες και απροστάτευτες γενιές νέων, που έχουν φύγει σε όλα τα μήκη και τα πλάτη του κόσμου, αναζητώντας μοίρα σε ανασφάλιστες και οτιδήποτε άλλες εργασίες. Ποιο μοντέλο επικαλείστε με τέτοια «αλαζονεία», κρίνοντας τους άλλους και λέγοντας ότι είμαστε ανεδαφικοί, αντεργατικοί κτλ; Δεν υπάρχει αυτό το μοντέλο. 
      Κυρίες και κύριοι συνάδελφοι, θα μπορούσαμε να μιλήσουμε σημείο προς σημείο. Θεωρώ ότι από την πλευρά τη δική μας δεν είναι αυτός ο ρόλος. Νομίζω ότι θα ήταν πιο ορθό ο κοινωνικός προϋπολογισμός να συζητείται και στο επίπεδο της επιτροπής. Εκεί με μεγαλύτερη σαφήνεια και με μεγαλύτερη άνεση θα μπορούσαμε να αναλύσουμε σημείο προς σημείο τους πίνακες, ακόμη και με την παρουσία τεχνοκρατών και του Υπουργείου, γιατί είναι εύλογο οι συνάδελφοι να θέλουν να διευκρινίσουν επακριβώς όλα τα σημεία που αναφέρονται στον κοινωνικό προϋπολογισμό. 
      Κλείνοντας και μη αναλώνοντας όλον το χρόνο, γιατί δεν χρειάζεται, θέλω να πω ότι πιστεύω πως ο φετινός κοινωνικός προϋπολογισμός αναμφίβολα είναι θετικότερος από τον περυσινό. Το ΙΚΑ είναι σε καλύτερη οικονομική κατάσταση. Επίσης φέτος γίνεται το βήμα της πλήρους κάλυψης των υποχρεώσεων του κράτους προς το ΤΕΒΕ, το Ταμείο Εμπόρων κ.τ.λ., βήματα τα οποία δεν έγιναν την προηγούμενη χρονιά. Το γεγονός αυτό και κυρίως το γεγονός ότι οι δομές του Υπουργείου, αλλά και οι ίδιες οι δομές των ασφαλιστικών ταμείων έχουν συνειδητοποιήσει το ρόλο τους και κυρίως το νέο ρόλο που πρέπει να διαδραματίσουν, για να διευθύνουν την κοινωνική ασφάλιση σ’ ένα περιβάλλον ανταγωνιστικό. 
      Γιατί έτσι ουσιαστικά διαμορφώνεται: ανταγωνιστικό το περιβάλλον, δεδομένου ότι η χρηματοδότηση από το κράτος προς την κοινωνική ασφάλιση έχει τα όριά της. Για μια οικονομία, όσο ενδεχομένως η κοινωνική ασφάλιση αποδίδει και από άλλες πηγές και λιγότερο τη χρηματοδοτεί η ίδια, μεγαλύτερη οικονομική ανάπτυξη υπάρχει. Αν, δηλαδή, οι εισφορές εργαζόμενου και εργοδότη αρκούσαν και το 7%, 8% ή 10% πήγαινε σε άλλες κατευθύνσεις, ενδεχομένως θα δημιουργούνταν πολύ περισσότερες θέσεις εργασίας και θα υπήρχε μεγαλύτερη ανάπτυξη. Αυτό πρέπει να το κρατήσουμε. Οι δομές του Υπουργείου το έχουν καταλάβει. Τα ταμεία το βλέπουν. Εκεί πρέπει να ασκήσουμε μια πολύ σφιχτή διαχείριση.
      Και βέβαια, θα συμφωνήσω με όλους εκείνους τους συναδέλφους που εντοπίζουν το πρόβλημα σε μια μη ορθολογική διαχείριση των δαπανών για την υγεία και την ιατροφαρμακευτική περίθαλψη. Θα συμφωνήσω και θα εκφράσω κι εγώ την ανησυχία ότι αν αυτή η ισορροπία δεν διασφαλιστεί και αν ανατραπεί η δυνατότητα που υπάρχει απ’ τα ασφαλιστικά ταμεία να πληρώνουν τα νοσοκομεία, δημόσια και ιδιωτικά ή το κράτος να αναλαμβάνει τις υποχρεώσεις του προς τη υγεία, κυρίως όμως αν για το βασικό χρηματοδότη, που είναι τα ασφαλιστικά ταμεία, διαταραχθεί η ισορροπία της δυνατότητάς του να τροφοδοτεί τις δαπάνες υγείας, η ανατροπή αυτής της ισορροπίας θα είναι σε βάρος πρώτα των γιατρών, των φαρμακοποιών και μετά θα είναι και για τους ασφαλισμένους. Χρειάζεται, λοιπόν, μια συνεργασία απ’ όλες τις πλευρές, και από τους γιατρούς και από τις φαρμακευτικές εταιρείες και από τους φαρμακοποιούς και από τους ασφαλισμένους. Γιατί και αυτοί έχουν ευθύνη. Και αυτοί δεν μπορεί να εγκαταλείπουν τα βιβλιάρια υγείας τους στα φαρμακεία ή στα αγροτικά ιατρεία. Το βιβλιάριο υγείας του κάθε ασφαλισμένου είναι μια λευκή επιταγή. Όλοι μας έχουμε ευθύνη, όλοι πρέπει να συμβάλουμε στην ορθολογική διαχείριση των πόρων, όλοι μας μπορούμε να συμβάλουμε για τη βελτίωση της κοινωνικής ασφάλισης σε όλα τα επίπεδα.
      Ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, οι εκτός κειμένου καταφορές του κυρίου Υφυπουργού εναντίον της Νέας Δημοκρατίας, συνιστούν μάλλον παραφορές, θα έλεγα δε και ανεπίτρεπτες. Σημείωσα μερικές απ’ αυτές, γιατί έχουν ένα εξαιρετικό ενδιαφέρον.
      Είπε ο κύριος Υφυπουργός, αγορεύοντας ευθύς προ ολίγου: «άκουσα πολλές παρατηρήσεις για τον κοινωνικό προϋπολογισμό, αλλά δεν άκουσα προτάσεις». Κύριε Υφυπουργέ, μήπως σας διαφεύγει περί τίνος γίνεται ο λόγος; Ο προϋπολογισμός δεν είναι τίποτε άλλο παρά η ανακοίνωση, η επίσημη, των προτάσεων της Κυβέρνησης για τον κοινωνικό προγραμματισμό. Άρα δεν συζητούμε εδώ δικές μας προτάσεις, εκτός αν, αντιλαμβανόμενοι την περιρρέουσα ατμόσφαιρα, η οποία μας θέλει στην Κυβέρνηση, αποφασίσατε να μας παραχωρήσετε, από τώρα, αυτό το δικαίωμα. Εμείς, περιμένουμε και την τυπική επιβεβαίωση εκ μέρους του λαού, που είναι ο κυρίαρχος.
      (Χειροκροτήματα από την πτέρυγα της Νέας Δημοκρατίας)
      Θυμόσαστε όταν η Νέα Δημοκρατία, προ ολίγων ετών, στον κρατικό προϋπολογισμό, είχε συντάξει και καταθέσει λεπτομερές σχέδιο προϋπολογισμού; Θυμόσαστε με τι χλεύη και τι ειρωνεία αντιμετωπίσατε εκείνη τη σημαντική μας πρωτοβουλία; Πού αναζητείτε και σε ποια στιγμή, λοιπόν, την κατάθεση προτάσεων της Νέας Δημοκρατίας;
      Είπατε όμως και άλλα ενδιαφέροντα. Σας έπιασε –και δεν φημίζεστε γι’ αυτό- ένας οίστρος, ιδιαίτερα κομματικός, που μου θύμισε το παρελθόν της παράταξής σας. Μιλήσατε για διωγμούς, τους οποίους δήθεν έκανε η Νέα Δημοκρατία, μιλήσατε για αντεργατική πολιτική, μιλήσατε για λαϊκισμό. Και όλα αυτά τα αποδώσατε σε μας. Προς Θεού, κύριε Υπουργέ! Ποιος έκανε διωγμούς; Όταν οι πρόδρομες κυβερνήσεις του ΠΑΣΟΚ έκαναν επέλαση κατά της Δημόσιας Διοίκησης και κατήργησαν, εν μία νυκτί, τους γενικούς διευθυντές; Όταν ψηφίστηκε το περιβόητο για τη «φιλεργατική» του χροιά άρθρο 4; Όταν ψηφίσατε και εφαρμόσατε μεθοδεύσεις για να αλώσετε τις δευτεροβάθμιες και πρωτοβάθμιες εργατικές ενώσεις και εκπροσώπους τους; Πότε άραγε έγιναν διωγμοί; Όταν μιλούσατε για τα «υπερήφανα γηρατειά», τα οποία ξυλοκοπήσατε; Όταν μιλήσατε για τα «τιμημένα νιάτα», τα οποία ρίξατε στην ανεργία; Όλοι αυτοί που απεργούν, δεν είναι εργαζόμενοι; Ακόμη και αυτοί που ξυλοδέρνονται εκεί, οδηγήσατε τα Σώματα Ασφαλείας να δέρνονται μεταξύ τους, λόγω της πολιτικής σας -είναι εργαζόμενοι!
      Και μιλάτε για διωγμούς που δήθεν εμείς κάναμε; Μιλάτε για λαϊκισμό ποιοι; Μια παράταξη, που επί τόσα χρόνια μας έλεγε «μέσα στην ΕΟΚ, έξω απ’ την ΕΟΚ», ότι οι βάσεις φεύγουν μένοντας και μένουν φεύγοντας;
      Και τολμάτε να τα λέτε στην Αίθουσα και να ισχυρίζεσθε ότι δεν έχουμε μνήμη; Προτιμούμε την απώλεια μνήμης παρά την κακοποίηση της αλήθειας, κύριε Υφυπουργέ. Και αυτά λέγονται και πρέπει να λέγονται ακριβώς γιατί δεν μπορεί κανείς, και μάλιστα ενσυνείδητα, και ιδίως εσείς που αυτοδιαφημιστήκατε ότι προτιμάτε πάντα να λέτε την αλήθεια –δεν έχω λόγο να το αμφισβητήσω- να επικαλείτε τέτοια πράγματα. Στο κάτω κάτω, καμιά συνηγορία δεν παρέχουν στο παρόν κείμενο, που δεν είναι σωστό, που είναι ανήμπορο, που είναι ανίκανο, αυτές οι καταφορές, οι άδικες.
      Κύριε Υφυπουργέ, αυτό που είχα στην αρχή στο μυαλό μου μου το ενίσχυσε αν το τμήμα της αγόρευσής σας. Είχα στο μυαλό μου ότι η Κυβέρνηση δεν έχει, εν τέλει, καταλάβει ποιος είναι ο σκοπός του προϋπολογισμού, τι είναι ο προϋπολογισμός, ποια είναι η δομή του, ποια είναι η αποστολή του, ποιος είναι ο προορισμός του. Και αυτό το λέω, διότι η Κυβέρνηση, ακόμα και σήμερα που συζητούμε το κοινωνικό προϋπολογισμό, τον εκλαμβάνει σαν μια κατάστρωση ψυχρή, θα έλεγα μηχανιστική, ορισμένων αριθμών. Τίποτε περισσότερο και τίποτα λιγότερο. 
      Ξεχνάτε όμως, κύριε Υφυπουργέ, ότι η κατάρτιση και η συζήτηση του προϋπολογισμού αποτελεί αυτόχρημα σημαντικότατη πολιτική πράξη. Σας διαφεύγει ότι ο προϋπολογισμός συνιστά ένα αξιόμαχο και κορυφαίο χρηστικό δημοσιονομικό εργαλείο. Αποτελεί δηλαδή εργαλείο κοινωνικού προγραμματισμού, εργαλείο διαφάνειας, εργαλείο ορθής διαχείρισης δημόσιου χρήματος. 
      ΄Ετσι όπως συζητούμε τον προϋπολογισμό μ’ αυτήν την αριθμολαγνεία –δεν την εισαγάγατε εσείς, αλλά όλοι την συνεχίζουμε- με αυτήν την απαρίθμηση διαφόρων αριθμών, με αυτή την ανάγνωση κειμένων, καταντήσαμε να έχουμε ένα διάλογο κουφών, ο οποίος δεν εξυπηρετεί τη δημοσιονομική αλήθεια, αλλά και την πολιτική αλήθεια, όπως αυτή έπρεπε να εκφράζεται από τον προϋπολογισμό αυτόν.
      Θα μου επιτρέψετε, λοιπόν, εγώ να φύγω όσο δυνατόν περισσότερο μακράν των αριθμών και να κάνω μια πολιτική προσέγγιση αυτού που λέγεται προϋπολογισμός κοινωνικός και φέρνετε προς συζήτηση σήμερα. 
      Πρώτα απ’ όλα, κύριε Υπουργέ –το συνομολογήσατε και εσείς- είναι ο προϋπολογισμός ψευδεπίγραφος. Ένας προϋπολογισμός του 2003 που κατατίθεται τέλη Σεπτεμβρίου του 2003 και συζητείται αρχές Νοεμβρίου του 2003, μόνο προϋπολογισμός δεν είναι. Μάλλον περί απολογισμού πρόκειται.  Αλλά για να κάνετε απολογισμό έπρεπε να προηγηθεί προϋπολογισμός.
      Να, λοιπόν γιατί είναι ψευδεπίγραφος αυτός ο προϋπολογισμός που συζητούμε. Αλλά  συγκεκριμένα και το σχέδιο αυτό του προϋπολογισμού αποδεικνύει για πολλοστή φορά την αναξιοπιστία του. Αυτή τη φορά θα έλεγα ότι η αναξιοπιστία του προϋπολογισμού σας είναι ομολογημένη, τουλάχιστον σε ό,τι αφορά τον πραγματικό υπολογισμό των συνταξιούχων της χώρας, και κατά συνέπεια τον υπολογισμό της διαμορφωθείσης σχέσεως μεταξύ συνταξιούχων και ασφαλισμένων. Επιπλέον, το κείμενο αυτό του προϋπολογισμού αποδεικνύει και την ανεπάρκειά του. Διαφορετικός θα έπρεπε να είναι ο ρόλος αυτού του προϋπολογισμού. Δεν θα έπρεπε να είναι απλώς ένας τόμος, ο οποίος καταγράφει τα στοιχεία, που οι διάφορες υπηρεσίες και ταμεία σας υποβάλλουν. ‘Επρεπε να μπορούν να βγουν δείκτες απ’ αυτό τον προϋπολογισμό και έπρεπε επιπλέον να μπορεί να χρησιμεύσει για την εξαγωγή συμπερασμάτων. Δεν προσφέρεται η δομή αυτού του προϋπολογισμού για τέτοιες αποστολές, οι οποίες όμως είναι σύμφυτες με την ίδια την έννοια του προϋπολογισμού. Διαφορετικά δεν θα μιλάμε για προϋπολογισμό αλλά για έκθεση ιδεών. Αν έτσι θέλετε να είναι ο προϋπολογισμός, εμείς διαφωνούμε.
      Αυτός όμως ο προϋπολογισμός προκαλεί επίσης και μεγάλες απορίες. Αλήθεια πώς θα εξαχθούν πραγματικά συμπεράσματα για τις μεταβολές που επήλθαν τη τελευταία δεκαετία, όταν τα μεγέθη εκφράζονται σε τρέχουσες τιμές; Πόσοι είναι οι συνταξιούχοι; Ποιος θα μας λύσει επιτέλους αυτό το βασικό ερώτημα; Και πώς θα προσεγγίσουμε τον προϋπολογισμό αυτό, όταν αποκρύπτονται ή δεν αναφέρονται καθόλου βασικά στοιχεία που αφορούν την περιουσία και το χαρτοφυλάκιο των  μετοχών που κατέχουν τα ταμεία; 
      Δεν είναι δυνατόν, κύριε Υπουργέ, να γίνεται αυτό. Είναι όμως και ασαφής –έχω εδώ μερικά στοιχεία τα οποία αξίζει να σας τα αναφέρω- ως προς τα πληθυσμιακά μεγέθη που αποτελούν και το δείκτη βιωσιμότητας του συνταξιοδοτικού συστήματος.
      Κοιτάτε, λοιπόν, τώρα τις αντιφάσεις. Σύμφωνα με το κείμενο του κοινωνικού προϋπολογισμού που καταθέσατε, η σχέση συνταξιούχων κυρίας σύνταξης προς ασφαλισμένους, κατά το 2003, ανέρχεται σε 1:1,51. Σύμφωνα όμως με το δελτίο τύπου που συνοδεύει τον προϋπολογισμό, η σχέση διαμορφώνεται σε 1:1,53 και λίγο αργότερα μέσα στο κείμενο αλιεύουμε το εξής: «Εάν στο συνολικό αριθμό συνταξιούχων κυρίας ασφάλισης (δύο εκατομμύρια τετρακόσιες ενενήντα έξι χιλιάδες τριακόσιοι ενενήντα τέσσερις) δεν συμπεριληφθεί ο αριθμός των συνταξιούχων κλάδου κυρίας ασφάλισης αγροτών (τετρακόσιες τέσσερις χιλιάδες εξακόσιοι) οι οποίοι ως δικαιούχοι και της βασικής σύνταξης του ΟΓΑ έχουν ήδη συμπεριληφθεί στο σύνολο των συνταξιούχων του ΟΓΑ (οκτακόσιες δεκαεπτά χιλιάδες) προκύπτει ότι ο συνολικός αριθμός συνταξιούχων κυρίας ασφάλισης είναι δύο εκατομμύρια ενενήντα μία χιλιάδες επτακόσιοι ενενήντα τέσσερις και η ασφαλιστική σχέση διαμορφώνεται από 1:1,51 σε 1:1,81». Ποια άραγε είναι η πραγματική σχέση, κύριε Υπουργέ;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δεν έχετε καταλάβει τι λέει. Το γράφει.
      ΑΝΑΣΤΑΣΙΟΣ ΝΕΡΑΝΤΖΗΣ: Ακούστε. Είναι μερικά πράγματα που είναι ακατανόητα. Σας απαρίθμησα τις περικοπές. Παράλληλα, αναφέρετε τρεις διαφορετικές αναλογίες και σεις μου λέτε, «το γράφει». Μα, το γράφει, αλλά με τρία διαφορετικά μεγέθη δηλαδή 1,51, 1,53, 1,81. Ποιο είναι το ακριβές από τα τρία; Αυτά είναι δικά σας στοιχεία. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Ξέρετε τι γράφει. 
      ΑΝΑΣΤΑΣΙΟΣ ΝΕΡΑΝΤΖΗΣ: Ασφαλώς. Μα, το ανέγνωσα δημοσίως. Όχι απλώς το ξέρω. 
      Παρατίθεται όμως και μια σημαντική αναγνώριση που καταδεικνύει το πρόβλημα των διπλοεγγραφών. Ας την διαβάσουμε και αυτήν κατά λέξη: «Στον αριθμό των συνταξιούχων κυρίας ασφάλισης δεν απαριθμούνται φυσικά πρόσωπα, αλλά συνταξιοδοτικά δικαιώματα. Δηλαδή δικαιούχος συντάξεων από δύο διαφορετικούς φορείς κυρίας σύνταξης, απαριθμείται δύο φορές, από μια σε κάθε φορέα». Χαρακτηριστική περίπτωση όλων αυτών, για να λυθεί και κάθε τυχόν απορία, αποτελούν οι συνταξιούχοι του κλάδου κυρίας ασφάλισης των αγροτών, οι οποίοι αναφέρονται και στον κλάδο της βασικής σύνταξης του ΟΓΑ του ν.4169/61. Τούτο όμως έχει ιδιαίτερη σημασία, διότι επηρεάζει σημαντικά την ασφαλιστική σχέση.
      Ας προχωρήσουμε λίγο ακόμη σε μερικά άλλα χαρακτηριστικά αυτού του προϋπολογισμού. Περιλαμβάνει μεν αύξηση των κοινωνικών δαπανών –αυτό είναι αναμφισβήτητο, δεν μπορεί να το παραβλέψει κανείς- αλλά οι αποκλεισμοί, κύριε Υπουργέ, δεν μειώνονται. Όλη η αύξηση των δαπανών, πηγαίνει κυρίως στις συντάξεις. Δεν βοηθά όμως στη συγκράτηση των πολιτών από την οικονομική περιθωριοποίησή τους. Έτσι, ενώ οι ασφαλισμένοι μειώνονται, οι συνταξιούχοι αυξάνονται. Τούτο, τι συνιστά; Αυτό συνιστά αυτόχρημα δομικό πρόβλημα του ασφαλιστικού συστήματος αλλά και ολοκλήρου του δικτύου κοινωνικής προστασίας. Αυτός όμως ο προϋπολογισμός, περαιτέρω, ενέχει και σοβαρούς κινδύνους, λόγω της μεγάλης εξάρτησης των συντάξεων από την κεφαλαιαγορά και το χρηματιστήριο. 
      Παρανοήσατε κάτι: Καταλογίσατε στην Αίθουσα, σε όσους μίλησαν, ότι δήθεν ήταν εναντίον του να επενδύουν τα ταμεία στο χρηματιστήριο. Δεν ισχυρίστηκε κανείς κάτι τέτοιο. Αν υπάρχει κάτι για το οποίο εμείς σας κατηγορούμε, είναι το εξής: Θα σας το πω με στοιχεία. Στην περίοδο της κρίσεως, κύριε Υπουργέ, τα ταμεία είχαν μετοχικά χαρτοφυλάκια που αντιστοιχούσαν στο 17% του επενδεδυμένου ενεργητικού τους, όταν οι ευρωπαϊκές ασφαλιστικές εταιρείες και τα pension funds θεωρούν κατοχή μετοχών μεγαλύτερη του 10% -σε περιόδους κρίσεως εννοώ- ιδιαίτερα υψηλού κινδύνου. Εξάλλου, η απαγόρευση επένδυσης σε μετοχές εξωτερικού, ίσως καθιστά τα ελληνικά ταμεία ακόμη πιο εξαρτημένα από΄το Χρηματιστήριο Αθηνών. 
      Άρα λοιπόν, ας διευκρινίσουμε πού είναι το σημείο για το οποίο διαφωνούμε. Στην περίοδο κρίσεως εξακολουθούσαν τα ταμεία να έχουν επενδεδυμένα σε μεγάλο ποσοστό …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έπαιζαν κυβερνητικό παιχνίδι αυτό είναι το χειρότερο που έκαναν. 
      ΑΝΑΣΤΑΣΙΟΣ ΝΕΡΑΝΤΖΗΣ: Ναι, κύριε Πρόεδρε. Με τη γνωστή ευθυβολία σας το θέσατε στη σωστή διάσταση. Επιχειρούσαν κυβερνητικό παιχνίδι. Απέβησαν βακτηρίες των παιχνιδιών που παίχτηκαν, αυτών των παιχνιδιών για τα οποία και κυβερνητικές εφημερίδες έγραφαν με πηχυαίους τίτλους, αυτών των παιχνιδιών για τα οποία ασκήθηκαν ποινικές διώξεις, αυτών των παιχνιδιών, για τα οποία αρνείστε επιμόνως, ως Κυβέρνηση, να δεχθείτε σύσταση και εξεταστικών και προανακριτικών επιτροπών. Εδώ εμείς έχουμε αντίρρηση ζωηρή.
      Τα στοιχεία του κοινωνικού προϋπολογισμού για το 2002 είναι εξαιρετικά αποκαλυπτικά. Δείχνουν πράγματι, το είπατε και συμφωνώ, ότι τα ασφαλιστικά ταμεία παρά τη δυσμενή χρηματιστηριακή συγκυρία πέτυχαν να αυξήσουν την περιουσία τους. Αυτό είναι αλήθεια και συνέβη λόγω της στροφής των επενδύσεων προς τα αμοιβαία κεφάλαια και επίσης προς τα ομόλογα. Απώλεσαν όμως –και αυτό δεν άκουσα να το τονίζετε, κύριε Υπουργέ-  σημαντικά ποσά από την κατοχή «δεικτοβαρών» μετοχών. Ειδικότερα, περισσότερα από 3 δισεκατομμύρια δραχμές –το τονίζω για να μην παρερμηνεύεται, και αυτό είναι πάρα πολύ σημαντικό-απωλέσθηκαν, λόγω της μειώσεως της αξίας των μετοχών των ασφαλιστικών ταμείων, κατά την περίοδο 1999 έως 2002, ενώ σύμφωνα με τα στοιχεία του ίδιου του προϋπολογισμού που συζητάμε, το ύψος της αξίας των μετοχών, κατά το διάστημα 2001-2002, παρουσιάζει μείωση ύψους 41,36%. 
      Αλλά επιπλέον, ο προϋπολογισμός αυτός αποδεικνύει και την ανεπάρκεια της πολυδιαφημισμένης ασφαλιστικής μεταρρύθμισης, στην οποία προέβητε και προσφάτως μάλιστα. Και προέβητε διαδοχικά, τη μια με ένα σχέδιο το οποίο αποσύρατε και αποκηρύξατε, σχέδιο όμως το οποίο ετύγχανε και της πρωθυπουργικής επιδοκιμασίας και μια το δεύτερο το οποίο εν τέλει εψηφίσθη.
      Το ασφαλιστικό σύστημα της χώρας, κύριε Υπουργέ, κανείς δεν εθελοτυφλεί, παραμένει σε μια βαθιά αδιέξοδη κρίση, προδιαγράφοντας έτσι την ανάγκη νέων παρεμβάσεων, τις οποίες όμως δεν θα επιτελέσετε σεις πλέον ως Κυβέρνηση αλλά η κυβέρνηση που θα προέλθει από και δια των επικειμένων εκλογών και όλα δείχνουν πως θα είναι κυβέρνηση της Νέας Δημοκρατίας.
      Η παρατεινόμενη κρίση καταδείχθηκε με τα στοιχεία του κοινωνικού προϋπολογισμού, για μια ακόμη φορά, μέσα από την περαιτέρω επιδείνωση της σχέσεως ασφαλισμένων-συνταξιούχων, οφειλόμενη και στο οξύ δημογραφικό πρόβλημα. 
      Δυο είναι τα βασικά στοιχεία που ενισχύουν την εικόνα της κρίσεως αυτής του συστήματος. Το πρώτο αφορά το οικονομικό έλλειμμα πολλών μεγάλων ασφαλιστικών ταμείων και το δεύτερο την επιδείνωση των δημογραφικών δεδομένων και τη σχέση συνταξιούχων προς ασφαλισμένους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν έχετε την καλοσύνη, δυο λεπτά…
      ΠΡΟΕΔΡΕΥΩΝ (Κωνσταντίνος Βρεττός): Θα χάσετε το ρεκόρ που έχετε, ότι στο χρόνο σας καλύπτετε πάντα την ομιλία σας. 
      ΑΝΑΣΤΑΣΙΟΣ ΝΕΡΑΝΤΖΗΣ: Τα ρεκόρ είναι ή για να καταρρίπτονται ή για να χάνονται. 
      ΠΡΟΕΔΡΕΥΩΝ (Κωνσταντίνος Βρεττός): Να σας δώσω δυο λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ: Ευχαριστώ πολύ. 
      Ας δούμε λοιπόν μερικά ταμεία. Το έλλειμμα του ΙΚΑ, παρά το ότι στηρίχθηκε, πολλαπλώς είναι 659,6 εκατομμύρια ευρώ στον κλάδο σύνταξης και 379,8 εκατομμύρια ευρώ στον κλάδο ασθενείας. Στο ΤΣΑ, το έλλειμμα είναι 73,5 ευρώ. Ο ΟΓΑ έχει έλλειμμα 184,1 εκατομμύρια ευρώ στον κλάδο της υποχρεωτικής ασφάλισης. Το ΝΑΤ έχει έλλειμμα 47,4 εκατομμύρια ευρώ στον κλάδο της σύνταξης και 11,7 εκατομμύρια ευρώ στον κλάδο της ασφάλισης. 
      Ο προϋπολογισμός αυτός επίσης επιβάλλει στους εργαζόμενους –το ακούσατε από το Κ.Κ.Ε. αλλά φαίνεται δεν το αντιληφθήκατε ή δεν θέλατε να το αντιληφθείτε- ακόμη μεγαλύτερα βάρη για τη συμμετοχή τους στην κοινωνική ασφάλιση. 
      Επαίρεστε, κύριε Υπουργέ, ότι καταφέρατε να φθάσετε τις κοινωνικές δαπάνες στο μέσο όρο των κοινοτικών. Ναι, την ταμπακέρα όμως την ξεχάσατε, για μια ακόμη φορά. Ξεχάσατε ότι στις εισροές για τη χρηματοδότηση των κοινωνικών δαπανών, η μεν κρατική συμμετοχή μειώθηκε κατά 3,7% αφού καλύπτει μόνο το 29,1% έναντι του 32,8% ενώ οι εργαζόμενοι αυξάνουν την εισφορά τους, την υποχρεωτική κατά 2,3%. Δηλαδή από 20,3%, πληρώνουν 22,6%.
      Τέλος, αυτός ο προϋπολογισμός αφήνει όχι απλώς ανεκπλήρωτους, θα έλεγα και ανέγγιχτους, όλους εκείνους τους στόχους που θα έπρεπε να έχει: Το στόχο της αποτελεσματικής και ταχύτερης κατά το δυνατόν καταπολέμησης της εισφοροδιαφυγής, τις συνεχείς διευρύνσεις της απασχολήσεως και εν τέλει της αντικαταστάσεως του συστήματος αυτού που ρυθμίζει και αφορά ημέρες εργασίας και τις ασφαλίζει, μ’ ένα άλλο που θα ασφαλίζει τις αποδοχές. 
      Με τέτοιο περιεχόμενο, με τέτοια αποστολή, με τέτοια δομή και με τέτοια απόσταση από την πραγματικότητα, αυτός ο προϋπολογισμός δεν είναι κοινωνικός, αλλά κυνικός. Αποτυπώνει μια κατάσταση, η οποία αντί να ασφαλίζει, απασφαλίζει. Και όταν δεν υποβιβάζει, εν πάση περιπτώσει καθηλώνει, αντί να ανυψώνει. Η Νέα Δημοκρατία είναι αντίθετη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 –1913», εβδομήντα τρεις μαθητές και τέσσερις συνοδοί-δάσκαλοι από το 1ο Δημοτικό Σχολείο Λαμίας του Νομού Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑΣΟΚ κ. Παναγιώτης Κουρουμπλής έχει το λόγο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, ο εκφερόμενος από την Αξιωματική Αντιπολίτευση κυρίως λόγος, δεν είχε χαρακτήρα καταφοράς κατά του ΠΑΣΟΚ, αλλά κατελήφθη από μία λογική κατηφόρας χωρίς μνήμη, χωρίς ειλικρίνεια, μ’ ένα στοιχείο πραγματικά που εκπλήσσει όσους γνωρίζουν τα πολιτικά δρώμενα στην Ελλάδα. 
      Ήρθε, λοιπόν, η Αξιωματική Αντιπολίτευση, ως να κατήλθε από παρθενογένεση, για να μας πει μία σειρά θέσεις που είχαν μέσα τους το καταγγελτικό στοιχείο, τον αφορισμό, χαρακτηρισμούς οι οποίοι πραγματικά δεν τιμούν έναν πολιτικό λόγο ο οποίος σέβεται τον εαυτό του. 
      Ξεχνάει, λοιπόν, η Νέα Δημοκρατία το πώς συμπεριφέρθηκε την περίοδο 1990–1993 στους αγρότες. Και μας λέει σήμερα ότι αγωνιά για το μέλλον των αγροτών. 
      Αν σήμερα οι αγρότες είναι ακόμα υπερχρεωμένοι, κυρίες και κύριοι συνάδελφοι, στην Αγροτική Τράπεζα, είναι γιατί το 15% του επιτοκίου έγινε 35% και 37% σε εκείνη την περίοδο ή το πετρέλαιο, το οποίο χρησιμοποιούσαν οι αγρότες, από 60 δραχμές έφτασε τις 140 δραχμές. Και υπήρξε και μία σειρά άλλων μέτρων που πραγματικά διαμόρφωσαν ένα καθεστώς αφόρητο για τους Έλληνες αγρότες.
      Αν μιλήσουμε δε για τη συμπεριφορά της στα κοινωνικά ζητήματα, στο κοινωνικό κράτος, γνωρίζει ο ελληνικός λαός πόσο στηρίχθηκε το κοινωνικό κράτος, που θεμελιώθηκε από τις κυβερνήσεις του ΠΑΣΟΚ στη δεκαετία του 1980, πώς χαρακτηριζόταν από τη Νέα Δημοκρατία ότι χρησιμοποιούσαμε βερεσέδια για να κάνουμε κοινωνικό κράτος. Άλλοτε, λοιπόν, χρησιμοποιούσαμε βερεσέδια γι’ αυτό το κοινωνικό κράτος, άρα σπαταλούσαμε λεφτά που δεν είχαμε και άλλοτε μας έκανε κριτική –όπως και μας κάνει κριτική- ότι δεν εξασφαλίζουμε τις απαραίτητες δαπάνες για να μπορεί πραγματικά να στηθεί ένα σύγχρονο κοινωνικό κράτος.
      Και μιλάει μία πολιτική παράταξη η οποία έχει ως ιδεολογία τη λογική του νεοφιλελευθερισμού, μία λογική που πιστεύει ότι θα πρέπει να ασκηθεί η κοινωνική πολιτική ως παρακολούθημα της ανάπτυξης, αν ποτέ δημιουργήσει πλεόνασμα μία τέτοια ανάπτυξη. Και δεν λαμβάνει υπόψη του τις ανάγκες που έχει μία κοινωνία, η οποία πραγματικά κάθε φορά έχει ανάγκη στήριξης από πολιτικές και κοινωνικές παρεμβάσεις που θα εξασφαλίζουν σε όλους εκείνους που χαρακτηρίζονται ως ευπαθείς ομάδες, ως αδύνατες ομάδες να νιώθουν ότι υπάρχει ένα βλέμμα ζεστό ενός ανθρωποκεντρικού κράτους που νοιάζεται γι’ αυτούς και εξασφαλίζει και γι’ αυτούς δυνατότητες επανενσωμάτωσής τους στην κοινωνία.
      Ήρθε, λοιπόν, εδώ η Αξιωματική Αντιπολίτευση με λόγους απαξιωτικούς, με λόγους εκμηδενιστικούς να διαμορφώσει ένα κλίμα αρνητικό.
      Και βεβαίως ακούστηκε και το παράλογο ότι εδώ ήρθαμε να ασκήσουμε κριτική και όχι να αντιπαραθέσουμε προτάσεις σε αυτές τις προτάσεις που κάνει η Κυβέρνηση.
      ΑΝΑΣΤΑΣΙΟΣ ΝΕΡΑΝΤΖΗΣ: Αλλάζουν;
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Εμείς πιστεύουμε ότι σε έναν πολιτικό διάλογο πρέπει να παρουσιάζεται η εναλλακτική πρόταση. Φαίνεται, όμως, πως η Αξιωματική Αντιπολίτευση για άλλη μία φορά δεν μπορεί να παρουσιάσει εναλλακτικό λόγο.
      Και αυτό το εισπράττει ο ελληνικός λαός, ο οποίος διαθέτει ισχυρούς ηθμούς διήθησης του εκφερόμενου πολιτικού λόγου από κάθε παράταξη για να μπορεί να επιλέγει κάθε φορά εκείνους τους ανθρώπους, εκείνες τις πολιτικές παρατάξεις που πραγματικά προσπαθούν, αγωνιούν. Και μπορεί να μην έχουμε πετύχει αυτό που πραγματικά οραματιζόμαστε, αλλά εμείς οραματιζόμαστε μια κοινωνία αλληλεγγύης, στο επίκεντρο της οποίας θέλουμε να είναι ο σεβασμός στην ανθρώπινη αξιοπρέπεια. Το έχουμε αποδείξει άλλωστε. 
      Και πρέπει να θυμόμαστε και τους αριθμούς, κυρίες και κύριοι συνάδελφοι. Είναι χρήσιμοι καμιά φορά. Εκτός και αν δεν είμαστε τόσο καλοί στην αριθμητική και θέλουμε πολλές φορές ή να μην τους χρησιμοποιούμε σωστά ή να τους ξεχνούμε.
      Έντεκα χιλιάδες άτομα με ειδικές ανάγκες το 1981, κύριε Νεράντζη, επιδοτούνταν από το ελληνικό κράτος. Σήμερα επιδοτούνται εκατόν πενήντα χιλιάδες άτομα με ειδικές ανάγκες. Ο ΟΓΑ αυτήν τη στιγμή παρέχει μόνο αυτήν τη σύνταξη, για την οποία μιλάτε απαξιωτικά. Σήμερα ένας ανάπηρος με απόλυτη αναπηρία στον ΟΓΑ εισπράττει 236.000 δραχμές. Για να μην αναφέρω και μία σειρά άλλων μέτρων προνοιακού χαρακτήρα που έχουν ενσωματωθεί μέσα στην κοινωνική ασφάλιση και αναπτύσσονται με προγράμματα του Υπουργείου Υγείας και Πρόνοιας, που επιχειρούν πραγματικά να στηρίξουν όλες αυτές τις ομάδες του πληθυσμού.
      Και αυτές οι πολιτικές αποτυπώνουν μία άποψη, μία θέση μιας πολιτικής παράταξης που πραγματικά αποδεικνύει κάθε φορά πως εξαντλεί όλες τις δυνατότητες που διαθέτει για να υπερασπιστεί ακριβώς αυτές τις ομάδες του πληθυσμού. Γιατί εμείς ακριβώς αγωνιούμε γιατί δεν θέλουμε να δημιουργηθεί δίπλα στο λεγόμενο φυσιολογικό κόσμο ένας αντίκοσμος της απελπισίας και της φτώχειας. Μιας φτώχειας όπου ο καλός φτωχός γίνεται κακός, εγκληματίας, όπως λέει και ο Ρενέ Ρενουά σ’ ένα κείμενό του.
      Πιστεύω, λοιπόν, ότι οφείλουμε εδώ με ευθυτενή και ειλικρινή τρόπο να αναδείξουμε όλα αυτά τα ζητήματα που έχουν να κάνουν με την αναγκαιότητα υπηρέτησης ενός σύγχρονου μοντέλου κοινωνικού κράτους, της υιοθέτησής του, της καθιέρωσής του. Ένα κράτος που θα είναι απαλλαγμένο και από σπατάλες, που θα είναι απαλλαγμένο από τη λογική να στηρίζει πλασματικούς δικαιούχους, ένα κράτος που πραγματικά θα θέτει συγκεκριμένους στόχους, ώστε πραγματικά να μπορεί η λεγόμενη οικονομία της αγοράς να μην είναι μία οικονομία της αγοράς χωρίς ψυχή, χωρίς νου, αλλά μία οικονομία της αγοράς που θα έχει βεβαίως τη λογική ενός υγιούς ανταγωνισμού, θα έχει τη λογική της παραγωγικότητας, αλλά θα υπάρχουν και οι παρεμβατικοί μηχανισμοί ενός σύγχρονου και λειτουργικού και αποτελεσματικού κράτους. Μηχανισμοί που θα επιχειρούν στον υψηλότερο βαθμό να αναδιανέμουν το παραγόμενο προϊόν προς όφελος της κοινωνίας. Γιατί μόνο έτσι μπορούμε να μιλούμε για μια ισχυρή Ελλάδα, που για να είναι ισχυρή πρέπει να έχει ισχυρή οικονομία. Και μια οικονομία είναι ισχυρή όταν υπάρχει ισχυρή κοινωνία.
      Κυρίες και κύριοι συνάδελφοι, για να έχουμε ισχυρή κοινωνία πρέπει να εξασφαλίσουμε όρους τέτοιους που πραγματικά να αποδίδουν σ’ αυτήν την κοινωνία αυτό που δικαιούται μέσα από πολιτικές που εκφράζονται με το αίσθημα της αλληλεγγύης, μέσα από πολιτικές που εκφράζονται μέσα από την αγωνία που πρέπει να έχουμε ώστε να δημιουργούμε τις προϋποθέσεις του αυτού σημείου εκκίνησης όλων των πολιτών. Μόνον έτσι μια κοινωνία μπορεί πραγματικά να έχει όραμα, να έχει ελπίδα, να δίνει προοπτική. Μόνο έτσι οικοδομούμε μια κοινωνία  βιοκεντρική χωρίς ρατσισμούς και αποκλεισμούς. Μόνον έτσι αποστρεφόμαστε και αναχαιτίζουμε τα φαινόμενα του κοινωνικού αποκλεισμού που επιχειρούν να καλλιεργήσουν ένα μελαγχολικό τοπίο σκορπίζοντας το γέλιο της μοιρολατρίας στους πολλούς.
      Εμείς θέλουμε μέσα από τις παρεμβάσεις αυτές, μέσα από το νοικοκύρεμα που κανείς δεν μπορεί να αμφισβητήσει –έχει γίνει στα ασφαλιστικά ταμεία, ώστε πραγματικά να αναπτύξουν δραστηριότητες αξιοποιώντας όλα τους τα περιουσιακά στοιχεία- και με τη στήριξη του κράτους να δημιουργήσουμε ένα αίσθημα κοινωνικής ασφάλειας που θα αναχαιτίζει τα φαινόμενα της κοινωνικής ανασφάλειας που γεννούν τον ατομοκεντρισμό και διαμορφώνουν όρους αρνητικούς μέσα στην κοινωνία.
      Πιστεύουμε ότι αυτή η ανάπτυξη πρέπει να έχει ως συστατικό της στοιχείο την κοινωνική ανάπτυξη, γιατί πιστεύουμε σε μία ισόρροπη κοινωνική ανάπτυξη, που θα εξασφαλίζει όλους εκείνους τους όρους συμμετοχής του πολίτη. Όταν έχουμε πολίτες που δεν συμμετέχουν σε αυτήν την κοινωνική και πολιτική διεργασία, έχουμε έλλειμμα και στη δημοκρατία. Θέλουμε μία δημοκρατία που  θα έχει ρυθμούς ικανούς να αναδιανέμουν το παραγόμενο προϊόν, που θα εξασφαλίζει κοινωνική ασφάλεια σε όλους τους πολίτες και θα ανθίσταται στη λογική της αποθεσμοποίησης από εξωθεσμικά κέντρα, τα οποία απειλούν να τη μετατρέψουν σε «δημοκρατορία».
      Κυρίες και κύριοι συνάδελφοι, θέλουμε το χαμόγελο της ανάπτυξης να αγγίζει τα χείλη όλων των ανθρώπων. Μόνο εάν εργαστούμε και συνεργαστούμε μ΄ αυτόν τον τρόπο, μπορούμε να διαμορφώσουμε μια προοπτική στην ελληνική κοινωνία που θα της εξασφαλίζει ένα σίγουρο παρόν και ένα βέβαιο μέλλον.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Επειδή λείπει ο Κοινοβουλευτικός Εκπρόσωπος του Κομμουνιστικού Κόμματος Ελλάδας θα μιλήσει ο κ. Μπούρας και αν ζητήσει μετά το λόγο ο Κοινοβουλευτικός Εκπρόσωπος, θα επανέλθουμε.
      Ορίστε, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κύριε Υπουργέ, θα μιλήσει και ένας μη επώνυμος, κατά τη δική σας ρήση. Για μια ακόμη χρονιά συζητάμε στη Βουλή των Ελλήνων όχι κοινωνικό προϋπολογισμό, αλλά κοινωνικό απολογισμό του 2003, όπως εξάλλου και εσείς δεχθήκατε, αφού διανύουμε τον προτελευταίο μήνα του έτους. 
      Βλέποντας κανείς αυτή την πράγματι καλαίσθητη έκδοση του Κοινωνικού Προϋπολογισμού του 2003 και διαβάζοντας τους έγχρωμους πίνακες, τα διαγράμματα και τις στατιστικές, νομίζει ότι η χώρα μας είναι μία χώρα πρότυπο συνοχής και κοινωνικής αλληλεγγύης. Διαβάζοντας μάλιστα τα βασικά στοιχεία του Κοινωνικού Προϋπολογισμού, όπως συνοπτικά παρουσιάζονται στο μικρό τεύχος και συγκεκριμένα τα οικονομικά μεγέθη, τα πληθυσμιακά μεγέθη και τα περιουσιακά στοιχεία, με έκπληξη διαπιστώνουμε ότι οι αριθμοί ευημερούν και οι πολίτες πένονται, όταν με επίσημες στατιστικές της EUROSTAT το ? περίπου των συμπολιτών μας ζουν κάτω από τα όρια της φτώχειας και πεντακόσιες χιλιάδες περίπου συνάνθρωποί μας, κυρίως νέοι και γυναίκες, είναι άνεργοι. 
      Πρέπει να σας θυμίσω, κύριε Υπουργέ, ότι είμαστε παγκόσμια ή τουλάχιστον ευρωπαϊκή πρωτοτυπία, όταν γνωρίζετε ότι η βελτίωση στο δείκτη της φτώχειας μετά την εφαρμογή κοινωνικών μέτρων είναι 1%, όταν σε καμία άλλη χώρα το νούμερο δεν είναι μονοψήφιο, αλλά είναι διψήφιο το λιγότερο στην εφαρμογή κοινωνικών μέτρων για την καταπολέμηση της φτώχειας.
      Η Κυβέρνηση επιδιώκει με ωραία διαγράμματα και χρωματιστούς πίνακες να αποδείξει ότι έχει ψηλά τον πήχη των κοινωνικών δαπανών, επιλέγοντας μάλιστα ως μέτρο σύγκρισης το διάστημα 1990-1993. Αποκαλύπτεται, όμως, περίτρανα πόσο λανθασμένα μετρά και συγκρίνει τις κοινωνικές δαπάνες, προκειμένου να βγάλει τα συμπεράσματα που τη βολεύουν. Μάταια, όμως, προσπαθεί, γιατί οι δαπάνες για την πρόνοια που διατίθενται από τον Κρατικό Προϋπολογισμό μειώνονται στη θητεία της παρούσας Κυβέρνησης, όταν την περίοδο 1990-1993 –για να κάνουμε και εμείς μία σύγκριση- οι δαπάνες κοινωνικής πρόνοιας αυξάνονταν σημαντικά από 199 εκατομμύρια ευρώ το 1990 σε 408 εκατομμύρια ευρώ το 1993, δηλαδή σε μία τριετία υπερδιπλασιάζονται.
      (Στο σημείο αυτό την  Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ –ΨΑΡΟΥΔΑ)
      Και βέβαια, σε όλα όσα τόσο παραστατικά παρουσιάζετε σκόπιμα παραλείπετε το κόστος ζωής τότε και σήμερα. Και πρέπει να σας το πω. Έχετε τουλάχιστον την ειλικρίνεια και το ομολογείτε στην πρώτη κιόλας παράγραφο του μικρού τεύχους και λέτε: «Ο Κοινωνικός Προϋπολογισμός παρουσιάζει σε τρέχουσες τιμές αναλυτικά και συνολικά» κλπ. Πρέπει να σας πω, επειδή τυχαίνει να γνωρίζω μαθηματικά λόγω των σπουδών μου, ότι τέτοιες συγκρίσεις δεν μπορούν να γίνουν, γιατί είναι ανόμοιες. Πρέπει να κάνουμε συγκρίσεις σε πραγματικές τιμές, όχι με τιμές τότε και τιμές τώρα.
      Αλλά, εν πάση περιπτώσει, έφυγαν εδώ οι συνάδελφοι από την Αιτωλοακαρνανία, δεν ξέρω αν αυτά που είπαν εδώ σήμερα μπορούν να πάνε να τα πουν στα καφενεία και στον κόσμο της Αιτωλοακαρνανίας ή των άλλων περιοχών ή πρέπει εμείς να φροντίσουμε να στείλουμε τις κασέτες εκεί. Να τους αντιπαραβάλουμε, δηλαδή, στο καφενείο, γιατί όλα αυτά που παρουσιάζετε τόσο όμορφα εδώ είναι ευημερία, αλλά η πραγματικότητα είναι εντελώς διαφορετική. Η σκληρή πραγματικότητα κόντρα στις εικονικές λογιστικές και στην παραμυθένια κυβερνητική προπαγάνδα είναι χειροπιαστή για τον καθένα. Οι εργαζόμενοι, οι συνταξιούχοι, οι μικρομεσαίοι και οι ευπαθείς κοινωνικές ομάδες οδηγούνται σε εξόντωση και εξαθλίωση.
      Κάντε μια επίσκεψη, κύριε Υπουργέ. Ξέρω ότι έχετε πολύ κόπο, αλλά ελάτε μια μέρα να πάμε παρέα στις δικές μου εκλογικές περιοχές. Είναι αναγκαίο. Θα βγάλετε συμπεράσματα χρήσιμα και ίσως θα βοηθήσετε και τον κόσμο. Ελάτε να πάμε στο Μενίδι, στα Μέγαρα, στο Θριάσιο Πεδίο, στα Μεσόγεια, στη Βόρεια Αττική. . Είναι πολύ κοντά. Λίγο χρόνο θα σας πάρει. Θα δείτε τη σκληρή πραγματικότητα και όχι την εικονική λογιστική των ευημερούντων πινάκων και διαγραμμάτων.
      Κυρία Πρόεδρε, θα ήθελα να κάνω μία διευκρίνιση, αν μπορώ να συνεχίσω στο κείμενο που προετοιμάστηκα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεχίστε, θα έχετε μια μικρή ανοχή γιατί δώσατε το χρόνο σας.
      ΑΘΑΝΑΣΙΟΣ ΜΠΟΥΡΑΣ: Ναι. 
      Πραγματικό «βατερλώ» της απασχόλησης απετέλεσαν οι πολιτικές δράσεις των τελευταίων ετών, με αποτέλεσμα ο δείκτης της ανεργίας να καλύπτει ασφυκτικά το σύνολο σχεδόν των τομέων της οικονομικής και επαγγελματικής δραστηριότητας. Η τελευταία έκθεση-μελέτη του Παρατηρητηρίου Απασχόλησης του ΟΑΕΔ περιγράφει με τα πλέον μελανά χρώματα τα δρώμενα στην αγορά εργασίας, επισημαίνοντας χαρακτηριστικά ότι η εφαρμογή ίδιων μέτρων πολιτικής, όπως ισχύει σήμερα, είναι επιζήμια για την ελληνική κοινωνία και οικονομία. 
      Από τις διαπιστώσεις αυτές προκύπτει αβίαστα το συμπέρασμα ότι οι κυβερνητικές δράσεις στην αγορά εργασίας είναι επιδερμικές. Ουσιαστικά και πρακτικά αδυνατούν να κάνουν πραγματικότητα την εξατομικευμένη παρέμβαση, στόχος που επιχειρείται με εφφέ τελευταία με τα ΚΠΑ, τα Κέντρα Προώθησης Απασχόλησης, τα οποία επισκέφθηκε μάλιστα και ο Πρωθυπουργός στο Καματερό, αλλά την ίδια μέρα πήγα και εγώ ως αρμόδιος από πλευράς Νέας Δημοκρατίας για τον ΟΑΕΔ και είδα ακριβώς και ξέρω ότι είναι αντίθετη η εικόνα, όταν μάλιστα και πολλά από τα μηχανήματα είναι μουχλιασμένα, τα κομπιούτερ και ο εξοπλισμός.
      Τα ΚΠΑ βρίσκονται σε νηπιακό στάδιο λειτουργίας και στην ουσία υποκαθιστούν μια εσωτερική υπηρεσία του ΟΑΕΔ. Σύμφωνα, λοιπόν, με το Παρατηρητήριο Απασχόλησης του ΟΑΕΔ –για να δείτε την εφαρμογή της κοινωνικής σας πολιτικής- τα στοιχεία για την οικονομική δραστηριότητα κατά κλάδους στη χώρα μας έχουν ως εξής: Στο διάστημα 1992-2002 οι απασχολούμενοι στη γεωργία μειώθηκαν κατά εκατόν ογδόντα τρεις χιλιάδες άτομα, στη βιομηχανία κατά εκατόν εξήντα χιλιάδες άτομα και οι αυτοαπασχολούμενοι σε μικρές, οικογενειακές επιχειρήσεις μειώθηκαν κατά 82.000 άτομα. Αυτή είναι η κοινωνική σας πολιτική. 
      Το πανόραμα αυτών των αποκαλυπτικών στοιχείων έρχεται ουσιαστικά να σφραγίσει την αποτυχία σας στην πολιτική της απασχόλησης και της μείωσης της ανεργίας. Έχω δύο έγκριτες χθεσινές εφημερίδες, όπως τα «ΝΕΑ», τα οποία λένε ότι η ανεργία είναι γένους θηλυκού: 61,5% των ανέργων είναι γυναίκες και οι γυναίκες και οι νεοεισερχόμενοι είναι τα μεγάλα θύματα της ανεργίας.
      Για να γράφει αυτή η εφημερίδα «θύματα» σημαίνει ότι υπάρχει πόλεμος, υπάρχει πρόβλημα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επισπεύστε παρακαλώ.
      ΑΘΑΝΑΣΙΟΣ ΜΠΟΥΡΑΣ: Θα επισπεύσω. 
      Η εφημερίδα «ΕΛΕΥΘΕΡΟΣ ΤΥΠΟΣ» λέει ότι ακόμη κατέρρευσαν και τα χαρακτηριστικά επαγγέλματα που έδιναν διέξοδο. Αναφέρει ότι κάνουν μαθήματα στις οικοδομές οι καθηγητές. Και αυτό προκύπτει από αποτελέσματα ερευνών.
      Θα ολοκληρώσω λέγοντας ορισμένα πράγματα τα οποία αφορούν και το κομμάτι που εγώ παρακολουθώ από πλευράς ευθύνης του τομέα κοινωνικών υποθέσεων της Νέας Δημοκρατίας.
      Οι εισφορές εργοδοτών και εργαζομένων υπέρ ανεργίας πρέπει να ξέρετε, κύριε Υπουργέ, ότι είναι 4% και όχι 3% που γράφετε στη σελίδα 25 αυτού του πολυτελούς τεύχους. Μάλιστα να σας πω ότι είναι 2,67% ο εργοδότης και 1,33% ο εργαζόμενος. Εδώ ξέρετε τι λέτε; Ότι είναι 1% ο εργαζόμενος και 2% ο εργοδότης. Δεν είναι έτσι. Τουλάχιστον παρουσιάστε και αληθινά στοιχεία.
      Επίσης, τα επιδόματα ανεργίας κυμαίνονται συνεχώς περί το 50% του ημερομισθίου του ανειδίκευτου εργάτη. Ο νόμος βέβαια προβλέπει ως κατώτερο ημερήσιο επίδομα ανεργίας το 66,7% του ημερομισθίου του ανειδίκευτου εργάτη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε παρακαλώ.
      ΑΘΑΝΑΣΙΟΣ ΜΠΟΥΡΑΣ: Τελειώνω.
      Η συμμετοχή δε του κρατικού προϋπολογισμού ανέρχεται μόνο στο 3,5% της δαπάνης.
      Η αναλγησία της Κυβέρνησης φαίνεται και από τα επιδόματα τα οποία χορηγεί παραδείγματος χάρη σε αποτυχημένες αποκρατικοποιήσεις όπως του Σκαραμαγκά όπου δίνει το 0,5%, που είναι ανώτατο όριο για δύο μόνο χρόνια το 11% των κονδυλίων.
      Στο θέμα των οικογενειακών επιδομάτων εύκολα μπορεί να αποκαλυφθεί το κοινωνικό προσωπείο της Κυβέρνησης καθώς η διαχείριση του λογαριασμού αποτελεί λεηλασία. 
      Επίσης, κατά την περίοδο της διακυβέρνησης του ΠΑΣΟΚ το ΙΚΑ έχει υπεξαιρέσει από τον ΟΑΕΔ 1,2 δισ. ευρώ από τις υπέρ ΟΑΕΔ εισφορές εργοδοτών.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ τελειώσατε!
      ΑΘΑΝΑΣΙΟΣ ΜΠΟΥΡΑΣ: Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, θα ήθελα να πω ορισμένα πράγματα σε σχέση μ’ αυτά που είπε και ο κύριος Υπουργός και ο Κοινοβουλευτικός Εκπρόσωπος του ΠΑΣΟΚ αλλά και οι συνάδελφοι της Νέας Δημοκρατίας.
      Να ξεκινήσω με τις παρατηρήσεις της Νέας Δημοκρατίας. Στις διαπιστώσεις συμφωνούμε και εμείς. Αυτή είναι η κατάσταση στην ανεργία, στη φτώχεια, στα ασφαλιστικά ταμεία κλπ. Τι θα κάνει η Νέα Δημοκρατία που λέτε ότι θα έρθει αύριο στην εξουσία; Θα φέρετε παραδείγματος χάρη την τριμερή στα ασφαλιστικά ταμεία; Θα συνεχίσετε να δίνετε αυτά τα χρήματα του ΟΑΕΔ στους μεγάλους επιχειρηματίες για να πριμοδοτούν δήθεν την εργασία και την απασχόληση και θα κρατάτε τους ανέργους σ’ αυτό το πενιχρό ποσοστό, όπως και εσείς το χαρακτηρίσατε, του 56%;
      Θα δώσετε δουλειά; Θα ενισχύσετε την Τοπική Αυτοδιοίκηση μ’ αυτά τα λεφτά; Αντί να τα παίρνουν οι εργοδότες, να τα πάρει η Τοπική Αυτοδιοίκηση με προσωπικό που θα προσλάβει ή θα φτιάξετε μία από τα ίδια; Σας πληροφορώ ότι θα φτιάξετε μία από τα ίδια, γιατί είναι οι κατευθύνσεις της Ευρωπαϊκής Ένωσης, που λένε πως οι αναδιαρθρώσεις που πρέπει να γίνουν στον κοινωνικό τομέα, δεν χωράνε καμία παρέκκλιση. Είστε υποχρεωμένοι, αφού τηρείτε με ευλάβεια όλες τις αποφάσεις των Βρυξελλών, να τηρήσετε αυτήν την πολιτική. Αυτό κάνει και το ΠΑΣΟΚ. Έβαλε το ερώτημα ο κύριος Υπουργός: Μα, κύριε Γκατζή, πού να τα βρούμε;  Μπορούμε να κάνουμε άλλη πολιτική και να δώσουμε στους μεγαλοσυνταξιούχους μεγαλύτερη σύνταξη; Αυτό που έκαναν τα άλλα μοντέλα, έχουν καταρρεύσει. Πέστε μας ένα μοντέλο. Να λυπάστε που κατέρρευσε, κύριε Υπουργέ, και να είστε σίγουρος ότι θα ξαναέλθει πολύ σύντομα, γιατί αυτή η απάνθρωπη πολιτική της νεοφιλελεύθερης αγοράς, της στείρας αντιλαϊκής πολιτικής δεν θα γίνει ανεκτή για πολύ καιρό. Θα πρέπει όμως να αναγνωρίσετε ότι παρά τις αδυναμίες, είχε λύσει βασικά κοινωνικά προβλήματα, όπως της εργασίας, της παιδείας, της υγείας, του πολιτισμού και της διασκέδασης και της ξεκούρασης των ανθρώπων. Αυτά είναι συγκριτικά στοιχεία, που έφεραν όσο διάστημα υπήρχε το σοσιαλιστικό σύστημα, και μία άνοδο στο εισόδημα των εργαζομένων των καπιταλιστικών  συστημάτων. 
      	Εμείς πιστεύουμε ότι το ανθρωπιστικό μοντέλο –ένα μοντέλο που θα νοιάζεται για τις σύγχρονες ανάγκες του ανθρώπου- μπορεί να το επιβάλει μόνο ο σοσιαλισμός. Φυσικά στο δικό σας μοντέλο πού να βρεθούν χρήματα για να δώσετε στους μεγαλοσυνταξιούχους; Για πέστε μου όμως πού τα βρίσκετε και τα δίνετε στους μεγαλοκαρχαρίες; Στις φοροαπαλλαγές που έχετε εξαγγείλει με το κοινωνικό σας πακέτο, μειώνετε από 35% σε 25% το συντελεστή φορολογικής κλίμακας στις μεγάλες επιχειρήσεις και από 40% το πάτε στο 35% για τους μεγάλους εισοδηματίες. Εκεί έχει τελικά ο κρατικός κορβανάς; Ξέρετε πόσες εκατοντάδες δισεκατομμύρια είναι αυτά που μόνο το ? απ’ αυτά θα μπορούσε να καλύψει τις ανάγκες  των χαμηλοσυνταξιούχων; 
      	Λείπει ο κ. Κουρουμπλής για να του πω ότι περίμενα να τον ακούσω να μιλάει για την κοινωνική αναλγησία, που ισχύει για τα άτομα με ειδικές ανάγκες και για την ελλιπή χρηματοδότηση. Επικρίνατε τη Νέα Δημοκρατία για τους  αντιασφαλιστικούς νόμους. Έχετε δίκιο, έτσι είναι. Ο τότε ηγέτης σας όμως, κύριε Υφυπουργέ, είχε πει πως μόλις ερχόταν στην εξουσία, θα τους καταργούσε. Τι κάνατε; Συνεχίσατε και επαυξήσατε τα αντιασφαλιστικά μέτρα. Για ποια κοινωνική πολιτική μιλάτε; Το λέω ξεκάθαρα: Μέχρι το 1985 κλέβατε τα συνθήματα του ΚΚΕ Από το 1985 και μετά κλέψατε την πολιτική της Νέας Δημοκρατίας σε πολύ πιο σκληρό μοντέλο μάλιστα.
      	Πρέπει οι εργαζόμενοι να βγάλουν τα συμπεράσματά τους από τις πολιτικές και των δύο κομμάτων, να τις καταδικάσει, εισερχόμενοι στις εκλογές και να ενισχύσει το ΚΚΕ αν θέλει πραγματικά να βάλει προϋποθέσεις για λύσεις και προοπτικές μίας άλλης πολιτικής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Αναμφίβολα είναι πολύ ενδιαφέρουσα η συζήτηση για τον Κοινωνικό Προϋπολογισμό, αγαπητοί συνάδελφοι, δυστυχώς ο χρόνος είναι μικρός για ένα τόσο μεγάλο θέμα. Σ’ αυτόν τον ελάχιστο, όμως, μπορώ να πω κάποια πράγματα που αναδύονται από το κείμενο που παρουσίασε στη Βουλή το Υπουργείο Εργασίας. 
      Το πρώτο που βλέπω από τα βασικά στοιχεία του Προϋπολογισμού όπως τα ανακοινώσατε, είναι το διάγραμμα για την εξέλιξη  των δαπανών κοινωνικής προστασίας, των δαπανών Τακτικού Κρατικού Προϋπολογισμού και του Ακαθάριστου Εγχώριου Προϊόντος.
      Βλέπουμε μία σαφή απόκλιση μεταξύ της αύξησης του Ακαθάριστου Εγχώριου Προϊόντος και των Κοινωνικών Δαπανών Δηλαδή, βελτιώνεται το εισόδημα της χώρας. Κατά κάποιο τρόπο, γινόμαστε όχι πλουσιότεροι, αλλά αποκτούμε καλύτερο επίπεδο. Ανοίγει η ψαλίδα μεταξύ των κοινωνικών δαπανών. Αναλογικώς, δηλαδή, οι κοινωνικές δαπάνες είναι μειωμένες ως προς την αύξηση του Ακαθάριστου Εγχώριου Προϊόντος. 
      Αυτό, κύριε Υφυπουργέ, αρέσει δεν αρέσει, δηλώνει ότι δεν υπάρχει διοίκηση και ότι υπάρχει τουλάχιστον εισφοροδιαφυγή, γιατί οι συντελεστές δεν έχουν αλλάξει. Υπάρχει σημαντική εισφοροδιαφυγή και πρέπει να αντιληφθούμε ότι το πρώτο θέμα της χώρας είναι η διοίκηση και διοίκηση μ’ αυτό το μοντέλο και μ’ αυτά τα ελεγκτικά όργανα που έχουμε σήμερα δεν γίνεται. Λόγου χάρη, το ΣΔΟΕ, το Σώμα Δίωξης Οικονομικού Εγκλήματος, δεν έχει κανέναν έλεγχο και καμιά επιθεώρηση. Αυτά είναι σώματα εκτάκτων εξουσιών όπως και ο έλεγχος που γίνεται από το Σώμα Επιθεωρητών Δημόσιας Διοίκησης ή το Σώμα Επιθεωρητών Δημοσίων Έργων, τα οποία δεν είναι παρά ένα εκτελεστικό όργανο υπό την καθοδήγηση ενός πολιτικού προσώπου. 
      Υπάρχει, λοιπόν, θέμα διοίκησης και κατάργησης αυτών των σωμάτων, τα οποία δεν είναι παρά κάτι ανάλογο με τα παρακρατικά αποσπάσματα της περιόδου του Εμφυλίου Πολέμου, ίσως και κάτι παρόμοιο με τα όργανα των Ες-Ες της εποχής του Χίτλερ. Πρόκειται για σώματα που δεν είναι ενταγμένα στον κορμό της διοίκησης. Επομένως και σύμφωνα με τα όσα λέτε, υπάρχει πρόβλημα διοίκησης.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Το δεύτερο σημαντικό που αναδύεται από τα παραπάνω, αλλά και με βάση τα όσα είπατε, είναι το θέμα της συμβολής στην ανταγωνιστικότητα της οικονομίας. 
      Εσείς είπατε ότι η ανταγωνιστικότητα της οικονομίας πρέπει να διαφυλαχθεί και να προαχθεί. Εδώ, όμως, βλέπουμε ότι σημαντικό μέρος του κόστους των κοινωνικών δαπανών οφείλεται στην κοινωνική εισφορά, η οποία βαρύνει το κόστος παραγωγής και αυτό είναι κλειδί, κύριε Υφυπουργέ. 
      Αυτό το κόστος είναι κόστος παραγωγής του προϊόντος. Και αυτό που εδώ –στον πίνακα- λέγεται κοινωνική εισφορά πρέπει να απαλειφθεί παντελώς, να απαλλαγούν οι επιχειρήσεις απ’ αυτό το κόστος της κοινωνικής εισφοράς, όπως και από άλλα κόστη ομοίως κοινωνικής εισφοράς, τα οποία δεν περιλαμβάνονται εδώ, όπως είναι τα κόστη οικογενειακών επιδομάτων, στρατευσίμων, ανεργίας κλπ., τα οποία καταβάλλουν οι ίδιοι οι εργαζόμενοι και βαρύνει το κόστος παραγωγής. Πρόκειται για το λεγόμενο εργατικό λογιστικό κόστος. Αυτά, λοιπόν, πρέπει να απαλειφθούν, αν θέλουμε να λέμε ότι είμαστε μια ευνομούμενη πολιτεία και μια πολιτεία η οποία έχει μια Κυβέρνηση που φροντίζει για την ανταγωνιστικότητα της οικονομίας της.
      Το τρίτο και πολύ σημαντικό είναι τα λεγόμενα «ευγενή» ταμεία, για τα οποία μιλήσατε προηγουμένως. Δέχεσθε, δηλαδή, ότι σ’ αυτόν τον αγγελικό κόσμο της ελληνικής οικονομίας υπάρχουν «ευγενή» και «αγενή» ταμεία –για να χρησιμοποιήσω την αρνητική έννοια- και αυτό κατά τη δική σας έκφραση. 
      Τέλος, κύριε Πρόεδρε, δεν υπάρχει ορθή διαχείριση του πλούτου των κοινωνικών ταμείων. Και αυτό το διαπιστώνουμε από τη σχέση των εισοδημάτων που έχουν από μετοχές, χρεόγραφα κλπ. Όλη αυτή η εικόνα δείχνει ότι δεν υπάρχει διαχείριση των αποθεματικών τους και ότι τα αποθεματικά τους δεν είναι τοποθετημένα σε τέτοιες αξίες οι οποίες να εγγυώνται μία συνεχή αύξηση. 
      Είδαμε τον «πειρασμό» του χρηματιστηρίου ή μάλλον τη «ληστεία» του χρηματιστηρίου. Ήταν «πειρασμός» στην αρχή υπό την καθοδήγηση της Κυβέρνησης. Αν κοιτάξετε τον πίνακα των μετοχών πόσο έχουν αυξηθεί αυτά τα χρόνια, θα δείτε ότι το 1998 το σύνολο των μετοχών είναι 1.671.000.000, κύριε Πρόεδρε, και το 1999 ανεβαίνει στα 5.281.000.000. Αυτός ήταν ο πειρασμός. Στη συνέχεια ακολούθησε η «ληστεία» της περιουσίας των ταμείων, κάτω από τις οδηγίες της Κυβέρνησης της αυτού εξοχότητος, του εντιμοτάτου Καθηγητού και Πρωθυπουργού, κ. Κωνσταντίνου Σημίτη.
      Κύριε Πρόεδρε, είναι ένας Προϋπολογισμός ο οποίος βέβαια έρχεται πολύ αργά, αλλά δείχνει την κοινωνική αναλγησία της Κυβέρνησης και την έλλειψη οποιασδήποτε εμπιστοσύνης και σχέσεως και ένας Προϋπολογισμός που αφήνει την κοινωνία να κινηθεί με τους δικούς της ελεύθερους νόμους, χωρίς την παραμικρή θετική παρέμβαση από την πλευρά της Κυβέρνησης για μία καλύτερη κοινωνική άνοδο.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριοι συνάδελφοι, σε μια αποστροφή του λόγου του ο κύριος Υπουργός ανέφερε ότι είναι θετικότερος ο φετινός Κοινωνικός Προϋπολογισμός. Είναι για όλους θετικότερος; Θα χρησιμοποιήσω και το περσινό κείμενο του Κοινωνικού Προϋπολογισμού, τη σελίδα 480. Τα κείμενα είναι περίπου τα ίδια. Αλλάζουν μόνο τα νούμερα. Ο φετινός Κοινωνικός Προϋπολογισμός έχει συν δέκα σελίδες και διαφέρει –αυτό είναι στα θετικά- διότι αναφέρει το σύστημα καταγραφής της κοινωνικής προστασίας με τη μεθοδολογία ΕΣΠΡΟΣ .
      Αυτός ο Κοινωνικός Προϋπολογισμός δεν είναι ίδιος για όλους. Ο κ. Κουρουμπλής αλλού υποστηρίζει τα δικαιώματα των ιδρυμάτων που είναι ΝΠΙΔ που είναι κυρίως για τους αναπήρους. Στο θέμα όμως που θα αναφέρω δεν είπε κουβέντα. Στη σελίδα, λοιπόν, 480 και του περσινού και του φετινού Κοινωνικού Προϋπολογισμού τα πενήντα οκτώ ΝΠΙΔ –υπάρχουν στον προνοιακό χάρτη που έκανε το Υπουργείο Υγείας Πρόνοιας, αλλά είναι ανύπαρκτα και τα περιφερειακά συστήματα υγείας πρόνοιας- που είναι οι χαμάληδες της κοινωνικής πρόνοιας οδηγούνται στον αφανισμό. Του δώσατε λοιπόν 85.939.000 ευρώ  το 2002 ενώ το 2003 μόλις 10.085.933 ευρώ. Η κρατική επιχορήγηση μειώνεται από 22.113.994 ευρώ σε 16.697.335 ευρώ. 
      Μετά ψάχνουμε να βρούμε γιατί το Ψυχολογικό Κέντρο Βορείου Ελλάδος στο Ρετζίκι έχει να πληρώσει επτά μήνες το προσωπικό του γιατί στη μέριμνα παιδιών Κατερίνης το προσωπικό είναι απλήρωτο εννέα μήνες, γιατί οι οφειλές στο ΙΚΑ αυξάνονται συνεχώς γιατί τα πενήντα οκτώ αυτά ιδρύματα ουσιαστικά κλείνουν. Γιατί υπάρχει αυτή η επιλεκτική διαχείριση;
      Σας είχαμε ζητήσει κάποια πράγματα πέρυσι και κάποια απ’ αυτά τα κάνατε. Αναφέρετε στον Προϋπολογισμό φέτος την ποσοστιαία διάρθρωση των κοινωνικών δαπανών ανά λειτουργία στην Ελλάδα αλλά δεν κάνετε τη σύγκριση με τις υπόλοιπες χώρες της Ευρωπαϊκής Ένωσης για να δούμε εάν είναι στόχος η κοινωνική σύγκλιση ή μιλάμε πλέον για κοινωνική απόκλιση.
      Σίγουρα οι κοινωνικές δαπάνες αυξάνονται. Δεν μας λέτε όμως τίποτα για την αποτελεσματικότητά τους. Πού πηγαίνουν αυτά τα χρήματα; Θέλουμε να μάθουμε την ποσοστιαία διάρθρωση των κοινωνικών δαπανών ανά πηγή προέλευσης, δημόσιο, εργοδότες προστατευόμενα άτομα. Θέλουμε να μάθουμε το ποσοστό των επωφελούμενων από τις κοινωνικές παροχές. Πού πάνε αυτά; Μόνο στις συντάξεις ή και σε άλλες κοινωνικές παροχές; Δεν μας λέτε τίποτα για την ποσοστιαία συμβολή των κοινωνικών χρηματικών μεταβιβάσεων ανά δεκατημόριο του πληθυσμού. Σε ποια δεκατημόρια του πληθυσμού πηγαίνουν τα χρήματα των κοινωνικών δαπανών; Πηγαίνουν στα χαμηλότερα κοινωνικά δεκατημόρια ή στα μεγάλα, δηλαδή στα πρώτα τέσσερα στα οποία δίνονται και στις υπόλοιπες ευρωπαϊκές χώρες ή και στα άλλα;
      Επίσης, κύριε Υπουργέ, θέλουμε να ξέρουμε τα ποσοστά φτώχειας πριν και μετά τις κοινωνικές μεταβιβάσεις. Έγινε τεράστιος θόρυβος. Ξεκίνησε ο κ. Ψαχαρόπουλος με την περσινή ερώτηση. Σας το ανάφερε και ο ίδιος ο Πρόεδρός μας και εδώ μέσα. Συνεχίζετε και σ’ αυτόν τον Κοινωνικό Προϋπολογισμό να μην αναφέρετε τίποτα, για την ταμπακέρα να μη μιλάτε καθόλου, για την αποτελεσματικότητα των κοινωνικών δαπανών να μη λέτε απολύτως τίποτα.
      Και επιπλέον, πρέπει να μας πείτε αλήθεια, το ΕΚΑΣ, που το δικαιούνται όλοι οι χαμηλοσυνταξιούχοι, γιατί δεν το παίρνουν οι χαμηλοσυνταξιούχοι του ΟΓΑ, κύριε Υπουργέ; Αυτές τις δικαιολογίες τις οποίες ίσως θα πείτε, θα ήθελα να τις πείτε στους χαμηλοσυνταξιούχους του ΟΓΑ. Γιατί δεν παίρνουν αυτά τα ψιχία, τις 30.000 δραχμές, και οι χαμηλοσυνταξιούχοι του ΟΓΑ;
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Γι’ αυτούς τους λόγους καταλαβαίνετε ότι και αυτός ο Κοινωνικός Προϋπολογισμός δεν μπορεί να ψηφιστεί από τη Νέα Δημοκρατία. Και επιτέλους, πείτε μας κάτι για την αποτελεσματικότητα των κοινωνικών δαπανών. Έχετε υποχρέωση σ’ αυτήν την Αίθουσα, τουλάχιστον όταν μειώνεται η φτώχεια μόνο κατά 1%, να μας δώσετε μια πειστική εξήγηση επιτέλους…
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      … πού πάνε οι κοινωνικές δαπάνες. Αυξάνονται οι κοινωνικές δαπάνες. Κάνατε, κύριε Υπουργέ…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κωνσταντόπουλε. Δεν έχετε άλλο χρόνο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Ένα λεπτό, κύριε Πρόεδρε. Το έχετε δώσει, νομίζω, και στους άλλους συναδέλφους.
      ΠΡΟΕΔΡΕΥΩΝ (Παναγιώτης Σγουρίδης): Μα έχετε ξεπεράσει ήδη το χρόνο σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Εντάξει, εάν δεν μπορώ να το πάρω, κύριε Πρόεδρε, σταματάω.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εξήντα πέντε μαθητές και μαθήτριες και τέσσερις συνοδοί του 17ου Δημοτικού Σχολείου Λαμίας.
      Η Βουλή καλωσορίζει τα παιδιά.
      (Χειροκροτήματα από όλες τις πτέρυγες)
      Το λόγο έχει ο κ. Χρυσανθακόπουλος.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, η συζήτηση για Κοινωνικό Προϋπολογισμό μπορεί να γίνεται δεκτή με τις αφετηρίες προσέγγισης του καθένα και πρέπει εδώ να μιλάμε τη γλώσσα της πολιτικής και όχι μόνο τη γλώσσα των αριθμών. Δεν είναι θέμα μόνο απλής διαχείρισης ο Κοινωνικός Προϋπολογισμός.
      Είναι αυξημένος, βέβαια, κατά 12% το 2003 σε σχέση με το 2002, όσον αφορά τις δαπάνες στις συντάξεις, στην υγεία, στην πρόνοια. Πρέπει όμως να δούμε την ουσία του θέματος.
      Για κοινωνικό κράτος ποιος μιλά σ’ αυτήν την Αίθουσα; Ποιος το προσεγγίζει αυτό σαν έννοια, σαν όρο και σαν πολιτική; Ποιος το περιγράφει στο πρόγραμμά του, στις επιλογές του, στις προτεραιότητές του; Ποιος έφτιαξε στην Ελλάδα κοινωνικό κράτος; Υπήρχε πάντοτε κοινωνικό κράτος; Άρχισε να θεμελιώνεται και να ολοκληρώνεται στις μέρες μας και έφτασε στο 22% του ΑΕΠ από το 1981 και μετά και τα τελευταία χρόνια προχωράμε σε διαρκείς αυξήσεις.
      Και όταν υπενθυμίζουμε στους συναδέλφους ότι μεταξύ του 1990 και του 1993 υπήρξε μείωση με αποδεδειγμένους συντελεστές των δικών τους αριθμών, εξεγείρονται. Ως σοσιαλιστές μήπως; Ή από τη μεριά εκείνη που στην ιστορική της διαδρομή στήριζε την κοινωνική πολιτική στα πρόσφορα, στην ελεημοσύνη, στη φιλευσπλαχνία, στην αγαθοεργή δωρεά και στα υπέρ μνήμης; Αυτά τα μετατρέψαμε εμείς σε κοινωνική πολιτική μέσα από τον Προϋπολογισμό του κράτους, μέσα από πολιτικές, οι οποίες ολοκλήρωσαν τομείς τους οποίους αγνοούσαν.
      Και αν διαμαρτύρονταν οι συνάδελφοι προηγουμένως για το θέμα των ατόμων με ειδικές ανάγκες, θέλω να σας πω ότι αυτά τα άτομα από το ΠΑΣΟΚ πήραν συντάξεις. Δεν έπαιρναν τίποτα ποτέ. Ήταν σε μια κατάσταση περιφρόνησης και κοινωνικής περιθωριοποίησης.
      Και μάλιστα, γίνεται η προσέγγιση του θέματος της ασφάλισης, χωρίς να προσδιορίζουν τη δική τους στάση. Εμείς έχουμε συγκεκριμένες κατανομές. Συμμετέχει το δημόσιο με συγκεκριμένο συντελεστή και κάνει διαρκείς υπερβάσεις των προϋπολογισμών με επιχορηγήσεις των ταμείων, για να ενισχύσει την κοινωνική πολιτική σε τεράστια ύψη δισεκατομμυρίων ευρώ πλέον.
      Αυτοί, όταν τους δόθηκε η ευκαιρία, ανέδειξαν, προέβαλαν και επέβαλαν την κατεύθυνση της ιδιωτικής ασφάλισης. Άλλο η ιδιωτική ασφάλιση, άλλο η κοινωνική ασφάλιση, που είναι η δική μας πολιτική. Και εδώ ακριβώς θέλω να πω στους συναδέλφους της Νέας Δημοκρατίας ότι δεν μπορούν να κάνουν κριτική με σοσιαλιστικούς όρους, όταν το Εθνικό Σύστημα Υγείας, με τις όποιες αδυναμίες του, αλλά και με τα πλεονεκτήματά του ταυτόχρονα, δεν αποτελεί δική τους επιλογή. Θέλουν τα ιδιωτικά νοσοκομεία, όπως θέλουν και την ιδιωτική παιδεία, τα ιδιωτικά πανεπιστήμια.
      Και μάλιστα δεν τολμούν να πουν ιδιωτικά και λένε μη κερδοσκοπικά, μη κρατικά, μη πανεπιστήμια γιατί θα αγοράζεις στο τέλος τα πτυχία. Δεν αποσαφηνίζουν πολιτικές εδώ. Απλώς έρχονται να καταγγείλουν τον ΟΓΑ. Αντίστοιχος οργανισμός στην Ευρώπη δεν υπάρχει όσον αφορά το ασφαλιστικό βιβλιάριο. Δεν υπάρχει πουθενά κράτος που να χρηματοδοτεί κατά 50% το ταμείο. Τι συνιστούν στους αγρότες; Την ιδιωτική ασφάλιση; Τη στιγμή μάλιστα που με 90.000 δραχμές για είκοσι χρόνια ασφάλισης τα παίρνουν αυτά σε ένα χρόνο σύνταξης. Τον πρώτο χρόνο έχουν πάρει πίσω όλη τους την εισφορά. Και διαμαρτύρονται σήμερα λέγοντας ότι δεν μπορούν οι αγρότες να δώσουν 90.000 δραχμές για την κύρια ασφάλιση κατ’ άτομο. Απλά γνωρίζουν ότι και αν δεν δώσουν θα πάρουν σύμφωνα με τα ισχύοντα τις 70.000 δραχμές. Γι’ αυτό δεν επιδιώκουν τις 150.000 που είναι το ελάχιστο. Αυτή είναι η λογική τους. Και αποσιωπούν το γεγονός ότι το βιβλιάριο του ΟΓΑ βγαίνει πανεύκολα μέσω του οποίου παίρνουν τα φάρμακα και έχουν όλες τις υγειονομικές υπηρεσίες χωρίς να πληρώνουν τίποτα. 
      Θα ήθελα, κύριε Πρόεδρε, να ολοκληρώσω ότι η θέση του καθενός απέναντι στον Κοινωνικό Προϋπολογισμό πρέπει εδώ να είναι πολιτική. Να έχει, δηλαδή, αφετηρία και τελικό σκοπό. Και αυτά αποκαλύπτονται. Δεν χρειάζεται να αποκαλυφθούν όπως κάποιοι ισχυρίζονται μέσω της διακυβέρνησης της χώρας από την πλευρά τους για να το αποδείξουν. Οφείλουν να τα ξεκαθαρίσουν στις ομιλίες τους, στις προγραμματικές τους θέσεις κλπ. Και αφού έχουν άλλο δρόμο να πάρουν σαφώς και δεν θα τους κάνει τη χάρη ο ελληνικός λαός.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Υπουργέ, διερωτώμαι πόσο αυτά που υποστηρίξατε καθώς και ο εισηγητής της Πλειοψηφίας και οι λοιποί ομιλητές από το χώρο της κυβερνητικής παράταξης, τα πιστεύετε. Θα έλεγα μάλιστα ότι αποκορύφωμα αυτής της παρέμβασής μου συνιστούν τα όσα τελευταία είπε ο κ. Χρυσανθακόπουλος. Διότι η βασική εκφορά του πολιτικού λόγου από πλευράς Νέας Δημοκρατίας έχει τα στοιχεία της όχι ασκούμενης αντιπολίτευσης για την αντιπολίτευση. Αλλά πέραν της ελεγκτικής συγκεκριμένης αιτιολογημένης θέσης μας έχει την έννοια και της προσέγγισης με συγκεκριμένες προτάσεις για κάθε θέμα. 
      Ξέρετε πολύ καλά, κύριε Υφυπουργέ, ότι εμείς έχουμε άποψη για το ασφαλιστικό σύστημα της χώρας που αποτελεί τον κυρίαρχο παράγοντα γενικότερα της κοινωνικής ασκούμενης πολιτικής. Και ξέρετε ότι αν περισώθηκε το ασφαλιστικό σύστημα στα πλαίσια της συνέχειας της δεκαετίας εκείνης της χαμένης που αποσαθρώθηκαν τα πάντα, είναι λόγω συγκεκριμένων παρεμβάσεων της περιόδου 1990-1993 της Νέας Δημοκρατίας. Και αυτό είναι αναμφισβήτητο. Και όχι μόνο εσείς δεν συνετιστήκατε από τη δεκαετία του ’80 αλλά ήρθατε και αυτά που εμείς θεμελιώσαμε τα απορρυθμίσατε.
      Θα ήθελα δε να σας πω επειδή εγώ δεν μιλώ αβασίμως ποτέ, να θυμηθείτε ότι η κυβέρνηση Ζολώτα και η κυβέρνηση Μητσοτάκη συνήψε δάνεια για να μπορέσει να πληρώσει τους συνταξιούχους. Δεν θέλω να σας πω τίποτε άλλο. Δεν θέλω από εδώ και πέρα να σας πω τα περί τριμερούς χρηματοδότησης τι έχουν υποστεί και σε ποια φάση βρίσκονται αυτήν τη στιγμή τα ασφαλιστικά ταμεία. Θα ήθελα μόνο να κωδικοποιήσω το εξής και να μου αντιλέξετε επ’ αυτού.
      Το κράτος χρωστάει στα ασφαλιστικά ταμεία, τα ασφαλιστικά ταμεία χρωστούν τα νοσοκομεία, τα νοσοκομεία χρωστούν τους προμηθευτές και οι προμηθευτές χρωστούν στις τράπεζες και διαμορφώνεται ένας τέτοιος φαύλος κύκλος με όλες τις προφανείς, δυσμενείς συνέπειες που κανείς δεν μπορεί αυτά να τα αντιστρέψει όσο και αν τυχόν, τουλάχιστον δεν κατανοεί ότι απολογιστικά αν μη τι άλλο σε ένα τέτοιο συζητούμενο Κοινωνικό Προϋπολογισμό θα έπρεπε να έχει έλθει και να έχει πει ότι ασχέτως της εις το παρελθόν λανθασμένης πολιτικής, τώρα τα τελευταία χρόνια αποπειρώμεθα -ενδεχόμενα ένας τέτοιος πολιτικός λόγος θα ευσταθούσε- κάτι να κάνουμε στον κοινωνικοασφαλιστικό τομέα και κάθε χρόνο, πέραν των προβλέψεων και σχεδιασμών μας έχουμε την τάδε, αν θέλετε, απόκλιση, αλλά θα επιδιώξουμε τον επόμενο χρόνο να είμαστε καλύτεροι. Και έτσι να αποκτήσει ο πολιτικός σας λόγος μια βασιμότητα και εσείς να αποκτήσετε εγκυρότητα και αξιοπιστία. Είμαι πιο συγκεκριμένος, πέραν των όσων είπα και συνδυάζω, διότι αποκορύφωμα της ελεγκτικής μου διάθεσης καταλαγήν της δομής του λόγου που ήθελα να εκφράσω, αποτελεί αυτό το οποίο είπε ο κ. Χρυσανθακόπουλος, σε συνέχεια των όσων προηγούμενα είπα.
      Λέγει ο ΟΓΑ, έχουμε τους ασφαλισμένους που ουσιαστικά έχουν λελυμένα όλα τα σχετικά με το ασφαλιστικό δικό τους σύστημα προβλήματα. Και εισφορές ελάχιστες πληρώνουν και δεν ξέρω αυτά τα οποία παίρνουν σε ένα χρόνο καλύπτουν τις εισφορές και δεν ξέρω τι άλλα τα οποία είναι ανεπίτρεπτο να λέγονται σ’ αυτήν την Αίθουσα, διότι  το ασφαλιστικό σύστημα αποτελεί ένα υποσύστημα, ένα υποσύνολο ενός ευρύτερου συστήματος του οικονομικού. Είναι σαν να λέμε ότι έχω έναν οικογενειάρχη ο οποίος θέλει η οικογένειά του -αν θέλετε και ο ευρύτερος περίγυρος, διότι έχει ευαισθησία- να εξωτερικεύσει πολιτική συγκεκριμένη καλυτέρευσης της ζωής αλλά δεν έχει λεφτά. Άμα δεν έχεις λεφτά, μπορείς να ασκήσεις κοινωνική πολιτική;
      Θέλω, λοιπόν, να κατανοήσει ο κ. Χρυσανθακόπουλος ο ίδιος, ότι δεν είναι βάσιμη προσέγγιση όταν επιμέρους, αποσπασματικά προσεγγίζει το θέμα υπό την εξής έννοια. Ότι τα άλλα κράτη τα προηγμένα -για τα οποία εμείς αιτιώμεθα που βρίσκονται εν προφανή υπερτέρα θέση έναντι ημών, στο ευρύτερο οικονομικό σύστημα- έχουν καταλήξει ώστε μπορούν και χρηματοδοτούν διάφορες δράσεις οι οποίες δίνουν τι ως αποτέλεσμα αναμφισβήτητο; Ότι η κοινωνική πολιτική ως ποσοστό επί του ΑΕΠ από πλευράς χρηματοδότησης έχει υπέρτερο ποσό χρηματοδότησης απ’ ότι έχει στην Ελλάδα. Μπορεί εκεί να μην έχουν ΟΓΑ καθ’ ον τρόπο εξελίσσεται εδώ ο ΟΓΑ, αλλά έχουν τέτοια οικονομική κατάσταση οι αγρότες που μπορούν να ανταπεξέλθουν στις υποχρεώσεις και δικαιώματα που διανοίγει εκεί το σύστημα στις συγκεκριμένες χώρες. 
      Τελειώνοντας θέλω να πω χαρακτηριστικά ότι ο ΟΓΑ σήμερα οφείλει σε κοινωνικό ίδρυμα των Σερρών, την Κωστοπούλειο Στέγη πάνω από 120 εκατομμύρια δραχμές στα πλαίσια μιας σύμβασης που συνήφθη μ’ αυτόν το φορέα προκειμένου να υπάρξει πτέρυγα χρονίων παθήσεων σε ησφαλισμένους του ΟΓΑ. Έφθασε αυτός ο φορέας να καταβάλει εξ’ ιδίων πουλώντας την ακίνητη περιουσία για να αντιμετωπίσει τις τρέχουσες υποχρεώσεις και ο ΟΓΑ πάνω από ένα εξάμηνο τουλάχιστον διαφορά έχει όσον αφορά την καταβολή εμπροθέσμως των οφειλομένων ποσών. Δεν θέλω να προχωρήσω σε άλλα κοινωνικά ιδρύματα του Νομού Σερρών, όπως είναι το ΚΕΠΕΠ Σιδηροκάστρου ή όπως είναι το ΚΑΦΚΑ Νιγρήτας που έχει παραβιαστεί και ο λειτουργικός καταστατικός τους σκοπός και δεν έχετε προβεί χρόνια τώρα σε τέτοιες αναδιαρθρώσεις λειτουργικές και οργανωτικές, ώστε πραγματικά τον σκοπό το οποίο έχουν στο καταστατικό να τον επιτελούν. 
      Συμπέρασμα. Αυτή είναι η κατάσταση στον κοινωνικό τομέα, η απτή πραγματικότητα για την οποία ελέγχεστε από πλευράς Νέας Δημοκρατίας και ευελπιστούμε ότι σταθμιζομένων όλων αυτών των πραγματικών περιστατικών το εκλογικό Σώμα θα μας φέρει στη διακυβέρνηση της χώρας για να αποδειχθεί ότι και σ’ αυτόν τον τομέα χρειάζεται μια άλλη πολιτική, προϋπάρξασας όμως της οικονομικής πολιτικής, η οποία μπορεί να χρηματοδοτήσει ένα πραγματικά σωστό Κοινωνικοασφαλιστικό σύστημα. Ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, επιτρέψτε μου να επισημάνω μία λεπτομέρεια. Θα έπρεπε ο Κοινωνικός Προϋπολογισμός –άποψή μου- να συζητιέται δύο μέρες στη Βουλή και να συζητιέται πλατιά με την καρδιά ανοικτή με τη θέληση και την ευαισθησία για την αλήθεια, γιατί είναι ένα σημαντικό στοιχείο της εθνικής ζωής και δικαιούται ο πολίτης, όπως σε πλείστα όσα άλλα θέματα και προβλήματα να ακούει μόνο την αλήθεια.
      Επιτρέψτε μου, κύριοι συνάδελφοι, να σας πω το εξής: Αισθάνομαι πολύ υπερκομματικός, κύριε Υπουργέ, γιατί βλέπω να λείπει η αλήθεια και από τη μία μεριά και από την άλλη. Είναι το πλήγμα που επιφέρει στο πολιτικό σύστημα ο διπολισμός, ένας ανταγωνισμός εξουσίας με μία ψυχολογία εξουσιολατρείας η οποία νοθεύει τους κανόνες της ειλικρίνειας και της αλήθειας στο λαό. Αυτή είναι η πρώτη επισήμανση.
      Δεύτερη επισήμανση. Ο διπολισμός συμπιέζεται στις συμπληγάδες. Από τη μία μεριά τον σπρώχνει η ωραιοποίηση, κύριοι συνάδελφοι, της κάθε πλευράς και από την άλλη μεριά τον καταπιέζει η ισοπέδωση.
      Εξηγούμαι: Είναι ιστορικό το γεγονός ότι ο μεγάλος Καραμανλής έβαλε στην Ευρώπη τη χώρα μας. Και είναι και ιστορικό γεγονός, παρά τις παραλείψεις, παρά τα σφάλματα, παρά την εγκατάλειψη της αλλαγής από το κόμμα μας, ότι έκανε αλλαγή το ΠΑΣΟΚ στην κοινωνική πρόνοια, στο κοινωνικό κράτος. Κύριοι συνάδελφοι, αυτό είναι ηλίου φαεινότερο.
      Ένα απλό παραδειγματάκι. Το κουβέντιαζα και με τον Αντιπρόεδρο. Είναι ΕΚΑΣ οι συντάξεις που παίρνει το ζευγάρι των αγροτών, έξω δηλαδή από τις δυνατότητες των εισφορών. Είναι ΕΚΑΣ. Είναι μία βοήθεια που παρέχεται. Και οι δύο μαζί θα πάρουν γύρω στις 130.000, με τις αυξήσεις που θα δοθούν στο τέλος του έτους. Είναι μία βοήθεια. Δεν σταματάει εδώ αναμφισβητήτως, γιατί το κοινωνικό κράτος χρειάζεται βούληση, ευαισθησία και χρειάζεται και ταμείο, κύριοι συνάδελφοι. Πώς να το κάνουμε; Και για τους συναδέλφους του ΠΑΣΟΚ το λέω.
      Θα θυμάστε ποια ήταν η οικονομία στο τέλος του 1989 –ήμουν εδώ Βουλευτής- που είχαμε την Οικουμενική του Ζολώτα. Αγωνιούσαμε κάθε μήνα αν θα πληρωθούν οι δημόσιοι υπάλληλοι. Δεν υπήρχαν χρήματα. Και εμείς είχαμε τις διαδοχικές εκλογές. Το πολιτικό σύστημα ήταν έξω από τα δυσάρεστα δρώμενα της πατρίδας, της οικονομίας κλπ.
      Κάτω, λοιπόν, απ’ αυτές τις συνθήκες αγωνίζεται η κάθε κυβέρνηση –δεν λέω μόνο η δική μας Κυβέρνηση- με συνδυασμούς προτεραιοτήτων, από δανεισμούς μέχρι έσοδα απ’ όλες τις πηγές, να εξοικονομήσει τα τρισεκατομμύρια που χρειάζονται για την κάλυψη όλου αυτού του κεφαλαίου. 
      Να δεχθούμε ότι το λάθος του ΠΑΣΟΚ είναι να επικαλείται δεδομένα της δεκαετίας του 1960, του 1970. Είναι λάθος. Άλλη ήταν η πατρίδα τότε. Άλλες ήταν οι συνθήκες. Και είναι λάθος της Νέας Δημοκρατίας, κύριοι συνάδελφοι –με το σεβασμό που τρέφω στο κόμμα σας- να ισοπεδώνετε την πολιτική του ΠΑΣΟΚ. Η αλήθεια βρίσκεται στη μέση. Εκείνος που δεν έχει αμαρτήσει, ας πάρει το λιθάρι να πετροβολήσει τους άλλους. Αλλά πιστεύω ότι αμαρτίες υπάρχουν…
      ΠΡΟΕΔΡΕΥΩΝ (Παναγιώτης Σγουρίδης): Ο αναμάρτητος πρώτος το λίθο βαλέτω. 
      ΚΥΡΙΑΚΟΣ ΣΠΥΡΙΟΥΝΗΣ: Η πατρίδα αγωνίζεται, εξελίσσεται. Μπορεί οι ρυθμοί να μην είναι ικανοποιητικοί. Κάθε μέρα την πατρίδα τη βρίσκει σε ένα επίπεδο καλύτερο από την προηγούμενη ο καιρός.
      Από την άλλη μεριά, σαφώς και υπάρχουν χαρακτηριστικά σφάλματα. Και μάλιστα εγώ στην κατηγορία εναντίον του κόμματός μου λέω ότι εγκατέλειψε την αλλαγή, το όραμα. Το εγκατέλειψε. Έγινε διαχειριστικό σύστημα. Έγινε, να το πω –όχι η Νέα Δημοκρατία- παλαιοδεξιά, άμα θέλετε. Αυτά είναι τα προβλήματά σας. Γιατί δεν είναι ευχαριστημένοι οι αγρότες; Απαντήστε, κύριοι συνάδελφοι του ΠΑΣΟΚ. Δεν είναι ευχαριστημένοι διότι δεν υπάρχει ενημέρωση, που είναι ανέξοδη. Διότι δεν ελήφθησαν μέτρα που θα πίκραιναν κάποτε, ώστε να μη βρεθούν προ του αδιεξόδου και διότι πολλά πράγματα πήγαν στους πλούσιους και αφαιρέθηκαν από τα δικαιώματα των φτωχών.
      Αυτές οι κατηγορίες είναι αυτοκριτική και πρέπει να την κάνουμε για να πάμε με καθαρό το μέτωπο στις εκλογές, κύριε Πρόεδρε.
      Αλλιώς να προσπαθούμε να συγκαλύψουμε τις ευθύνες μας, αντλούμε σε πίθο Δαναΐδων, διακινδυνεύουμε τη διάψευση της ελπίδας ότι μπορούμε να κερδίσουμε τις εκλογές. Χωρίς αυτοκριτική οι εκλογές από το ΠΑΣΟΚ δεν θα κερδηθούν με οποιαδήποτε μέτρα και τη Νέα Δημοκρατία.
      Ξαναείπα και τελειώνω με αυτό: Είναι επικίνδυνος ο δρόμος των γκάλοπς. Είναι γεμάτος γλίστρες, θα χρησιμοποιήσω τον ίδιο όρο. Προσέξτε που πατάτε, γιατί  κινδυνεύετε να γλιστρήσετε. Έρχεστε εδώ  μερικοί συνάδελφοι με στοιχεία παραποιημένα, με στοιχεία που δεν ανταποκρίνονται στην αλήθεια, με μία ισοπεδωτική παρόρμηση. Η πατρίδα θέλει καθαρή σαν τα κρυστάλλινα νερά…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη.
      ΚΥΡΙΑΚΟΣ ΣΠΥΡΙΟΥΝΗΣ: Θέλει δημοκρατία. Και η δημοκρατία λέει: Την αλήθεια στο λαό είτε μας ωφελεί είτε μας βλάπτει.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω άλλο χρόνο. 
      ΚΥΡΙΑΚΟΣ ΣΠΥΡΙΟΥΝΗΣ: Ο Προϋπολογισμός σε πεντακόσιες είκοσι έξι σελίδες έχει όλα τα στοιχεία που κάποιος αν θέλει να ενδιαφερθεί μπορεί να δει και τα έσοδα και τα έξοδα με μία κίνηση ευαισθησίας προς τις αδύνατες τάξεις. Ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Τι να κάνω, ο Στρατηγός είναι ιδιαίτερη περίπτωση συναδέλφου Βουλευτή. Πάντα μας κλέβει το χρόνο.
      Ορίστε, κύριε Λεονταρίδη έχετε το λόγο για πέντε λεπτά.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, η Κυβέρνηση αναζητεί μάταια το ισχυρό κοινωνικό κράτος, κράτος πρόνοιας, κάθε τέσσερα χρόνια προεκλογικά με ένα θαυμάσια επικοινωνιακό τρόπο σε συνέδρια, εγκαίνια, εκθέσεις για να αναστρέψει το δυσμενές πολιτικό κλίμα που δημιούργησε η ίδια με την οικονομική και κοινωνική της πολιτική. 
      Η έλλειψη όμως μέτρων για την αντιμετώπιση του δημογραφικού προβλήματος, η ακολουθούμενη οικονομική πολιτική, το ανεξέλεγκτο κύμα ακρίβειας, το ποσοστό ανεργίας όπου σε πολλούς νομούς ξεπερνά το 15%, όπως στο Νομό Σερρών, η έκταση της παραοικονομίας (μαύρη εργασία) η άθλια οικονομική κατάσταση των ταμείων υγείας, η κακή οργάνωση των ασφαλιστικών ταμείων, η μη αξιοποίηση της περιουσίας τους, δείχνουν φανερά τη ζοφερή εικόνα της οικονομικής πραγματικότητας, το φαύλο κύκλο που δημιούργησε η ανικανότητα των Κυβερνήσεων του ΠΑΣΟΚ.
      Η κοινωνική ευαισθησία μετριέται με πράξεις και όχι με λόγια, κύριε Υπουργέ. Το πρόβλημα της κοινωνικής ασφάλισης μπορεί να αντιμετωπιστεί αποτελεσματικά μόνο αν δημιουργηθούν οι προϋποθέσεις ταχύρυθμης και διατηρήσιμης οικονομικής ανάπτυξης που θα δημιουργήσουν αύξηση του εθνικού εισοδήματος, σταδιακή αύξηση της απασχόλησης και μείωση της ανεργίας. Χρειάζεται μια συγκροτημένη αναπτυξιακή πολιτική που σήμερα δεν υπάρχει. 
      Πού είναι η προνοιακή σας πολιτική για τα προνοιακά ιδρύματα; Όπως σας είπε και άλλος συνάδελφος στο Νομό Σερρών, πρόσφατα σας καταθέσαμε ερώτηση για το ΚΕΠΕΠ Σιδηροκάστρου, για το ΚΑΦΚΑ Νιγρήτας και ακόμα περιμένουμε τις ενέργειές σας, ακόμα περιμένουμε να τις υλοποιήσετε. Πού είναι οι τριακόσιες χιλιάδες νέες θέσεις εργασίας, οι 152.000 ελάχιστη σύνταξη που υποσχεθήκατε, η έλλειψη κοινωνικής ευαισθησίας και σεβασμού προς τους συνταξιούχους του ΟΓΑ, που αμείβονται με 180 ευρώ το μήνα και η αύξηση φυσικά της βασικής σύνταξης που υποσχεθήκατε πριν από λίγο καιρό κατά ένα ευρώ την ημέρα, δεν θα δοθεί ακέραια, αφού για τους κατ’ έτος συνταξιοδοτούμενους από τον ΟΓΑ, η βασική σύνταξη θα μειώνεται όπως η ίδια η Κυβέρνηση ψήφισε το 1997; Φέτος η μείωση είναι 4%. Το 2004 θα είναι 8%, το 2005 θα είναι 12% κ.ο.κ.
      Αναρωτηθήκατε όμως ποτέ, κύριε Υπουργέ, ότι χιλιάδες συμπατριώτες μας δεν μπορούν να καταβάλουν τις εισφορές στον ΟΓΑ λόγω οικονομικών δυσχερειών; Αναρωτηθήκατε ότι φέτος λόγω ειδικά των εκτεταμένων καταστροφών και της μείωσης της παραγωγής στα βαμβάκια, στα ρύζια, στα τεύτλα, που έλεγα προπληρώνεται τις εισφορές του, αλλά ο αγρότης ακόμα μέχρι στιγμής δεν πληρώθηκε και είναι σε ανασφάλεια από τις υποσχέσεις σας.
      Αναρωτηθήκατε ότι το κόστος διαβίωσης έχει ανέβει σε εξωφρενικά επίπεδα και οδηγεί τα περισσότερα νοικοκυριά σε απόγνωση; Τα τιμολόγια των ΔΕΚΟ, το κόστος των ειδών διατροφής, οι δαπάνες για την εκπαίδευση και πλήθος άλλων αναγκαίων δαπανών οδηγούν πολλές φορές σε δανεισμό. 
      Ένας από τους μεγαλύτερους κινδύνους της νέας εποχής είναι η διεύρυνση του χάσματος πλουσίων και φτωχών. Στο κοινωνικό χάσμα από τη μια δεσπόζουν τα οργανωμένα οικονομικά συμφέροντα των λίγων και από την άλλη οι στρατιές των ανέργων και των χαμηλοσυνταξιούχων. Η συσσώρευση και η όξυνση των προβλημάτων διασπούν την κοινωνική συνοχή, προκαλούν ρήγματα στον κοινωνικό ιστό, τα οποία στο μέλλον μπορεί να αποβούν εξαιρετικά οδυνηρά. 
      Κύριε Υπουργέ, η πολιτεία δεν έχει αποδείξει ότι είναι άξια της αποστολής της γιατί δεν κατόρθωσε να περιφρουρήσει και να σεβαστεί, αλλά και να κατοχυρώσει τα θεμελιώδη δικαιώματα των πολιτών. Το να θριαμβολογεί η Κυβέρνηση για αύξηση των κοινωνικών πόρων, για ενίσχυση της χρηματοδότησης προς τα ασφαλιστικά ταμεία, μετά τα όσα κρύβει αυτός ο Κοινωνικός Προϋπολογισμός, είναι πολιτικά ανεύθυνη πράξη και καταδεικνύει για άλλη μια φορά ότι η Κυβέρνηση στερείται αξιοπιστίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Όλοι από τις Σέρρες κάνουν επέλαση.
      ΠΡΟΕΔΡΕΥΩΝ (Παναγιώτης Σγουρίδης): Είναι επιδημία. Όταν γράφεται ένας, γράφονται όλοι.
      ΕΥΓΕΝΙΟΣ ΧΑΪΤΙΔΗΣ: Οι Σέρρες είναι εδώ, κύριε συνάδελφε.
      Κύριε Πρόεδρε, κύριοι συνάδελφοι, εγώ δεν θα ασχοληθώ με τους αριθμούς, παρά το γεγονός ότι έχω σπουδάσει τους αριθμούς. Θα ασχοληθώ με γεγονότα, γιατί αυτά τα γεγονότα δεν επιδέχονται διάφορες ερμηνείες ούτε μπορούν να υποστούν αριθμητικές επεξεργασίες. Είναι γεγονότα, τα οποία γίνονται εύκολα κατανοητά κι εκείνο που μας ενδιαφέρει είναι να είμαστε κατανοητοί από τον ελληνικό λαό, για να είμαστε και αξιόπιστοι.
      Μιλάμε για τον ετήσιο Κοινωνικό Προϋπολογισμό. Είναι ένα εφεύρημα των κυβερνήσεων του ΠΑΣΟΚ που αυτήν την προϊούσα μείωση του πραγματικού εισοδήματος του ελληνικού λαού προσπαθούν οι Κυβερνήσεις του ΠΑΣΟΚ να τη διασκεδάσουν με μία δήθεν υποκατάσταση της με κάποια έμμεση παροχή μέσω του λεγόμενου Κοινωνικού Προϋπολογισμού, δηλαδή μέσω διαφόρων παροχών στον ελληνικό λαό, οι οποίες δήθεν είναι παροχές στον τομέα της υγείας, στον τομέα της πρόνοιας και σε άλλους τέτοιους τομείς.
      Εγώ θα σας αναφέρω γεγονότα και θα καταθέσω σχετικά έγγραφα στη Βουλή.
      Ο κύριος Πρωθυπουργός στη φετινή Διεθνή Έκθεση Θεσσαλονίκης προανήγγειλε ως μεγάλη παροχή και ευεργεσία προς τους αγρότες αύξηση της βασικής συντάξεως του ΟΓΑ κατά 1 ευρώ την ημέρα.
      Πρώτον, αποτελεί ανεπίτρεπτο εμπαιγμό αυτή η ελεημοσύνη. Και να δινόταν έστω αυτή η ελεημοσύνη, τουλάχιστον αυτή που εξαγγέλθηκε από τον κύριο Πρωθυπουργό; Όχι. Δεν θα χρησιμοποιήσω τη βαριά λέξη σεβόμενος το θεσμό του Πρωθυπουργού γιατί αλλιώς θα έπρεπε να πω ότι πρόκειται περί απάτης. Και αυτή η απάτη προκύπτει από τα έγγραφα που θα καταθέσω στα Πρακτικά.
      Καταθέτω το παραστατικό καταβολής συντάξεως σε κάποιον ατυχή συνταξιούχο του ΟΓΑ την 1η Σεπτεμβρίου, λίγες ημέρες πριν εξαγγείλει την αύξηση του 1 ευρώ ο κύριος Πρωθυπουργός: 180 ευρώ. Ο ίδιος ασφαλισμένος του ΟΓΑ την 1η Οκτωβρίου παίρνει 173 ευρώ. Και έγινε γνωστό ότι από 1η Ιανουαρίου αυτή η μείωση της συντάξεως θα γίνει 14 ευρώ.
      Και να ήταν μόνο αυτό; Έρχεται μετά από λίγες ημέρες σ’ αυτόν τον ατυχή συνταξιούχο, που είναι ο μέσος συνταξιούχος του ΟΓΑ, μία επιστολή που του λέει ότι όχι μόνο από την 1η Οκτωβρίου, αλλά αναδρομικά από την 1η Ιουλίου του 2003, θα του παρακρατηθούν 7 ευρώ το μήνα διότι έτσι έχει αποφασίσει η Κυβέρνηση.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Διαβάστε παρακάτω.
      ΕΥΓΕΝΙΟΣ ΧΑΪΤΙΔΗΣ: Συμπέρασμα: Ήδη αναδρομικά μέσα στο 2003 θα παρακρατηθούν 42 ευρώ από τους συνταξιούχους του ΟΓΑ και έπεται συνέχεια, γιατί θα διπλασιαστεί αυτή η παρακράτηση από την 1.1.2004. 
      Και να ήταν μόνο αυτό; Ερχόμαστε στην υποχρέωση του ασφαλισμένου του ΟΓΑ να προκαταβάλλει χρήματα σε περίοδο που δεν έχει αντίστοιχες εισπράξεις. 
      Κύριε Υπουργέ, είστε από αγροτική περιοχή. Είναι γνωστό ότι ο αγρότης εισπράττει μία φορά το χρόνο και εισπράττει ουσιαστικά μετά το Φεβρουάριο. Του ζητάτε, λοιπόν, από τον Οκτώβριο να είναι ασφαλιστικά ενήμερος, διαφορετικά δεν έχει ασφαλιστική κάλυψη. Ο Έλληνας αγρότης, δηλαδή, που πότισε με ιδρώτα και αίμα την ελληνική γη φτάνει στο σημείο να είναι ανασφάλιστος, όταν ο τελευταίος Αλβανός λαθρομετανάστης με κάποια μικρή εισφορά είναι ασφαλισμένος όλο το χρόνο.
      Αλλά να ήταν μόνο αυτά; Πάμε στις αποζημιώσεις του ΕΛΓΑ και ΠΣΕΑ. Πού είναι οι αποζημιώσεις στο βαμβάκι; Θα καταθέσω άλλο έγγραφο, που είναι απάντηση σε σχετική ερώτησή μου, το οποίο λέει ότι για τις πρωτοφανείς καταστροφές που υπέστη φέτος το βαμβάκι «θα» συγκροτηθούν επιτροπές μετά το Δεκέμβριο, οι οποίες «θα» εκτιμήσουν, οι οποίες «θα» έρθουν σε επικοινωνία με την Ευρωπαϊκή Ένωση και μετά από ένα έως δύο χρόνια «θα» καταβληθεί κάποια αποζημίωση στους βαμβακοπαραγωγούς που υπέστησαν ζημιές μέχρι 60%, 70% και 80%.
      ΠΡΟΕΔΡΕΥΩΝ (Παναγιώτης Σγουρίδης): Δεν είναι θέματα του Κοινωνικού Προϋπολογισμού αυτά.
      ΕΥΓΕΝΙΟΣ ΧΑΪΤΙΔΗΣ: Ζημίες στα τεύτλα: Υπάρχει εδώ η λεόντειος σύμβαση με την κρατική βιομηχανία ζάχαρης, όπου μόνο υποχρεώσεις και ευθύνες έχει ο αγρότης, ενώ υπάρχει και μια απαράδεκτη παράγραφος που αναφέρει ότι όταν επέλθει ζημία, η βιομηχανία δεν φέρει καμία ευθύνη και δεν έχει καμία υποχρέωση αποζημίωσης.
      Θα καταθέσω και αυτό το έγγραφο στη συνέχεια για τα Πρακτικά.
      Κύριοι συνάδελφοι, να ήταν μόνο αυτό; Μίλησαν κάθιδροι οι αγαπητοί κατά τα άλλα συνάδελφοι του κυβερνώντος κόμματος και μας είπαν για την υψηλή στάθμη υγείας και τα πολλά νοσοκομεία με τα οποία γέμισε το ΠΑΣΟΚ την Ελλάδα. Ένα τέτοιο νοσοκομείο μεθαύριο στις Σέρρες εγκαινιάζει ο κύριος Πρωθυπουργός.
      Να σας πω τι νοσοκομείο είναι αυτό; Πρώτον, είναι ένα νοσοκομείο το οποίο καθυστέρησε δύο χρόνια να παραδοθεί. Δεύτερον, έχει καταγγελθεί δημοσίως και δυστυχώς δεν υπάρχει καμία πρόνοια να ελεγχθούν τα σκάνδαλα για τα οποία καταγγέλλεται η κατασκευή του νοσοκομείου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Αυτά είναι θέματα κοινοβουλευτικού ελέγχου. Επί κοινοβουλευτικού ελέγχου ομιλείτε τώρα και όχι επί του Κοινωνικού Προϋπολογισμού.
      Σας παρακαλώ να συντομεύετε.
      ΕΥΓΕΝΙΟΣ ΧΑΪΤΙΔΗΣ: Ένα λεπτό θα μιλήσω ακόμα, κύριε Πρόεδρε, και μετά μπορείτε να με διακόψετε.
      Έχει έλλειψη προσωπικού διακοσίων ατόμων για την κανονική του λειτουργία. Έχει μόνο έξι κλίνες στη μονάδα εντατικής θεραπείας.
      Αυτό, λοιπόν, το νοσοκομείο, με αυτές τις ελλείψεις, έρχεται υπερηφάνως μεθαύριο να εγκαινιάσει ο κύριος Πρωθυπουργός, χωρίς φυσικά να πει λέξη για όλες αυτές τις ελλείψεις, όταν επί εκατόν ογδόντα νεφροπαθών στο Νομό Σερρών εξυπηρετούνται από το καινούργιο αυτό νοσοκομείο μόνο οι ογδόντα.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Όταν, λοιπόν, αυτό είναι το επίπεδο παροχής κοινωνικής πρόνοιας στους Έλληνες, όταν υπάρχει ένα μοναδικό εδώ και χρόνια κέντρο αποκατάστασης στην Νιγρήτα…
      ΠΡΟΕΔΡΕΥΩΝ (Παναγιώτης Σγουρίδης): Κύριε Χαϊτίδη, σας παρακαλώ.
      ΕΥΓΕΝΙΟΣ ΧΑΪΤΙΔΗΣ: …το οποίο δεν λειτουργεί και είναι απλώς ένα ξενοδοχείο ανιάτων, τότε δεν μπορείτε να υπερηφανεύεστε και παρακαλώ αντί υπερηφάνειας να λάβετε τα απαραίτητα μέτρα για να παρέχετε τη στοιχειώδη κοινωνική περίθαλψη στους  Έλληνες που βρίσκονται πραγματικά σε απόγνωση.
      ΠΡΟΕΔΡΕΥΩΝ (Παναγιώτης Σγουρίδης): Θέλετε να δώσω εντολή να μη γράφονται αυτά που λέτε στα Πρακτικά, κύριε Χαϊτίδη; Αν είναι δυνατόν!
      ΕΥΓΕΝΙΟΣ ΧΑΪΤΙΔΗΣ: Τελείωσα, κύριε Πρόεδρε, και σας ευχαριστώ.
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, θα ήθελα το λόγο για ένα λεπτό επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, πείτε μας σε τι συνίσταται το θέμα σας επί του Κανονισμού.
      ΘΕΟΔΩΡΟΣ ΣΚΡΕΚΑΣ: Επί του Κοινωνικού Προϋπολογισμού θα ήθελα να πω δύο λόγια.
      ΠΡΟΕΔΡΕΥΩΝ (Παναγιώτης Σγουρίδης): Άρα, δεν είναι επί του Κανονισμού που ζητάτε το λόγο.
      Τέλος πάντων, συνεχίστε.
      ΘΕΟΔΩΡΟΣ ΣΚΡΕΚΑΣ: Σας ευχαριστώ που μου δίνετε το λόγο.
      Θα ήθελα να πω ότι ο Προϋπολογισμός είναι στην ουσία μια πυξίδα που προετοιμάζει η κάθε κυβέρνηση για τον επόμενο χρόνο. Έχουμε διαπιστώσει διαχρονικά ότι ο Προϋπολογισμός δεν έχει καμία σχέση με την εκτέλεσή του.
      Αυτό φαίνεται και από τα νομοσχέδια που κάθε φορά έρχονται, τα οποία στην εφαρμογή τους δεν παρακολουθούνται, δεν αξιολογούνται για να γίνουν και οι ανάλογες διορθώσεις. 
      Σας τα λέει, κύριε Υπουργέ, ένας άνθρωπος ο οποίος θήτευσε στον ιδιωτικό τομέα στα θέματα της οικονομίας. Βέβαια, και η μικρότερη επιχείρηση σήμερα καταρτίζει τον προϋπολογισμό της και στη συνέχεια, κατά τη διαδρομή του επομένου έτους παρακολουθεί κωδικό κωδικό την εκτέλεσή του και τις αποκλίσεις έρχεται και τις διορθώνει.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΘΕΟΔΩΡΟΣ ΣΚΡΕΚΑΣ: Ένα λεπτό να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ζητήσατε το λόγο επί του Κανονισμού, σας έδωσα το λόγο και εσείς λέτε άλλα πράγματα.
      ΘΕΟΔΩΡΟΣ ΣΚΡΕΚΑΣ: Τελειώνω με αυτό, κύριε Πρόεδρε.
      Θα είχε αξία και θα είχαν αξία οι Προϋπολογισμοί που φέρνει μέχρι τώρα η Κυβέρνηση αν κατά την εκτέλεσή τους ήταν πλησίον αυτών…
      (Στο σημείο αυτό κτυπάει επανειλημμένα  το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς. Θα σας απαντήσει επ’ αυτού ο κύριος Υπουργός.
      Ορίστε, κύριε Υπουργέ, έχετε πέντε λεπτά για να κλείσετε τη συζήτηση.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Κυρίες και κύριοι συνάδελφοι, δεν θα σχολιάσω τις περισσότερες των τοποθετήσεων. Θέλω όμως συμπερασματικά να επισημάνω κάτι. Ουσιαστικά, έξω από ελάχιστες περιπτώσεις, δεν κρίθηκε σήμερα ο Κοινωνικός Προϋπολογισμός. Και βέβαια, αν θέλετε, και ίσως είναι και το πιο επιβαρυντικό αυτής της διαδικασίας, δεν υπήρξε καμία -ούτε κατ’ ελάχιστον- αντιπρόταση. Σε έναν Προϋπολογισμό μπορείς να πάρεις την πολιτική ευθύνη να προτείνεις και ανακατανομές στην αναδιανομή.
      Αυτό δεν τολμήθηκε, με έναν τρόπο που τελικά είχε σαν μοναδικό στόχο να έχουν όλοι δίκιο. Μιλούσαμε για τα δίκαια των αγροτών, για τα δίκαια των εργατών, για τα δίκαια της οικονομίας, για τα δίκαια των βιομηχάνων, για τα δίκαια όλων. Σαφώς είναι πάρα πολύ απλό, όταν μιλάμε για πολιτικές που πρέπει να βάλεις τον δάκτυλον επί τον τύπον των ήλων, να αποφεύγεις να βάλεις τον δάκτυλον επί τον τύπον των ήλων και να μιλάς, ανάλογα με το σε ποιους απευθύνεσαι με καλά λόγια για όλους. 
      Θα ήθελα να επισημάνω και κάτι άλλο. Πιστεύω ότι η Νέα Δημοκρατία επιμελώς δεν ομολογεί την πολιτική της. Και βέβαια έχει εντοπιστεί από πολλές πλευρές και ειδικότερα δεν ομολογεί την πολιτική της όταν αναφέρεται σε κοινωνικά θέματα. Εγώ βέβαια πιστεύω ότι είναι ανομολόγητη η πολιτική της. αν την ομολογούσε, τότε είναι βέβαιο ότι δεν θα μπορούσε να λέει αυτά που λέει σήμερα.
      Νομίζω ότι βρισκόμαστε σε ένα δίλημμα και εμείς που κρίνουμε σ’ αυτό το επίπεδο σας πολιτικοί ανταγωνιστές, αν θέλετε, και βέβαια ο ελληνικός λαός. Από τη δική μας τη μεριά νομίζω ότι πάντα πρέπει να σας καλούμε να μας κάνετε την αντιπρότασή σας. Γιατί δεν τη λέτε; Και ο ελληνικός λαός, επειδή δεν μπορεί να σας βρει έναν έναν ή αν θέλετε δεν μπορεί να συμμετάσχει σ’ αυτήν τη διαδικασία, εμείς από τη δική μας τη μεριά τους λέμε ότι η πολιτική της Νέας Δημοκρατίας ήταν πάντα γνωστή στα κοινωνικά θέματα. Θυμηθείτε την περίοδο 1990-1993. Οι κατώτερες συντάξεις ήταν 45.000 δραχμές. Έχει αλλάξει θέση; Εδώ πέρα υπήρχε συνάδελφος ο οποίος είπε ότι λάθος έγινε ο 3029. Δηλαδή θα ξανακάνετε τις κατώτερες συντάξεις 45.000 δραχμές; Τις συντάξεις του ΟΓΑ θα τις πάτε 25% κάτω, όπως τις πήγατε την περίοδο 1990-1993;
      Κύριοι συνάδελφοι, εγώ πιστεύω ότι δεν έχετε αλλάξει ούτε κατά κεραία τις βασικές σας πολιτικές ορίζουσες. Ήταν και παραμένουν πάντα αυτές που καθόριζαν τις μεγάλες σας επιλογές που αφορούν τη διανομή και αναδιανομή του εθνικού εισοδήματος, μεγάλες επιλογές για μια σειρά θέματα. Έχετε επιχειρήσει να φορέσετε μία λεοντή υιοθέτησης φιλολαϊκή, μια λεοντή με την οποία τελικά επιχειρείτε να εμφανιστείτε με ένα εντελώς διαφορετικό πρόσωπο απ’ αυτό που σας γνωρίζει ο ελληνικός λαός. Αυτή είναι μία τακτική. Εδώ ο ελληνικός λαός βέβαια έχει την εξής ευθύνη, αν τελικά παρασυρθεί απ’ αυτήν τη μεθοδολογία ή αν δεν παρασυρθεί. Όλοι κρινόμαστε. Και εμείς και εσείς και οι πάντες.
      Και αν θέλετε, κρινόμεθα ιδιαίτερα όταν μιλούμε σ’ αυτήν τη διαδικασία για θέματα που αφορούν το λαό και τα προβλήματά του. 
      Και από τη δική μου πλευρά με σεμνότητα πιστεύω στο δεύτερο σκέλος της τοποθέτησής μου, όπου προσπάθησα να διαμορφώσω όρους ελάχιστης σύγκλισης ή συναίνεσης που πρέπει να υπάρχουν για θέματα κοινωνικής πολιτικής. Και δεν το κάνουμε μόνο σήμερα, το έχουμε κάνει και στο παρελθόν. Με παρρησία είπαμε ποια άρθρα του ν. 2084 και του ν. 1902 παραμένουν εν ισχύ. Και κατά καιρούς, όταν κουβεντιάζουμε θέματα που αφορούν την κοινωνική ασφάλιση και συμφωνούμε με θέσεις της Νέας Δημοκρατίας, με παρρησία τα δεχόμαστε.
      Πρέπει να θυμίσω πως το ότι γίνεται Κοινωνικός Προϋπολογισμός και ίσως θα πρέπει να ονομάζεται κοινωνικός απολογισμός ή ισολογισμός, είναι μία δική μας πρωτοβουλία, που ξεκίνησε το 1995. Και δική μας ευθύνη είναι το ότι παίρνουμε την πρωτοβουλία να τον συζητήσουμε στη Βουλή. Πριν δεν υπήρχε. 
      Πιστεύω, λοιπόν, ότι και ο φετινός Κοινωνικός Προϋπολογισμός ποδηγετήθηκε από σκοπιμότητες. Η μία σκοπιμότητα ήταν σαφώς ο πολιτικός χρόνος, που δεν επιτρέπει μία ώριμη και ρεαλιστική συζήτηση. Η δεύτερη σκοπιμότητα ήταν η ίδια με την περσινή, όπου δεν προσεγγίζουμε τα θέματα με ακρίβεια και με συγκεκριμένη στόχευση. Μας βολεύουν οι αόριστες συζητήσεις, η αντιπαράθεση χωρίς επικεντρωμένους στόχους.
      Εν πάση περιπτώσει όλοι μας κρινόμεθα, αγαπητοί συνάδελφοι.
      ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Είπε ο κύριος Υπουργός, προσπερνώντας τα όσα ανέφερα περί του χαρακτήρα του Προϋπολογισμού, ότι αν εμείς διατυπώναμε συγκεκριμένες προτάσεις επί του Κοινωνικού Προϋπολογισμού, θα μπορούσε ακόμη και αναδιανομή των κονδυλίων να γίνει. Δεν ξέρω πόσο καιρό υπηρετεί στην Αίθουσα ο κύριος Υπουργός.
      Εγώ, που ασφαλώς είμαι παλαιότερός του, αλλά και άλλοι θα θυμόμαστε ότι ποτέ, κύριε Υπουργέ, δεν άλλαξε ούτε ένα κονδύλι από τον Προϋπολογισμό με συζητήσεις.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν είπα αυτό.
      ΑΝΑΣΤΑΣΙΟΣ ΝΕΡΑΝΤΖΗΣ: Σας υπενθύμισα ότι όταν εμείς πρόπερσι στον Κρατικό Προϋπολογισμό φέραμε αντισχέδιο κι εκεί που υπήρχε λεπτομερής πρόταση και αυτήν δεν την κάνατε αποδεκτή.
      Είπατε και κάτι άλλο, ότι η Νέα Δημοκρατία θα γυρίσει τις συντάξεις στις 45.000. Αν είναι δυνατόν! Ξεχάσατε ότι στο σχέδιο Γιαννίτση για τα ασφαλιστικά εσείς προτείνατε, η Κυβέρνησή σας, να αυξηθεί το όριο ηλικίας και να μειωθούν οι συντάξεις; Αν δεν ήταν τα νομοθετήματα της Νέας Δημοκρατίας της περιόδου 1990-1993 που δεν υπήρχαν χρήματα για να πληρωθούν οι συντάξεις, δεν θα υπήρχαν σήμερα ταμεία. Κερδίσαμε χρόνο μ’ αυτά.
      Μας κατηγορείτε ότι δεν έχουμε προτάσεις. Τις προτάσεις τις λέμε πάντοτε, τις δημοσιοποιούμε. Δεν θέλει όμως η Κυβέρνηση να τις ακούσει. Ευτυχώς τις ακούει ο ελληνικός λαός και αυτό το εκδηλώνει με κάθε τρόπο και σε κάθε ευκαιρία. Κοιτάξτε το δελτίο απεργιών και κοιτάξτε κάθε τι που προϋποθέτει έκφραση γνώμης του λαού. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε το λόγο;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί του κατατεθέντος από το Υπουργείο Εργασίας και Κοινωνικών Ασφαλίσεων Κοινωνικού Προϋπολογισμού του έτους 2003.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 15.18΄, λύεται η συνεδρίαση για αύριο 6 Νοεμβρίου 2003 ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: i) συζήτηση και ψήφιση συμβάσεων του Υπουργείου Εξωτερικών και ii) συζήτηση επί της αρχής των άρθρων και του συνόλου του σχεδίου νόμου του Υπουργείου Εξωτερικών: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 5/11/2003                           ΣΕΛ.85

