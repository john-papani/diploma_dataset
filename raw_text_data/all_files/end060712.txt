ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟΑ΄
Τετάρτη 12 Ιουλίου 2006

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επί διαδικαστικού θέματος.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου επικαίρων ερωτήσεων της Πέμπτης 13 Ιουλίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής του σχεδίου νόμου του Υπ. Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις.».σελ.

ΟΜΙΛΗΤΕΣ

Α)Επί διαδικαστικού θέματος:
ΜΠΕΝΟΣ Σ. σελ.
ΣΟΥΡΛΑΣ Γ. σελ.
ΣΟΥΦΛΙΑΣ Γ. σελ.

Β)Επί του σχεδίου νόμου του Υπ. Περιβάλλοντος, Χωροταξίας και Δημοσίων Έργων:
ΒΕΡΕΛΗΣ Χ. σελ.
ΓΚΑΤΖΗΣ Ν. σελ.
ΔΕΡΜΕΤΖΟΠΟΥΛΟΣ Α. σελ.
ΚΟΡΚΑ-ΚΩΝΣΤΑ Α. σελ.
ΚΟΥΣΕΛΑΣ Δ. σελ.
ΛΕΓΚΑΣ Ν. σελ.
ΜΑΚΡΥΠΙΔΗΣ Α. σελ.
ΜΑΝΟΣ Σ. σελ.
ΜΠΕΚΙΡΗΣ Μ, σελ.
ΜΠΕΝΟΣ Σ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΣΓΟΥΡΙΔΗΣ Π. σελ.
ΣΟΥΦΛΙΑΣ Γ. σελ.
ΣΠΗΛΙΟΠΟΥΛΟΣ Κ. σελ.
ΤΑΣΟΥΛΑΣ Κ. σελ.
ΤΣΑΚΛΙΔΗΣ Ι. σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄ 
      ΣΥΝΕΔΡΙΑΣΗ ΡΟΑ΄
      Τετάρτη 12 Ιουλίου 2006
      Αθήνα, σήμερα στις 12 Ιουλίου 2006, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία οι εργαζόμενοι στο λατομείο Ντέρου στα Τσουκαλέικα Νομού Μεσσηνίας ζητούν την επαναλειτουργία του εν λόγω λατομείου.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία Επιτροπή Αγροκτηματιών Καστορίου του Δήμου Πελλάνας Νομού Λακωνίας επισημαίνει προβλήματα στο έργο  της βελτίωσης του αρδευτικού δικτύου της περιοχής.
3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η Ένωση Συλλόγων Γονέων Μαθητών Δήμου Γυθείου ζητεί τη διατήρηση της θέσεως του Γραμματέα στο 1ο Γυμνάσιο και Λύκειο Γυθείου.
4) Οι Βουλευτές Λαρίσης και Β΄ Θεσσαλονίκης κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Πρόεδρος του Σωματείου Σχολικών Φυλάκων Δυτ. Μακεδονίας διαμαρτύρεται για την καθυστέρηση της μετατροπής των συμβάσεων εργασίας των σχολικών φυλάκων της περιφέρειάς του από ορισμένου σε αορίστου χρόνου με παράλληλη τακτοποίηση στις οργανικές θέσεις των δήμων που ανήκουν κ.λπ..
5) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Ένωση Συνταξιούχων Τ.Ε.Β.Ε. Νομού Θεσπρωτίας ζητεί την οικονομική υποστήριξη του Οργανισμού Ασφάλισης Ελευθέρων Επαγγελματιών, την επέκταση σε όλη τη χώρα της ασφάλισης των εμποροεπαγγελματιών κ.λπ..
6) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού ζητεί την καταβολή χρηματικού ποσού στον Α΄ μηχανικό Χαράλαμπο Μαστορόπουλο.
7) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία οι κάτοικοι του Δήμου Κορώνειας διαμαρτύρονται για την απόλυση γιατρών του Ε.Σ.Υ..
8) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία ο Δήμαρχος Ηρακλείου Κρήτης ζητεί τον επαναπροσδιορισμό των ορίων των αρχαιολογικών ζωνών της Κνωσού και τη δημιουργία αρχαιολογικού πάρκου.
9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση συγκρότηση επιτροπής για την εφαρμογή του «Ευρωπαϊκού Έτους Ίσων Ευκαιριών για Όλους» με τη συμμετοχή και εκπροσώπου της.
10)  Οι Βουλευτές Λασιθίου και Β΄ Πειραιώς κύριοι ΜΙΧΑΛΗΣ ΚΑΡΧΙΜΑΚΗΣ, ΙΩΑΝΝΗΣ ΔΙΑΜΑΝΤΙΔΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία καταγγέλλεται σκάνδαλο φαρμάκων στο Ογκολογικό Νοσοκομείο του Ι.Κ.Α. «Γ. ΓΕΝΝΗΜΑΤΑΣ».
11)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Τεχνολογικό Εκπαιδευτικό Ίδρυμα Κρήτης ζητεί τη θεσμική κατοχύρωση των πτυχιούχων του Τμήματος Χρηματοοικονομικής και Ασφαλιστικής της Σχολής Διοίκησης και Οικονομίας του Τ.Ε.Ι. Κρήτης, στο επάγγελμα του λογιστή - φοροτεχνικού.
12)  Οι Βουλευτές Λασιθίου, Έβρου και Β΄ Πειραιώς κύριοι ΜΙΧΑΛΗΣ ΚΑΡΧΙΜΑΚΗΣ, ΓΕΩΡΓΙΟΣ ΝΤΟΛΙΟΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν δημοσίευμα εφημερίδας, το οποίο αναφέρεται σε υπόθεση μετάθεσης ανθυπασπιστή της Υγειονομικής Υπηρεσίας του Στρατού.
13) Οι Βουλευτές Λασιθίου, Έβρου και Β’ Πειραιώς κύριοι ΜΙΧΑΛΗΣ ΚΑΡΧΙΜΑΚΗΣ, ΓΕΩΡΓΙΟΣ ΝΤΟΛΙΟΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν δημοσίευμα εφημερίδας, το οποίο αναφέρεται στην έρευνα της Επιτροπής Ανταγωνισμού για υπόθεση που αφορά σε προμήθειες του Στρατού.
14)  Οι Βουλευτές Λασιθίου, Έβρου και Β΄ Πειραιώς κύριοι ΜΙΧΑΛΗΣ ΚΑΡΧΙΜΑΚΗΣ, ΓΕΩΡΓΙΟΣ ΝΤΟΛΙΟΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν δημοσίευμα εφημερίδας, το οποίο αναφέρεται στα έξοδα ανακαίνισης του γραφείου του Γενικού Διευθυντή Εξοπλισμών.
15)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δικαστικών Υπαλλήλων του Νομού Λασιθίου ζητεί την άμεση κάλυψη των κενών οργανικών θέσεων των δικαστικών υπαλλήλων και επιμελητών του Νομού Λασιθίου.
16)  Οι Βουλευτές Λακωνίας και Β΄ Πειραιώς κύριοι  ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία το Σωματείο «Οι Φίλοι του Αρχαιολογικού Μουσείου Σπάρτης» «ΠΑΝΑΓΙΩΤΗΣ ΣΤΑΜΑΤΑΚΗΣ» ζητούν την προώθηση του έργου της επισκευής και εκσυγχρονισμού του Αρχαιολογικού Μουσείου Σπάρτης. 
17)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις τεχνικές και οικονομικές ελλείψεις του έργου της ανακατασκευής της Αγοράς Αργύρη.
18)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην καταγγελία ετοιμόγεννης γυναίκας ότι το «409»  πρώην Στρατιωτικό Νοσοκομείο της αρνήθηκε την εισαγωγή.
19)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε περιστατικό επίθεσης εναντίον νοσηλεύτριας του Κέντρου Υγείας Κάτω Αχαΐας.
20)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις διαμαρτυρίες για το μη καθαρισμό των άγριων χόρτων από κατοικημένες περιοχές της Πάτρας.
21)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην επιβάρυνση του περιβάλλοντος από τα πλαστικά μπουκάλια.
22)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε οικονομικό σκάνδαλο σε βάρος της Πολυτεκνικής Οργάνωσης Πατρών και Περιχώρων.
23)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη χρηματοδότησης του Πανεπιστημιακού Νοσοκομείου Πατρών  για τη δημιουργία του Κέντρου Φυσικής Αποκατάστασης Ατόμων με αναπηρία
24)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη διακοπή λειτουργίας του τηλεοπτικού σταθμού «ΛΥΧΝΟΣ» της Ιεράς Μητρόπολης  Πατρών.
25)  Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ένωση Αγροτικών Συνεταιρισμών Αγρινίου ζητεί την αναγνώριση ως συντάξιμου χρόνου προϋπηρεσίας οικονομολόγων, οι οποίοι απασχολούνται σε συνεταιριστικές οργανώσεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11164/26-5-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 361/19-6-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 11164/26-05-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Τα ατυχήματα που έχουν παρατηρηθεί το τελευταίο χρονικό διάστημα στην περιοχή του Ενετικού Λιμένα Ηρακλείου οφείλονται πιθανώς στις μεγάλες ταχύτητες που αναπτύσσουν νέοι οδηγοί, κυρίως στην περιοχή της παραλιακής λεωφόρου και ιδιαίτερα κατά τις νυχτερινές ώρες, παρά το ανώτατο όριο ταχύτητας των 30 χιλιομέτρων ανά ώρα για το οποίο υπάρχουν σχετικές πινακίδες σήμανσης.
      Στην οικεία Λιμενική Αρχή δόθηκαν οδηγίες για την εντατικοποίηση των ελέγχων στην περιοχή αρμοδιότητός της ως προς την εφαρμογή της ισχύουσας νομοθεσίας για την αποφυγή παρόμοιων περιστατικών.
      2. Ανεξάρτητα από τα παραπάνω, ο Ο.Λ.Η. Α.Ε. προτίθεται να τοποθετήσει νέα ισχυρότερα εμπόδια (κολωνάκια) στην περιοχή, να πυκνώσει τις πινακίδες ορίου ταχύτητας και να κατασκευάσει νέο αντιολισθηρό τάπητα κυκλοφορίας στις δύο καμπύλες που υπάρχουν στο συγκεκριμένο τμήμα της παραλιακής λεωφόρου.
      Για την κατασκευή του αντιολισθηρού τάπητα και άλλων σχετικών εργασιών επισκευής των κρηπιδωμάτων και του προσήνεμου μώλου, έχει ήδη συνταχθεί σχετική μελέτη από τον Ο.Λ.Η. Α.Ε., η οποία έχει προχωρήσει στη διαδικασία της δημοπράτησης και ο Οργανισμός βρίσκεται στη φάση ανάθεσης του έργου στον ανάδοχο.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      2. Στην με αριθμό 11300/31-5-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 374/19-6-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 11300/31-05-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ντόλιου, που κατατέθηκε στην Βουλή των Ελλήνων, σας γνωρίζουμε τα ακόλουθα: 
      1. Το επιβατηγό-οχηματαγωγό «ΝΟΝΑ ΜΑΙΡΗ» εξυπηρετεί τη γραμμή Αλεξανδρούπολης-Σαμοθράκης με την αριθμ. 3313/02/05/04-11-2005 πενταετή σύμβαση ανάθεσης δημόσιας υπηρεσίας για την αποκλειστική εξυπηρέτηση της γραμμές χωρίς μίσθωμα, για το χρονικό διάστημα από 01-11-2005 έως 31-10-2010, μετά από πρόσκληση για σύμβαση δημόσιας υπηρεσίας στην οποία εκδήλωσε ενδιαφέρον μόνο η εταιρεία «ΜΑΡΕ Ν.Ε.» με το αναφερόμενο πλοίο.
      2. Η ανωτέρω εταιρεία ζήτησε με την από 28-05-2006 αίτησή της την διακοπή των δρομολογίων του επιβατηγού-οχηματαγωγού «ΝΟΝΑ ΜΑΙΡΗ» για το χρονικό διάστημα από 29-05-2006 έως 02-06-2006, προκειμένου να αποκαταστήσει παρατηρήσεις στο Πιστοποιητικό Ασφαλείας του πλοίου που έληγαν την 04-06-2006.
      Η αρμόδια Υπηρεσία του ΥΕΝ ενέκρινε το ανωτέρω αίτημα, τροποποιώντας παράλληλα τα δρομολόγια του επιβατηγού-οχηματαγωγού «ΣΑΟΣ ΙΙ», έτσι ώστε το χρονικό αυτό διάστημα να εκτελεσθούν δύο (02) δρομολόγια από/προς Σαμοθράκη προς/από Καβάλα για την εξυπηρέτηση των συγκοινωνιακών αναγκών της νήσου. Την 02-06-2006 το επιβατηγό-οχηματαγωγό «ΝΟΝΑ ΜΑΙΡΗ» επανήλθε κανονικά στα εγκεκριμένα δρομολόγιά του.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      3. Στην με αριθμό 11386/2-6-06 ερώτηση του Βουλευτή  κ. Δημητρίου Βαρβαρίγου δόθηκε με το υπ’ αριθμ. 33371/26-6-06 έγγραφο από τον Υφυπουργό  Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε τα ακόλουθα:
      Ο Σύνδεσμος Ύδρευσης του Δήμου Ζακύνθου, στο Πρόγραμμα «ΘΗΣΕΑΣ» (Τυπική Κατανομή 45%) έχει προτείνει έργα ύδρευσης συνολικού προϋπολογισμού 497.288,61 ευρώ, ενώ συνολικά ο Νομός Ζακύνθου έχει υποβάλει προτάσεις για αντίστοιχα έργα προϋπολογισμού 677.802,95 ευρώ.
      Από κωδικό του Προγράμματος Δημοσίων Επενδύσεων (ΣΑΕ 055) που αφορά σε πρόγραμμα άρσης προβλημάτων λειψυδρίας, ο προαναφερόμενος Σύνδεσμος χρηματοδοτήθηκε με το ποσό των 200.000,00 ευρώ
      Τέλος, στη Διαχειριστική Αρχή του ΠΕΠ Ιονίων Νήσων έχει υποβληθεί από τον ανωτέρω Σύνδεσμο πρόταση ένταξης νέου έργου ύδρευσης η οποία βρίσκεται στο στάδιο αξιολόγησης.
      Κατά τα λοιπά, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      Α. ΝΑΚΟΣ»
      4. Στην με αριθμό 11150/26-5-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 31609/16-6-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσαν στη Βουλή οι Βουλευτές κ.κ. Α. Τζέκης και Γ. Χoυρμoυζιάδης, αναφορικά με το αντικείμενο του θέματος, σας αποστέλλουμε σε φωτοαντίγραφο τα Α.Π. 6635+6629/9-6-2006, 339/9-6-2006 και 2285/9-6-2006 έγγραφα της Δ/νσης Τοπικής Αυτοδιοίκησης και Διοίκησης Ν. Ημαθίας, του Δημοτικού Πολιτιστικού Οργανισμού Νάουσας, και του Δήμου Νάουσας, αντίστοιχα, για ενημέρωσή σας.
      Ο Υφυπουργός
      ΑΘ. ΝΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 10505/9-5-06 ερώτηση του Βουλευτή  κ. Ιωάννη Κουτσούκου δόθηκε με το υπ’ αριθμ. 28514/31-05-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε ότι έχουμε απαντήσει στην αντίστοιχη 9154/24-3-06 ερώτηση που έχει κατατεθεί στο Υπουργείο μας με το αρ. πρωτ.19578/17-4-06 έγγραφο, φωτοαντίγραφο του οποίου σας αποστέλλουμε.
      Η διαφοροποίηση στο ανωτέρω έγγραφο αφορά στην χρηματοδότηση του Δήμου Αμαλιάδας από το ΥΠ.ΕΣ.Δ.Δ.Α. με το ποσό των 30.000,00 ευρώ (2/5/2006), για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
      Ο Υφυπουργός
      ΑΘ. ΝΑΚΟΣ»
      6. Στην με αριθμό 10556/10-5-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 28513/31-5-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας ενημερώνουμε ότι, από το Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», που εκτείνεται στη πενταετία 2005-2009, ο Δήμος Μάνδρας δικαιούται ποσό 1.956.000 ευρώ και έχει προεντάξει έργα για το σύνολο του ποσού αυτού. Ο Δήμος Μάνδρας έχει τη δυνατότητα να προτείνει τροποποίηση του προγράμματός του, προκειμένου να εντάξει το συγκεκριμένο έργο.
      Αναφορικά με τα υπόλοιπα θέματα της Ερώτησης αρμόδιο να απαντήσει είναι το συνερωτώμενο υπουργείο Πολιτισμού.
      Ο Υφυπουργός
      ΑΘ. ΝΑΚΟΣ»
     7. Στην με αριθμό 10090/18-4-06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 1028/9-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι το θέμα της ψυχιατρικής εξέτασης της ανήλικης για την οποία γίνεται λόγος στην Ερώτηση, αφορά σε δικαστική υπόθεση η οποία βρίσκεται σε εξέλιξη.
     Επισημαίνεται ότι αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     8. Στην με αριθμό 9889/12-4-06 ερώτηση του Βουλευτή κ Χρίστου Βερελή δόθηκε με το υπ’ αριθμ. Β901/5-5-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9889/12-4-2006, που κατέθεσε στη Βουλή ο Βουλευτής κ. Χρίστoς Βερελής, θέτουμε υπόψη σας ότι :
     Το Υπεραστικό ΚΤ.Ε.Λ. Αιτωλοακαρνανίας, με την υπ' αριθμ. 50169/30-8-2004 αίτησή του προς την αρμόδια υπηρεσία του Υπ.Μ.Ε., είχε υποβάλλει τα προβλεπόμενα δικαιολογητικά για την έναρξη εργασιών κατασκευής του Υπεραστικού Σταθμού Λεωφορείων Αγρινίου, και κατόπιν αυτού του χορηγήθηκε το 50% της δαπάνης που αντιστοιχεί σε 387.380,78 ευρώ, σύμφωνα με την υπ' αριθμ. Β/24162/1995/26-4-2006 απόφαση μας.
     Προκειμένου να εκταμιευθεί και το υπόλοιπο ποσό (50%), πρέπει το υπόψη Κ.Τ.Ε.Λ. να υποβάλλει τα απαραίτητα δικαιολογητικά με τα οποία να βεβαιώνεται η περαίωση του έργου.
     Ο Υπουργός
     ΜΙΧΑΛΗΣ ΛΙΑΠΗΣ»
     9. Στην με αριθμό 9200/27-3-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ Αλέξανδρου Αλαβάνου δόθηκε με το υπ’ αριθμ. ΑΠΥ/ΙΑ/162/19-4-06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 408/11.4.2006 έγγραφο του Προέδρου-Διευθύνοντος Συμβούλου της ΕΡΤ-Α.Ε. (μετά του συνημμένου σ' αυτό από 31.3.2006 εγγράφου της Πρεσβείας της Ελλάδος στη Βενεζουέλα), από το οποίο προκύπτει η απάντηση στο θιγόμενο στην ερώτησή σας θέμα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 9715/7-4-06 ερώτηση του Βουλευτή κ. Θεόδωρου Σκρέκα δόθηκε με το υπ’ αριθμ. 21369/25-4-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ.9715/7-4-2006 ερώτησης, την οποία κατέθεσε ο Βουλευτής κ. Θ. Σκρέκας, αναφορικά με την κάλυψη των δαπανών μετατροπής της σύμβασης εργαζόμενης στην Δημοτική Επιχείρηση Κοινωνικής και Τουριστικής Ανάπτυξης του Δήμου Καστανιάς Ν. Τρικάλων, από ορισμένου σε αορίστου χρόνου, σύμφωνα με τις διατάξεις του άρθρου 11 του Π.Δ 164/04 και του άρθρου 1 του Ν. 3320/05, σας γνωρίζουμε ότι, βάσει της ισχύουσας νομοθεσίας, δεν παρέχεται στο Υπουργείο μας η δυνατότητα χρηματοδότησης επιχειρήσεων των ΟΤΑ πλην των Δημοτικών Επιχειρήσεων Ύδρευσης και Αποχέτευσης και των επιχειρήσεων που λειτουργούν με τη μορφή των Α.Ε στις οποίες συμμετέχουν φορείς της Τοπικής Αυτοδιοίκησης με ποσοστό 50% τουλάχιστον, σύμφωνα με τα οριζόμενα στο άρθρο 2 του Ν.3448/2006.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     11. Στην με αριθμό 9638/6-4-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1040753/935/27-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. 9638/6.4.06 ερώτησης που κατέθεσε ο Βουλευτής κ. Ανδρέας Μακρυπίδης, σχετικά με το ανωτέρω θέμα, σας γνωρίζουμε τα εξής:
     Το πρόγραμμα (stage), στο οποίο αναφέρεστε είναι ένα πρόγραμμα απόκτησης εργασιακής εμπειρίας ανέργων διάρκειας 18 μηνών με φορέα υλοποίησης τον ΟΑΕΔ, ο οποίος έχει και την αρμοδιότητα ενημέρωσης και εκπαίδευσης των συμμετεχόντων στο πρόγραμμα.
     Οι θέσεις του εν λόγω προγράμματος αφορούν όλες τις υπηρεσίες του Γενικού Λογιστηρίου του Κράτους, Κεντρικές και Περιφερειακές (σας επισυνάπτουμε σχετικό έγγραφο του ΓΛΚ).
     Όσον αφορά στις ανάγκες του Υπουργείου μας και των εποπτευομένων φορέων του για πρόσληψη προσωπικού προς κάλυψη κενών οργανικών θέσεων αυτές έχουν συμπεριληφθεί στον προγραμματισμό προσλήψεων τακτικού και έκτακτου προσωπικού με αίτημά μας προς το ΥΠΕΣΔΔΑ, με το αριθμ. πρωτ. 1033093/757/0001Α/31.3.2006 έγγραφό μας προκειμένου να εγκριθούν και να προκηρυχθούν μέσω ΑΣΕΠ. Μέχρι σήμερα δεν έχει δοθεί έγκριση.
     Σας επισημαίνουμε ότι στο πλαίσιο του προγράμματος απόκτησης εργασιακής εμπειρίας (stage) στο Υπ.Ο.Ο. από τον Απρίλιο του 2004 μέχρι σήμερα, δεν απασχολήθηκαν αμειβόμενα άτομα για προγράμματα μαθητείας, για ερευνητικά προγράμματα και γενικά προγράμματα απόκτησης εργασιακής εμπειρίας.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 11227/30-5-06 ερώτηση τoυ Βουλευτή κ. Απόστολου Φωτιάδη δόθηκε με το υπ’ αριθμ. ΑΣ 602/5-6-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της εν θέματι ερώτησης και κατά λόγο αρμοδιότητας, σας γνωρίζουμε τα κάτωθι:
     Με το Ν. 3103/2003 «Έκδοση διαβατηρίων από την Ελληνική Αστυνομία και άλλες διατάξεις» (Α΄ 23), ανατέθηκε, από 1ης Ιανουαρίου 2006, η αρμοδιότητα για την έκδοση των διαβατηρίων, αποκλειστικά, στην Ελληνική Αστυνομία.
     Εξάλλου, με την υπ' αριθμ. 3021/22/10/28.6.2005 (Β΄ 932) κοινή απόφαση των Υπουργών Εξωτερικών και Δημόσιας Τάξης και του Υφυπουργού Οικονομίας και Οικονομικών η οποία εκδόθηκε κατόπιν εξουσιοδοτήσεως του άρθρου 1 του Ν. 3103/2003, καθορίσθηκαν τα δικαιολογητικά, η διαδικασία έκδοσης, ο τύπος και το περιεχόμενο των ενδείξεων των διαβατηρίων.
     Στο πλαίσιο των ρυθμίσεων των ανωτέρω διατάξεων και σε συνέχεια μίας σειράς συσκέψεων ανάμεσα στις αρμόδιες Διευθύνσεις των Υπουργείων Εξωτερικών και Δημόσιας Τάξης κρίθηκε σκόπιμο και πλέον ασφαλές, προκειμένου να εκδοθούν διαβατήρια, τα δικαιολογητικά των Ελλήνων πολιτών, να υποβάλλονται μόνο στις έμμισθες προξενικές αρχές.
     Η ακριβής εφαρμογή των όσων προβλέπονται στη νέα διαδικασία είναι όντως χρονοβόρα. Ανάλογα προβλήματα παρουσιάζονται όμως και στα άλλα Κράτη-Μέλη της Ευρωπαϊκής Ένωσης. Για το λόγο αυτό παρέχεται η δυνατότητα να ζητηθεί η έκδοση διαβατηρίου μέσα σε προθεσμία έξι (6) μηνών πριν τη λήξη του ήδη κατεχόμενου.
     Με βάση την καθημερινά αποκτώμενη εμπειρία, τη συνεργασία, αλλά και την ανταπόκριση των Ομογενών για την εφαρμογή της διαδικασίας αυτής, τα όποια προβλήματα επιλύονται σε σύντομο, κατά το δυνατό, διάστημα.
     Οι αρμόδιες Διευθύνσεις της Κεντρικής Υπηρεσίας του Υπουργείου Εξωτερικών είναι σε συνεργασία με τις κατά τόπους προξενικές αρχές, προκειμένου να βελτιωθεί ακόμη περισσότερο η εξυπηρέτηση των Ομογενών στο ζήτημα της παραλαβής και του ελ/γχου των δικαιολογητικών για την έκδοση των διαβατηρίων.
     Κατά τα λοιπά, θα απαντήσει το συνερωτώμενο Υπουργείο Δημόσιας Τάξης.
     Ο Υφυπουργός
     ΘΕΟΔΩΡΟΣ Π. ΚΑΣΣΙΜΗΣ»
     13. Στην με αριθμό 10927/19-5-06 ερώτηση τoυ Βουλευτή κ. Αντωνίου Καρπούζα δόθηκε με το υπ’ αριθμ. ΑΣ 598/5-6-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της εν θέματι ερώτησης και κατά λόγο αρμοδιότητας, σας γνωρίζουμε τα κάτωθι:
     Η διασύνδεση από τον περασμένο Μάρτιο 22 προξενικών αρχών με το ΚΕΠΑ που λειτουργεί στο Υπουργείο Εξωτερικών έχει, ως έχει επανειλημμένως τονισθεί, πιλοτικό χαρακτήρα.
     Με βάση την εμπειρία που αποκτάται, το Υπουργείο Εξωτερικών επεξεργάζεται την ολοκληρωμένη ρύθμιση των περί ΚΕΠΑ θεμάτων ως προς τα οργανωτικά και λειτουργικά ζητήματα.
     Μετά τη λήξη της δοκιμαστικής περιόδου, το τελικό καθεστώς οργάνωσης και λειτουργίας θα δώσει τη δυνατότητα σε όλες, πλέον, τις ελληνικές προξενικές αρχές να βελτιώσουν την εξυπηρέτηση των Αποδήμων Ελλήνων ως προς την ταχύτητα και την ποιότητα της παροχής πληροφοριών και υπηρεσιών από την ελληνική διοίκηση.
     Ο Υφυπουργός
     ΘΕΟΔΩΡΟΣ Π. ΚΑΣΣΙΜΗΣ»
     14. Στην με αριθμό 11299/31-5-06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 55290/ΙΗ/14-6-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 11299/31-5-06, την οποία κατέθεσε ο Βουλευτής κ. Γεώργιος Ντόλιος, σας γνωρίζουμε τα ακόλουθα:
     Η πρόταση του ΤΕΙ Καβάλας για την ίδρυση Τμήματος Νοσηλευτικής στο Διδυμότειχο εισήχθη, όπως ορίζουν οι διατάξεις του Ν. 1404/83, για γνωμοδότηση στο αρμόδιο Τμήμα του Εθνικού Συμβουλίου Παιδείας, το Συμβούλιο Ανώτατης Τεχνολογικής Εκπαίδευσης, το οποίο, στη συνεδρίασή του στις 16-03-2006, γνωμοδότησε θετικά.
     Κατόπιν τούτου, το Υ.Π.Ε.Π.Θ. προωθεί την έκδοση του σχετικού Προεδρικού Διατάγματος για την ίδρυση του Τμήματος Νοσηλευτικής στο Διδυμότειχο, το σχέδιο του οποίου θα υποβληθεί για γνωμοδότηση και στο Συμβούλιο της Επικρατείας.
     Σας γνωρίζουμε ότι με την ολοκλήρωση της έκδοσης του Προεδρικού Διατάγματος θα προσδιοριστεί και ο χρόνος έναρξης της λειτουργίας του Τμήματος.
     Ο Υφυπουργός
     ΣΠ. ΤΑΛΙΑΔΟΥΡΟΣ»
    15. Στην με αριθμό  9907/13-04-06 ερώτηση τoυ Βουλευτή κ. Δημητρίου Κουσελά δόθηκε με το υπ’ αριθμ. 1473/18-05-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Δ. Κουσελάς, σας πληροφορούμε τα εξής:
      Στο πλαίσιο του Καν. (ΕΟΚ) 2081/92 του Συμβουλίου, είχε υποβληθεί αίτηση - φάκελος για κατοχύρωση του ελαιολάδου με την ονομασία «Καλαμάτα» ως Προστατευόμενη Ονομασία Προέλευσης (ΠΟΠ) από την Ένωση Αγροτικών Συνεταιρισμών Μεσσηνίας, η οποία και καθιέρωσε τις ειδικές προδιαγραφές παραγωγής, επεξεργασίας και τυποποίησής του. Η ΕΑΣ Μεσσηνίας με την αρχική της αίτηση οριοθέτησε την οριοθετημένη γεωγραφική ζώνη παραγωγής του ελαιολάδου «Καλαμάτα» στην επαρχία Καλαμάτας. Με τον Καν. (ΕΚ) 1107/96 της Επιτροπής, το ελαιόλαδο «Καλαμάτα» καταχωρήθηκε στο Κοινοτικό Μητρώο ΠΟΠ και ΠΓΕ ως ονομασία προέλευσης.
      Στον Καν. (ΕΟΚ) 2081/1992, όπως αυτός αντικαταστάθηκε από τον Καν. (ΕΚ) 510/2006, προβλέπεται διαδικασία τροποποίησης των προδιαγραφών των ήδη καταχωρηθεισών ονομασιών, όπως π.χ. την επέκταση της οριοθετημένης γεωγραφικής ζώνης παραγωγής και επεξεργασίας του ελαιολάδου, αρκεί φυσικά το αίτημα να είναι σαφώς τεκμηριωμένο και με τη σύμφωνη γνώμη της αρχικής αιτούσας ομάδας.
      Αίτημα σχετικό με την επέκταση της ζώνης παραγωγής και επεξεργασίας του ελαιολάδου «Καλαμάτα» ΠΟΠ ώστε να καλυφθεί όλος ο νομός Μεσσηνίας, δεν έχει κατατεθεί στην αρμόδια υπηρεσία του Υπουργείου Αγροτικής Ανάπτυξης και Τροφίμων (Δ/νση Βιολογικής Γεωργίας). Στη περίπτωση που ανάλογο αίτημα περιέλθει στην ως άνω αρμόδια υπηρεσία του Υπουργείου στην απαιτούμενη μορφή, τότε θα ακολουθηθεί η διαδικασία που περιγράφεται στο άρθρο 9 του κανονισμού 510/2006 του Συμβουλίου, προκειμένου να εγκριθεί η προτεινόμενη τροποποίηση των προδιαγραφών.
      Ο Υφυπουργός
      Α. ΚΟΝΤΟΣ»
    16. Στην με αριθμό  9730/07-04-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1453/18-05-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Χ. Βερελής, για τα θέματα της αρμοδιότητάς μας, σας πληροφορούμε τα εξής :
      Σύμφωνα με τις ειδικές διατάξεις του άρθρου 28 του νόμου 1892/1990, η εταιρεία «Αρκούδι Νήσος Α.Ε.» υπέβαλε αίτηση και υπεύθυνη δήλωση για χορήγηση άδειας από τον Υπουργό Αγροτικής Ανάπτυξης και Tρoφίμων, προκειμένου να αγοράσει τη νήσο Αρκούδι του συμπλέγματος Εχινάδων Νήσων Ν. Kεφαλληνίας, με σκοπό την τουριστική εκμετάλλευση. Η ανωτέρω νήσος είναι ιδιωτική, βάσει της αριθμ. 24α/2005 -γνωμοδότησης του Γνωμοδοτικού Συμβουλίου Δημοσίων Κτημάτων και A.Π., η οποία έγινε αποδεκτή στο σύνολό της από το Υπουργείο Οικονομίας και Οικονομικών (αριθμ. πρωτ. 1081671/5094/25-8-2005 απόφαση), με την επιφύλαξη των δικαιωμάτων του Δημοσίου επί των κοινοχρήστων χώρων του αιγιαλoύ, της παραλίας και του παλαιού αιγιαλού.
      Ως προς τις δασικού χαρακτήρα εκτάσεις της νήσου, αυτές έχουν αναγνωριστεί ως ιδιωτικές με την αριθμ. 27/1937 απόφαση του τότε λειτουργούντος στο Υπουργείο Γεωργίας διοικητικού δικαστηρίου.
      Ύστερα από την προβλεπόμενη σύμφωνη γνώμη του Γενικού Επιτελείου Ναυτικού, η αρμόδια Δ/νση του Υπουργείου Αγροτικής Ανάπτυξης και Τροφίμων (Δ/νση Πολιτικής Γης) κατάρτισε σχέδιο απόφασης με την οποία χορηγείται άδεια στην εταιρεία «Αρκούδι Νήσος Α.Ε.» για την αγορά της νήσου Αρκούδι, το οποίο εκκρεμεί προς υπογραφή.
      Σημειώνεται ότι η μη τήρηση της παραπάνω διαδικασίας (άδεια Υπουργού Αγροτικής Ανάπτυξης και Τροφίμων) και η σύναψη δικαιοπραξίας κατά παράβαση του Ν. 1892/90 (άρθρο 30) συνεπάγεται ακυρότητα.
      Ο Υφυπουργός
      Α. ΚΟΝΤΟΣ»
     17. Στην με αριθμό 10347/04-05-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./758/18-05-06 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 10347/4.05.06 ερώτησης του Βουλευτή κ. Αθανάσιου Λεβέντη, σας πληροφορούμε ότι:
      Το τείχος της Aγίας Τριάδoς στο συνοικισμό Νέο Μελί, το οποίο έχει κτισθεί κατά τους πρώτους χρόνους της Επανάστασης και αποτελεί μοναδικό δείγμα οχύρωσης από αυτή την εποχή στην Αττική, είναι ιστορικό διατηρητέο μνημείο (Υ.Α. 15794/19-12-1961, Φ.Ε.Κ. 25/Β/2-2-1962) και προστατεύεται από τις διατάξεις του Ν. 3028/2002 «Για την προστασία των Αρχαιοτήτων και εν γένει της Πολιτιστικής Κληρονομιάς». Θα πρέπει να παρατηρηθεί ότι το μνημείο βρίσκεται ατυχώς σε υποβαθμισμένη περιοχή που χαρακτηρίζεται από βιομηχανικές εγκαταστάσεις και επιπλέον αυξημένη οικοδομική δραστηριότητα.
      Στο πλαίσιο της κατά το δυνατό διασφάλισης του περιβάλλοντος του τείχους από κάθε αλλοίωση, εκδόθηκε παλαιότερα Προεδρικό Διάταγμα (Φ.Ε.Κ. 568/Δ/31-10-1983), στο οποίο θεσμοθετούνταν οι ζώνες προστασίας γύρω από το μνημείο που είχε προτείνει η αρμόδια υπηρεσία του Υπουργείου Πολιτισμού (ζώνη απόλυτης προστασίας αδόμητης και άλλες τρεις ζώνες που αφορούν στα μέγιστα ύψη των οικοδομών).
      Για την προστασία του τείχους από την συσσώρευση μπάζων η αρμόδια υπηρεσία του Υπουργείου Πολιτισμού απέστειλε σχετικό έγγραφο στο Δήμο Μεγαρέων για να μεριμνήσει μέσω της Διευθύνσεως Τεχνικών Υπηρεσιών του Δήμου για την απομάκρυνσή τους. Μετά την εκπόνηση από την υπηρεσία του Υπουργείου Πολιτισμού μελέτης ανάκτισης του καταρεύσαντος τμήματος του τείχους και την έκδοση της σχετικής απόφασης, απευθύναμε σχετικό έγγραφο στο Δήμο Μεγαρέων μετά το σχετικό έγγραφο του για τη διάθεση συνεργείου τεχνιτών, οικοδομικών υλικών κ.λ.π. δεδομένου ότι οι πιστώσεις του Υπουργείου Πολιτισμού δεν επαρκούν για την εκτέλεση του έργου. Μετά την οργάνωση κατάλληλου συνεργείου από πλευράς του Δήμου, η αρμόδια υπηρεσία του Υπουργείου Πολιτισμού θα επιβλέψει την ανάκτιση του καταρεύσαντος τμήματος του τείχους.
      Όσον αφορά στην προστασία του υδροβιότοπου Βουρκάρι αυτή δεν άπτεται των αρμοδιοτήτων του Υπουργείου Πολιτισμού.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 13 Ιουλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. – Η με αριθμό 882/10-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς την Υπουργό Εθνικής Παιδείας και Θρησκευμάτων, σχετικά με τη βαθμολόγηση των μαθηματικών στις πανελλήνιες εξετάσεις κ.λπ..
      2. – Η με αριθμό 887/10-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την εφαρμογή μέτρων ασφάλειας στο καπνεργοστάσιο της SOCOTAB στο Κιλκίς και την τιμωρία των υπευθύνων για το θάνατο καπνεργάτριας κ.λπ..
      3. – Η με αριθμό 886/10-7-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απόφαση του Ευρωπαϊκού Δικαστηρίου για τους συμβασιούχους.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. – Η με αριθμό 885/10-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με τις αυξήσεις στα τιμολόγια της Δ.Ε.Η.
      2. – Η με αριθμό 888/10-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού σχετικά με την κατασκευή του ΜΕΤΡΟ Θεσσαλονίκης, τη λήψη μέτρων προστασίας των αρχαιοτήτων κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο για τη συζήτηση αυτού του νομοσχεδίου τον κ. Τασούλα.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Μπένο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο τον κ. Γκατζή.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτική Εκπρόσωπο την κ. Ξηροτύρη-Αικατερινάρη.
      Η Διάσκεψη των Προέδρων αποφάσισε να διεξαχθεί η συζήτηση αυτού του νομοσχεδίου σε τρεις συνεδριάσεις. 
      Κύριε Υπουργέ, θέλετε να πάρετε το λόγο πριν πάρει το λόγο η εισηγήτρια της Νέας Δημοκρατίας;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η σημερινή συζήτηση θα αφιερωθεί στην αρχή του νομοσχεδίου.
      ΣΤΑΥΡΟΣ ΜΠΕΝΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
      ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, θα ήθελα εκ μέρους του Πανελλήνιου Σοσιαλιστικού Κινήματος να εκφράσω τη διαμαρτυρία μας προς την Κυβέρνηση και συγκεκριμένα σήμερα στον κύριο Υπουργό για το γεγονός ότι πολλές φορές κατατίθενται τροπολογίες μείζονος σημασίας. 
      Η τροπολογία που έχετε φέρει, κύριε Υπουργέ, που δεν ξέρουμε και το βάθος της ποιο είναι, καταλύει κυριολεκτικά την κοινοτική οδηγία και το ν. 3199 για τη διαχείριση των υδάτων. Είναι κάτι πάρα πολύ σοβαρό. Αναιρείτε μία ολόκληρη κοινοτική οδηγία και καταλύετε ένα συγκεκριμένο νόμο με μία τροπολογία εντελώς αιφνιδιαστικά. Εσείς ειδικά δεν μας έχετε συνηθίσει σ’ αυτήν την πρακτική. Ξέρετε ότι είμαι πολιτικός χαμηλών τόνων και σας εκφράζω την έκπληξή μου, αλλά και, εκ μέρους του ΠΑ.ΣΟ.Κ., τη διαμαρτυρία μου. 
      Κύριε Πρόεδρε, θα ήθελα κι εσείς αυτό να το λάβετε υπ’ όψιν σας. Χθες υπήρξαν διαμαρτυρίες απ’ όλες τις πτέρυγες. Πρώτη ήγειρε το θέμα η συνάδελφος κ. Παπαδημητρίου από τη Νέα Δημοκρατία, κύριε Υπουργέ. Βεβαίως αφορά τον Αχελώο, αλλά προφανώς αφορά και άλλες περιοχές της χώρας, που δεν τις γνωρίζουμε και εξ αυτού του λόγου ερχόμαστε ανέτοιμοι να μπορέσουμε να έχουμε μία σοβαρή κοινοβουλευτική αντίκρουση σ’ αυτήν την τροπολογία που μας καταθέτετε. 
      Νομίζω ότι τον τελευταίο καιρό έχουμε κάνει αρκετές κατακτήσεις στον τρόπο οργάνωσης του κοινοβουλευτικού διαλόγου και δεν πρέπει να πηγαίνουμε πίσω και αυτό που έγινε, κύριε Υπουργέ, μας πάει πίσω.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, ειλικρινά εκπλήσσομαι. Εσείς ως εκπρόσωπος ενός κόμματος, που κυβέρνησε τη χώρα επί είκοσι χρόνια και επί είκοσι χρόνια προσπάθησε να κατασκευαστεί αυτό το έργο της εκτροπής του Αχελώου ...
      ΣΤΑΥΡΟΣ ΜΠΕΝΟΣ: Δεν μίλησα για το έργο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Μπένο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αφήστε με να τελειώσω, δεν σας διέκοψα.
      … να έρχεστε σήμερα να κάνετε τέτοιου είδους ενστάσεις; Και σε τελευταία ανάλυση, απλώς δεν προσθέτετε τίποτα, πιθανότατα μία επικάλυψη –επειδή είστε υπέρ της κατασκευής του έργου- προς όλους αυτούς που διαμαρτύρονται για το έργο.
      Έτσι, όμως, δεν γίνεται πολιτική και έτσι δεν κατασκευάζονται τα μεγάλα έργα. Για να γίνει ομελέτα χρειάζεται να σπάσουμε αυγά και πρέπει να λέμε την αλήθεια. Ήσασταν μια κυβέρνηση που επί των ημερών σας ξοδεύτηκαν 500.000.000 ευρώ σε έργα, τα οποία είναι συνδεδεμένα και με την εκτροπή του Αχελώου. Επιδιώξατε πάρα πολλές φορές να προωθήσετε το έργο και θα περίμενα να υπάρχει η απόλυτη συμπαράστασή σας και όχι αυτού του είδους οι διαμαρτυρίες.
      Σε ό,τι αφορά τη συγκεκριμένη διαμαρτυρία σας, γιατί διαμαρτύρεστε ότι δήθεν φέρω αυτήν την τροπολογία; Η τροπολογία αναφέρεται σε μια τροποποίηση υπάρχουσας διάταξης, που συζητήθηκε στην επιτροπή της Βουλής. Αν διαβάσετε καλά τη διάταξη αυτή, που συζητήθηκε στη επιτροπή της Βουλής, είναι περισσότερο αόριστη και θα έλεγα μάλιστα και δυσμενέστερη σε ό,τι αφορά την εφαρμογή της κοινοτικής οδηγίας. 
      Εν πάση περιπτώσει, μου δίνετε την ευκαιρία να σας πω ότι είναι τροποποίηση υπάρχουσας διάταξης, που έχει συζητηθεί στην επιτροπή και απλώς διευρύνει τα αντικείμενα αυτής της διάταξης, που υπήρχαν και είναι και περισσότερο μελετημένη. Δεν γίνεται καμία αλλαγή στο νόμο ειδικώς στο θέμα που αφορά την ενσωμάτωση της οδηγίας. 
      Ο ν.3199 της ενσωμάτωσης της οδηγίας 2000/60 προβλέπει μια μεταβατική περίοδο μέχρι τέλος του 2009 για την έγκριση σχεδίων διαχείρισης υδατικών διαμερισμάτων. Άρα υπάρχει ένα κενό για τρία χρόνια. Σ’ αυτά τα τρία χρόνια τι θα γίνει αλήθεια; Σημαντικά έργα, που πρέπει να προχωρήσουν τι θα γίνουν; 
      ΠΡΟΕΔΡΕΥΩΝ (Γεώργιος Σούρλας): Να μείνουμε στο διαδικαστικό, κύριε Υπουργέ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα συζητάμε και θα εφαρμόζονται νομολογίες; Όχι βεβαίως, κρίνω ως Υπουργός ΠΕ.ΧΩ.Δ.Ε.. Πρέπει να δώσουμε μια λύση και γι' αυτό υπήρχε εκείνη η διάταξη που συζητήθηκε στην Επιτροπή και τροποποιείται εκείνη η διάταξη για να περιλάβει περισσότερα υδραυλικά έργα, που είναι απαραίτητα. 
      Πιστεύω, λοιπόν, ότι εσείς προσωπικά ως εκπρόσωπος και το κόμμα σας  δεν έπρεπε να διαμαρτυρηθείτε και για το δεύτερο λόγο που είπα ότι δεν πρόκειται περί τροπολογίας σημαντικής. Διότι είναι τροποποίηση υπάρχουσας διάταξης, αλλά και διότι έχετε ένα παρελθόν και όχι κακό παρελθόν σ' αυτό τον τομέα. Και απορώ πώς σ’ αυτόν τον τομέα, που έχετε καλό παρελθόν, πάτε να προσθέσετε όλες αυτές τις διαμαρτυρίες οι οποίες, αν σκεφθείτε καλά, δημιουργούν προβλήματα σ’ ένα στόχο που είχατε επί τόσα χρόνια. Εν πάση περιπτώσει, πρέπει αυτός ο στόχος να επιτευχθεί. 
      Είμαστε Βουλή των Ελλήνων, εμείς αποφασίζουμε, εμείς νομοθετούμε. Η δικαιοσύνη δεν νομοθετεί. Η δικαιοσύνη ελέγχει τη νομιμότητα της εκτελεστικής εξουσίας. Αυτή την απόφαση πρέπει να πάρουμε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μην μπούμε στην ουσία της υπόθεσης …
      ΣΤΑΥΡΟΣ ΜΠΕΝΟΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Μπένο. 
      Το Προεδρείο έχει να πει τα εξής: Πρώτον, ότι η τροπολογία είναι εμπρόθεσμη ... 
      ΣΤΑΥΡΟΣ ΜΠΕΝΟΣ: Να μην απαντήσω σε αυτά που είπε ο κύριος Υπουργός; 
      ΠΡΟΕΔΡΕΥΩΝ (Γεώργιος Σούρλας): Βεβαίως θα απαντήσετε. 
      Και δεύτερον, ότι θα διατεθούν τρεις συνεδριάσεις για τη συζήτηση του νομοσχεδίου και μπορεί να διατεθούν και μια και δυο εμβόλιμες συνεδριάσεις, εάν χρειαστεί. Θα μπορούσε, δηλαδή, να αφιερωθεί και μια μέρα ολόκληρη για την τροπολογία για την οποία εσείς κάνετε την ένστασή σας. 
      Επομένως υπάρχει όλη η άνεση χρόνου. Είμαστε μέσα στα πλαίσια του Κανονισμού της Βουλής και το Προεδρείο θα δώσει την άνεση για να συζητήσετε και αυτήν την τροπολογία. 
      Το νομοσχέδιο θα ολοκληρωθεί την επόμενη εβδομάδα, Τρίτη και Τετάρτη. Επομένως έχουμε μπροστά μας σχεδόν μια εβδομάδα προετοιμασίας, διαβουλεύσεων και ό,τι άλλο υπαγορεύεται από την κοινοβουλευτική διαδικασία. Δεν νομίζω, λοιπόν, ότι υπάρχει πρόβλημα. 
      Ορίστε, κύριε Μπένο, έχετε το λόγο. Παρακαλώ να είστε σύντομος για να προχωρήσουμε.
      ΣΤΑΥΡΟΣ ΜΠΕΝΟΣ:  Υπάρχει πρόβλημα, κύριε Πρόεδρε και λυπάμαι που ίσως δεν το έχετε αντιληφθεί, καθώς και οι συνάδελφοι που χειροκρότησαν πριν τον Υπουργό.
      Με εκπλήσσετε για μία ακόμα φορά με το ύφος. Δηλαδή, πάντα θα επικαλείστε το κακό παρελθόν του ΠΑ.ΣΟ.Κ και αυτό θα είναι εκείνο που θα είναι ο πήχης που θα αναμετράστε; Όχι οι καλές στιγμές του ΠΑ.ΣΟ.Κ; 
      Εγώ, κύριε Υπουργέ, δεν αναφέρθηκα στην ουσία του έργου. Όταν έρθει η τροπολογία θα συζητήσουμε για την ουσία του έργου. Τότε θα τα πούμε για την ουσία. 
Εγώ αναφέρθηκα σε μια κοινοβουλευτική πρακτική, που τείνει να αναιρεί ολόκληρες σημαντικές νομοθετικές διατάξεις με τροπολογία. 
      Και αφού αναφερθήκατε και στην ουσία και είπατε ότι επειγόντως πρέπει να κάνουμε…
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, σας παρακαλώ.
      ΣΤΑΥΡΟΣ ΜΠΕΝΟΣ: Κύριε Πρόεδρε, ολοκληρώνω. 
      ΠΡΟΕΔΡΕΥΩΝ (Γεώργιος Σούρλας): Όχι στην ουσία, όμως.
      ΣΤΑΥΡΟΣ ΜΠΕΝΟΣ: Κύριε Υπουργέ, τι κάνετε δυόμισι χρόνια για την εφαρμογή της οδηγίας; Εάν είχατε εκδώσει το προεδρικό διάταγμα και τα σχέδια διαχείρισης, δεν θα χρειαζόταν να φέρετε τροπολογία και θα μπορούσαμε να λειτουργήσουμε με έναν τρόπο πολύ ομαλό και χωρίς κινδύνους για τα νομικά σώματα που είπατε. Και αυτό ήταν ατόπημα, δεν καταλαβαίνω γιατί τα βάζετε με τη δικαιοσύνη. Τι σας φταίει η δικαιοσύνη; Τι φοβάστε από τη δικαιοσύνη;
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, μην μπαίνετε στην ουσία. Αρχίσατε με διαδικαστικά θέματα και στο τέλος επεκτείνεσθε.
      ΣΤΑΥΡΟΣ ΜΠΕΝΟΣ: Κύριε Πρόεδρε, ο κύριος Υπουργός μπήκε στην ουσία. Εγώ αναφέρθηκα μόνο στη διαδικασία.
      ΠΡΟΕΔΡΕΥΩΝ (Γεώργιος Σούρλας): Να μη συνεχίσουμε, όμως.
      ΣΤΑΥΡΟΣ ΜΠΕΝΟΣ: Και η διαδικασία, όμως, κύριε Πρόεδρε, αφορά και εσάς που δεν το έχετε αντιληφθεί. Σας παρακαλώ να το μεταφέρετε στην κυρία Πρόεδρο. Επιμένω ότι δεν μπορεί να συνεχίζεται αυτό το πράγμα.
      ΠΡΟΕΔΡΕΥΩΝ (Γεώργιος Σούρλας): Το έχουμε αντιληφθεί καλά, κύριε Μπένο.
      ΣΤΑΥΡΟΣ ΜΠΕΝΟΣ: Δεν μπορεί με τροπολογίες να αναιρούνται πολύ σημαντικά νομοσχέδια, που έχει ψηφίσει το Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, ακούστε. Εάν οι Βουλευτές θέλουν να αναδεικνύουν μόνο μία τροπολογία στη συζήτηση ενός νομοσχεδίου, είναι δική τους ευθύνη. Δεν μπορεί το Προεδρείο να υπαγορεύσει πώς θα αγορεύουν και πώς θα τοποθετούνται οι Βουλευτές. Δυστυχώς, είναι σύνηθες φαινόμενο παίρνοντας αφορμή από μία τροπολογία, σ’ αυτήν και μόνο να γίνονται οι αγορεύσεις και να μη γίνεται συζήτηση στο νομοσχέδιο. Όμως, αυτό δεν μπορεί να το επιβάλει το Προεδρείο.
      Κύριε Υπουργέ, να συνεχίσουμε;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε. Θα ήθελα να απαντήσω.
      ΠΡΟΕΔΡΕΥΩΝ (Γεώργιος Σούρλας): Σύντομα, όμως, κύριε Υπουργέ και όχι επί της ουσίας, αλλά στα διαδικαστικά θέματα.
      Ορίστε, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πρώτον, η Κυβέρνηση και το Υ.ΠΕ.ΧΩ.Δ.Ε. λειτούργησαν απόλυτα νόμιμα και σύμφωνα με τον Κανονισμό της Βουλής των Ελλήνων. Κατέθεσαν αυτήν την τροπολογία και μάλιστα πάρα πολλές μέρες πριν από τη δυνατότητα που είχαν να την καταθέσουν εμπρόθεσμα. Ένα το κρατούμενο.
      Δεύτερον, δεν πρόκειται περί τροπολογίας καινούργιας διάταξης. Πρόκειται για τροποποίηση υπάρχουσας διάταξης, που συζητήθηκε στην επιτροπή.
      Τρίτον, λέτε, για παράδειγμα, γιατί δεν ετοιμάσαμε το προεδρικό διάταγμα κ.ο.κ. Γιατί τα λέτε όλα αυτά τα πράγματα; Κατ’ αρχάς, ο ν.3199/2003 είναι δικός σας νόμος, ο οποίος δίνει μεταβατική περίοδο μέχρι τέλους του 2009. Μέχρι τότε να μη γίνεται έγκριση σχεδίων διαχείρισης υδατικών διαμερισμάτων με το νέο αυτόν νόμο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είναι έτσι, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ας μην μπούμε στην ουσία.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Γιατί τα λέτε όλα αυτά; Δεν επετέθην εναντίον της δικαιοσύνης και αφήστε αυτές τις ιστορίες. Είπα τι κάνει ο καθένας. Δεν είναι επίθεση και δεν φοβόμαστε τη δικαιοσύνη. Τη σεβόμαστε και το έχουμε αποδείξει.
      Πάντως, εκείνο το οποίο περιμένω είναι με σοβαρότητα να αντιμετωπίσετε ένα τεράστιο θέμα, το οποίο υπηρετήσατε και στοχεύσατε επί τόσα χρόνια και να μην αναιρείτε τον εαυτό σας.
      ΠΡΟΕΔΡΕΥΩΝ (Γεώργιος Σούρλας): Η εισηγήτρια της Νέας Δημοκρατίας κ. Αθηνά Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα σημαντικότατο νομοσχέδιο, που αφορά τις τροποποιήσεις στη νομοθεσία για το Εθνικό Κτηματολόγιο, αλλά και άλλες διατάξεις, που αφορούν τα δημόσια έργα.
      Το Εθνικό Κτηματολόγιο αποτελεί ένα από τα μεγαλύτερα αναπτυξιακά και μεγάλης εθνικής σημασίας έργα της χώρας. Είναι ένας θεμελιώδης εθνικός στόχος και είναι και μία απαραίτητη προϋπόθεση για την ισόρροπη ανάπτυξη. Επιτελεί έναν πολύ σημαντικό ρόλο και αυτός δεν είναι άλλος από τη συλλογή όλων των απαραίτητων εκείνων στοιχείων για τη γενική και ενιαία καταγραφή και της γεωμετρικής περιγραφής, αλλά και του ιδιοκτησιακού καθεστώτος κάθε κομματιού γης σε όλη την επικράτεια της χώρας. 
      Καταγράφει όλες τις περιοχές της χώρας, ώστε, ως κράτος και οργανωμένη πολιτεία, να έχουμε μία σαφέστατη εικόνα για τη χρήση των γαιών και εδαφικών εκτάσεων, να γίνει ένας οριοθετημένος διαχωρισμός των περιοχών αντίστοιχα σε αστικές, σε αγροτικές, σε περιοχές με ιδιαίτερο φυσικό κάλλος, υδροβιοτόπους, οικοσυστήματα. Και το γεγονός, δυστυχώς, ότι η χώρα μας δεν διαθέτει Εθνικό Κτηματολόγιο είναι μία αιτία θεμάτων αυθαίρετης δόμησης, μία αιτία θεμάτων για καταπατήσεις, πολλές φορές για κάποιες πυρκαγιές κ.λπ.. Φυσικά, θα επισημάνω ότι αποτελούμε εξαίρεση στην Ευρώπη.
      Στόχος είναι να πραγματοποιηθεί η κατοχύρωση της ιδιοκτησίας των πολιτών, δηλαδή να απαλλαγούν οι πολίτες από περαιτέρω ταλαιπωρίες με διάφορες γραφειοκρατικές διαδικασίες, μεταβιβάσεως ακινήτων κ.λπ. Με τη συγκέντρωση των στοιχείων της ταυτότητος του κάθε ακινήτου ή όποιας έκτασης στη χώρα στον κατάλογο του Εθνικού Κτηματολογίου, απαλλάσσεται ο πολίτης από μία συναλλαγή με μία πληθώρα υπηρεσιών, που χρειαζόταν μέχρι σήμερα για τη διευθέτηση των ζητημάτων που αφορούσαν το κάθε ένα ακίνητο, με πολεοδομίες, δασαρχεία, υποθηκοφυλακεία, δικαστήρια, δήμους κ.λπ..
    Ο πολίτης και η πολιτεία οφείλουν να έχουν, επιτέλους, πλήρη γνώση για την επικράτεια της χώρας, να γνωρίζουν το κάθε κομμάτι γης αν είναι δασικό, αν ανήκει σε αιγιαλό κ.λπ.. Πρέπει να διασφαλιστεί η περιουσία έναντι οποιασδήποτε πιθανής καταπάτησης και βασικά απαλλάσσεται ο πολίτης από το βάρος και την ταλαιπωρία της συνεχούς συγκέντρωσης εγγράφων και τίτλων για την κατάσταση του κάθε ακινήτου, που έχει στη διάθεσή του. Δηλαδή ουσιαστικά κατοχυρώνεται το ιδιοκτησιακό καθεστώς και αποτελεί πλέον ακράδαντο τεκμήριο. Οι πληροφορίες, που προσφέρει το Κτηματολόγιο, μπορεί να αποτελέσουν τη βάση για καλύτερη αξιοποίηση στο μέλλον των εδαφικών εκτάσεων της χώρας μας και, φυσικά, για την αναπτυξιακή πορεία του τόπου μας. 
    Μια μικρή ιστορική αναδρομή, κυρίες και κύριοι συνάδελφοι, θα μου επιτρέψετε να κάνω για το Κτηματολόγιο και, φυσικά, και για τη φετινή χρονιά που είναι συγκυρία, γιατί συμπληρώνονται εκατόν εβδομήντα χρόνια από την πρώτη προσπάθεια, που έγινε στη χώρα μας για εισαγωγή Κτηματολογίου το 1836. Συχνά από την ίδρυση του νεότερου ελληνικού κράτους η διανομή των εθνικών γαιών, το ιδιοκτησιακό καθεστώς, η οριοθέτηση των εδαφικών εκτάσεων αποτελούσε ένα πολιτικό πρόβλημα, εθνικό και έντονο προβληματισμό των πολιτικών της κάθε εποχής. 
    Το έργο του Κτηματολογίου άρχισε με το επιχειρησιακό πρόγραμμα «ΠΕΡΙΒΑΛΛΟΝ» στα πλαίσια του Β΄ Κοινοτικού Πλαισίου Στήριξης το 1994-1999. Όταν το 1995 άρχισε η διαδικασία, ο σχεδιασμός αναφερόταν σε περίπου τριάντα πέντε εκατομμύρια στρέμματα, για περίπου επτακόσιους δήμους και με ένα συνολικό κόστος 172.000.000 ευρώ, από τα οποία η κοινοτική συμμετοχή ανερχόταν στα 129.000.000 ευρώ, δηλαδή στο 75% και με χρονικό στόχο να ολοκληρωθεί το έτος 2000.
    Η πορεία, όμως, όλα αυτά τα χρόνια του Κτηματολογίου δεν είχε την ίδια αντιμετώπιση και ζέση, με την οποία αντιμετωπίζεται σήμερα από τη σημερινή πολιτική ηγεσία του Υπουργείου Περιβάλλοντος, Χωροταξίας και Δημοσίων Έργων. Η χώρα μας, παρά την ουσιαστική συμβολή της χρηματοδότησης από την Ευρωπαϊκή Ένωση στην υλοποίηση του Κτηματολογίου, προχώρησε με πάρα πολύ αργούς ρυθμούς. Ο σχεδιασμός και η εκτέλεση μπορεί να άρχισαν να πραγματοποιούνται από τότε, αλλά είναι γνωστοί και οι ψόγοι, που υφίστατο η χώρα μας, για την αξιοπιστία της, γιατί δεν ακολουθήθηκε το πρόγραμμα, γιατί είχαμε μεγάλες καθυστερήσεις σ’ ένα έργο που είχαμε την ευκαιρία να χρηματοδοτηθεί από την Ευρωπαϊκή Ένωση και, δυστυχώς, για άλλη μια φορά η Ελλάδα πήρε ένα «βραβείο» στις τελευταίες θέσεις και μάλιστα με χρηματική καταβολή προστίμου 100.000.000 ευρώ, δηλαδή όση ήταν περίπου η κοινοτική συνδρομή του Β΄ Κοινοτικού Πλαισίου Στήριξης.
    Παράλληλα δε η Ευρωπαϊκή Ένωση δεν προχώρησε στη συμβολή της χρηματοδότησης στο Γ΄ Κοινοτικό Πλαίσιο Στήριξης. Το αποτέλεσμα ήταν όλα αυτά τα χρόνια να γίνει μια κτηματογράφηση του 1/3 περίπου από τα αρχικώς προγραμματισμένα δικαιώματα -περίπου 5,8 εκατομμύρια δικαιώματα- μ’ ένα πενταπλάσιο κόστος. Συμπερασματικά, δηλαδή, σπαταλήθηκε διπλάσιος χρόνος, πενταπλάσιο κόστος, για το 1/3 του αντικειμένου. Χάθηκαν, δηλαδή, πολύτιμοι πόροι, για ακόμη μία φορά και πολύτιμος χρόνος. 
    Προβλήματα, βέβαια, ήρθε να αντιμετωπίσει η σημερινή Κυβέρνηση. Αναφορικά, θα πω δυο λόγια, κυρίες και κύριοι συνάδελφοι, για την πορεία του Κτηματολογίου από το 2004 μέχρι σήμερα. Είναι ένα έργο που υλοποιείται σε τριακόσιους σαράντα Ο.Τ.Α., καλύπτοντας 8,4 εκατομμύρια στρέμματα με στόχο την καταγραφή 5,8 εκατομμυρίων δικαιωμάτων. Η νέα διακυβέρνηση παρέλαβε στις 7.3.2004 ενταγμένους στο Κτηματολόγιο τριάντα έξι Ο.Τ.Α., 961,8 στρέμματα με τριακόσιες τρεις χιλιάδες τριακόσια ενενήντα έξι δικαιώματα. Μιλάμε, δηλαδή, για ένα πάρα πολύ μικρό ποσοστό, περίπου το 0,5%, είναι το 0,63% των Ο.Τ.Α. με το 0,73% των υπό ένταξη χώρων. Μέχρι τις 28 Φεβρουαρίου του 2006, δηλαδή τέσσερις μήνες πριν από σήμερα, στο ενεργητικό της η νέα διακυβέρνηση έχει ενταγμένους διακόσιους εξήντα έναν Ο.Τ.Α. για 5,6 εκατομμύρια στρέμματα, με σχεδόν 3,6 εκατομμύρια δικαιώματα.
    Σαν στόχο το Κτηματολόγιο έχει την αντιμετώπιση των προβλημάτων, αλλά ταυτόχρονα και τη λύση τους. Αυτά τα προβλήματα αφορούν την ολοκλήρωση των εν εξελίξει μελετών κτηματογράφησης την αντιμετώπιση όλων των προβληματικών καταστάσεων, που έχουν προκύψει έως τώρα και, φυσικά, τη συνέχιση και επέκταση του Κτηματολογίου στην υπόλοιπη χώρα.
    Σχετικά με τις εν εξελίξει μελέτες, ο στόχος της νέας διοίκησης του Κτηματολογίου, αλλά και της νέας διακυβέρνησης είναι η περαίωση όλων των εκκρεμών υποθέσεων και η λειτουργία των νέων μεταβατικών κτηματολογικών γραφείων. 
    Αναφορικά με το δεύτερο ζήτημα, πραγματοποιήθηκε η καταγραφή των ατελειών, η καταγραφή των περιπτώσεων αστοχίας των πρώτων εγγραφών, οι οποίες θα διερευνώνται από ειδικό κλιμάκιο, που θα κρίνει και την έκταση του προβλήματος, αλλά και τους πιθανούς τρόπους αντιμετώπισής του.
      Παράλληλα, διενεργούνται συνεχώς ημερίδες, με στόχο τη συνεχή ενημέρωση των πολιτών σε δήμους και κοινότητες, για την ηπιότερη προσαρμογή και για την επίλυση των προβληματισμών των πολιτών.
      Κυρίες και κύριοι συνάδελφοι, πραγματοποιούνται τροποποιήσεις στο θεσμικό πλαίσιο για το Εθνικό Κτηματολόγιο και προβλέπεται αυτοχρηματοδότηση της κτηματογράφησης, μέσω του τέλους κτηματογράφησης και οικονομική ενίσχυση των κτηματολογικών γραφείων. Με μια ρεαλιστική αντιμετώπιση του όλου θέματος και λαμβάνοντας υπ’ όψιν διάφορες δημοσιονομικές παραμέτρους το τέλος κτηματογράφησης θα αποτελείται από δυο μέρη. Τριάντα πέντε ευρώ, ανά δικαίωμα, με εξαίρεση βέβαια τους βοηθητικούς χώρους, αποθήκες, γκαράζ, που θα καταβάλλεται 20 ευρώ. 
      Ειδικότερα δε, σημαντική είναι η ρύθμιση, που προβλέπει μια μέριμνα για τις αγροτικές περιοχές της χώρας, όπου το τέλος θα καταβάλλεται για δυο αγροτικές ιδιοκτησίες, έστω και αν από τον ίδιο δικαιούχο δηλώνονται πολύ περισσότερες. Και το 1%ο για το πέρα των 20.000 ευρώ αξίας του ακινήτου, το οποίο εξαρτάται από την τιμή ζώνης, από τον όροφο, από την παλαιότητα, από τον επιμερισμό στους συνδικαιούχους, δηλαδή συν κυρίους, η επικαρπωτή κ.λπ. Ιδιοκτησίες αξίας δηλαδή μέχρι 20.000 ευρώ, δεν θα επιβαρύνονται με αυτό το τέλος και στις περιπτώσεις που ξεπερνά η αξία τους το ανώτατο όριο του τέλους κτηματογράφησης θα είναι τα 900 ευρώ. 
      Η συνεισφορά του δημοσίου αγγίζει τα 250.000.000 ευρώ εκ των οποίων η δαπάνη κτηματογράφησης δικαιωμάτων του δημοσίου είναι 120.000.000 και 130.000.000 η συμμετοχή στη δαπάνη κτηματογράφησης. Επειδή δε κατά την διάρκεια της συζήτησης στην επιτροπή έγινε πολύς λόγος, κυρίως από τους συναδέλφους της Αντιπολίτευσης, η Κυβέρνηση σήμερα αναζητεί πόρους με αυτό τον τρόπο με την αυτοχρηματοδότηση, δηλαδή με το τέλος. 
      Ουσιαστικές ρυθμίσεις για την πιο εύρυθμη λειτουργία του Κτηματολογίου. Με το παρόν σχέδιο νόμου μειώνεται ο χρόνος, μειώνεται το κόστος και με το να καταργείται η δεύτερη ανάρτηση απλοποιούνται οι διαδικασίες. Δηλαδή με  το να δηλωθούν διάφορα πρόδηλα σφάλματα, ονοματεπώνυμο, διάφορα αριθμητικά λάθη, που δεν είναι αντικείμενα πέραν της κρίσης, αλλά αντικειμενικά δεδομένα, για την αποφυγή μιας επιπλέον δικαστικής ταλαιπωρίας για τη διευθέτηση αυτών των ζητημάτων. Φυσικά γι’ αυτούς που θα πούμε ότι είναι οι πιο αδιάφοροι στο να υποβάλλουν δήλωση, υπάρχουν κάποια πρόστιμα, σύμφωνα με το χρόνο υποβολής της εκπρόθεσμης δήλωσης. 
      Επιταχύνεται επίσης η διαδικασία δικαστικής διόρθωσης των εγγράφων του αγνώστου ιδιοκτήτη. Δηλαδή εκείνου του ιδιοκτήτη που έχει τίτλους, αλλά εμφανίστηκε μετά το τέλος της κτηματογράφησης. Ενώ μέχρι σήμερα, γινόταν μόνο με μια μακροχρόνια δικαστική διαδικασία αυτή η διόρθωση. Με την εκούσια δικαιοδοσία κρίνονται υποθέσεις τέτοιου είδους και απαλλάσσεται ο πολίτης και από χρόνο, δηλαδή διεκπεραιώνονται συντομότερα οι υποθέσεις, και από χρήμα. Βασικό στοιχείο είναι ότι απλουστεύεται και η διαδικασία επίλυσης της διαφοράς, μεταξύ εμβαδού που καταχωρείται στο Κτηματολόγιο και στο συμβόλαιο, με την εφαρμογή της αποδεκτής απόκλισης για την έκδοση αδείας ή για μεταβίβαση. Πέραν της απόκλισης αυτής, η διαφορά θα επιλύεται ή διοικητικά ή δικαστικά. Αναλυτικά θα αναφερθούμε κατά τη διάρκεια της συζήτησης στα άρθρα.
      Σχετικά με την επέκταση του Κτηματολογίου στο υπόλοιπο της Ελλάδας υποβλήθηκε μετά από σκληρές διαπραγματεύσεις ένα αναθεωρημένο σχέδιο στο επιχειρησιακό πρόγραμμα «Κοινωνία της Πληροφορίας» με προϋπολογισμό 79.670.000 και εγκρίθηκε στην αναθεώρηση του Γ΄ Κοινοτικού Πλαισίου Στήριξης το Δεκέμβριο του 2004, με ορίζοντα το χρονικό διάστημα την τριετία 2005-2008.
      Με τα νέα αυτά προγράμματα θα καταγραφεί ένα μεγάλο μέρος του συνόλου των δικαιωμάτων. Ο στόχος γενικά, δηλαδή, είναι η υπέρβαση του αρνητικού κλίματος και των καθυστερήσεων, των μέχρι τώρα στο έργο του Κτηματολογίου.
      Το παρόν σχέδιο νόμου, που συζητάμε, αναφέρεται και σε άλλες διατάξεις που αφορούν την ανάθεση και στην εκτέλεση των δημοσίων έργων. Μια άλλη πτυχή δηλαδή είναι οι τροποποιήσεις σε αυτόν τον τομέα. Είναι η ρύθμιση για τις επί έλασσον δαπάνες, δηλαδή τις δαπάνες που προκύπτουν από τη μείωση ποσοτήτων μιας εργασίας και οι οποίες δαπάνες αξιοποιούνται σε άλλες εργασίες που πολλές φορές μέχρι τώρα, δεν προβλέπονταν καν στη μελέτη. Με τη διάταξη αυτή μπαίνουν κανόνες στην εκτέλεση άλλων εργασιών της ίδιας εργολαβίας και αποφεύγουμε παραδείγματα από το παρελθόν, που να είναι ένα έργο με 35% αντικείμενο τεχνικό και να καταλήγει με 95% χωματουργικό εν κατακλείδι. Και μέχρι σήμερα επειδή γίνονταν παραβιάσεις του Κοινοτικού Δικαίου, αυτό είχε σαν αποτέλεσμα, δυστυχώς, την απώλεια χρηματικών πόρων, εθνικών και κοινοτικών. Γιατί εκατοντάδες εκατομμύρια ευρώ κοινοτικών πόρων περιεκόπησαν από τη χρηματοδότηση της χώρας μας, για τέτοιες περιπτώσεις.
      Ένα άλλο σημείο είναι η δυνατότητα εγγραφής στην τρίτη τάξη του Μ.Ε.Π. των εργοληπτικών επιχειρήσεων, η οποία θα γίνεται πλέον με την εφαρμογή του τύπου κατάταξης και το προηγούμενο προαπαιτούμενο να είναι η εμπειρία της επιχείρησης σε κατασκευαστικά έργα ιδιωτικά και δημόσια. Έτσι συνεπικουρείται η εξυγίανση του τομέα των δημοσίων έργων, σταματά αυτή η πληθώρα συσσώρευσης και δημιουργείται ένα κλίμα υγιούς ανταγωνισμού, όχι άνισου, όπως ήταν μέχρι πρότινος.
      Επιπροσθέτως, το νομοσχέδιο επιλαμβάνεται το θέμα ακύρωσης διαγωνισμών από την προϊσταμένη αρχή. Ελέγχεται ώστε απαιτείται γνωμοδότηση του Τεχνικού Συμβουλίου του αρμοδίου Υπουργείου ή της περιφέρειας, όταν οι προσφορές δεν είναι ικανοποιητικές και δεν αποτελούν την πλέον συμφέρουσα λύση. 
      Ακολούθως προβλέπεται η συμμετοχή εκπροσώπων των εργοληπτών στα τεχνικά συμβούλια των φορέων του δημοσίου τομέα, καθώς εκπροσώπων οργανώσεων μελετητών και αυτό θα συμβάλει στην επίτευξη της διαφάνειας και κατά το διαγωνισμό, αλλά και κατά την εκτέλεση του έργου.
      Μία άλλη πτυχή είναι σχετικά με την ανάθεση των μελετών. Τροποποιούνται διατάξεις, που σχετίζονται με την ανάθεση μελετών, σύμφωνα με τις οποίες τίθενται κάποιοι περιορισμοί στην ανάθεση συμφωνιών πλαισίων με στόχο την καλύτερη αποτελεσματικότητα, καθώς επίσης απλουστεύεται και η διαδικασία έγκρισης της προκήρυξης του διαγωνισμού για την ανάθεση υπηρεσιών τεχνικού συμβούλου. Αλλάζουν οι προϋποθέσεις, όταν συντρέχουν επείγουσες ανάγκες, για τις μελέτες καθορίζονται τα αντίστοιχα ποσά, όπως και για τις συμβάσεις παροχής υπηρεσιών με διαφάνεια, όμως, και με ενημέρωση μέσω της ιστοσελίδας του Τ.Ε.Ε..
      Εξίσου σημαντικό κεφάλαιο είναι αυτό που αναφέρεται στα μηχανήματα των έργων, γιατί στοχεύει αφ’ ενός μεν στην επικαιροποίηση των τελών αδείας εφάπαξ, αλλά και των τελών χρήσης κατ’ έτος. Μ' αυτόν τον τρόπο λύνεται ένα χρόνιο πρόβλημα, εκείνο των ιδιοκτητών, που είχαν μηχανήματα κατά το παρελθόν και σήμερα είναι άχρηστα και δεν είχαν προλάβει να τα δηλώσουν. 
      Σοβαρότατο σημείο του νομοσχεδίου είναι η συντήρηση και η ευθύνη των εθνικών οδών, γιατί αποσαφηνίζεται η ευθύνη και η αρμοδιότητα συντήρησης είτε με υπουργική απόφαση, είτε με απόφαση περιφερειαρχών, διευκρινίζοντας ακριβώς την αρμοδιότητα κάθε φορέα. 
      Ορίζεται η διενέργεια ελέγχων τακτικά στο οδικό δίκτυο, ώστε έγκαιρα να διαπιστωθούν οι βλάβες και ο βαθμός επικινδυνότητάς τους και να αποκατασταθούν εντός κοντινού και άμεσου χρονικού διαστήματος. Ας μη σταθώ σε παραδείγματα. Υπάρχουν άπειρα χαρακτηριστικά παραδείγματα. 
      Ρυθμίζονται θέματα αντιπλημμυρικής προστασίας και η οριοθέτηση των αρμοδιοτήτων ΠΕ.ΧΩ.Δ.Ε., Ε.Υ.Δ.Α.Π., δήμων, νομαρχιών. Οι νομαρχιακές αυτοδιοικήσεις είναι αρμόδιες για τον καθαρισμό των ρεμάτων. Επίσης, η Κεντρική Συντονιστική Επιτροπή επιλαμβάνεται το συντονισμό των μελετών των έργων, που αναφέρονται στην αντιπλημμυρική προστασία με σκοπό την αντιμετώπιση αυτών των επικίνδυνων καιρικών φαινομένων που ζήσαμε όλοι κατά το παρελθόν, για να αποφευχθούν στο μέλλον.
      Ρυθμίζεται το θέμα της διαχείρισης των υδάτινων πόρων. Η βιώσιμη χρήση των υδατικών πόρων και η διαθεσιμότητά τους αποτελούν σημαντικές συνιστώσες για την υδροληψία περιοχών από λεκάνες αποροής υδάτων με συγκεκριμένο σχέδιο διαχείρισης και μ’ αυτόν τον τρόπο αντιμετωπίζονται και επιτακτικές ανάγκες, που υπάρχουν στις υδρεύσεις πόλεων και οικισμών.
      Εν κατακλείδι θέλω να πω ότι το σχέδιο νόμου φέρει ουσιαστικές και σημαντικές ρυθμίσεις και για το Κτηματολόγιο και για άλλα θέματα. Το έργο του Κτηματολογίου είναι σύνθετο, αλλά υπάρχει η πολιτική βούληση και βρίσκονται τρόποι να ξεπεραστούν οι σκόπελοι, που μπορούν να μπουν εμπόδιο στην εξέλιξη του έργου. 
      Οφείλουμε, δηλαδή, ο καθένας και η καθεμία από εμάς, με ευθύνη, να προχωρήσουμε στην ολοκλήρωση. Η ηγεσία του Υπουργείου προχώρησε αυτά τα δύο χρόνια με γρήγορους ρυθμούς. Ο στόχος ήταν η ολοκληρωμένη παρέμβαση.
      Κατ’ αυτόν τον τρόπο φθηνότερα και ταχύτερα θα προστατευθεί η ατομική ιδιοκτησία, διότι, κυρίες και κύριοι συνάδελφοι, μέριμνα της Κυβέρνησης και του αρμόδιου Υπουργείου είναι η απλούστευση των διαδικασιών, η διαφάνεια στα δημόσια έργα, η υιοθέτηση του υγιούς ανταγωνισμού και η αποσαφήνιση σε τομείς ουσιαστικούς. 
      Στόχος μας, δηλαδή, είναι η ώθηση προς τα εμπρός για να επιτευχθεί η ανάπτυξη της χώρας και φυσικά σας καλώ να ψηφίσουμε το παρόν σχέδιο νόμου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την εισηγήτρια της Νέας Δημοκρατίας.
      Ο εισηγητής του ΠΑ.ΣΟ.Κ. κ. Κωνσταντίνος Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε σήμερα περιέχει τρία μεγάλα κεφάλαια, που θα μπορούσαν να είναι ξεχωριστά νομοσχέδια, γιατί είναι κεφάλαια και θέματα πολύ σημαντικά, που απασχολούν την ελληνική κοινωνία.
      Το νομοσχέδιο αυτό περιέχει θέματα του Κτηματολογίου, περιέχει θέματα των δημοσίων έργων και βεβαίως ένα τρίτο κομμάτι περιέχει τα θέματα των μελετών των δημοσίων έργων. Όμως, έχουν κατατεθεί και θα συζητηθούν μαζί μ' αυτό το νομοσχέδιο και πολύ σημαντικές τροπολογίες, όπως είναι η τροπολογία για την εκτροπή του Αχελώου, για τη διαχείριση των λεκανών αποροής των υδάτων και βεβαίως για το  γήπεδο του Παναθηναϊκού.
     Γι’ αυτό, λοιπόν, νομίζω ότι χρειάζεται να υπάρχει μια άνεση για να συζητήσουμε τα ζητήματα αυτά όσο το δυνατόν πληρέστερα. Θα αναφερθώ, κυρίες και κύριοι συνάδελφοι, πρώτα στο Κτηματολόγιο. 
     Κύριε Πρόεδρε, το ΠΑ.ΣΟ.Κ. ξεκίνησε το 1994 από το μηδέν το Κτηματολόγιο. Το σχεδίασε, το υλοποίησε και σήμερα έχουμε ένα σημαντικό κομμάτι του μεγάλου αυτού έργου. Το ΠΑ.ΣΟ.Κ. το Κτηματολόγιο το αντιμετώπισε, αλλά το αντιμετωπίζει και σήμερα σαν ένα κορυφαίο εθνικό έργο. Ένα έργο που θα έχει τεράστιες επιπτώσεις στην ανάπτυξη της χώρας μας. Διότι το Κτηματολόγιο είναι μια πλήρης και ολοκληρωμένη βάση δεδομένων για τις ιδιοκτησίες των πολιτών, των διαφόρων φορέων, αλλά και του δημοσίου. Διασφαλίζει τα ιδιοκτησιακά δικαιώματα των Ελλήνων πολιτών και του δημοσίου. Προστατεύει το περιβάλλον και θα απλοποιήσει τις διαδικασίες και τις συναλλαγές μεταξύ των πολιτών. 
     Για το Κτηματολόγιο, όμως, έχουν ειπωθεί και έχουν γραφεί απίστευτα πράγματα και ανακρίβειες και πολλοί έχουν συκοφαντήσει το μεγάλο αυτό εθνικό έργο. Σήμερα, όμως, είναι ευκαιρία και θα αποκαλύψουμε και τις ανακρίβειες και τα ψεύδη. Αλλά και τις επιδιώξεις του κόμματος της Νέας Δημοκρατίας, που το πολέμησε λυσσαλέα όταν ήταν στην αντιπολίτευση. 
     Το Κτηματολόγιο, λοιπόν, ξεκίνησε από το ΠΑ.ΣΟ.Κ. το 1994. Η Ελλάδα ως γνωστόν είναι η μόνη χώρα της Ευρωπαϊκής Ένωσης, που δεν είχε Κτηματολόγιο. Αλλά μέχρι τότε δεν είχε γίνει καμία σοβαρή προσπάθεια και καμία προετοιμασία για ν’ αρχίσει η εκπόνησή του. Οι προσπάθειες ξεκίνησαν από μηδενική βάση και προχώρησαν μέσα από αντίξοες συνθήκες, λόγω της έλλειψης των αναγκαίων μελετών και τις απαραίτητες προετοιμασίες, που δεν υπήρχαν.
     Μέχρι το 1994 δεν υπήρχε κανένας σχεδιασμός, κανένα θεσμικό πλαίσιο, κανένας προγραμματισμός και καμία ουσιαστική χρηματοδότηση. Το 2004 όταν ανέλαβε την κυβέρνηση της χώρας η Νέα Δημοκρατία το Κτηματολόγιο ήταν ένα έργο σε εξέλιξη. Είναι πλέον μια πραγματικότητα. Υπήρχαν από το 2004 και υπάρχουν πια, το απαραίτητο θεσμικό πλαίσιο, υπάρχουν τα όργανα και οι υπηρεσίες, υπάρχουν οι διαδικασίες. Κυρίως, όμως, υπάρχει η εμπειρία, η τεχνογνωσία και τα έμπειρα στελέχη. Ξέρουμε πλέον τι κάνουμε, ξέρουμε τα προβλήματα και ξέρουμε πώς θα τα αντιμετωπίσουμε. 
     Μέχρι σήμερα κτηματογραφήθηκαν 5,6 εκατομμύρια στρέμματα και καταγράφηκαν 5,4 εκατομμύρια εμπράγματα δικαιώματα και έχουν συγκροτηθεί ογδόντα τρία κτηματολογικά γραφεία. Σ’ αυτήν την πραγματικότητα και σ’ αυτό το έργο η Κυβέρνηση της Νέας Δημοκρατίας και η πολιτική ηγεσία του Υ.ΠΕ.ΧΩ.Δ.Ε. δεν έχουν καμία απολύτως συμμετοχή. Και καμία απολύτως δράση. Αντίθετα η πολιτική ηγεσία του Υ.ΠΕ.ΧΩ.Δ.Ε., η Κυβέρνηση της Νέας Δημοκρατίας έχουν αναμφισβήτητες ευθύνες για δυόμισι περίπου χρόνια αδράνειας και απραξίας. Η Νέα Δημοκρατία, δυστυχώς, αναλώθηκε σε μια ανέξοδη ρητορική και λασπολογία. Απλώς στα δυόμισι χρόνια δημιούργησε από κεκτημένη και μόνο ταχύτητα μερικά ακόμα κτηματολογικά γραφεία και μάλιστα με ρυθμούς πολύ χαμηλότερους απ’ ό,τι παρέλαβε από το ΠΑ.ΣΟ.Κ.. Δεν προχώρησε στην είσπραξη του τέλους κτηματογράφησης με αποτέλεσμα να υπάρχουν οικονομικά προβλήματα στην εξέλιξη του προγράμματος. Δεν προχώρησε στην ίδρυση έστω και ενός οριστικού κτηματολογικού γραφείου. Δεν ολοκλήρωσε τη διαδικασία σχεδιασμού και προκήρυξης των έργων του Γ΄ Κ.Π.Σ. με κίνδυνο σήμερα να χάσουμε τα χρήματα αυτά, τα 80.000.000 ευρώ, που είναι στην «Κοινωνία της Πληροφορίας». Δεν προχώρησε γενικότερα σ’ ένα επιχειρησιακό σχέδιο ολοκλήρωσης των επόμενων φάσεων του Κτηματολογίου και βεβαίως δεν βελτίωσε την λειτουργία των κτηματολογικών γραφείων.  
     Ας μας πει σήμερα η πολιτική ηγεσία του Υ.ΠΕ.ΧΩ.Δ.Ε. στα δυόμισι χρόνια που έχει την ευθύνη αυτού του θέματος, τι έκανε για το Κτηματολόγιο. Ο κ. Σουφλιάς ισχυρίζεται ότι το Κτηματολόγιο σχεδιάστηκε και εκτελέστηκε από την προηγούμενη κυβέρνηση κατά τρόπο προβληματικό, με αποτέλεσμα να απαξιωθεί αυτό στα μάτια της ελληνικής κοινωνίας. 
     Η αλήθεια είναι ότι ο κ. Σουφλιάς σήμερα ακολουθεί κατά γράμμα τον υφιστάμενο σχεδιασμό των κυβερνήσεων του ΠΑ.ΣΟ.Κ., το θεσμικό πλαίσιο και τη διοικητική δομή του Κτηματολογίου. Επιπλέον βρήκε έτοιμη και συγκροτημένη την εταιρεία του Κτηματολογίου με υποδομή και τεχνολογικό εξοπλισμό, με έμπειρα επιστημονικά στελέχη με τεχνογνωσία και ολοκληρωμένο σχεδιασμό κατά στόχους, κατά περιφέρεια, κατά νομό και πόλη. Από το 2004 πλέον και μετά ήταν πολύ εύκολο να συνεχιστεί με εντατικούς ρυθμούς το έργο της κτηματογράφησης, γιατί όλα τα δύσκολα προβλήματα της πρώτης φάσης και της πρώτης περιόδου είχαν ξεπεραστεί. 
      Ο κ. Σουφλιάς και η πολιτική ηγεσία του Υ.ΠΕ.ΧΩ.Δ.Ε. βρήκε τα πάντα έτοιμα χωρίς να κάνει το παραμικρό. Σήμερα η Νέα Δημοκρατία έρχεται να καπηλευτεί ένα έργο που πολέμησε, ένα έργο που έχει πάρει το δρόμο του, τον οποίο, βεβαίως, ακολουθεί, χωρίς να αλλάξει κατευθύνσεις, τις δομές και τις μεθόδους του.
       Η Κυβέρνηση της Νέας Δημοκρατίας ισχυρίζεται ότι η Ευρωπαϊκή Ένωση κατά την πρώτη περίοδο σύνταξης του Κτηματολογίου, 1994-2000, διαπίστωσε κακοδιαχείριση, καθυστερήσεις και παράτυπες απευθείας αναθέσεις. Γι’ αυτόν το λόγο, το 2001 επέβαλε πρόστιμο 100.000.000 ευρώ. Δυστυχώς, όμως, κρύβουν την αλήθεια και παραπλανούν τους πολίτες με φθηνές σκανδαλολογίες. Η αλήθεια είναι ότι η Ευρωπαϊκή Ένωση διαπίστωσε αποκλίσεις ποσοτικών στόχων και κόστους από τα προβλεπόμενα, όπως αυτά έχουν καθοριστεί από την εγκεκριμένη μελέτη του Τεχνικού Επιμελητηρίου Ελλάδος το 1994, που αποδείχτηκε βεβαίως εκ των υστέρων ότι δεν είχε σωστές προβλέψεις. Μέχρι τότε δεν υπήρχε τίποτε άλλο ως στοιχείο για να ξεκινήσει το Κτηματολόγιο. 
      Επιπλέον, όμως, και τα στοιχεία της Εθνικής Στατιστικής Υπηρεσίας, στα οποία βασίστηκε η σύσταση του Κτηματολογίου, αποδείχτηκε ότι ήταν λανθασμένα. Βασικά, γι’ αυτές τις αποκλίσεις, που ανέφερα προηγουμένως η Ευρωπαϊκή Ένωση απέσυρε την κοινοτική συνδρομή των 100.000.000 ευρώ. Και δεν μας έβαλε πρόστιμο. Ήταν, όπως έχει επισημανθεί από τα πιο επίσημα χείλη, του κ. Μπαρνιέ, που ήταν ο υπεύθυνος τότε επίτροπος, μία διοικητική διαδικασία που προβλέπεται από την Ευρωπαϊκή Ένωση, το κείμενο της οποίας άπτεται της εξέτασης των δυσλειτουργιών που παρουσιάζονται στην εφαρμογή του σχεδίου και δεν είναι δικαστικής ή ποινικής φύσεως. Αυτά τα είχε πει τότε επίσημα ο κ. Μπαρνιέ. 
      Επειδή η Νέα Δημοκρατία συνεχώς μιλούσε –σήμερα μιλούν ακόμη μερικοί, αλλά λίγοι- για παρατυπίες, παράνομες αναθέσεις, σκάνδαλο του Κτηματολογίου, θέλω να αναφέρω ότι ουδεμία διοικητική και δικαστική πράξη δεν κατέληξε σε τέτοιο συμπέρασμα. Όταν θα συζητήσουμε τα άρθρα, θα παρουσιάσουμε και άλλα στοιχεία, που αποδεικνύουν αυτήν την άποψη. Αλλά και πρόσφατα στην Επιτροπή Οικονομικών στη σχετική συζήτηση ο Πρόεδρος του Τεχνικού Επιμελητήριου απαντώντας σε σχετική ερώτησή μας είπε: «Ούτε ο Πρωθυπουργός ούτε κανένας άλλος μπορεί να αναφέρεται στο σκάνδαλο του Κτηματολογίου, διότι δεν υπάρχει σκάνδαλο του Κτηματολογίου».  
      Όμως, κύριοι συνάδελφοι, εκτός από τη μίζερη και κοντόφθαλμη λογική της Νέας Δημοκρατίας, υπάρχει και η πραγματικότητα, που είναι οι κτηματογραφήσεις, τα εμπράγματα δικαιώματα, οι υποδομές και τα κτηματολογικά γραφεία. Υπάρχουν ως συγκεκριμένο και αδιαμφισβήτητο έργο. 
      Ο κ. Σουφλιάς ισχυρίζεται ότι η Ευρωπαϊκή Ένωση αρνείται να χρηματοδοτήσει, λόγω του αμαρτωλού παρελθόντος, έργα κτηματογράφησης, λόγω του Κοινοτικού Πλαισίου Στήριξης και συγχρηματοδοτεί μόνο υποστηρικτικές δράσεις μικρής κλίμακας. Η αλήθεια είναι ότι η Ευρωπαϊκή Ένωση δεν μπορεί να συγχρηματοδοτήσει το έργο, λόγω του ότι έχει επιβληθεί τέλος, το τέλος του Κτηματολογίου, και επιπλέον δεν χρηματοδοτεί έργα λόγω πολλών αβεβαιοτήτων που υπάρχουν στο Κτηματολόγιο, όπως είναι ο αιγιαλός, η παραλία, τα δάση, και χρηματοδοτεί μόνο υποστηρικτικές δράσεις. 
      Ας δούμε, όμως, ποιες αλλαγές γίνονται στο υφιστάμενο θεσμικό πλαίσιο με το νομοσχέδιο, το οποίο συζητούμε. 
      Πρώτον, γίνονται κάποιες βελτιώσεις σε σχέση με τις διαδικασίες ανάρτησης και επιλύονται κάποια προβλήματα, που προέκυψαν όσον αφορά τις διορθώσεις καταγραφών από τα πρόδηλα σφάλματα. Για τις ρυθμίσεις αυτές δεν έχουμε αντίρρηση. Καταργείται, όμως, η δεύτερη ανάρτηση, η οποία αναμφισβήτητα θα μειώσει το χρόνο κατά πολύ και ασφαλώς το κόστος. Όμως, υπάρχει ο κίνδυνος λαθών και περισσοτέρων εμπλοκών και γι’ αυτό πρέπει να προσέξουμε πάρα πολύ αυτό το θέμα. Δεύτερη μεγάλη αλλαγή. 
      Πιο σημαντική, όμως, παρέμβαση, όπως σας είπα, του νομοσχεδίου, είναι η καθιέρωση αυξημένων τελών. Σήμερα, με το νομοσχέδιο της Κυβέρνησης επιβαρύνεται σημαντικά ο πολίτης για το κόστος σύνταξης του Κτηματολογίου με 35 ευρώ ανά δικαίωμα, με 20 ευρώ για τους βοηθητικούς χώρους και επιπλέον 1‰ επί της αντικειμενικής αξίας του ακινήτου. Ταυτόχρονα επιβάλλεται πάγιο τέλος 35 ευρώ ανά δικαίωμα και για τις παλιές κτηματογραφήσεις, ενώ σύμφωνα με τη νομοθετική ρύθμιση του 2003 το ποσό αυτό έχει καθοριστεί στα 20 ευρώ ανά δικαίωμα, ποσό που τότε είχε χαρακτηριστεί από την αντιπολίτευση της Νέας Δημοκρατίας, ως χαράτσι. Τίθεται το ερώτημα, βέβαια, γιατί στα δύο χρόνια δεν δημιουργήθηκαν οι μηχανισμοί και δεν εισπράχθηκαν αυτά τα τέλη. 
      Θέλω, όμως, να αναφέρω κάτι που θεωρώ πολύ σημαντικό. Το κόστος του Κτηματολογίου σύμφωνα με την πολιτική ηγεσία του Υ.ΠΕ.ΧΩ.Δ.Ε. στο σύνολό του θα φτάσει περίπου το 1,5 δισεκατομμύριο ευρώ. Στον προϋπολογισμό αυτό καταλήγει και το Τεχνικό Επιμελητήριο της Ελλάδος. Τα έσοδα του Υ.ΠΕ.ΧΩ.Δ.Ε. από τα τέλη υπολογίζονται, από το Υ.ΠΕ.ΧΩ.Δ.Ε. στο 1,5 δισεκατομμύριο ευρώ. Μέσα σε αυτά είναι και το τέλος κτηματογράφησης και το αναλογικό τέλος και τα υπόλοιπα με τα οποία συνεισφέρει το δημόσιο. 
     Σύμφωνα, όμως, με μελέτη του Εθνικού Μετσόβιου Πολυτεχνείου και του αρμοδίου καθηγητή, τα έσοδα από το αναλογικό τέλος του ένα τοις χιλίοις θα είναι πολλαπλάσια. Συγκεκριμένα το ΥΠΕΧΩΔΕ υπολογίζει ότι το αναλογικό τέλος του ένα τοις χιλίοις θα αποδώσει 290.000.000 ευρώ. Το ποσό αυτό θα είναι 1,4 εκατομμύρια ευρώ σύμφωνα με το Εθνικό Μετσόβιο Πολυτεχνείο, δηλαδή τεσσερισήμισι φορές παραπάνω και περίπου όσο ο συνολικός προϋπολογισμός του Κτηματολογίου μόνο από το αναλογικό τέλος χωρίς τα άλλα τέλη και χωρίς τη συνεισφορά του δημοσίου.
     Ζητήσαμε στην επιτροπή στοιχεία, που να αποδεικνύουν τους ισχυρισμούς σας, κύριε Υπουργέ, αλλά, δυστυχώς, πήραμε πρόχειρη και καθόλου πειστική απάντηση. Πιστεύουμε, λοιπόν, ή ότι έχετε κάνει λάθος ή σκοπίμως υποεκτιμάτε τα έσοδα για να καλύψετε με αυτά και άλλες τρύπες του Υ.ΠΕ.ΧΩ.Δ.Ε. ή ακόμη και του κρατικού προϋπολογισμού. Δηλαδή φορολογείτε αγρίως τον Έλληνα φορολογούμενο για το Κτηματολόγιο για να αποκτήσετε έσοδα, που θέλετε να διαθέσετε σε άλλες κατευθύνσεις.
     Κύριοι συνάδελφοι, θέλω να πω μερικά πράγματα και για το δεύτερο τμήμα του νομοσχεδίου, που αφορά τα δημόσια έργα. Αναφέρεται το δεύτερο κομμάτι στην ανάθεση και στην εκτέλεση των δημοσίων έργων. Μετά από δύο χρόνια περίπου εφαρμογής του νέου θεσμικού πλαισίου, που εισήγαγε η Κυβέρνηση, έχουμε συγκεκριμένα αποτελέσματα. Μετά από μία αρκετά μακρά περίοδο απραξίας και έλλειψης έργων στην αγορά, η εικόνα σήμερα στα δημόσια έργα είναι απογοητευτική. Οι μεγάλες εκπτώσεις που δίνονται και μάλιστα με αυθαίρετα μειωμένα τιμολόγια, οδηγούν με βεβαιότητα τα έργα σε καταστάσεις του απώτερου παρελθόντος. Κακή ποιότητα των έργων, καθυστερήσεις, υπερβάσεις, αναγκαστικές και χαριστικές ρυθμίσεις για χρονοδιαγράμματα και προϋπολογισμούς. Δυστυχώς τα έργα που έχουν δημοπρατηθεί με τέτοιες εκπτώσεις, δεν βγαίνουν και πολλά κινδυνεύουν να μείνουν ημιτελή και η ποιότητά τους θα είναι κακή.
     Το κατασκευαστικό δυναμικό της χώρας διαμαρτύροντε ότι δεν πληρώνονται οι οφειλές από τα έργα, που έχουν εκτελεστεί και ότι οι τράπεζες με το σύστημα των εγγυητικών επιστολών έχουν γίνει οι ρυθμιστές των αναθέσεων των δημοσίων έργων, ενώ ταυτόχρονα εισπράττουν τεράστια ποσά, αυξάνοντας τα ήδη τεράστια κέρδη τους.
     Σας είχαμε επισημάνει από την αρχή ότι χωρίς σχέδιο και χωρίς πρόβλεψη και χωρίς προοπτική καθιερώνατε ένα νέο θεσμικό πλαίσιο και ότι τα προβλήματα δεν θα αργήσουν να φανούν. Σήμερα φέρνετε κάποιες ρυθμίσεις, που αφορούν αιτήματα εργοληπτικών επιχειρήσεων και βεβαίως δεν μπορεί να έχει κανένας αντίρρηση σ’ αυτά. Όμως, ρυθμίζετε και ζητήματα, που σας είχαμε επισημάνει ότι θα είναι εστία συναλλαγής και διαφθοράς. Σήμερα το διαπιστώσατε και το αλλάζετε.
     Κύριε Υπουργέ, βραχυκυκλώσατε τον τομέα των δημοσίων έργων. Αυτή είναι η αλήθεια. Το ομολογείτε σήμερα με τις ρυθμίσεις που κάνετε -και με τις μικρές βεβαίως ρυθμίσεις που κάνετε εκ των υστέρων- και προσπαθείτε να βελτιώσετε την κατάσταση. Το αποτέλεσμα, όμως, θα είναι ελάχιστο.
     Όλα αυτά που σας λέμε και σας επισημαίνουμε, δεν τα λέμε μόνο εμείς. Το Τεχνικό Επιμελητήριο της Ελλάδας κρούει πολλές φορές τον κώδωνα του κινδύνου, οι εργοληπτικές οργανώσεις, το Υπουργείο Εθνικής Οικονομίας που αγωνιά για την εκταμίευση των κοινοτικών πόρων -ασχέτως αν έχει ευθύνη και το ίδιο που δεν χρηματοδοτεί όσο θα έπρεπε μέσω του Προγράμματος Δημοσίων Επενδύσεων τα έργα- η Νομαρχιακή Αυτοδιοίκηση, η Τοπική Αυτοδιοίκηση, αλλά και οι δημόσιοι φορείς όπως το Ινστιτούτο Οικονομίας των Κατασκευών, το οποίο σε πρόσφατη έκθεσή του παρουσιάζει τη δραματική εικόνα των δημοσίων έργων και της ανεργίας που μαστίζει τον κλάδο.
     Εσείς βέβαια που δεν θέλετε να ακούτε αντίθετες και ενοχλητικές φωνές, βαλθήκατε με διάταξη αυτού του νομοσχεδίου να καταστήσετε το Ινστιτούτο Οικονομίας των Κατασκευών φερέφωνο της πολιτικής ηγεσίας του ΥΠΕΧΩΔΕ.
     Κύριε Υπουργέ, είστε εκτεθειμένος στα μάτια όλου του τεχνικού κόσμου και ολόκληρης της κοινωνίας. Το Ινστιτούτο Οικονομίας των Κατασκευών ιδρύθηκε από την κυβέρνηση του ΠΑ.ΣΟ.Κ. και είχε ως στόχο να είναι ανεξάρτητος φορέας ελέγχου, υποστήριξης, έρευνας και μελέτης των θεμάτων των δημοσίων έργων και των κατασκευών. Γι’ αυτό και στο πενταμελές συμβούλιό του η πλειοψηφία του ήταν από τους κοινωνικούς φορείς, τρεις στους πέντε, ο Σ.Ε.Β., το Τεχνικό Επιμελητήριο Ελλάδος και οι εργοληπτικές οργανώσεις. Εσείς τώρα για να μην υπάρχει ανεξάρτητη φωνή, το πενταμελές συμβούλιο το κάνετε επταμελές και διορίζετε τέσσερα μέλη, ώστε να ελέγχετε απολύτως τις αποφάσεις. Αυτή η ενέργεια είναι πρωτοφανής και αποδεικνύει τον τρόπο με τον οποίο χειρίζεται η πολιτική ηγεσία του Υ.ΠΕ.ΧΩ.Δ.Ε. τα ζητήματα της αρμοδιότητάς της.
     Δεν θέλετε διάλογο, δεν θέλετε κριτική, δεν θέλετε αντίθετες φωνές. Θέλετε πειθήνια όργανα, που να συμφωνούν στις επιλογές και στις επιδιώξεις σας. Το ελάχιστο που έχετε να κάνετε, κύριε Υπουργέ, είναι να αποσύρετε αυτήν τη διάταξη.
     Δεν θα αναφερθώ στο τρίτο κομμάτι των μελετών. Πιστεύω ότι θα το κάνουν άλλοι συνάδελφοί μου. Θα το κάνουμε και στα άρθρα. Θέλω, όμως, να αναφερθώ λίγο σε δύο τροπολογίες.
      Η πρώτη τροπολογία αφορά το γήπεδο του «ΠΑΝΑΘΗΝΑΙΚΟΥ». Εμείς θα ψηφίσουμε αυτήν την τροπολογία, κύριε Υπουργέ, και όχι γιατί τρέφουμε φιλικά αισθήματα προς στον ΠΑΝΑΘΗΝΑΙΚΟ -ούτε ότι εσείς επίσης τρέφετε φιλικά αισθήματα προς τον ΠΑΝΑΘΗΝΑΙΚΟ- αλλά για πολύ συγκεκριμένους λόγους. Ο πρώτος λόγος είναι ότι μια ιστορική ομάδα, ο ΠΑΝΑΘΗΝΑΙΚΟΣ, αποκτά ένα μεγάλο και σύγχρονο γήπεδο, αντάξιο της ιστορίας του. Δεύτερον, η Κυβέρνηση του ΠΑ.ΣΟ.Κ. είχε προτείνει και είχε σχεδιάσει τη θέση, στην οποία σήμερα εσείς προγραμματίζετε να κάνετε το γήπεδο και την οποία έχετε συμφωνήσει για να γίνει το γήπεδο. Άρα, λοιπόν, υπάρχει μία συνέχεια. Τρίτον, απελευθερώνεται ο χρήσιμος και κρίσιμος χώρος της λεωφόρου Αλεξάνδρας, ο οποίος θα γίνει πάρκο με πράσινο και θα είναι ένας πνεύμονας για την Αθήνα. Τέταρτον, παύει πλέον να υπάρχει η κυκλοφοριακή συμφόρηση στο κέντρο της Αθήνας, όταν γίνονταν τα παιχνίδια του ΠΑΝΑΘΗΝΑΙΚΟΥ. Πέμπτον, αναβαθμίζεται συνολικά μια υποβαθμισμένη περιοχή της Αθήνας, μάλλον γίνεται η αρχή για την αναβάθμισή της και πιστεύουμε ότι είναι μια καλή αρχή. Έκτον, υπάρχουν ομόφωνες αποφάσεις του Δημοτικού Συμβουλίου της Αθήνας, τις οποίες δεν μπορούμε να παραγνωρίσουμε. Γι’ αυτό, λοιπόν, ψηφίζουμε αυτήν την τροπολογία.
      Θέλω να αναφερθώ, όμως, και στις δύο τροπολογίες για τη διαχείριση των υδάτων και κυρίως στην τροπολογία για την εκτροπή του Αχελώου. Κύριε Υπουργέ, εμείς θα ψηφίσουμε την τροπολογία για τον Αχελώο. Μας έχετε προκαλέσει πολλές φορές να πούμε την άποψή μας. 
      ΠΡΟΕΔΡΕΥΩΝ (Γεώργιος Σούρλας): Κύριε Σπηλιόπουλε, θα γίνει συζήτηση για τις τροπολογίες. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω, κύριε Πρόεδρε.
      Θα την ψηφίσουμε, όμως, για πολύ συγκεκριμένους λόγους. Ο πρώτος λόγος είναι ότι από εγκληματική υπερεκμετάλλευση του υδάτινου δυναμικού της Θεσσαλίας έχει φθάσει η Θεσσαλία σ’ ένα οριακό σημείο και θέλει πράγματι κάποια παρέμβαση. Το δεύτερο είναι ότι υπάρχει μια ιστορική συνέχεια, που είπατε και εσείς πολύ σωστά. Το έργο αυτό είναι ένα έργο διακομματικό. Οι κυβερνήσεις το έχουν εξαγγείλει, έχουν διαθέσει χρήματα και υπάρχει ένα δεδομένο, ένα κεκτημένο. 
      Πρέπει, όμως, κύριοι συνάδελφοι και κύριε Πρόεδρε, εδώ να μη δώσουμε την εντύπωση ότι θα λύσουμε εσαεί ή θα λύσουμε όλα τα προβλήματα ύδρευσης ή άρδευσης της Θεσσαλίας. Αυτό θα ήταν μια εγκληματική παρεξήγηση. Θα πρέπει να καταλάβουν και οι Θεσσαλοί  ότι δεν μπορούν -άλλωστε δεν θα μπορούν να το κάνουν μετά το 2013- να συνεχίσουν αυτήν την εγκληματική υπερεκμετάλλευση του υδάτινου δυναμικού με τις υδροφόρες καλλιέργειες και με τις άλλες δράσεις τους. 
      Θέλω, όμως, να σχολιάσω και κάποια ενδιαφέροντα σημεία. Πιστεύω ότι δεν θα μπορέσει να εφαρμοστεί ή να προχωρήσει αυτή η διαδικασία και να προχωρήσουν τα έργα, κύριε Υπουργέ, και θα σας πω γιατί. Προσεγγίζετε με πρόχειρο και τελείως λάθος τρόπο το ζήτημα και πιστεύω γι’ αυτόν το λόγο ότι πάλι εμπλοκές θα υπάρξουν και δεν θα λυθεί το θέμα. Παρακάμπτετε μ’ αυτήν τη διαδικασία σήμερα και την οδηγία του 2000 και το νόμο, ο οποίος έχει ψηφιστεί. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω.
      Δεν έχετε ασχοληθεί μέχρι σήμερα, όπως θα έπρεπε να έχει γίνει, για να μπορούμε να προχωρήσουμε σ’ αυτές τις δράσεις με τις λεκάνες απορροής που έπρεπε να τις έχετε καθορίσει, όπως και τα σχέδια διαχείρισης και το εθνικό σχέδιο διαχείρισης των υδάτων. Χωρίς αυτά δεν μπορείτε σημειακά να κάνετε τροποποιήσεις και ρυθμίσεις και σχέδια διαχείρισης. Αυτό είναι ένα μείζον θέμα και θα εκπέσει αυτή η διάταξη στα δικαστήρια, διότι δεν υπάρχει το εθνικό σχέδιο, δεν υπάρχουν οι λεκάνες απορροής και δεν υπάρχουν τα σχέδια διαχείρισης. Τροποποιείτε μία διάταξη, την οποία είχατε στο νομοσχέδιο, αλλά εκείνη μιλούσε για την ίδια λεκάνη απορροής. Εδώ έχετε μια γενικότερη, μια ευρύτερη διάταξη που μπορεί από λεκάνη σε λεκάνη να γίνεται μεταφορά του ύδατος και μπορεί να γίνουν τέτοια πράγματα που δεν τα επιτρέπει η οδηγία. 
      Μάλιστα, λέτε και κάτι που πιστεύω ότι είναι πολύ λάθος στην εισηγητική έκθεση. Λέτε ότι δεν είναι άμεσα εφαρμόσιμη η οδηγία, στην παράγραφο 7. Μα, η οδηγία είναι άμεσα εφαρμόσιμη, απλώς μέχρι το 2009 είχε δοθεί περιθώριο για να μπορούν να γίνουν τα σχέδια διαχείρισης. Πιστεύω, λοιπόν, ότι δεν θα μπορέσει να λυθεί το θέμα αυτό. Παρ’ ότι εμείς ψηφίζουμε την τροπολογία για την εκτροπή, δεν ψηφίζουμε την άλλη τροπολογία για τη διαχείριση των υδάτων, γιατί πιστεύουμε ότι αυτό είναι ένα ζήτημα που θα έχει τεράστιες αντιδράσεις και δεν θα λύσει προβλήματα.
      Τέλος, θέλω να πω…
      ΠΡΟΕΔΡΕΥΩΝ (Γεώργιος Σούρλας): Μην προχωράτε, κύριε συνάδελφε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Υπουργέ, θέλω να πω ότι σας έχουμε κάνει κριτική κατά καιρούς για την εκτροπή του Αχελώου για ένα συγκεκριμένο θέμα. 
      ΠΡΟΕΔΡΕΥΩΝ (Γεώργιος Σούρλας):  Κύριε Σπηλιόπουλε, έχετε υπερβεί το χρόνο. Ξέρετε ότι όσο αναφέρετε την τροπολογία δεν κάνετε τίποτε άλλο παρά να απομακρύνετε τους Θεσσαλούς Βουλευτές.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω, κύριε Πρόεδρε.
      Είχα μιλήσει πολλές φορές για το φράγμα της Συκιάς και σας είχαμε πει τότε ότι, ενώ ξέρατε ποια θα είναι η απόφαση του Συμβουλίου της Επικρατείας, είχε δημοσιοποιηθεί. Εσείς αναθέσατε ένα έργο, το οποίο θα ακυρωθεί και ακυρώθηκε το έργο αυτό στο Συμβούλιο της Επικρατείας.
     Σήμερα, έστω και λίγα, όπως λέτε εσείς –δεν πιστεύουμε ότι θα είναι λίγα- θα πληρώσει χρήματα το ελληνικό δημόσιο, χωρίς να πρέπει να πληρώσει, γιατί δεν τηρήσατε αυτό που έπρεπε να κάνετε ως πολιτική ηγεσία του Υπουργείου. Να δείτε ποιες είναι οι θέσεις του Συμβουλίου της Επικρατείας, τις οποίες είχε δημοσιοποιήσει και να τις λάβετε υπ’ όψιν σας. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σπηλιόπουλε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, τελειώνω λέγοντας το εξής: Εμείς θα ψηφίσουμε επί της αρχής το νομοσχέδιο για το Κτηματολόγιο, γιατί είναι ένα κορυφαίο θέμα, γιατί έχουμε μια πολύ υπεύθυνη στάση γι’ αυτό το ζήτημα και έχουμε συνέχεια. Βεβαίως και το ψηφίζουμε, γιατί εσείς ακολουθείτε ακριβώς τον ίδιο δρόμο, που εμείς χαράξαμε.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
     Να μην οδηγήσει η εκτροπή του Αχελώου στην εκτροπή της κοινοβουλευτικής διαδικασίας όσον αφορά το χρόνο.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Πριν μιλήσω για το θέμα του Κτηματολογίου και τις άλλες διατάξεις, που αναφέρονται στο νομοσχέδιο, δεν μπορώ να μην μπω στον πειρασμό και να μην αναφερθώ στις δύο τροπολογίες –βασικά είναι τρεις, αλλά οι ουσιαστικές είναι δύο- για το γήπεδο του ΠΑΝΑΘΗΝΑΪΚΟΥ και για το έργο του Αχελώου.
     Για το γήπεδο του ΠΑΝΑΘΗΝΑΪΚΟΥ δεν περίμενε κανείς να υπάρχει διαφορετική θέση από τα δύο μεγάλα κόμματα. Εξάλλου χθες εκδηλώθηκε περίτρανα και φάνηκε ότι η στήριξη των μεγαλοεπιχειρηματιών, που νέμονται με την εμπορευματοποίηση και το ποδόσφαιρο, είναι πραγματικά χωρίς την παραμικρή διαφορά. Είναι συγκλίνουσες. 
     Από την άλλη μεριά, δεν μπορεί κανείς να βρει διαχωριστική γραμμή στο πώς και πόσο εύκολα δίνεται ουσιαστικά ο δημόσιος χώρος, η δημόσια περιουσία, η δημόσια γη, ο ελεύθερος χώρος σε αυτές τις μεγάλες εταιρείες, οι οποίες θα τον εκμεταλλευτούν –μιλάω για το γήπεδο του ΠΑΝΑΘΗΝΑΪΚΟΥ- ενώ τον στερείται η Αθήνα, η οποία έχει τα μικρότερα ποσοστά σε ελεύθερους χώρους απ’ όλες τις πρωτεύουσες της Ευρώπης. Τσιμεντοποιείται ένας ακόμη χώρος, ένας πνεύμονας που θα μπορούσε να αποτελέσει δροσιά και ανακούφιση στον Ελαιώνα. 
     Για να μη χαραμίσω, όμως, την ουσία της σοβαρότητας αυτής της τροπολογίας, όπως και για το έργο του Αχελώου, θα μιλήσουμε κατά τη συζήτηση των τροπολογιών. Ήθελα, όμως, να το σημειώσω και να πω ότι και τα δύο κόμματα θέλουν ουσιαστικά ελεύθερο χώρο χάριν των μεγάλων υποστηρικτών και των διαφορών στα συμφέροντα που εκπροσωπούν. Στους ΠΑΕάρχες θέλουν να δώσουν γη και ύδωρ, κατασπαταλώντας και καταχρώντας τη δημόσια περιουσία, κάνοντας την ιδιωτική εκμετάλλευση. Θα τα πούμε, όμως, αυτά κατά τη συζήτηση της τροπολογίας με περισσότερες λεπτομέρειες.
     Και έρχομαι, κύριοι Βουλευτές, στο ζήτημα του Κτηματολογίου. Θα ήθελα να κάνω μια γενική παρατήρηση για όλο το νομοσχέδιο. Το νομοσχέδιο αυτό προωθεί την εμπορευματοποίηση της γης, την επιτάχυνση της συγκέντρωσης του κεφαλαίου στον κατασκευαστικό τομέα και την υλοποίηση του έργου σύνταξης του Κτηματολογίου με πρόσθετη επιβάρυνση του λαϊκού εισοδήματος. 
     Παράλληλα, προωθεί την απλούστευση των σχετικών διαδικασιών του Κτηματολογίου, που θα είναι εις βάρος, δυστυχώς, και πάλι των μικρών ιδιοκτησιών και των ανήμπορων να προσφύγουν σε συνεχείς διαδικαστικές λύσεις με δικαστήρια.
     Κυρίες και κύριοι Βουλευτές, το ζήτημα του Κτηματολογίου είναι ένα ζήτημα προεπενδυτικού χαρακτήρα και εντάσσεται στην πολιτική γης. Στο ζήτημα της πολιτικής γης συγκρούονται και αντιπαρατίθενται οι γενικές πολιτικές και τα ταξικά συμφέροντα. Από τη σκοπιά της εργατικής τάξης και των λαϊκών στρωμάτων η χρήση γης είναι κοινωνικό αγαθό. Από τη σκοπιά της αστικής τάξης είναι εμπόρευμα και χωρίζεται ιδιοκτησιακά σε δημόσια και σε ιδιωτική. Στις δημόσιες εκτάσεις τα οικονομικά, κοινωνικά και πολιτικά συμφέροντα είναι τεράστια και υπάρχει ανάγκη νέας θεσμικής ρύθμισης των όρων χρήσης των δασικών οικοσυστημάτων σε άλλες χρήσεις, που είναι ο πιο πρόσφορος τρόπος για την αλλαγή του ιδιοκτησιακού καθεστώτος για τα συμφέροντα των μεγάλων κερδών σε βάρος του δημοσίου και σε βάρος της ποιότητας ζωής του ελληνικού λαού.
      Το Εθνικό Κτηματολόγιο αποτελεί το θεσμικό πλαίσιο στο οποίο στηρίζεται η πολιτική γης για ιδιοκτησίες γης, για χωροταξικό σχεδιασμό, για πολεοδομικές ρυθμίσεις, για χρήσεις κ.λπ. Ο ρόλος του δεν περιορίζεται  απλά στην αντιμετώπιση κάποιων ιδιοκτησιακών προβλημάτων ή στην κατοχύρωση της κτηματικής πίστης, είναι πολυδιάστατος και δυναμικός, αφορά τη συλλογή και την επεξεργασία των στοιχείων που είναι απαραίτητα για το χωροταξικό σχεδιασμό, την καταγραφή, την προστασία, την αξιολόγηση και την αξιοποίηση των φυσικών πόρων και των έργων υποδομής στο δασικό, αγροτικό και πολεοδομικό χώρο και γενικότερα στη χάραξη μιας γενικότερης πολιτικής γης για την ανάπτυξη. 
      Οι όποιες απόπειρες και αν έγιναν από την ίδρυση του κράτους για τη διαμόρφωση ενός Κτηματολογίου βρήκαν εμπόδια στα οργανωμένα συμφέροντα, τα οποία επωφελούντο από την ανυπαρξία του και οδήγησαν καίρια στην εμπορευματοποίηση και οικοπεδοποίηση της δασικής κυρίως γης γύρω από τα αστικά κέντρα και τις παραλίες και γενικότερα τις παραλιακές εκτάσεις. Τα δάση και οι δασικές εκτάσεις στις περιοχές αυτές κυριολεκτικά λεηλατήθηκαν, καταπατήθηκαν και χάθηκαν. Οι δασικοί χάρτες, που είναι το κύριο ζητούμενο, μ’ αυτό το νομοσχέδιο παραμένουν στα αζήτητα. Τρεις νόμοι για το Κτηματολόγιο έχουν γίνει από το ΠΑ.ΣΟ.Κ. και τώρα ένας ακόμη από τη Νέα Δημοκρατία  και η ασκούμενη πολιτική γης ακολουθείται η ίδια ακριβώς και εξυπηρετεί τα συμφέροντα των λίγων και οικονομικά ισχυρών, ιδιαίτερα των μεγάλων καταπατητών, το κεφάλαιο στον κατασκευαστικό τομέα και άλλες επιχειρηματικές δραστηριότητες. 
      Οι δρομολογούμενες εξελίξεις, που συνδέονται με τη ματαίωση της κατάρτισης των δασικών χαρτών, συνδέονται με την κατάργηση του  τεκμηρίου του δημοσίου στα δάση και στις δασικές εκτάσεις. 
      Με τις προτεινόμενες ρυθμίσεις επιβάλλονται δύο νέα χαράτσια ως πηγή χρηματοδότησης, αυτοχρηματοδότησης του έργου, εκτός των άλλων, κύριοι Βουλευτές, και εδώ φαίνεται ο ταξικός χαρακτήρας της πολιτικής της Νέας Δημοκρατίας. Η λύση του Κτηματολογίου έχει και αυτή ταξικό χαρακτήρα. Το κόστος μεταφέρεται στις πλάτες του ελληνικού λαού, χωρίς κανένα έστω κοινωνικό κριτήριο ή κλίμακα. Ένας μεγαλοκτηματίας θα καταβάλλει 35 ευρώ για ενιαία έκταση χιλίων στρεμμάτων, 35 ευρώ θα καταβάλλει και ο μικροαγρότης των είκοσι στρεμμάτων, το ίδιο και για μικρής αξίας μικρό οικόπεδο ή διαμέρισμα ή μεγάλης αντίστοιχης αξίας σε οικόπεδο και διαμέρισμα. 
      Κυρίες και κύριοι Βουλευτές, άλλη σοβαρή παρατήρηση, που μπορεί να κάνει κάποιος είναι για τη λεγόμενη απλοποίηση των διαδικασιών, για την κατάργηση της δεύτερης ανάρτησης του κτηματολογικού χάρτη, που οδηγεί σε αδυναμία στήριξης των δικαιωμάτων ιδιοκτησίας του δημοσίου, σε συνδυασμό με τις τεράστιες ελλείψεις των αρμοδίων υπηρεσιών σε προσωπικό και μέσα. Η μία ανάρτηση, αντί δύο, μειώνει το χρόνο οριστικοποίησης του χάρτη, άρα πιο γρήγορα προωθείται η κατοχύρωση ή και το πέρασμα στην ατομική ιδιοκτησία. 
      Θα σας φέρω ένα παράδειγμα. Τι θα μπορούσε να γίνει, άραγε, στην Κεφαλλονιά  -όταν εκεί οι  υπηρεσίες του δημοσίου, η εργολαβική εταιρεία που έκανε το Κτηματολόγιο, ιδιώτες και άλλοι φορείς εμπλεκόμενοι,  προσπάθησαν να καταπατήσουν μεγάλη έκταση και το ξέρετε, κύριε Υπουργέ-   αν δεν προλάβαιναν πριν μία μέρα από το τέλος της λήξης της δεύτερης ανάρτησης να σταματήσουν όλη αυτήν την καταπάτηση χιλίων και στρεμμάτων που γινόταν από μία καλοστημένη κομπίνα!
      Καταθέτω στα Πρακτικά έγγραφο του Συλλόγου  Φαρακλάδων «ΕΥΓΕΡΟΣ» για όλη αυτήν τη διαδικασία που έγινε και είστε ενήμερος.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τι θα γίνει άραγε, κύριοι Βουλευτές με το Γέρας της Λήμνου, όπου εκεί η προχειρότητα του προηγούμενου νομοσχεδίου, αλλά και αυτού που οδηγείται στην ίδια κατεύθυνση, γιατί δεν παίρνει μέτρα θεραπείας για τη λύση αυτών των προβλημάτων, που δημιουργήθηκαν από την εφαρμογή του προηγούμενου Κτηματολογίου, τι θα γίνει με το Γέρας της Λέσβου, όπου το 70% -και το ξέρετε, κύριε Υπουργέ, έχουμε καταθέσει επίκαιρη ερώτηση ο κ. Σκοπελίτης και εγώ- των κατοίκων έχει χάσει τα όρια της ιδιοκτησίας του με το Κτηματολόγιο; Τα δικά του   βρίσκονται στην αντίπερα πλευρά του χωριού και του αλλουνού στην άλλη. Ιδιοκτησίες που κανείς δεν είχε και σήμερα βρίσκονται σε άλλη αντ’ άλλων ιδιοκτησιών. Εκεί, κύριε Υπουργέ, θα πρέπει να πάρετε ριζικά μέτρα  -και όχι με τα δικαστήρια που στέλνετε τον κόσμο σε χρονοβόρες διαδικασίες, σε σπατάλη χρόνου, μεροκάματα, δαπάνες κ.λπ.. 
Θα πρέπει να γίνει ξανά το Κτηματολόγιο και στις δυο αυτές περιοχές. Να ακυρωθεί, ότι έγινε μέχρι σήμερα, αν θέλουμε πραγματικά να δώσουμε μια λύση.
      Κύριοι Βουλευτές, πέρα από τις αδυναμίες που έχει πέρα απ’ το ότι δεν αντιμετωπίζονται οι αιτίες είτε με βασικές αλλαγές στη νομοθεσία είτε για την κτηματογράφηση και τη λειτουργία του Κτηματολογίου, πρέπει να γίνουν ορισμένες νομοθετικές αλλαγές. 
      Ακόμη, κύριοι συνάδελφοι, ο δημόσιος χαρακτήρας του Κτηματολογίου επέβαλε όπως το Κτηματολόγιο συντάσσεται και λειτουργεί με την ευθύνη, εγγύηση, έλεγχο και καθοδήγηση του ελληνικού δημοσίου, αλλά η ιδιωτικοποίηση και εδώ, η οποία διέπει και τη διαδικασία της κτηματογράφησης, δεν διασφαλίζει τον ουσιαστικό έλεγχο του κράτους. 
      Αποτέλεσμα; Η ανάθεση της διαδικασίας κτηματογράφησης σε ιδιώτες σε συνδυασμό με την έλλειψη σωστών αρχών κτηματογράφησης να επιτρέπει την εκτεταμένη αυθαιρεσία και να οδηγεί τον κόσμο στα δικαστήρια με πολλές χρονοβόρες διαδικασίες. 
      Κύριοι Βουλευτές, το γεγονός ότι καταγράφονται μόνο ιδιοκτησιακές πληροφορίες και όχι ο χαρακτήρας μιας έκτασης, ο οποίος με τις μέχρι τώρα προβλέψεις και επί ΠΑ.ΣΟ.Κ. θα αποτυπώνεται στους λεγόμενους δασικούς χάρτες με ξεχωριστή ανάρτηση της καταγραφής, πρόκειται για χάρτες που είναι στον αέρα. 
      Δρομολογείται η κατάργηση του τεκμηρίου κυριότητας του δημοσίου με τις ρυθμίσεις που προηγήθηκαν και αυτές που θα ακολουθήσουν με το παρόν νομοσχέδιο. Σύμφωνα με τις δηλώσεις του κυρίου Υπουργού αφορούν τις κρυμμένες ιδιοκτησίες, δηλαδή όπου δεν υπάρχουν τίτλοι ιδιοκτησίας που να εμφανίζει το δημόσιο και οι όποιες δασικές εκτάσεις και δάση. Επειδή κατά κανόνα διεκδικούνται από ιδιώτες, τότε σίγουρα οι διατάξεις χρήζουν ριζικής αναθεώρησης, θα λέγαμε. Ουσιαστικά δηλαδή και με αυτό το νομοσχέδιο θα κατοχυρώνονται στον κάθε τυχοδιώκτη διεκδικητή.
      Επίσης εκχωρούνται δημόσιες εκτάσεις, αλλά και κατακερματίζεται δασική γη. Είναι γνωστό ότι μόνο το 20% της δημόσιας περιουσίας σε δάση και δασικές εκτάσεις είναι καταγεγραμμένο. Όμως το τεκμήριο υπέρ του δημοσίου ήταν σωστό, αφού αναφερόμαστε σε εκτάσεις που αποκτήθηκαν από επαναστατικό δικαίωμα.
      Το νομοσχέδιο σκόπιμα δεν αναφέρεται στους δασικούς χάρτες ως βασικό και πρωταρχικό μέρος του Κτηματολογίου, όπως πραγματικά είναι και η οριστικοποίηση αυτών, που έπρεπε να είχαν προηγηθεί κάθε άλλης διαδικασίας, παρ’ όλο που το παραδέχθηκε και ο κύριος Υπουργός στη συζήτηση που είχαμε στην Επιτροπή γι’ αυτό το νομοσχέδιο. 
      Γιατί, κύριοι Βουλευτές, μέσω άλλων αποφάσεων, παραδείγματος χάρη την αναθεώρηση του άρθρου 24 του Συντάγματος και των τεράστιων αιρετικών εξελίξεων από αυτήν, η Κυβέρνηση θα έχει τα χρονικά περιθώρια να εξασφαλίσει με τον τρόπο που προβλέπει το νομοσχέδιο τη νομιμοποίηση κάθε παράνομης αλλαγής χρήσης, καταπάτησης δημόσιας γης, θεωρώντας αυτές ως ανεπίτρεπτες ή ότι ικανοποιούν χρόνια αιτήματα πολιτών. Για να επεκταθεί η καπιταλιστική εκμετάλλευση στη χρήση γης είναι αναγκαία μια τέτοια πολιτική, που θα άρει τις δεσμεύσεις, κυρίως σε μέρη, που χαρακτηρίζονται ως δασική έκταση.
      Χρειάζεται μια πολιτική παρέμβαση αποχαρακτηρισμού και σε αυτό βοηθά πάρα πολύ το νομοσχέδιο. Η μέχρι σήμερα ασκούμενη πολιτική γης και Κτηματολογίου αυτά τα συμφέροντα εξυπηρετεί, κεφάλαιο, καταπατητές, μεγαλοκατασκευαστικές εταιρείες. 
      Τα κύρια χαρακτηριστικά είναι η γενίκευση της ιδιωτικοποίησης της γης, της αγοράς γης, συμπράξεις, παραχώρηση με μακροχρόνια χρήση είτε απευθείας προς το κεφάλαιο είτε μέσω της διαμεσολάβησης άλλων φορέων, όπως μη κυβερνητικές οργανώσεις, Τοπική Αυτοδιοίκηση κ.α. Ο περιορισμός της δημόσιας ιδιοκτησίας στη γη, της προστασίας και διαχείρισης των δασικών οικοσυστημάτων είναι στα χέρια πλέον των επιτήδειων. 
      Κύριοι Βουλευτές, το Κ.Κ.Ε. για μια ακόμα φορά τονίζει πως είναι απαραίτητη η κατάρτιση ενός σύγχρονου, πολυδιάστατου, αποδεικτικού και δυναμικού Κτηματολογίου, χωρίς την οικονομική επιβάρυνση του λαού αλλά των μεγαλοϊδιοκτητών, που θα παρέχει όλες εκείνες τις τεχνικές, τις νομικές, τις ιδιωτικές και τις κοινωνικοοικονομικές πληροφορίες, οι οποίες θα το καθιστούν βασικό εργαλείο για τη χάραξη μιας πολιτικής χρήσης γης με σεβασμό στο φυσικό περιβάλλον, με ταυτόχρονη καταγραφή ιδιοκτησιακών στοιχείων και του χαρακτήρα της έκτασης «δάσος, δασική έκταση, αγρός, δομημένη περιοχή, χωριό, βιομηχανική περιοχή» κλπ.
      Οι δασικοί χάρτες πρέπει να προηγηθούν, στα πλαίσια ενός Εθνικού Κτηματολογίου. Σε διαφορετική περίπτωση, κύριοι Βουλευτές, οδηγούμαστε στη μονιμοποίηση όλων των παρανομιών και στην εκχώρηση δημόσιας περιουσίας. Η εκτίμηση και αξιολόγηση της σημασίας του πρέπει να στηρίζεται στην προϋπόθεση ότι όλο το έργο πρέπει να συμβάλει και στην επίλυση του ιδιοκτησιακού προβλήματος, την προστασία των δασικών οικοσυστημάτων και του φυσικού περιβάλλοντος των παράκτιων περιοχών, ανοιχτών στην πρόσβαση του λαού, στην αύξηση των ελεύθερων κοινόχρηστων χώρων και του πρασίνου. Αναδεικνύεται η ανάγκη, κύριοι Βουλευτές, του κεντρικού σχεδιασμού, που λέει  το Κομμουνιστικό Κόμμα, ως απαραίτητη προϋπόθεση για σχεδιασμένη υλοποίηση και αξιοποίηση ενός, όπως είπαμε, πολυδιάστατου, αποδεικτικού Κτηματολογίου, ως εργαλείου σχεδιασμού και ανάπτυξης για την κάλυψη των σύγχρονων λαϊκών αναγκών, που είναι στοιχείο μιας φιλολαϊκής πολιτικής χρήσης γης. 
      Κάτι τέτοιο βέβαια χρειάζεται μια άλλη πολιτική. Δεν χωράει στην ασκούμενη μέχρι σήμερα πολιτική.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ την ανοχή σας. 
      Δεν χωράει στην ασκούμενη πολιτική που ακολούθησαν όλα αυτά τα χρόνια τόσο οι προηγούμενες κυβερνήσεις, όσο και αυτή της Νέας Δημοκρατίας. Χρειάζεται μια πολιτική που θα εξυπηρετεί βασικά κοινωνικές ανάγκες και η όποια ανάπτυξη, το όποιο έργο,  ο όποιος σχεδιασμός θα γίνεται με κριτήριο πάντοτε την κοινωνική στήριξη όλων των κοινωνικών και μεγάλων προβλημάτων του λαού μας. 
      Κυρίες και κύριοι Βουλευτές, δεν υπάρχει ούτε ένα κεφάλαιο, ούτε ένα άρθρο, μία παράγραφος για την προάσπιση της δημόσιας περιουσίας και την προστασία του φυσικού περιβάλλοντος αυτής της χώρας. Όλοι οι δείκτες προόδου και αξιολόγησης του έργου είναι τα πόσα δικαιώματα θα μπουν στο σύστημα πληροφορικής του Εθνικού Κτηματολογίου, τονίζοντας μάλιστα με μεγάλη έμφαση το γεγονός πως θα ξεκινήσει από τις αστικές περιοχές, πράγμα το οποίο θα σας βοηθήσει, κύριοι της Νέας Δημοκρατίας, να βάλετε ακόμη γρηγορότερα περισσότερα δικαιώματα στο πληροφορικό σύστημα, λες και το Εθνικό Κτηματολόγιο το έχει ανάγκη αυτή η χώρα για να μεταφέρει τα διαμερίσματα των πολυκατοικιών της Κυψέλης, του Παγκρατίου και άλλων συνοικιών από τα υποθηκοφυλακεία στα κτηματολογικά γραφεία, λες και αυτό είναι το τεράστιο πρόβλημα της ελληνικής κοινωνίας που καλείται να λύσει το Εθνικό Κτηματολόγιο, το μεγαλύτερο από τα μεγαλύτερα έργα της χώρας. 
      Αντί λοιπόν για τον αριθμό των δικαιωμάτων που θα μπουν ανά φάσεις στο πληροφορικό σύστημα του Κτηματολογίου ή έστω παράλληλα μ’ αυτόν, καλό είναι να εξηγήσετε κάποια στιγμή και στο δημόσιο αλλά και στους Έλληνες πολίτες πόσα στρέμματα δημόσιας περιουσίας και φυσικού περιβάλλοντος προστατεύονται οριστικά και τελεσίδικα στο τέλος της πρώτης προτεινόμενης από εσάς φάσης υλοποίησης του έργου. Πόσοι από τους πολίτες που έχουν πραγματικό πρόβλημα με τους τίτλους τους ή βρίσκονται στα δικαστήρια με το ελληνικό δημόσιο λύνουν οριστικά και τελεσίδικα το πρόβλημά τους;
      Δεν θα αναφερθώ, κύριοι Βουλευτές, στα άλλα άρθρα, για τα οποία ίσως  στη δευτερολογία μου να πάρω το λόγο. Θα γίνει όμως και εκτεταμένη συζήτηση, πιστεύω, επί των άρθρων μια και ο κύριος Πρόεδρος αναφέρθηκε στην άνεση χρόνου. Θα πω όμως ότι η ταξικότητα του νομοσχεδίου δεν φαίνεται μόνο στο Κτηματολόγιο. Φαίνεται και στα άρθρα 4 και 5, όπου εκεί η ανάθεση των έργων έχει πια πολύ πιο ταξικό χαρακτήρα. 
      Καταψηφίζουμε επί της αρχής το νομοσχέδιο και θα είμαστε πιο αναλυτικοί επί των άρθρων. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ασημίνα Ξηροτύρη-Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Το νομοσχέδιο που συζητάμε σήμερα εισάγει μερικές θετικές τροποποιήσεις στη διαδικασία σύνταξης του Εθνικού Κτηματολογίου. Επιφέρει μικρές αλλαγές στην πρόσφατη νομοθεσία περί αναθέσεως των δημοσίων έργων και περιέχει μια σειρά ασύνδετων μεταξύ τους διατάξεων που αφορούν όμως πολύ σημαντικά θέματα, τα οποία θα μπορούσαν  να αποτελέσουν και αντικείμενο ενός και μόνο νόμου το καθένα. 
      Είναι αποδεικτικό, λοιπόν, ότι και σ’ αυτό το νομοσχέδιο έχουμε μια σειρά αποσπασματικών διατάξεων και βέβαια και μια σειρά σημαντικών παραλείψεων, όπως το ότι το νομοσχέδιο του Κτηματολογίου δεν συνδέεται καθόλου με τα άλλα Υπουργεία  και με το μεγάλο πρόβλημα της ανυπαρξίας των δασικών χαρτών ή ότι στο νομοσχέδιο οι ρυθμίσεις για τον πρόσφατο νόμο για τα δημόσια έργα δεν συνδέονται καθόλου με το μεγάλο πρόβλημα και την ανάγκη αναβάθμισης της Δημόσιας Διοίκησης, για να μπορέσει αυτό το σύστημα του μειοδοτικού διαγωνισμού πράγματι να παραμείνει αντικειμενικό, βιώσιμο κ.λπ..
      Σε όλη αυτή τη διαδικασία προστέθηκαν και δύο-τρεις –οι δύο είναι συνδεδεμένες μεταξύ τους- πολύ σημαντικές τροπολογίες, όπως η χωροθέτηση του γηπέδου του Παναθηναϊκού στον Ελαιώνα και οι «κατάλληλες» ρυθμίσεις, προκειμένου, αν είναι μόνο αυτό το πρόβλημα, ν’ αποφασίσει το Συμβούλιο της Επικρατείας να επικυρώσει τις υπουργικές αποφάσεις για τη μερική εκτροπή του Αχελώου. 
      Πέρα από τις ειδικότερες παρατηρήσεις που θα κάνω σ’ αυτές τις τροπολογίες, θα ήθελα να πω ότι και με τις δύο τροπολογίες, κύριε Υπουργέ, δυστυχώς, η Βουλή, όπως έγινε κατά κόρον σε διάφορες τροπολογίες της προηγούμενης Κυβέρνησης που αφορούσαν τα ολυμπιακά έργα, νομοθετεί περιβαλλοντικές μελέτες, χωροταξικές διατάξεις, κάνει αναθεώρηση γενικών πολεοδομικών σχεδίων κ.λπ.. Αυτή η διαδικασία δεν είναι σωστή διαδικασία. Με τις αποσπασματικές αυτές διαδικασίες πορεύτηκε μέχρι τώρα η χώρα και γι’ αυτό είχε και στρεβλή ανάπτυξη και πολλά έργα είχαν καθυστερήσεις, ασυμβατότητες κ.λπ..
      Στο νομοσχέδιο για το Κτηματολόγιο ο Συνασπισμός γι’ αυτό το έργο, για τη διάσταση αυτού του έργου που είναι ένα βασικό εργαλείο δημοκρατικού προγραμματισμού και ανάπτυξης της χώρας μας, της μόνης χώρας που είναι χωρίς Κτηματολόγιο στην Ευρωπαϊκή Ένωση, θεώρησε και στήριξε αυτήν τη διαδικασία, γιατί είναι ένας εθνικός στόχος και μια απαραίτητη προϋπόθεση για μια βιώσιμη και ισόρροπη ανάπτυξη. 
      Στα πλαίσια, λοιπόν, υλοποίησης αυτού του προγράμματος ψηφίστηκαν κατ’ αρχήν οι νόμοι 2308/1995 και 2694/1997 και στη συνέχεια πολλές τροποποιήσεις με το ν. 3208/2003, το ν. 3127/2003 κ.ο.κ.. Όμως, η υλοποίηση του προγράμματος του Κτηματολογίου εμφάνισε από την αρχή τα γνωστά προβλήματα που παρουσιάζουν στη χώρα μας κατά την εκτέλεσή τους τα μεγάλα έργα. Είχαμε δηλαδή μεγάλες υστερήσεις στα χρονοδιαγράμματα, αδικαιολόγητες υπερβάσεις, μεγάλες υπερβάσεις κόστους. 
      Όμως, δεν ήταν μόνο αυτά τα προβλήματα. Οι περισσότερες δυσκολίες συνδέθηκαν με τις μεγάλες αδυναμίες, την ανεπάρκεια συντονισμού των φορέων και των υπηρεσιών της διοίκησης, για να αντιμετωπίσουν ένα θεσμικό εργαλείο και όχι ένα απλό, μικρό κλασικό έργο. 
      Από την άλλη πλευρά, το περίπλοκο ιδιοκτησιακό καθεστώς της χώρας, με το έντονο ανάγλυφο, η μεγάλη κατάτμηση της γης, οι καταπατήσεις και η πελατειακή σκοπιμότητα για την άναρχη δόμηση ήταν τα μεγάλα αδιέξοδα. Ήταν γνωστό ότι οι υπηρεσίες της Ευρωπαϊκής Ένωσης το 2000 αποφάσισαν την ανάκτηση μέρους της χρηματοδότησης, με κύριους λόγους την κακοδιαχείριση και τις καθυστερήσεις. 
      Οι πραγματικοί λόγοι που οδήγησαν σ’ αυτήν την απόφαση δεν μας έγιναν ποτέ γνωστοί από την προηγούμενη Κυβέρνηση. Εμείς κάναμε μια προσπάθεια να προσεγγίσουμε τα αίτια αυτής της κακοδαιμονίας. Ο σχεδιασμός και η οργάνωση του έργου ήταν ατελής. Ποτέ δεν έγινε ολοκληρωμένος στρατηγικός σχεδιασμός και χρηματοοικονομική μελέτη. 
      Αν αυτό προκάλεσε τότε την εσπευσμένη ένταξη του έργου στο Β΄ Κοινοτικό Πλαίσιο Στήριξης, σήμερα, μετά από δώδεκα χρόνια, δεν υπάρχει καμιά δικαιολογία να συνεχίζετε να παρουσιάζετε το ίδιο σχεδιαστικό έλλειμμα. Και  υπάρχει και σε αυτό το νομοσχέδιο σχεδιαστικό έλλειμμα για το πώς να εξελιχθεί το Κτηματολόγιο. 
      Παρά, λοιπόν, τις διακηρύξεις για την πολιτική στήριξη του Κτηματολογίου, δεν υπήρξε ποτέ μια ουσιαστική πολιτική, μια ουσιαστική συνεργασία των τριών βασικών Υπουργείων: του Υπουργείου ΠΕ.ΧΩ.Δ.Ε., του Υπουργείου Γεωργίας και του Υπουργείου Οικονομικών, ούτως ώστε να επιτευχθεί και η καταγραφή της γης και η καταγραφή της δημόσιας γης, η σύνταξη των βασικών χαρτών και από την άλλη πλευρά το Υπουργείο Οικονομίας να μπορέσει να  υπερασπιστεί τη δημόσια κτήση. 
      Είναι προφανές, λοιπόν, ότι όλα αυτά τα θέματα δημιούργησαν μέχρι τώρα ένα φαύλο κύκλο, ένα ασφαλές έδαφος για τις καταπατήσεις των δημοσίων εκτάσεων. Η ανυπαρξία του Εθνικού Κτηματολογίου οδηγεί ακόμη και σήμερα σε περαιτέρω καταπατήσεις της δημόσιας γης. Αυτό το ελληνικό δημόσιο οφείλει να ολοκληρώσει της διαδικασίες αυτές, ούτως ώστε να μπορέσει και με τους δασικούς χάρτες και με την υπόλοιπη καταγραφή της δημόσιας γης να σταματήσει αυτός ο φαύλος κύκλος. 
    Γι’ αυτό λέμε ότι παρ’ όλο που έχει θετικές ρυθμίσεις το Κτηματολόγιο δεν αντιμετωπίζει συνολικά τα θέματα, τα θέματα που θα έπρεπε μαζί τα τρία Υπουργεία μία και καλή να τ’ αντιμετωπίσουν. Είναι γνωστά, τα έχουμε πει, έχουμε δει τις ανάγκες. Υπάρχουν, λοιπόν, άλλες σκοπιμότητες που δεν αντιμετωπίζονται αυτά τα θέματα. 
    Οι τροποποιήσεις κυρίως που προτείνονται στο ν. 2308/2003 αφορούν σε θέματα επιτάχυνσης και απλούστευσης των διαδικασιών. Βασική είναι η διάταξη κατάργησης της δεύτερης ανάρτησης που μπορεί να επιταχύνει τις διαδικασίες σύνταξης αλλά έχει μια βασική προϋπόθεση και αυτό δεν σημαίνει ότι θα αντεπεξέλθουν οι τεχνικές υπηρεσίες ή οι λοιπές υπηρεσίες σ’ αυτό το ρόλο. Πρέπει να τηρηθούν πολύ αυστηρά οι άλλες διαδικασίες αλλιώς θα καταρρεύσει πάλι το σύστημα.
    Σημαντική είναι η τροποποίηση επαναφοράς του ανταποδοτικού τέλους στις αρχικές προβλέψεις του νόμου. Τότε ήταν 10.000 έως 30.000 δραχμές και τώρα γίνονται 35 ευρώ έως 900 ευρώ. Η αρχική πρόβλεψη είχε αντικατασταθεί με το ν.3127 με τα 20 ευρώ. Τώρα, λοιπόν, επανέρχεται αυτή η ρύθμιση. Και τι μας δηλώσατε, κύριε Υπουργέ, στην επιτροπή; Απ’ ό,τι φαίνεται και από τα οικονομικά του νομοσχεδίου ότι τελικά το δημόσιο θα διαθέσει μόνο 250.000.000 ευρώ σε ένα σύνολο δαπάνης 1.475.000.000 ευρώ. Έτσι τελικά η σύνταξη του Εθνικού Κτηματολογίου αποκτά καθαρά ανταποδοτικό τέλος αν και πρόκειται για ένα έργο με τεράστιο δημόσιο όφελος. Θα μπορούσε να υπάρξει ένα ανταποδοτικό όφελος για τη βιωσιμότητα του έργου μετά και την απένταξή του από τα κοινοτικά προγράμματα, αλλά δεν μπορεί τώρα όλο αυτό το κόστος να μεταφέρεται στον Έλληνα πολίτη. Δηλαδή όλη την κακοδιαχείριση, τις καθυστερήσεις κ.λπ., για τις οποίες ευθύνεται η πολιτεία καλείται να τις πληρώσει ο λαός ακόμη και όταν δεν έχει και όταν δεν υποχρεούται. 
    Εμείς τουλάχιστον λέμε –και την  πρόταση αυτή την κάνει και το Τεχνικό Επιμελητήριο- να γίνει η ρύθμιση του τέλους του 1 τοις χιλίοις και αυτό το 1 τοις χιλίοις να υπολογίζεται επί της αξίας του γεωτεμαχίου με παράλληλη αύξηση της συμμετοχής του δημοσίου, ούτως ώστε να καλυφθεί η μείωση αυτού του τέλους αλλά επιτέλους να ξεκινήσει και η άλλη διαδικασία, η διαδικασία σύνταξης των δασικών χαρτών και κυρίως η κτηματογράφηση των δημοσίων εκτάσεων. 
    Εδώ αν προχωρήσουμε μόνο με τον ανταποδοτικό χαρακτήρα του Κτηματολογίου δεν πρόκειται να κάνουμε δουλειά. Το μεγαλύτερο και σοβαρότερο μέρος θα σέρνεται, αυτό που αφορά τις δημόσιες εκτάσεις και τους δασικούς χάρτες. Εδώ το δημόσιο πρέπει και να επιταχύνει τις διαδικασίες και να βάλει γερά το χέρι στην τσέπη, ούτως ώστε να κάνει όλες αυτές τις ενέργειες και τις μελέτες. Οι κτηματογραφήσεις τονίζουμε ότι δεν μπορούν να περιορίζονται στις αστικές περιοχές αλλά πρέπει να επεκτείνονται στις περιαστικές και στις αγροτικές περιοχές όπου υπάρχουν μεγάλες αναπτυξιακές ανάγκες. 
    Εμείς προτείνουμε ότι πρέπει να υπάρξει σ’ αυτό το νόμο διάταξη με την οποία να ορίζεται ότι η σύνταξη του Κτηματολογίου θα γίνεται παράλληλα σε αστικές και αγροτικές περιοχές δημόσιου χαρακτήρα και μάλιστα του ίδιου οικονομικού αντικειμένου ή του ίδιου όγκου κτηματογράφησης. Σας έχω καταθέσει και με αυτό σχετική τροπολογία με την οποία επ’ ακριβώς λέμε ότι θα πρέπει κατά τη διενέργεια διαγωνισμού από την «ΚΤΗΜΑΤΟΛΟΓΙΟ Α.Ε.» για την ανάθεση μελετών κτηματογράφησης στο πλαίσιο της σύνταξης του Εθνικού Κτηματολογίου να περιλαμβάνονται υποχρεωτικά περιοχές εκτός σχεδίου πόλεως ήτοι περιαστικές, αγροτικές, ορεινοί όγκοι, αιγιαλός, περιοχές natura κ.λπ., σε επιφάνειες που αντιστοιχούν κατ’ ελάχιστον σε ποσοστό 50% της συνολικής προϋπολογιζόμενης αμοιβής μελέτης. 
    Μας ανησυχεί, κύριε Υπουργέ, ιδιαίτερα αυτή η παντελής απουσία αναφοράς για τους δασικούς χάρτες. Δεν θεωρούμε ότι το Υ.ΠΕ.ΧΩ.Δ.Ε. δεν έχει αυτό το αντικείμενο. Έχει και αυτό το αντικείμενο. Έχει βασική υποχρέωση να συνεργαστεί με το Υπουργείο Γεωργίας και να λύσει αυτό το μεγάλο θέμα. 
    Όσον αφορά το δεύτερο κεφάλαιο, πράγματι με το ν. 3263 για το μειοδοτικό σύστημα ανάθεσης είχαμε αναγνωρίσει ότι είχαν γίνει κάποιες αναγκαίες ρυθμίσεις. 
Είχαμε τονίσει όμως ότι δεν επαρκούν αυτές οι ρυθμίσεις από μόνες τους για να επιλύσουν το μεγάλο πρόβλημα των δημοσίων έργων που είναι πρόβλημα των διαδικασιών και του τρόπου ανάθεσής τους. 
      Από τη μία πλευρά ήταν θετικό το ότι επανέφερε το σύστημα του καθαρού μειοδοτικού διαγωνισμού για την ανάδειξη του αναδόχου μετά από δέκα χρόνια αιτιολογήσεων προσφορών και μαθηματικών τύπων. Εμείς τονίζουμε και τονίζαμε πάντα ότι όλες αυτές οι διαδικασίες υποβάθμισαν κατακόρυφα το σύστημα παραγωγής δημοσίων έργων. 
	Από την άλλη πλευρά όμως, ο νόμος που κάνατε δεν έδινε τα απαραίτητα «εργαλεία» ούτως ώστε πράγματι το μειοδοτικό σύστημα -που κατά τη δική μας αντίληψη είναι το πιο αντικειμενικό και διαφανές σύστημα- να μπορεί να εφαρμοστεί σωστά. 
      Για τους λόγους αυτούς είχαμε διατυπώσει εδώ και πάρα πολλά χρόνια στην κριτική μας προς το ΠΑ.ΣΟ.Κ. και διατυπώνουμε στην κριτική μας προς εσάς ότι για να μπορέσει να λειτουργήσει αυτή η διαδικασία και να αναβαθμιστεί η διαδικασία παραγωγής των δημοσίων έργων χρειάζεται η συγκρότηση σύγχρονων, αποτελεσματικών και δημοκρατικά οργανωμένων δημόσιων υπηρεσιών, η βελτίωση της ποιότητας των μελετών, η ανασύνταξη και συμπλήρωση των τεχνικών προδιαγραφών και η πραγματική εξυγίανση του μητρώου των κατασκευαστών με επανέλεγχο των εταιρικών σφραγίδων που επαναδραστηριοποιήθηκαν κατά το μαθηματικό τύπο. Με το να βάζουμε μόνο εγγυητικές επιστολές δεν λύνουμε αυτό το πρόβλημα. Από την άλλη πλευρά, με τις μεγάλες εγγυητικές επιστολές έχουμε δημιουργήσει ένα τεράστιο πρόβλημα στις μικρότερες κατασκευαστικές επιχειρήσεις, που δεν αντέχουν πράγματι να αντεπεξέλθουν σ’ αυτό το κόστος. 
	Όσον αφορά τις τροποποιήσεις για τις μελέτες, στα περισσότερα σημεία δεν μας βρίσκουν σύμφωνους και θα τα πω στη συζήτηση επί των άρθρων.
	Όσον αφορά το σημαντικό άρθρο 7, είναι θετικό το ότι αναγνωρίζονται μεν τα προβλήματα στα οποία έχει εμπεριέλθει το θέμα της συντήρησης των οδικών αξόνων, αλλά δεν επιλύεται το θέμα μόνο μ’ αυτές τις ρυθμίσεις. Είναι ελλιπής η προσέγγιση που κάνετε, είναι ένα μικρό μέρος της όλης προσπάθειας. Εγώ έχω θέσει με επανειλημμένες ερωτήσεις και παλιότερα -δυστυχώς μετά από τραγικά δυστυχήματα στους δρόμους- αλλά και στη σημερινή Κυβέρνηση, το μεγάλο θέμα της αναθεώρησης των νόμων που ισχύουν από το 1955 του χαρακτηρισμού των οδών κ.λπ., το θέμα ενός νέου νόμου που θα έλθει πραγματικά να ξεκαθαρίσει το τοπίο της συντήρησης των οδών. Έχουμε από τη μία πλευρά τη μερική ιδιωτικοποίηση, έχουμε τα συστήματα συγχρηματοδότησης των έργων και τη μεταφορά ενός μεγάλου μέρους των διοδίων στους ιδιώτες προκειμένου να κατασκευάσουν τα έργα, επομένως όλα αυτά τα πράγματα είναι αόριστα αυτήν τη στιγμή. 
      Οι Δ.Ε.Σ.Ε., οι παλιές Δ.Ε.Κ.Ε. της συντήρησης των οδών παραμένουν σε περιφερειακό επίπεδο με ένα αόριστο αντικείμενο και βέβαια με πολύ χαμηλή χρηματοδότηση. Έχουμε ένα μεγάλο παράδειγμα από την Εγνατία οδό. Οι παράπλευροι δρόμοι της από πού θα συντηρούνται; Θα συντηρούνται από την περιφέρεια, από τη Δ.Ε.Σ.Ε. της περιφέρειας ή θα συντηρούνται από την Εγνατία οδό; 
      Υπάρχουν και πολλά άλλα θέματα τα οποία πρέπει να λυθούν, όπως τα θέματα της ασφάλισης των αυτοκινητοδρόμων. Ο Κώδικας Οδικής Κυκλοφορίας δεν τηρείται. Δεν υπάρχουν τα κέντρα των αυτοκινητοδρόμων. 
      Νομίζω ότι όλο αυτό πρέπει να έλθει ως ένα άλλο νομοσχέδιο. Εμείς θα ψηφίσουμε το άρθρο σαν αρχή, αλλά θα πρέπει να έλθει ένα νομοσχέδιο που να ρυθμίζει πάρα πολλά και σημαντικά για την ασφάλεια της κίνησης των πολιτών στο οδικό δίκτυο. Υπάρχουν και τα θέματα της Ε.ΥΔ.Α.Π. και βέβαια, όπως σας είχα επισημάνει στο άρθρο 9 για τα σχέδια διαχείρισης των υδάτων στις περιφέρειες τότε και ήμουν «μάντης» της τροπολογίας που θα έρθει για τον Αχελώο, είχα πει ότι κι εδώ κάνετε μία πρόχειρη προσέγγιση. Περίμενα με τη συγκρότηση που έχει το Υπουργείο και ιδιαίτερα ο Υφυπουργός κ. Ξανθόπουλος ότι θα άρχιζε επιτέλους η διαδικασία εφαρμογής του νόμου ή κυρίως της εφαρμογής της οδηγίας 2000 για τις λεκάνες απορροής και τη διαχείριση των υδάτων και ότι δεν θα μπαίναμε σε διατάξεις αποσπασματικού χαρακτήρα.
      Αποσπασματική, λοιπόν, είναι αυτή η διάταξη στο νόμο και θα έλεγα, κύριε Υπουργέ, ότι αποσπασματικό χαρακτήρα έχει και η προσέγγιση που κάνετε για τον Αχελώο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Είναι γνωστή η θέση του κόμματός μας στα θέματα κατ’ αρχήν της ολικής εκτροπής του Αχελώου και πράγματι δικαιωθήκαμε σ’ αυτό. Το έργο δεν το άντεξε ούτε η κοινωνία, ούτε τελικά ποτέ έτυχε της έγκρισης και των αρμοδίων οργάνων σε επίπεδο χώρας, αλλά και στην Ευρωπαϊκή Ένωση. Άρχισε μετά ο σχεδιασμός των έργων της μερικής εκτροπής. Σ’ αυτήν τη διαδικασία για τα έργα τα οποία έγιναν και τα οποία παρέμειναν φαντάσματα, κατασπαταλήθηκαν τεράστια ποσά μόνο για χωματουργικές εργασίες –φράγμα Συκιάς και Μεσοχώρας- και έμειναν έτσι. Σ’ αυτό το θέμα καταλαβαίνω ότι υπάρχει τεράστιο πρόβλημα και καταλαβαίνω ότι η πολιτεία κινήθηκε όλα αυτά τα χρόνια με το θέμα των αποφάσεων του Συμβουλίου της Επικρατείας. 
      Κύριε Υπουργέ, όμως η πολιτεία δεν έκανε τη δουλειά της, ενώ είχε ως εργαλείο τον προηγούμενο νόμο για τη διαχείριση των υδάτων. Η δουλειά της είναι να κάνει τελικά την επώδυνη αυτή ρύθμιση στις λεκάνες απορροής και να έχει την κοινωνική συναίνεση και της Αιτωλοακαρνανίας, αλλά και της Ευρωπαϊκής Ένωσης και να μπορέσει να γίνει ένα άλλου τύπου έργο συνολικής διαχείρισης αυτής της λεκάνης και αναβάθμισης του Θεσσαλικού κάμπου και της λίμνης της Κάρλας και εξασφάλιση της υδροδότησης της Αιτωλοακαρνανίας κ.λπ..  Όλη αυτή η σειρά των έργων καθώς και μικρότερα φράγματα, αξιοποίηση αυτών που έγιναν, υδροηλεκτρικές αξιοποιήσεις κ.λπ. να μπορέσει μέσα από τα θεσμικά εργαλεία του κράτους και τις διαδικασίες, να έχει τελικά αυτή τη νομιμοποίηση.
      Τι ερχόμαστε τώρα εμείς σαν Βουλή να κάνουμε μ’ αυτό το θέμα; Μέχρι που θα εγκρίνουμε εμείς τις περιβαλλοντικές μελέτες. Θα εγκρίνουμε εμείς σαν Βουλή αποσπασματικά τη μελέτη διαχείρισης γι’ αυτή τη λεκάνη. 
      Αυτά είναι προβλήματα τα οποία θα τα πω λεπτομερέστερα …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ένα λεπτό μόνο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα έχετε το χρόνο στη συζήτηση κατ’ άρθρον να πείτε πολλά πράγματα. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να φθάσω και εγώ στα 20΄ λεπτά που έφθασαν οι άλλοι συνάδελφοι …
      ΠΡΟΕΔΡΕΥΩΝ (Γεώργιος Σούρλας): Δεν είχαν 20΄ λεπτά. 
      Παρακαλώ, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα μιλήσουμε επί της ουσίας για τα θέματα της εκτροπής του Αχελώου, αλλά θέλω να πω για το θέμα της τροπολογίας για την εγκατάσταση του Παναθηναϊκού στον Ελαιώνα. 
      Υπάρχει μια ανάγκη εξασφάλισης γηπέδου για την ομάδα του Παναθηναϊκού. Παρόλο που εμείς θα μπορούσαμε να συμφωνήσουμε για τη χωροθέτηση στον Ελαιώνα –γιατί άλλες χωροθετήσεις που προτάθηκαν ήταν ακόμη χειρότερες- δεν μπορούμε να πάμε με αυτό τον τρόπο σε μια έκταση εντός αυτής της περιοχής, η οποία χαρακτηρίζεται από το προεδρικό διάταγμα, ως χώρος πρασίνου και να κάνουμε ένα τεράστιο συγκρότημα εμπορευματικών χρήσεων σαράντα δύο χιλιάδων πεντακοσίων τετραγωνικών μέτρων. 
      Αυτό δεν συμφωνούμε, κύριε Υπουργέ, να το συνδέσουμε με την ανάπλαση της περιοχής της λεωφόρου Αλεξάνδρας. Άλλο το ένα, άλλο το άλλο. Το ρυθμιστικό σχέδιο μπορεί να ορίσει τους υπερτοπικούς χώρους. Ο καθένας όμως πρέπει μέσα στην περιοχή του να μπορεί να λύσει τα θέματα της περιβαλλοντικής κ.λπ. αναβάθμισης της περιοχής. Το γήπεδο της λεωφόρου Αλεξάνδρας δεν ανήκει στον Παναθηναϊκό. Δεν του το παίρνουμε για να το πάμε στον Ελαιώνα …
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, θα τα πείτε αυτά στην τροπολογία. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να κάνουμε το γήπεδο στον Ελαιώνα, αλλά για να μη στερήσουμε το πράσινο εκεί με συντελεστή 0,1% επί της έκτασης, αυτό που χρειάζεται για να γίνει αναβάθμιση της περιοχής όσον αφορά …
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, θα τα πείτε στην τροπολογία. Θα έχετε το χρόνο να τα πείτε τότε. Να διευκολύνουμε και τους άλλους ομιλητές.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα πρέπει να συζητήσουμε πάρα πολύ γι’ αυτό το θέμα. 
      Σε καμία περίπτωση δεν μπορούμε να συμφωνήσουμε με τις τεράστιες εκτάσεις και τις τεράστιες δυνατότητες που δίνετε για χρήση γης σ’ αυτές τις περιοχές, που θα θίξει τις μικρότερες βιομηχανίες. Θα θίξει πάρα πολλά θέματα και πρέπει να τα συζητήσουμε εδώ σοβαρά. Νομίζω ότι ούτε η περιβαλλοντική, αλλά ούτε και η οικονομική προσέγγιση έγιναν σωστά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη. 
      Κύριοι συνάδελφοι, εισερχόμαστε στον κατάλογο των εγγεγραμμένων ομιλητών.
      Το λόγο έχει ο κ. Μπεκίρης.
      Είναι εγγεγραμμένοι εικοσιτέσσερις συνάδελφοι και καλό είναι να κινηθείτε στα χρονικά όρια που ο Κανονισμός ορίζει.
      Ορίστε, έχετε το λόγο.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, εισάγεται σήμερα προς συζήτηση στην Ολομέλεια της Βουλής το νομοσχέδιο που αφορά τις τροποποιήσεις στη νομοθεσία για το Εθνικό Κτηματολόγιο. Εάν όχι το σημαντικότερο, είναι ένα από τα σπουδαιότερα αναπτυξιακά έργα της χώρας. 
      Επειδή δεν μετέχω στην αρμόδια Διαρκή Επιτροπή της Βουλής που επεξεργάστηκε το νομοσχέδιο, είχα πληροφορηθεί ότι το ΠΑ.ΣΟ.Κ. ψήφισε επί της αρχής το νομοσχέδιο -όπως το είδαμε και σήμερα εδώ- και θεώρησα τη στάση αυτή και σωστή και υπεύθυνη. 
      Διαβάζοντας, όμως, τα Πρακτικά της Επιτροπής και ακούγοντας και τον εισηγητή της Αξιωματικής Αντιπολίτευσης, οφείλω να ομολογήσω ότι εξεπλάγην. Και η έκπληξη αυτή ήταν αρνητική για δύο κυρίως λόγους, τόσο για τη γενικότερη στάση του ΠΑ.ΣΟ.Κ. ως Αξιωματική Αντιπολίτευση, όσο και για την κριτική που ασκεί στο Κτηματολόγιο. 
      Αντιλαμβάνομαι ότι το ΠΑ.ΣΟ.Κ. –και πιο συγκεκριμένα η ηγεσία του- βρίσκεται σε ιδιαίτερα δύσκολη θέση. Από τη μία πλευρά, δεν θέλει να ταυτισθεί με το παρελθόν της εικοσαετούς διακυβέρνησης, ένα καθεστώς που το καταψήφισε ο ελληνικός λαός. Από την άλλη πλευρά, όμως, υπάρχουν στελέχη που ήταν πρωταγωνιστές αυτού του διαστήματος και είναι φυσικό να θέλουν να υπερασπισθούν το έργο τους. 
      Είστε σε δυσχερή θέση, αλλά η Νέα Δημοκρατία δεν φταίει γι’ αυτό. Μόλις πούμε το παραμικρό για τη διακυβέρνηση του ΠΑ.ΣΟ.Κ., μόνιμη επωδός σας είναι να μην αναφερόμαστε, να μη μιλούμε για το παρελθόν. Δηλαδή δεν δέχεσθε την κριτική; Δεν είστε υπερήφανοι για το παρελθόν σας και θέλετε να το ξεχάσετε; 
      Κύριοι συνάδελφοι του ΠΑ.ΣΟ.Κ., η στάση σας αν μη τι άλλο, μόνο περίεργη μπορεί να χαρακτηριστεί. Θέλετε από τη μια στιγμή στην άλλη να ξεχάσουμε τα είκοσι χρόνια και την ίδια ώρα μας κατηγορείτε γιατί σε δύο χρόνια δεν λύσαμε προβλήματα δεκαετιών. 
      Μια δεύτερη παρατήρηση που έχω να κάνω αφορά τη μόνιμη σχεδόν αντιμετώπιση στα νομοσχέδια που εισάγει η Κυβέρνηση της Νέας Δημοκρατίας. Δεν θυμάμαι σε πόσα νομοσχέδια έχω ακούσει τη φράση «το είχαμε έτοιμο, το είχαμε στο συρτάρι και αυτό το νομοσχέδιο». Τα ίδια λέγατε και για το νέο Κώδικα Δήμων και Κοινοτήτων, τα ίδια λέγατε και για τα νομοσχέδια που αφορούν στην ενέργεια. 
      Αφού, λοιπόν, τα είχατε όλα αυτά έτοιμα, γιατί δεν τα ψηφίζατε; Δεν μπορεί να είναι πειστικό το επιχείρημα ότι ένα κόμμα που ήταν είκοσι χρόνια στην εξουσία δεν πρόλαβε και παράλληλα να κατηγορείτε τη νέα διακυβέρνηση ότι έφερε αυτό το νομοσχέδιο με καθυστέρηση δύο ετών.
      Τέλος, μια τρίτη παρατήρηση που αφορά και την αντιπολιτευτική τακτική του ΠΑ.ΣΟ.Κ., αλλά και τη συζήτηση για το Κτηματολόγιο, είναι η εξής: Είμαι αρκετά νέος στην ηλικία και αρκετά νέος στο Κοινοβούλιο, για να κάνω υποδείξεις ή έστω και παραινέσεις σε παλαιότερους συναδέλφους και δεν θα το κάνω. Δεν δέχομαι, όμως, από κανέναν και από καμία να μου λέει ότι πρέπει να ζητήσω συγγνώμη, διότι μετά από είκοσι χρόνια διακυβέρνησης της χώρας από το ΠΑ.ΣΟ.Κ., είμαστε η μόνη χώρα στην Ευρωπαϊκή Ένωση που δεν διαθέτει Κτηματολόγιο. 
      Τις ευθύνες σας και τις παραλείψεις σας μην προσπαθείτε να τις μεταβιβάσετε με τόσο άστοχο τρόπο. Ότι υπάρχουν ευθύνες είναι προφανές από την απόφαση της Ευρωπαϊκής Ένωσης. Όλοι τη διαβάσαμε και όλοι γνωρίζουμε πάρα πολύ καλά τι γράφει. Εγώ να δεχθώ ότι υπήρχαν δυσκολίες. Να δεχθώ, επίσης, ότι ως χώρα δεν είχαμε την εμπειρία και χάσαμε πολύτιμο χρόνο. Μην προσπαθείτε να μετατρέψετε, όμως, το άσπρο σε μαύρο. Ότι επιστράφηκαν με τη μορφή του προστίμου 100.000.000 ευρώ, αυτό δεν σας λέει τίποτα;
      Ένα δεύτερο σημείο κριτικής αφορά τους αρχικούς στόχους και το τελικό παραγόμενο αποτέλεσμα. Αρχικά, σχεδιάζατε να καλύψετε δεκαεννέα εκατομμύρια δικαιώματα με προϋπολογισμό 138.000.000 ευρώ και χρόνο ολοκλήρωσης το 2000. Τελικά, η κτηματογράφηση προχώρησε μόνο σε 5,8 εκατομμύρια δικαιώματα, τελικό κόστος 500.000.000 ευρώ και χρόνο ολοκλήρωσης το 2006, δηλαδή διπλάσιος χρόνος, πενταπλάσιο κόστος για το 1/3 του αρχικού στόχου. 
      Μια τρίτη παρατήρηση αφορά το ανταποδοτικό τέλος. Σε ορισμένους συναδέλφους της Αξιωματικής Αντιπολίτευσης, φάνηκε υψηλό το ποσό των 35 ευρώ. Ακούσαμε μάλιστα ως πρόταση να πληρωθεί και αυτό από τον κρατικό προϋπολογισμό. 
      Πέρα, όμως, από το ότι το έργο αυτό είναι κατ’ αρχήν ανταποδοτικό και αυτοχρηματοδοτούμενο και ως ένα βαθμό συγχρηματοδοτούμενο από την Ευρωπαϊκή Ένωση, θεωρώ ότι η πρόταση αυτή είναι απολύτως ισοπεδωτική, γιατί μ' αυτόν τον τρόπο θα φορολογούσαμε και τους μη κατέχοντες. Είναι, όμως ενδεικτική της δικής σας νοοτροπίας, όλα να τα φορτώνουμε στο κράτος.
      Έτσι, λοιπόν, με το άρθρο 1, διασφαλίζεται η χρηματοδότηση του έργου. Ειδικά μετά την άρνηση της επιτροπής να χρηματοδοτήσει τα έργα της κτηματογράφησης, έπρεπε το Κτηματολόγιο να γίνει με αυτοχρηματοδότηση. Πιστεύω ότι το πάγιο των 35 ευρώ ανά δικαίωμα –εκτός από τους βοηθητικούς χώρους, όπου το πάγιο θα είναι γύρω στα 20 ευρώ- είναι ένα δίκαιο και ανταποδοτικό τέλος. Σημαντικό είναι και το γεγονός ότι για τις αγροτικές περιοχές θα καταβάλλεται για δύο το πολύ ιδιοκτησίες.
      Με το άρθρο 2 γίνεται μία προσπάθεια ν’ απλοποιηθούν οι διαδικασίες για τη λειτουργία του Κτηματολογίου. Ειδικότερα, διευρύνονται τα λεγόμενα «πρόδηλα σφάλματα», επιταχύνονται οι διαδικασίες δικαστικής διόρθωσης των σφαλμάτων με την ένδειξη «αγνώστου ιδιοκτήτη», επιλύονται διαδικαστικά και άλλα προβλήματα.
      Το άρθρο 3 ρυθμίζει θέματα που αφορούν στο ελληνικό σύστημα εντοπισμού θέσης, τη συμβατότητα των τοπογραφικών διαγραμμάτων στις περιοχές που λειτουργούν κτηματολόγια με τα κτηματογραφικά διαγράμματα. 
      Κυρίες και κύριοι συνάδελφοι, κλείνοντας την ομιλία μου, θα ήθελα να κάνω μία επισήμανση και μία πρόταση. Η επισήμανση αφορά τον αριθμό των κτηματολογικών γραφείων, την αύξησή τους με την πάροδο του χρόνου και τον τρόπο λειτουργίας τους. Το ΠΑ.ΣΟ.Κ υποστηρίζει ότι όλα ήταν έτοιμα και απλά η Κυβέρνηση διαχειρίζεται την κατάσταση, τη ροή των πραγμάτων. Επιτρέψτε μου, όμως, να διαφωνήσω. Στην Πάτρα, όπως γνωρίζετε, λειτουργεί το μεγαλύτερο κτηματολογικό γραφείο με διακόσιες εξήντα πέντε χιλιάδες δικαιώματα. Η έτοιμη κατάσταση που δημιούργησε το ΠΑ.ΣΟ.Κ, αγαπητέ συνάδελφε, κύριε Σπηλιόπουλε, ήταν η ακόλουθη: Ο Δικηγορικός και ο Συμβολαιογραφικός Σύλλογος Πατρών από κοινού τον Απρίλιου του 2004 περιέγραφαν την υφιστάμενη κατάσταση ως απαράδεκτη, ενώ εντόπιζαν τεράστιες δυσλειτουργίες. Η υλικοτεχνική υποδομή για τη λειτουργία του κτηματολογικού γραφείου Πατρών ήταν ελάχιστη έως και ανύπαρκτη. Προσωπικό δεν υπήρχε. Αυτά ήσαν τα έτοιμα του ΠΑ.ΣΟ.Κ.. 
      Τι έκανε η νέα διακυβέρνηση; Αμέσως η διοίκηση του Κτηματολογίου ήρθε σε συνεννόηση με τους τοπικούς φορείς, μετέφερε το γραφείο σε δικό του κτήριο, ενίσχυσε αποφασιστικά την υλικοτεχνική υποδομή, ενώ παράλληλα το Κτηματολογικό Γραφείο στελεχώθηκε με δικηγόρους, με χειριστές ηλεκτρονικών υπολογιστών και με τοπογράφο μηχανικό. Οι παρεμβάσεις αυτές έλυσαν τα προβλήματα και σήμερα μπορούμε να μιλούμε για την άρτια λειτουργία του γραφείου. Αυτά για την αποκατάσταση της αλήθειας, πρακτικά με βάση την εμπειρία και όχι θεωρητικά με το τι εσείς θέλετε να πιστεύετε. 
      Τώρα ως προς την πρόταση, θεωρώ ότι η Πάτρα, διαθέτοντας το μεγαλύτερο γραφείο από πλευράς δικαιωμάτων σε συνδυασμό με την άρτια λειτουργία του, μπορεί να αποτελέσει πιλότο για την αλλαγή του διοικητικού καθεστώτος από μεταβατικό που είναι σήμερα σε οριστικό. 
      Ταυτόχρονα, κύριε Υπουργέ, πιστεύω ότι πρέπει να δημιουργηθεί και κανονισμός λειτουργίας και το γραφείο να αποκτήσει το δικό του προϊστάμενο, νομικό και όχι κατ’ ανάγκην υποθηκοφύλακα, προκειμένου να βελτιώσουμε ακόμη περισσότερο τη λειτουργία του. Νομίζω ότι η Πάτρα είναι καλή περίπτωση για την πιλοτική εφαρμογή του οριστικού καθεστώτος, μέσα από την οποία θα εξάγουμε κατάλληλα συμπεράσματα για τη μελλοντική πορεία του Κτηματολογίου.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη.
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Αγαπητοί κύριοι συνάδελφοι, μιλάμε σήμερα για ένα θέμα, το οποίο δυστυχώς και μεγάλο είναι και φορτίζεται επιπλέον με τις τροπολογίες τις οποίες φέρνει εδώ ο κύριος Υπουργός. Υπάρχει ένα νομικό πραξικόπημα το οποίο γίνεται με αποκλειστική ευθύνη του κυρίου Υπουργού και το νομικό αυτό πραξικόπημα στην πράξη καταλύει την έννομη τάξη της χώρας. 
      Το Συμβούλιο της Επικρατείας εκδίδει αποφάσεις. Η εκτελεστική εξουσία δεν μπορεί, δεν είναι δυνατόν σήμερα, μετά από μια πολυετή πορεία και προσπάθειες προκειμένου να κατακτήσουμε αυτόν το νομικό πολιτισμό, να καταλύει τις αποφάσεις αυτές των δικαστηρίων. Μου θυμίζει τη λογική αμερικανικών κυβερνήσεων των τελευταίων ετών. Ό,τι δεν μας αρέσει το καταργούμε. Κρατάμε μόνον αυτά, τα οποία θεωρούμε ότι είναι χρήσιμα για τη δική μας πολιτική. Και τις περισσότερες φορές, δυστυχώς, δεν πρόκειται περί πολιτικής, πρόκειται περί μικροπολιτικής.
      Είναι προφανές ότι στην ουσία το νομοσχέδιο από τη μεριά της Κυβέρνησης έρχεται να καλύψει έντεχνα την πλήρη απραξία της Νέας Δημοκρατίας για ένα μεγάλο χρονικό διάστημα στο θέμα του Κτηματολογίου. Το προπατορικό αμάρτημα φέρεται στις πλάτες του ΠΑ.ΣΟ.Κ. από την Κυβέρνηση και εκεί η Κυβέρνηση ολοκληρώνει τη δική της λειτουργία και αποστολή. Στο διάστημα που είναι στην εξουσία δεν προχώρησε στην ίδρυση έστω και ενός οριστικού κτηματολογικού γραφείου, δεν εισέπραξε το τέλος της κτηματογράφησης των έξι εκατομμυρίων δικαιωμάτων, με αποτέλεσμα να αντιμετωπίζει πλέον σοβαρό κίνδυνο οικονομικής διαχείρισης, με συμβατικές και οικονομικές εκκρεμότητες για όλους τους αναδόχους των μελετών κτηματογράφησης.
      Το έργο στην πρώτη φάση του έχει ολοκληρωθεί, κατά 95%. Και είναι βέβαιον ότι με την πολιτική της αδράνειας, η οποία συνεχίστηκε το τελευταίο διάστημα, βρισκόμαστε πάλι στο στόχαστρο των Βρυξελλών και απειλούμαστε πάλι με απώλεια κονδυλίων. 
      Αυτό στο οποίο, με την ευκαιρία που είναι εδώ ο Υπουργός ΠΕ.ΧΩ.Δ.Ε., ήθελα να σταθώ, ιδιαίτερα στο νομοσχέδιο, είναι κάποιες διατάξεις, τις οποίες περιλαμβάνει, με πρώτη και εντυπωσιακή -η οποία με κατάπληξε βεβαίως- τη διάταξη, η οποία αφορά το Ινστιτούτο Οικονομίας των Κατασκευών.
       Το Ινστιτούτο Οικονομίας των Κατασκευών δραστηριοποιήθηκε την περίοδο που είχα την τιμή να είμαι Υφυπουργός στο Υ.ΠΕ.ΧΩ.Δ.Ε.. Εκείνη την περίοδο ορίστηκαν τα μέλη της πρώτης διοίκησης, όχι βεβαίως από κομματικούς φίλους του ΠΑ.ΣΟ.Κ., αλλά από πρόεδρο τον κ.Δεσύλα, με τον κ. Θεοδόση Τάσσιο που ορίστηκαν από το Υπουργείο και με τους θεσμικούς εκπροσώπους. Το Φεβρουάριο του 2006 συνέβη το εξής εντυπωσιακό. Το Ινστιτούτο Οικονομίας των Κατασκευών με νέο πρόεδρο, ο οποίος είχε οριστεί από το σημερινό Υπουργό, έβγαλε ένα δελτίο Τύπου στο οποίο είχε μια απεικόνιση της αγοράς των δημοσίων έργων. Και η απεικόνιση αυτή ήταν φαίνεται μια πραγματική και ρεαλιστική εικόνα. Αυτή η εικόνα μιλούσε για κατάρρευση του κλάδου των δημοσίων έργων, μιλούσε για την τεράστια ανεργία που υπάρχει στον κλάδο, μιλούσε για τα προβλήματα που έχουν οι εταιρείες με τις τράπεζες, μιλούσε για τις μεγάλες οφειλές που έχει το δημόσιο προς τις κατασκευαστικές εταιρείες.
       Αυτό υποθέτω και αντιλαμβάνομαι ότι δημιούργησε μια ενόχληση στην πολιτική ηγεσία του Υ.ΠΕ.ΧΩ.Δ.Ε.. Και τότε συνελήφθη το σχέδιο να αλλάξει η σύνθεση των μελών του διοικητικού συμβουλίου. Και αντί, να παραμείνουμε σε ένα όργανο, το οποίο είχε κατακτήσει μια αξιοπιστία και στον τεχνικό και στον οικονομικό κόσμο της χώρας, αυξάνεται, κατά δύο μέλη η σύνθεσή του, προκειμένου, όπως λέει και η ίδια η αιτιολογική έκθεση, να υπάρχει ο έλεγχος από τη μεριά του Υπουργού. Μα, κύριε Υπουργέ, είναι δυνατόν να θέλετε να ελέγχετε το Ινστιτούτο Οικονομίας των Κατασκευών, για τον τρόπο με τον οποίο αντιλαμβάνονται το πως απεικονίζει την αγορά; 
      Είναι δυνατόν να θέλετε εσείς να υποκαταστήσετε με τις δικές σας τις βουλήσεις το αποτέλεσμα μελετών, γύρω από το πώς λειτουργεί μια μεγάλη μερίδα της οικονομικής αγοράς που είναι αυτή που καταλαμβάνει ο κατασκευαστικός τομέας; Με εκπλήσσει, το θεωρώ απαράδεκτο, το θεωρώ μια βάναυση προσβολή, ιδιαίτερα απέναντι στον τεχνικό κόσμο, ο οποίος είχε περιβάλει με εμπιστοσύνη το Ινστιτούτο Οικονομίας των Κατασκευών. Και θα ευχόμουν, να υπάρξει αλλαγή αυτής της διάταξης.
      Το δεύτερο στο οποίο ήθελα να αναφερθώ είναι ένα θέμα, το οποίο θα έρθει και στη συνέχεια, αλλά το θεωρώ μείζον και πρέπει να μπει με την αρχή αυτής της συνεδρίασης. Είναι η περίφημη εκτροπή του Αχελώου και δεν θα αναφερθώ στην ιστορία κόστους-οφέλους, όπου εκεί πολλά θα μπορούσε κανείς να πει. Θα μπορούσε να πει ότι αλλάζει με την κοινή αγροτική πολιτική η λογική με την οποία γίνονται οι καλλιέργειες. Αλλάζει και πρέπει να αλλάξει η λογική χρήσης των υδάτων, αλλάζει και πρέπει να αλλάξει η κατασπατάληση, η οποία γίνεται. Έχουμε μια προϊστορία, η οποία κρατάει πολλές δεκαετίες. Μια προϊστορία η οποία τα τελευταία χρόνια, την τελευταία δεκαετία, εξελίχθηκε, κατά την άποψή μου λανθασμένα. Και εν πάση περιπτώσει, το λάθος το οποίο είχε διαπράξει η δική μας η περίοδος δεν ήταν ολέθριο. Δηλαδή το μοναδικό έργο, το οποίο προχώρησε επί της ουσίας, ήταν το φράγμα της Μεσοχώρας. ‘Ένα φράγμα, το οποίο είναι ενταγμένο στο ρου του Αχελώου. Εσείς προχωρήσατε ενάντια σε επανειλημμένες αποφάσεις του Συμβουλίου της Επικρατείας και όχι  του πέμπτου μόνο τμήματος, αλλά και της ολομέλειας, με διαρκείς διαφορετικές συνθέσεις και  με διαρκώς ανανεούμενους εισηγητές στην κατακύρωση του έργου αυτού. Ενός έργου, το οποίο έχει σημερινή αξία, δεν ξέρω, 170.000.000 ευρώ; Και βεβαίως αυτό το οποίο πράξατε, με δεδομένες τις απορρίψεις του Συμβουλίου της Επικρατείας, νομικά έχει μόνον μια περιγραφή. Η περιγραφή αυτή λέγεται απείθεια. Απείθεια κάνατε, κύριε Υπουργέ, όταν υπογράφατε ένα έργο 170.000.000 ευρώ, με δεδομένες απορριπτικές δικαστικές αποφάσεις.
      Όταν εσείς, λοιπόν, στην κορυφή της ηγεσίας ενός πολύ μεγάλου σημαντικότατου Υπουργείου της χώρας, δίδετε αυτό το σύνθημα σ’ αυτήν τη χώρα, τι μπορούμε να περιμένουμε από τους υπόλοιπους;
      Σήμερα, φέρνετε μια τροπολογία με την οποία κάνετε μία σειρά από πράγματα. Το πρώτο, όμως, το οποίο κάνετε είναι ότι δίνετε συγχωροχάρτι στον ίδιο τον εαυτό σας γι’ αυτό το οποίο διαπράξατε υπογράφοντας τη συγκεκριμένη σύμβαση και αυτό είναι κάτι το οποίο δεν τιμά την πολιτική ηγεσία του Υπουργείου Δημοσίων Έργων. 
      Μας φέρνετε και μελέτες για τα δύο ποτάμια, τις οποίες έπρεπε επί δυόμισι χρόνια να έχετε προχωρήσει. 
      Τι μας λέτε σήμερα; Ότι θα πρέπει αυτοί οι Βουλευτές εδώ, σε μια καλοκαιρινή διάρκεια, με τις λίγες μέρες που έχουν στη διάθεσή τους, να έχουν μελετήσει σε βάθος αυτές τις, ουσιαστικά, πολύπλοκες μελέτες, προκειμένου να αποφανθούν. Ουδείς τις έχει μελετήσει. Και εάν υπάρχει κάποιος συνάδελφος ευχαρίστως να τον ακούσουμε, αν υπάρχει έστω και ένας, ο οποίος έχει μελετήσει σε βάθος αυτά, τα οποία φέρνετε εδώ στη Βουλή για κύρωση. Τι γίνεται; Απλώς έρχεστε να πάρετε με την ψήφο της Βουλής τη δυνατότητα να υποκαθίστανται και η δικαιοσύνη και η διαδικασία δημοσιοποίησης και κρίσης των διαφόρων μελετών σε θέματα περιβαλλοντικά. 
      Κύριε Υπουργέ, μπορεί κανείς να διαφωνεί σε διάφορα θέματα, μπορεί κανείς να έχει την άλφα ή τη βήτα σκέψη, μπορεί κανείς να έχει, ενδεχομένως, την πολιτική ιδιοτέλεια, διότι προέρχεται από μία περιοχή –και εγώ λυπάμαι σήμερα που είμαι από την Αιτωλοακαρνανία και δυστυχώς φορτίζομαι αρνητικά γι’ αυτό το θέμα και αυτή είναι η εικόνα, η οποία ενδεχομένως παρουσιάζεται- στην πράξη, όμως, αυτό το οποίο γίνεται και γι’ αυτό για το οποίο θα καταψηφίσω τη συγκεκριμένη τροπολογία, όποια και εάν είναι η άλλη λογική, η οποία μπορεί να επικρατήσει, είναι ότι εδώ έχουμε ένα πραξικόπημα κάτω από το θερινό κοινοβουλευτικό ένδυμα. 
      Εδώ πρέπει να πούμε, επίσης, ότι προχωρείτε να επιβάλλετε νομοθετικά όσα το Ανώτατο Ειδικό Δικαστήριο έχει ήδη ακυρώσει και ξεπερνάτε έτσι το οτιδήποτε υπάρχει από έννομη τάξη. 
      Ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή. 
      Ο κ. Μάνος έχει το λόγο. 
      ΣΤΕΦΑΝΟΣ ΜΑΝΟΣ: Κύριοι Βουλευτές, το συζητούμενο νομοσχέδιο είναι γεμάτο διατάξεις που θεραπεύουν προβλήματα που η πράξη ανέδειξε. Και κατά τούτο είναι θετικό. Θετικό είναι, επίσης, ότι η χρηματοδότηση του Κτηματολογίου θα στηρίζεται εφεξής σε ρεαλιστικότερες προϋποθέσεις. 
      Είναι, όμως, πολύ αρνητικό το γεγονός ότι, μολονότι το σχέδιο νόμου είναι η έκτη –νομίζω- νομοθετική ρύθμιση για το Κτηματολόγιο, το αρμόδιο Υπουργείο δεν θεώρησε σωστό να κωδικοποιήσει ό,τι μέχρι σήμερα ισχύει, έτσι ώστε να διευκολύνει όλους όσους εξαρτώνται από το Κτηματολόγιο, που δεν είναι λίγοι. Αναρωτιέμαι: Γιατί τόσος σαδισμός σε βάρος των πολιτών; 
      Αρνητική επίσης, νομίζω, ότι θα αποδειχθεί η νέα ρύθμιση της παραγράφου 7 του άρθρου 2, περί «αποδεκτής απόκλισης». Υπάρχει πράγματι πρόβλημα, διότι τα ακίνητα έχουν το εμβαδό που προκύπτει από τις φωτογραμμετρικές μετρήσεις, έχουν όμως και άλλο εμβαδό που προκύπτει από τίτλους ή συμβόλαια και τέλος έχουν ένα πραγματικό εμβαδό, το οποίο είναι εκείνο που προκύπτει από μια υψηλού κόστους και ακρίβειας επίγεια μέτρηση. 
      Εφεξής, εάν ψηφιστεί η διάταξη αυτή του νομοσχεδίου, στο Κτηματολόγιο θα καταγράφεται το προϊόν της φωτογραμμετρίας, εφόσον η παρουσιαζόμενη απόκλιση δεν είναι μεγαλύτερη από 10%. 
      Με τη ρύθμιση αυτή επιδιώκεται η επιτάχυνση των διαδικασιών, που βέβαια θα επιτευχθεί με αυτόν τον τρόπο. Παράλληλα, όμως, υποβιβάζεται η αξιοπιστία των στοιχείων του Κτηματολογίου, γεγονός που θα περιορίσει τη μελλοντική χρηστικότητα των στοιχείων αυτών.
      Σας ερωτώ: Θα μπορεί, για παράδειγμα, να χρησιμοποιηθεί η βάση δεδομένων του Κτηματολογίου για μία εύκολη και απλή επιβολή δημοτικών τελών, όταν υπάρχει νομοθετημένη αυτή η απόκλιση; 
      Κατά τη γνώμη μου, λοιπόν, αυτή η ρύθμιση είναι μεν βολική τώρα, αλλά είναι κοντόφθαλμη. 
    Θα πρότεινα να εξεταστούν τα εξής: Πρώτον η δυνατότητα διαφορετικής μεταχείρισης των ακινήτων που βρίσκονται μέσα στο σχέδιο πόλης ή σε οικισμό προ του 1923 και άλλες ελαστικότερες σε περιοχές εκτός σχεδίου. Αλλά και εκεί όσο εξακολουθεί να επιτρέπεται γενικά η εκτός σχεδίου δόμηση θα έπρεπε να υπάρχει αυστηρότερη διαδικασία για τα ακίνητα που είναι κοντά στο όριο των τεσσάρων στρεμμάτων, που είναι δηλαδή το όριο που επιτρέπει ή δεν επιτρέπει την οικοδόμηση. 
    Απουσιάζουν επίσης από το νομοσχέδιο γενικότερες ρυθμίσεις που, κατά την γνώμη μου, είναι αναγκαίες για να λειτουργήσει αποτελεσματικά το Κτηματολόγιο. Επιγραμματικά οι αλλαγές που θα έπρεπε να γίνουν κατά τη γνώμη μου είναι η εισαγωγή του θεσμού του ορκωτού κτηματογράφου και η σημαντική ενίσχυση των υπηρεσιών που χειρίζονται τις βάσεις δεδομένων του Κτηματολογίου έτσι ώστε οι όποιες αλλαγές συντελούνται να μπορούν να περνιούνται και να γίνονται σε πολύ σύντομο χρονικό διάστημα πράγμα που σήμερα δεν ισχύει. 
    Θα έπρεπε επίσης εφεξής να ισχύει ότι όλα τα διαγράμματα που συνοδεύουν αγοραπωλησίες ακινήτων θα έπρεπε να είναι τοπογραφικά διαγράμματα εξαρτημένα από το κρατικό τριγωνομετρικό δίκτυο. έτσι ώστε να υπάρχει σε όλα τα συμβόλαια πολύ ασφαλέστερο στοιχείο για όλα τα μεγέθη τα οποία το αφορούν. 
    Για τα αρνητικά λοιπόν που μνημόνευσα και κυρίως για τις ελλείψεις επί της αρχής θα καταψηφίσω το νομοσχέδιο μολονότι, όπως είπα, υπάρχουν πολλές διατάξεις που είναι θετικές. 
    Τώρα θα ήθελα να πω δύο, τρία λόγια για τις τροπολογίες. Πολλές φορές σ’ αυτή την Αίθουσα στην προηγούμενη Βουλή αρνήθηκα να ψηφίσω ρυθμίσεις για τις οποίες δεν χρειαζόταν νόμος αλλά μόνο απόφαση ή προεδρικό διάταγμα. Η Βουλή, είχα υποστηρίξει, όταν Κυβέρνηση ήταν το ΠΑ.ΣΟ.Κ., δεν μπορεί να λειτουργεί ως πλυντήριο υπουργικών αποφάσεων και ευθυνών. 
    Θυμάμαι ότι σε ένα από τα ολυμπιακά νομοσχέδια του κ. Βενιζέλου στο οποίο περιλαμβανόντουσαν πολεοδομικές ρυθμίσεις για το Mall, στο Μαρούσι, και για το κτίριο του ΦΙΞ, υποστήριξα τότε σ’ αυτή την Αίθουσα απ’ αυτό το Βήμα, ως γενική αρχή, ότι οι πολεοδομικές ρυθμίσεις που έρχονται στη Βουλή είναι από τη φύση τους ύποπτες. Γιατί όλα στην πολεοδομία μπορούν να γίνουν με προεδρικά διατάγματα που προϋποθέτουν δημοσιότητα, διαβούλευση με το δήμο και τους κατοίκους και προληπτικό έλεγχο από το Συμβούλιο της Επικρατείας. Αλλά και η έγκριση περιβαλλοντικών μελετών ή μελετών περιβαλλοντικής φύσης δεν έχουν θέση στη Βουλή. Είναι υπόθεση του αρμόδιου Υπουργού. Υπάρχει βέβαια και εδώ προηγούμενο. Και ο κ. Λαλιώτης ζήτησε από τη Βουλή να εγκρίνει μελέτες περιβαλλοντικού περιεχομένου. 
    Πάντως γι’ αυτούς τους λόγους καταψηφίζω τις τροπολογίες για τον Παναθηναϊκό, τη διαδρομή του ΜΕΤΡΟ και για την εκτροπή του Αχελώου. 
    Τώρα επί της ουσίας. Αν ήταν εδώ η κ. Μπακογιάννη θα μπορούσε να σας βεβαιώσει ότι την ενεθάρρυνα από την πρώτη στιγμή, ολοψύχως μάλιστα, να επιμείνει στην επιλογή της χωροθέτησης του γηπέδου στον Ελαιώνα. Αλλά για την χωροθέτηση αυτή, για το πάρκο που θα γίνει στην λεωφόρο Αλεξάνδρας δεν χρειάζεται, κύριοι συνάδελφοι, νόμος. Υπάρχει κάποιος ειδικός λόγος που γίνεται η ρύθμιση με νόμο. Δεν τον ξέρω. Ούτε είχα τον καιρό να τον βρω. Είμαι όμως βέβαιος ότι υπάρχει. 
    Θα προσέξετε τώρα ότι μεθοδολογικά για άλλη μια φορά αποδεικνύεται ότι στην Κυβερνητική τους εκδοχή τα δυο κόμματα, ΠΑ.ΣΟ.Κ. και Νέα Δημοκρατία, κάνουν ακριβώς τα ίδια πράγματα. Ο κ. Σουφλιάς ακολουθεί εδώ την πεπατημένη Λαλιώτη- Βενιζέλου. Ακριβώς τα ίδια πράγματα. Για τον Αχελώο αντιθέτως, κύριοι συνάδελφοι, έχω σοβαρότατες επιφυλάξεις. Παρά το γεγονός ότι τόσο η Νέα Δημοκρατία όσο και το ΠΑ.ΣΟ.Κ. εμφανίζονται, τουλάχιστον επισήμως, ότι δεν έχουν. Αμφιβάλλω δηλαδή ότι το όφελος είναι μεγαλύτερο από το κόστος. 
    Θα ήθελα να επισημάνω εδώ –να το προσέξετε αυτό- την απίστευτη γραφειοκρατική υποκρισία του Γενικού Λογιστηρίου του Κράτους σε ό,τι αφορά την επιβάρυνση που προκαλεί η υιοθέτηση της τροπολογίας του κ. Σουφλιά. 
      Φαντασθείτε ένα βομβαρδιστικό εξοπλισμένο με μία ατομική βόμβα να πετάει πάνω από μία πρωτεύουσα και να περιμένει την εντολή να πατήσει το κουμπί να πέσει η βόμβα και να διαλύσει την πρωτεύουσα. Ερωτάται το Γενικό Λογιστήριο τι θα κοστίσει το πάτημα του κουμπιού και απαντά «τίποτα απολύτως». Ακριβώς το ίδιο κάνει και εδώ. Λέει δηλαδή ότι, αν εγκρίνετε τις μελέτες αυτές –για τις οποίες δεν έχετε ιδέα όπως είπε και ο κ. Βερελής- δεν προκαλείται δαπάνη. Πράγματι με την έγκριση δεν προκαλείται δαπάνη. Όμως, μόλις πατηθεί αυτό το κουμπί, θ’ ανοίξει ο δρόμος, για να ξοδευτούν εκατοντάδες εκατομμύρια ευρώ. Αυτό, λοιπόν, γίνεται εδώ. Αυτή η τζάμπα ρύθμιση κατά το Γενικό Λογιστήριο θα ανοίξει το δρόμο να φύγουν εκατοντάδες εκατομμύρια.
      Δεν μπορώ εγώ, κύριοι συνάδελφοι, να ψηφίσω για τεχνικά θέματα που δεν γνωρίζω και για τα οποία δεν μου δόθηκε από τη Βουλή η ευκαιρία να ακούσω ειδικούς που θα μπορούσαν ίσως να με διαφωτίσουν. Δεν δέχομαι να λειτουργήσω ως πλυντήριο υπουργικών αποφάσεων.
      (Χειροκροτήματα από την πτέρυγα του ΠΑ.ΣΟ.Κ.)
       ΑΠΟΣΤΟΛΟΣ ΚΑΚΛΑΜΑΝΗΣ: Εσύ είσαι και μηχανικός. Εμείς τι να πούμε; Δεν καταλαβαίνω τίποτα εγώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μάνο.
      Το λόγο έχει ο κ. Λέγκας. 
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να ξεκαθαρίσω από την αρχή, ότι δεν είναι στις προθέσεις μου να αναφερθώ στις παραλείψεις της προηγούμενης κυβέρνησης που στιγμάτισαν το μεγάλο αυτό έργο του Εθνικού Κτηματολογίου. Αυτό, βεβαίως, δεν πρέπει να εκληφθεί και ως αδυναμία από τους συναδέλφους του ΠΑ.ΣΟ.Κ., οι οποίοι θα επιχειρήσουν να απενοχοποιήσουν –το είδαμε σε κάποιο βαθμό να γίνεται- τις πρόσφατες πολιτικές και άλλες ευθύνες. Απλά σε μια τέτοια προοπτική, αν συνεχιστεί δηλαδή με τέτοια ένταση, είναι προφανές ότι θα υπάρξουν και καταλυτικές απαντήσεις.
      Κυρίες και κύριοι συνάδελφοι, η τοποθέτησή μου για λόγους αντικειμενικότητας είναι δομημένη σε τρεις ενότητες. Θα αναφερθώ σε αυτά που έγιναν, σε αυτά που δεν έγιναν και σε αυτά που γίνονται ή πρέπει να γίνουν. 
      Ας ξεκινήσουμε από όσα έγιναν. Πρώτον, ναι, είναι αλήθεια, η ιστορική εκκίνηση πριν από δέκα χρόνια του μεγαλύτερου από τα μεγάλα έργα της χώρας, του έργου του Εθνικού Κτηματολογίου. Αν επιμένουν οι συνάδελφοι του ΠΑ.ΣΟ.Κ. να πούμε ότι η εκκίνηση αυτή έγινε από το ΠΑ.ΣΟ.Κ., δεν έχουμε καμία δυσκολία να το πούμε. Να προσθέσουμε, όμως, ότι τέτοια έργα που ξεπερνούν τη θητεία μιας κυβέρνησης δεν μπορεί να τα οικειοποιηθεί μία μόνο κυβέρνηση. Άλλωστε, στον πολιτικό πολιτισμό της χώρας μας εμείς κατοχυρώσαμε την αναγνώριση στους πολιτικούς που δεν ανήκουν στην παράταξή μας και οι οποίοι ωστόσο συνέβαλαν στην ολοκλήρωσή μας στο έργο. 
      Δεύτερον, είναι αλήθεια επίσης ότι κατοχυρώθηκε από όλες τις πολιτικές δυνάμεις η συμφωνία για τη σκοπιμότητα του έργου.
      Τρίτον, η συμφωνία αυτή επεκτάθηκε και στο επίπεδο της κοινωνίας, κατοχυρώθηκε επιπλέον με την αναθεωρητική διάταξη του άρθρου 24 του Συντάγματος, σύμφωνα με την οποία προβλέπεται η υποχρέωση της πολιτείας να ολοκληρώσει το Εθνικό Κτηματολόγιο, λέει, και το δασολόγιο. Εγώ δεν το κατάλαβα αυτό και υπέβαλα τότε τις ενστάσεις μου για το τι είναι δασολόγιο, όταν αυτό το δασολόγιο γίνεται μέσα από το Κτηματολόγιο. Ωστόσο, απαντήσεις δεν δόθηκαν. Απλώς, το επισημαίνω. 
      Τέταρτον, το έργο εντάσσεται στα Κοινοτικά Πλαίσια Στήριξης αποκτώντας πόρους για την εκκίνησή του. 
      Πέμπτον, το έργο κινητοποίησε το τοπικό επιστημονικό δυναμικό, μια και η συντριπτική πλειοψηφία ήταν Έλληνες μελετητές.
      Έκτον, γρήγορα διαπιστώθηκε ότι ο σχεδιασμός του έργου ήταν ανεπαρκής μια και στηρίχθηκε στη λογική «ας το ξεκινήσουμε και βλέπουμε πώς θα το τελειώσουμε».
      Έβδομον, και επειδή ένα έργο δεν μπορεί να έχει –και  αυτή είναι η αλήθεια- το μισό αποτέλεσμα στην πενταπλάσια αξία και στο διπλάσιο χρόνο, η Ευρωπαϊκή Επιτροπή επέβαλε με απόφασή της το 2001 πρόστιμο 100.000.000 ευρώ. Στην ουσία ζήτησαν πίσω τα λεφτά που είχαν δώσει. 
      Όγδοον, μαζί με το πρόστιμο επισημαίνω ότι επιβλήθηκαν αυστηροί όροι στο έργο, ενώ από την πλευρά της χώρας μας αναλήφθηκαν σημαντικές υποχρεώσεις για την πρόοδο των επιμέρους δράσεων των έργων. 
      Ένατον, έτυχε επαναδιαπραγμάτευσης η κοινοτική χρηματοδότηση, ύψους 80.000.000 ευρώ, από το Γ΄ Κοινοτικό Πλαίσιο Στήριξης. 
      Δέκατον, μέχρι σήμερα, οι ανατεθείσες μελέτες αφορούν το 6% της έκτασης της ελληνικής επικράτειας, το 6% του αριθμού των Ο.Τ.Α., το 15% των συνολικών δικαιωμάτων.
      Ενδέκατον, τα δύο τελευταία χρόνια, όπως ειπώθηκε και από την εισηγήτρια, υπήρξε θεαματική πρόοδος. Χαρακτηριστικά αναφέρω ότι λειτουργούν ογδόντα τρία από τα ενενήντα επτά κτηματολογικά γραφεία. Υπενθυμίζω ότι το Μάρτιο του 2004 λειτουργούσαν μόλις είκοσι δύο κτηματολογικά γραφεία. 
      Επίσης, επιταχύνθηκαν με εντυπωσιακό τρόπο οι ρυθμοί κτηματογράφησης. Επισημαίνω ότι το Μάρτιο του 2004 η κτηματογράφηση είχε περαιωθεί σε τριάντα έξι Ο.Τ.Α.. Σήμερα έχει περαιωθεί σε διακόσια εβδομήντα επτά προκαποδιστριακούς Ο.Τ.Α.. 
      Να δούμε, όμως και τι δεν έγινε, όχι βεβαίως για να αποδώσουμε πολιτικές ευθύνες, οι οποίες έχουν αποδοθεί, αλλά για να διορθώσουμε ενδεχομένως τις αβελτερίες του έργου.
      Πρώτον, δεν έγινε ουσιαστικός επιχειρησιακός σχεδιασμός, ενώ το έργο συνοδεύτηκε από προφανή αναντιστοιχία στόχων και κόστους. 
      Δεύτερον, το έργο στηρίχθηκε στην ευρωπαϊκή χρηματοδότηση,  η οποία ωστόσο αποτελούσε ένα μικρό τμήμα της συνολικής δαπάνης του έργου. Αποτέλεσμα ήταν γι’ αυτό το μικρό ποσοστό της ευρωπαϊκής χρηματοδότησης, που σημειωτέον δεν ξεπερνούσε το 5% της συνολικής δαπάνης του έργου, το Εθνικό Κτηματολόγιο, πέρα από τις θεσμικές και διαχειριστικές αδυναμίες του, να έχει να αντιμετωπίσει και την ευρωπαϊκή γραφειοκρατική διαδικασία ενός μεγάλου έργου. Με άλλα λόγια, δεν ξέρω πόσο χρήσιμη ήταν τελικά μια τόσο μικρή κοινοτική χρηματοδότηση σε ένα τόσο μεγάλο έργο.
      Τρίτον, οι διαδικασίες κτηματογράφησης παρέμειναν πολύπλοκες, πολυτελείς, με αποτέλεσμα να κάνουμε ένα δαπανηρό Κτηματολόγιο για τη σύνταξη του οποίου απαιτήθηκε πάρα πολύς χρόνος. 
      Επίσης, συνεχίστηκε για πολλά χρόνια να δίνεται έμφαση στην ίδρυσή του και όχι στη λειτουργία του και βεβαίως, δεν απλοποιήθηκαν οι διαδικασίες διόρθωσης των εγγραφών, με αποτέλεσμα να απαιτείται επιπλέον χρόνος και χρήμα, κάτι που κάνει με επιτυχία αυτό το νομοσχέδιο.
      Επιπλέον, παρέμεινε σε εκκρεμότητα η επίλυση του προβλήματος των εκτός σχεδίου πόλεων ιδιοκτησιακών αξιώσεων του δημοσίου. 
      Τέλος, δεν υπήρξε πολιτική για τη θεσμοθέτηση ενός αναλογικού κλιμακούμενου τέλους, απαραίτητου για τη βιωσιμότητα του έργου, ενός τέλους ανταποδοτικού, αλλά και αποδεκτού, λόγω της κοινωνικής του κλιμάκωσης από την κοινωνία και το συναλλασσόμενο πολίτη. Θυμίζω, για να διορθώσω την ανακρίβεια που ακούστηκε, ότι η προεκλογική μείωση του τέλους κτηματογράφησης στα 20 ευρώ θεωρήθηκε μικρή ακόμη και από το Σύλλογο Ιδιοκτητών.
      Ας δούμε, όμως, πολύ σύντομα τι πρέπει να γίνει. Νομίζω ότι το πρώτο και βασικό είναι να επαναφέρουμε το καλό όνομα στο έργο, κάτι που γίνεται με το παρόν νομοσχέδιο. 
      Δεύτερον -τα υπόλοιπα επιφυλάσσομαι να τα πω στη δευτερολογία μου- το έργο αυτό θα πρέπει να απεγκλωβίσει τη λογική του από την ευρωπαϊκή χρηματοδότηση. Το γεγονός, δηλαδή, ότι στηρίχθηκε σε μια ευρωπαϊκή χρηματοδότηση που δεν ξεπέρασε, όπως είπα προηγουμένως, το 5% της συνολικής δαπάνης του έργου, νομίζω ότι δημιούργησε τρομερά προβλήματα, κάτι το οποίο μπορούμε να διορθώσουμε. 
      Μία τελευταία παρατήρηση σχετικά με το ιδιοκτησιακό κανόνα, στις εκτός σχεδίου περιοχές και το γενικό κανόνα που ισχύει σήμερα, σύμφωνα με τον οποίο κάθε τι που δεν ανήκει στον άλλο, ανήκει στο δημόσιο.  Είναι σαφές ότι πρέπει να αλλάξει, αλλά όχι βεβαίως στη λογική που ισχύει για τις εντός σχεδίου περιοχές. Εκτιμώ ότι η ρύθμιση θα πρέπει να είναι πιο σφικτή, έτσι ώστε να αποφευχθεί η νομιμοποίηση των συστηματικών καταπατήσεων. Έχω διατυπώσει σχετική πρόταση, στην οποία ελπίζω να αναφερθώ στη δευτερολογία μου. 
      Κλείνοντας, κυρίες και κύριοι συνάδελφοι, θα μου επιτρέψετε να σταθώ στις δύο επίμαχες τροπολογίες για τα νερά του Αχελώου. Να πω προκαταρκτικά ότι θα πρέπει να δούμε μέσα από τις τροπολογίες και το θέμα του φράγματος της Μεσοχώρας, το οποίο έχει παρουσιάσει εμπλοκή. Νομίζω ότι αντί κάποιοι συνάδελφοι να κρύβουν και να καλύπτουν τις απόψεις τους πίσω από διαδικαστικά προβλήματα, καλό είναι να απαντήσουν ξεκάθαρα εάν είναι ή δεν είναι υπέρ της εκτροπής του Αχελώου. 
      Μήπως είναι ψέμα ότι η εκτροπή του  Αχελώου αφορά στο 25% των νερών που χύνονται στη θάλασσα; Μήπως δεν είναι αλήθεια ότι για να αποφευχθεί η περαιτέρω υποβάθμιση του υπόγειου υδροφορέα, που σημειωτέον ξεπερνά τα διακόσια μέτρα, θα πρέπει να σταματήσουν να καλλιεργούνται οκτακόσιες χιλιάδες στρέμματα στη θεσσαλική πεδιάδα; Μήπως ακόμα και στην περίπτωση που γίνουν όλα τα προβλεπόμενα δυνατά έργα θα πρέπει επίσης να περικοπούν τετρακόσιες πενήντα χιλιάδες καλλιεργούμενα στρέμματα στη θεσσαλική πεδιάδα;
     Μήπως δεν είναι αλήθεια ότι απαιτείται –και εδώ πρέπει να δοθεί απάντηση- άμεση ανάταξη της προβληματικής περιβαλλοντικής κατάστασης του Πηνειού ποταμού; Πώς αλήθεια προτείνουν οι συνάδελφοι να αντιμετωπιστεί το θέμα της υφαλμύρισης του υπόγειου υδροφορέα της Θεσσαλίας;
     Κυρίες και κύριοι συνάδελφοι, είναι σαφές ότι δεν είμαι με αυτούς που πιστεύουν ότι τα φράγματα είναι κανόνια, όπως λένε, με τις κάνες στραμμένες στους ποταμούς. Αλλά για τη βοήθεια της συζήτησης να συμφωνήσω και να έρθω κοντά στις δικές τους απόψεις. Να δεχθώ ότι κακώς έγινε αυτή η επιλογή της εκτροπής, ότι ήταν λάθος. Το ερώτημα είναι πώς πάμε να διορθώσουμε αυτό το λάθος. Γιατί απλά δεν αντέχει στην κριτική αυτή η ακτιβίστικη αντίληψη που λέει ότι δεν με νοιάζει, ας μείνουν τα έργα ημιτελή, μνημεία ενός κακού σχεδιασμού για να μας θυμίζουν την περιβαλλοντική μας αδιαφορία και όταν μάλιστα ξέρεις ότι πολλές από τις περιβαλλοντικές συνέπειες μπορούν ν’ αρθούν μόνο με την ολοκλήρωση και λειτουργία των σχεδιασθέντων έργων. 
     Ας αφήσουμε, λοιπόν, τα προσχήματα κι αν υπάρχει η πολιτική βούληση ας τη δείξουμε ψηφίζοντας τις δύο τροπολογίες. Διαφορετικά όλα τα άλλα είναι απλά φληναφήματα. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λέγκα.
     Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το 2006, το 2010 και πολύ περισσότερο τις επόμενες δεκαετίες δεν θα έχουν καμία σχέση οι περιβαλλοντικές ευαισθησίες και οι οικολογικές ανάγκες των πολιτών ούτε με αυτές του ’60, του ‘70 ούτε καν του ’80. Η ανάπτυξη της υπαίθρου αύριο, η αναδιάρθρωση των καλλιεργειών και η νέα αγροτική πολιτική υποχρεώνουν σε καλύτερη διαχείριση των υδάτινων πόρων, σε λιγότερη χρήση φυτοφαρμάκων και λιπασμάτων, σε παραγωγή βιολογικών και οικολογικών προϊόντων, σε παραγωγή ανταγωνιστικών προϊόντων που θα εξασφαλίζουν σοβαρό εισόδημα στους αγρότες παραγωγούς και θα είναι ελκυστικά και δελεαστικά αγροτικά προϊόντα από τους καταναλωτές. Αυτό, κατά τη γνώμη μου, θα πρέπει να είναι το μέλημα της πολιτείας, αυτό θα πρέπει να είναι ζητούμενο και στόχος των Θεσσαλών αγροτών.
     Η εκτροπή του Αχελώου είναι ένα πολυδάπανο έργο, που το κόστος του είναι δυσανάλογο και με τη χρησιμότητα και με την ανταποδοτικότητά του. Η συνέχιση των εργασιών γίνεται σε βάρος άλλων έργων της περιφέρειας, αφού δεν χρηματοδοτείται ούτε με 1 ευρώ από τα κοινοτικά πλαίσια στήριξης της Ευρωπαϊκής Ένωσης, αφού το κόστος συνολικά επιβαρύνει τον προϋπολογισμό, τον Έλληνα πολίτη, το Πρόγραμμα Δημοσίων Επενδύσεων. Η ολοκλήρωση του έργου θα απαιτήσει πάνω από 500.000.000, αφού μόνο η κατασκευή του φράγματος της Συκιάς ήταν προϋπολογισμού 170.000.000.
     Η εμμονή για συνέχιση των εργασιών εκτροπής του Αχελώου αποτελεί ένα οικολογικό σύγχρονο έγκλημα, ένα περιβαλλοντικό ανοσιούργημα εις βάρος της λιμνοθάλασσας του Μεσολογγίου και του Αιτωλικού, εις βάρος της περιοχής των εκβολών του Αχελώου, που είναι περιοχές απείρου κάλους, προστατευόμενες από το NATURA 2000. 
     Είναι η συνέχιση των έργων εκτροπής του Αχελώου μία εκτροπή εκ της λογικής. Και μάλιστα η αήθης επίθεση του Υπουργού ΠΕ.ΧΩ.Δ.Ε. κ. Σιουφλιά με απαράδεκτους χαρακτηρισμούς του επιπέδου «οι Αιτωλοακαρνάνες αντιδρούν από άγνοια και από τοπικιστικό εγωισμό», οι χαρακτηρισμοί του κ. Σιουφλιά ότι οι περιβαλλοντικές οργανώσεις πάσχουν από οικολογικό στραβισμό, οι χαρακτηρισμοί του κ. Σιουφλιά ως προς το Συμβούλιο της Επικρατείας ότι αντιδρά με ένα πείσμα και μία εμμονή που είναι ακατανόητη, δείχνει ότι ο έμπειρος κατά τα άλλα πολιτικός κ. Σιουφλιάς ελλείψει πειστικών επιχειρημάτων έχασε την ψυχραιμία του και πέρα από την επιλεκτική ακοή του γίνεται και αθυρόστομος προσβάλλοντας πολίτες, φορείς και θεσμούς.
Έτσι, επιβεβαιώνει την άποψη ότι δεν είναι Υπουργός ΠΕ.ΧΩ.Δ.Ε. της χώρας, αλλά είναι Υπουργός Θεσσαλός ΠΕ.ΧΩ.Δ.Ε. 
      Κυρίες και κύριοι, η συγκεκριμένη τροπολογία, πέραν των άλλων, αποτελεί και μία θεσμική εκτροπή και χωρίς υπερβολή είναι νομοθετικό πραξικόπημα. Είναι ένας πόλεμος κατά της νομιμότητας και της δικαιοσύνης και αυτό γιατί εμμένει σε κάτι που τέσσερις φορές το Συμβούλιο της Επικρατείας απέρριψε. Μάλιστα, με την πιο πρόσφατη απόφασή του, την 1688/2005 που ήδη ανακοινώθηκε τον Απρίλη του 2006, ακύρωσε τη σύμβαση που είχε υπογράψει το Νοέμβριο του 2004 ο κ. Σουφλιάς. Ενώ εκκρεμούσε η απόφαση στο Συμβούλιο της Επικρατείας, προχώρησε ο κ. Σουφλιάς στη δημοπράτηση του έργου και στην υπογραφή της σύμβασης για την κατασκευή του φράγματος της Συκιάς και σήμερα έρχεται μέσα από τη συγκεκριμένη τροπολογία να νομιμοποιήσει αναδρομικά –άκουσον, άκουσον- τις μη σύννομες ενέργειές του. 
      Ολόκληρο το προτεινόμενο άρθρο, η προσθήκη-τροπολογία δηλαδή στο ν. 3199/2003, είναι αντίθετο προς την πολιτική της Κοινότητας για τα ύδατα, όταν αυτή εκφράζεται από την οδηγία 2000/60 αλλά και προς το άρθρο 24 παράγραφος 1 του Συντάγματος, διότι προβλέπει ρυθμίσεις που δεν συνάδουν με τη βιώσιμη διαχείριση των υδάτων. Ειδικότερα, με την προτεινόμενη προσθήκη, την παράγραφο 5 στο άρθρο 7 του ν. 3199/2003, προβλέπεται η δυνατότητα υδροληψίας από λεκάνη απορροής δίχως να έχει εγκριθεί το εθνικό πρόγραμμα διαχείρισης των υδάτινων πόρων και δίχως να έχουν καταρτιστεί τα σχέδια διαχείρισης των περιφερειών. Επίσης, με την τροπολογία εγκρίνονται οι περιβαλλοντικοί όροι κατασκευής και λειτουργίας του έργου εκτροπής, αυτούς δηλαδή που ακύρωσε το Συμβούλιο της Επικρατείας, και προβλέπεται ρητώς η δυνατότητα ολοκλήρωσης και λειτουργίας όλων των έργων που σχετίζονται με την εκτροπή. 
      Να γιατί μιλάμε, κυρίες και κύριοι, για θεσμική εκτροπή, να γιατί μιλάμε για νομοθετικό πραξικόπημα. Δεν είναι δυνατόν, δεν είναι πρέπον, δεν είναι ηθικό η πολιτεία και το κράτος να απαιτούν από τους πολίτες σεβασμό και συμμόρφωση στις αποφάσεις των ανωτάτων δικαστηρίων της χώρας, στις αποφάσεις της ανεξάρτητης δικαιοσύνης, όταν η Κυβέρνηση, όταν ο Υπουργός ΠΕ.ΧΩ.Δ.Ε., ο κ. Σουφλιάς, έχοντας κατά την εκτίμησή του μία κοινοβουλευτική Πλειοψηφία, αγνοεί προκλητικά τις αποφάσεις της δικαιοσύνης. Αυτό το μήνυμα στέλνει στους Έλληνες πολίτες; Αυτό θέλει να διδάξει στον ελληνικό λαό για τη νέα ευνομούμενη πολιτεία που ευαγγελίζεται η Νέα Δημοκρατία; 
      Κυρίες και κύριοι, το κράτος, η πολιτεία οφείλει πολλά στην Αιτωλοακαρνανία και σίγουρα χρωστάει πολλά στη δυτική Ελλάδα. Τα τελευταία εβδομήντα, ογδόντα χρόνια είχαμε μία ετεροβαρή ανάπτυξη της χώρας: Προνομιακή η ανάπτυξη της ανατολικής Ελλάδας, σύγχρονος οδικός άξονας, σιδηροδρομικό δίκτυο, λιμενικές υποδομές, βιομηχανικές ζώνες κ.λπ.. Μειονεκτική η θέση της δυτικής Ελλάδας. Ο δυτικός άξονας καθυστερεί απαράδεκτα. Το σιδηροδρομικό δίκτυο το απεμπολήσατε, κύριοι της Κυβέρνησης της Νέας Δημοκρατίας. Στην Αιτωλοακαρνανία το μεγάλο αναπτυξιακό έργο, το Πλατυγιάλι στον Αστακό καρκινοβατεί. Το φράγμα των Ακυρών με κόστος μόλις τριάντα με σαράντα εκατομμυρίων ευρώ που αφορά την άρδευση είκοσι έξι χιλιάδων στρεμμάτων σε μία περιοχή όπως είναι το Ξηρόμερο της Αιτωλοακαρνανίας κύριε Υπουργέ της Κυβέρνησης της Νέας  Δημοκρατίας αργοπεθαίνει. Αυτό το φράγμα θα ήταν μία ανάσα ζωής και όμως αυτό το ματαιώσατε, γιατί δεν είχατε λεφτά, δεν είχατε τριάντα, σαράντα εκατομμύρια για να γίνει ένα φράγμα που είναι έργο πνοής για μία περιοχή και κατασπαταλάτε εκατοντάδες εκατομμύρια για έργα αμφιβόλου προοπτικής και αποτελεσματικότητας. 
Η άρδευση της Μακρυνείας απορρίφθηκε, όπως και το αρδευτικό έργο Σταμνά-Αϊ-λιά Αιτωλικού. 
	(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Κύριοι της Κυβέρνησης της Νέας Δημοκρατίας, αυτά είπε ο κ. Σουφλιάς επισκεπτόμενος την Αιτωλοακαρνανία. Ήλθε να ανακοινώσει ματαίωση έργων που ήταν σε εξέλιξη. Αυτό είναι το έργο σας για την περιφέρεια; Αυτό είναι το ενδιαφέρον σας για την ανάπτυξη της υπαίθρου και της Αιτωλοακαρνανίας;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Θα τελειώσω, κύριε Πρόεδρε.
      Κατά τα άλλα ακούσαμε τον κ. Σουφλιά να λέει ότι πλεονάζουν οι υδάτινοι πόροι στην Αιτωλοακαρνανία και ότι μέσα από το συγκεκριμένο έργο θα συγκρατήσει τους υδάτινους πόρους που χάνονται στο Ιόνιο από τον Αχελώο. Μπορεί να μας πει οι υδάτινοι πόροι από τον Πηνειό πού πηγαίνουν; Δεν πηγαίνουν στη θάλασσα; Δεν πηγαίνουν στο Θερμαϊκό; Θα πρέπει κατά τον κ. Σουφλιά να αφαιρεθούν αυτοί οι υδάτινοι πόροι από την Αιτωλοακαρνανία. Και ερωτώ: Όπως έγινε για την ύδρευση του λεκανοπεδίου παλαιότερα με τη μεταφορά των υδάτινων πόρων από τον ποταμό Μόρνο, όπως έγινε και πιο πρόσφατα από το φράγμα του ποταμού Ευήνου;
      Να γιατί λέμε, κυρίες και κύριοι συνάδελφοι, ότι το κράτος χρωστάει, ότι η πολιτεία οφείλει πολλά στην Αιτωλοακαρνανία και χρωστάει και η Κυβέρνηση της Νέας Δημοκρατίας. Δεν περιμένουμε όμως έργα στην Αιτωλοακαρνανία από τον κ. Σουφλιά και από την Κυβέρνηση της Νέας Δημοκρατίας. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Εδώ και δυόμισι χρόνια δεν είχε το χρόνο…
      Τελειώνω.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Θα κάνω χρήση του χρόνου από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Κλείστε τώρα, σας παρακαλώ, δεν υπάρχει δευτερολογία. Ξέρετε πώς γίνεται η συζήτηση.
      ΑΝΔΡΕΑΣ ΜΑΚΡΥΠΙΔΗΣ: Ο κ. Σουφλιάς δεν είχε το χρόνο να προχωρήσει στην ονομασία της γέφυρας Ρίου-Αντιρρίου. Για ένα έργο που έγινε από τις κυβερνήσεις του ΠΑ.ΣΟ.Κ., η Κυβέρνηση της Νέας Δημοκρατίας εδώ και δυόμισι χρόνια δεν είχε το χρόνο ούτε την επίσημη ονομασία «ΧΑΡΙΛΑΟΥ ΤΡΙΚΟΥΠΗ» να δώσει στη γέφυρα Ρίου-Αντιρρίου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω με το εξής.
      ΠΡΟΕΔΡΕΥΩΝ (Σωτήρης Χατζηγάκης): Μία φράση θα πείτε γιατί θα σας κόψω, κύριε Μακρυπίδη. Ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Θα πω μία φράση μόνο. Με τις πολιτικές που ακολουθήθηκαν δημιουργήθηκαν δύο Ελλάδες άνισα αναπτυσσόμενες και η ανισότητα αυτή διαιωνίζεται και με τη συγκεκριμένη τροπολογία για τον Αχελώο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      ΑΝΔΡΕΑΣ ΜΑΚΡΥΠΙΔΗΣ: Δεν μπορώ, κύριε Πρόεδρε, κυρίες και κύριοι συνάδελφοι, να το δεχθώ αυτό, δεν μπορώ να το ανεχθώ… 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε!
      ΑΝΔΡΕΑΣ ΜΑΚΡΥΠΙΔΗΣ: …και φυσικά γι’ αυτό καταψηφίζω το νομοσχέδιο. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ πολύ να τηρείτε τους χρόνους που δικαιούστε.
      Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το Εθνικό Κτηματολόγιο αποτελεί μία γενική, ενιαία, συστηματική και πάντοτε ενημερωμένη καταγραφή, που περιλαμβάνει τη γεωμετρική περιγραφή και το ιδιοκτησιακό καθεστώς κάθε κομματιού γης με την ευθύνη και με την εγγύηση του δημοσίου. 
      Το προγενέστερο «σύστημα των βιβλίων μεταγραφών και υποθηκών» ήταν προσωποκεντρικό. Οποιαδήποτε καταχώριση έννομης σχέσης γινόταν με επίκεντρο όχι το συγκεκριμένο ακίνητο που αφορά, αλλά συγκεκριμένο πρόσωπο. Αντίθετα, το Κτηματολόγιο είναι πρωταρχικά κτηματοκεντρικό και έχει ως βάση τα συγκεκριμένα ακίνητα. Στον τομέα του Κτηματολογίου υπάρχει πλούσια εμπειρία από άλλα ευρωπαϊκά κράτη, όπως η Γερμανία, η Ελβετία, η Αυστρία από τις παράλληλες εργασίες εισαγωγής του Κτηματολογίου σε άλλες χώρες –Ισπανία, Εσθονία, Κροατία και άλλες- και από την ποικιλόμορφη υποστήριξη της Ευρωπαϊκής Ένωσης.
      Τα άμεσα οφέλη του έργου συνίστανται στην οριστική και αμετάκλητη κατοχύρωση της ιδιοκτησίας των πολιτών, στη διευκόλυνση και στην απλούστευση των μεταβιβάσεων της ακίνητης περιουσίας, στη μείωση στο ελάχιστο των εξόδων και του χρόνου που απαιτείται για κάθε μεταβίβαση, στην απαλλαγή των πολιτών από χρονοβόρες και δαπανηρές γραφειοκρατικές διαδικασίες, στη διασφάλιση της άμεσης και ασφαλούς διαδικασίας των απαλλοτριώσεων και των αποζημιώσεων και στην παροχή υπηρεσιών υψηλού επιπέδου στους πολίτες και στους δημόσιους και ιδιωτικούς φορείς. 
      Το Κτηματολόγιο έχει οφέλη και για την κοινωνία και για το κράτος. Καταγράφει με ακρίβεια τη δημόσια, τη δημοτική και την ιδιωτική γη και προστατεύει τη διαχείρισή τους. Αποτελεί το βασικό, απαραίτητο «εργαλείο» προγραμματισμού για τη βιώσιμη ανάπτυξη και για τα διαχειριστικά μέτρα στην οικονομία του φυσικού χώρου, την αναβάθμιση και την προστασία του περιβάλλοντος και την αξιοποίηση των φυσικών πόρων. 
      Συμβάλλει αποφασιστικά στη χάραξη αγροτικής πολιτικής. Αποτελεί προϋπόθεση για τον προγραμματισμό και την άσκηση πολιτικής γης. 
      Συγκεντρώνει πληροφορίες σε αποκεντρωμένη βάση, για την περιφερειακή οργάνωση της χώρας μας. Διευκολύνει και απλουστεύει τις εργασίες του Δημοσίου, των Ο.Τ.Α., καθώς και τις συναλλαγές με τον πολίτη. 
      Δημιουργεί δύο χιλιάδες νέες θέσεις εργασίας κάθε χρόνο και αποκαλύπτει και διασφαλίζει από την καταπάτηση δημόσια περιουσία αξίας τουλάχιστον 1.000.000.000.000 δραχμών. 
      Κυρίες και κύριοι συνάδελφοι. Το έργο του Κτηματολογίου ξεκίνησε με το επιχειρησιακό πρόγραμμα «ΠΕΡΙΒΑΛΛΟΝ» στο πλαίσιο του Β΄ Κοινοτικού Πλαισίου Στήριξης (1994-1999). Η Ευρωπαϊκή Ένωση κατά την πρώτη αυτή περίοδο σύνταξης του Κτηματολογίου διαπίστωσε κακοδιαχείριση, καθυστερήσεις και παράτυπες απευθείας αναθέσεις και το 2001 επέβαλε πρόστιμο ύψους 100.000.000 ευρώ. 
      Η «αλήθεια», του ΠΑ.ΣΟ.Κ., λέει ότι η «Ένωση διαπίστωσε αποκλίσεις ποσοτικών στόχων και κόστους και απέσυρε την κοινοτική συμμετοχή 100.000.000 ευρώ. Μάλιστα. Αυτό το τελευταίο δηλαδή είναι κάτι καλό ή κάτι διαφορετικό από κακοδιαχείριση και κατασπατάληση;
      Η Ευρωπαϊκή Ένωση δεν χρηματοδοτεί το Εθνικό Κτηματολόγιο μέσω του Κοινοτικού Πλαισίου Στήριξης, παρά μόνο συγχρηματοδοτεί υποστηρικτικές του δράσεις μικρής κλίμακας, εξαιτίας της διαρκούς κατασπατάλησης και κακοδιαχείρισης των προηγούμενων χρόνων. 
      Η απάντηση σε αυτό το επιχείρημα των συναδέλφων της Αξιωματικής Αντιπολίτευσης είναι, ότι αυτό συμβαίνει  λόγω του ότι έχει επιβληθεί τέλος Κτηματολογίου. 
      Όχι! Το ένα είναι ανεξάρτητο από το άλλο. Η Ένωση δεν χρηματοδοτεί, γιατί δεν εμπιστεύεται. Και το «τέλος κτηματογράφησης» είναι επιλογή για αποτελεσματικότητα και υλοποίηση. Πρέπει κάποια στιγμή να ξέρουμε τι λέμε και να σταματήσουμε να λέμε ό,τι θέλουμε. Αν θέλουμε και να δηλώνουμε αλλά και να είμαστε υπεύθυνοι πολιτικοί και το Κτηματολόγιο είναι άλλη μια ακόμη από τις ενοχές σας, που υπάρχουν και θα σας συνοδεύουν. 
      Κυρίες και κύριοι συνάδελφοι. Μια από τις κυριότερες τροποποιήσεις που επέρχονται με το παρόν νομοσχέδιο στο θεσμικό πλαίσιο για το Εθνικό Κτηματολόγιο είναι η αυτοχρηματοδότηση της κτηματογράφησης μέσω του «τέλους κτηματογράφησης» και η οικονομική ενίσχυση των κτηματολογικών γραφείων. Με τον τρόπο αυτό η χρηματοδότηση του έργου θα διασφαλίζεται και η κατανομή του σχετικού βάρους στους πολίτες θα γίνεται κατά τρόπο αναλογικό και δίκαιο με τους ιδιοκτήτες ιδιοκτησιών μεγαλύτερης αξίας να φέρουν αναλογικά μεγαλύτερο βάρος και σημαντικού αριθμού μικρών ιδιοκτησιών να μην επιβαρύνονται πέραν του αρχικού τέλους. 
      Επιπλέον επιχειρείται η απλούστευση και βελτίωση της διαδικασίας κτηματογράφησης με την κατάργηση της δεύτερης ανάρτησης και τη συγχώνευση των σχετικών διαδικασιών στο πλαίσιο της μόνης ανάρτησης. 
      Ακόμη, στοχεύεται η απλοποίηση διαδικασιών στο στάδιο της λειτουργίας του Κτηματολογίου, προς το σκοπό της βελτίωσης του τελικού κτηματολογικού προϊόντος, με παρεμβάσεις, όπως την παροχή της δυνατότητας στον Υποθηκοφύλακα να διορθώνει αντικειμενικά σφάλματα, η διευθέτηση των ζητημάτων για τα ακίνητα «αγνώστου ιδιοκτήτη» και η αποδοχή αποκλίσεων της τάξης του 10% μεταξύ του εμβαδού που καταχωρήθηκε στο Κτηματολόγιο και του εμβαδού του συμβολαίου, με συνέπεια να μην κωλύεται η έκδοση οικοδομικής άδειας, η μεταβίβαση του οικοπέδου κ.λπ..
      Επιπλέον, με το νομοσχέδιο επέρχονται τροποποιήσεις στη νομοθεσία ανάθεσης και εκτέλεσης των δημοσίων έργων. Τίθενται περιορισμοί στην ανάλωση των «επί έλασσον δαπανών», προκειμένου να μην ξαναζήσουμε φαινόμενα συνηθισμένα στο παρελθόν εκτέλεσης έργων με σημαντικές οικονομικές υπερβάσεις του αρχικού συμβατικού αντικειμένου. 
      Καταργείται η δυνατότητα εγγραφής εργοληπτικών επιχειρήσεων στην τρίτη τάξη του Μητρώου Εργοληπτικών Επιχειρήσεων χωρίς εφαρμογή του τύπου κατάταξης, ώστε να ξεπεραστούν πρακτικές του παρελθόντος, χειραγώγησης διαγωνισμών λόγω του μαθηματικού τύπου ανάθεσης ή της πώλησης των πτυχίων τρίτης τάξης και να δημιουργηθεί ένα υγιές περιβάλλον ανταγωνισμού. 
      Επέρχονται ρυθμίσεις και τροποποιήσεις στη νομοθεσία ανάθεσης μελετών, στα μηχανήματα έργων, στα θέματα συντήρησης και ευθύνης δημοσίων οδών και στην αντιπλημμυρική προστασία. 
    Γι’ αυτό το τελευταίο οφείλω να συμπληρώσω πως αυτήν την πρωτοβουλία θα πρέπει να ακολουθήσει και ένα ευρύτερο πλαίσιο ρυθμίσεων για τον αντιπλημμυρικό σχεδιασμό σε όλες τις ευαίσθητες περιοχές και ειδικότερα στον Έβρο που δεινοπάθησε και αυτόν το χειμώνα.
    Για τις τροπολογίες, για την οικονομία του χρόνου, θα αναφερθώ κατά τη διεξοδική τους συζήτηση.
    Κυρίες και κύριοι συνάδελφοι, Στόχος της Κυβέρνησης είναι η διευθέτηση των εκκρεμών ζητημάτων, ο εκσυγχρονισμός της Χώρας σε όλους τους τομείς με προγραμματισμό και με διαφάνεια και η βελτίωση της ποιότητας ζωής των πολιτών μας. Το νομοσχέδιο πληροί όλους αυτούς τους όρους, γι’ αυτό και το υπερψηφίζω.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Δερμεντζόπουλο.
    Ο Υπουργός ΠΕ.ΧΩ.Δ.Ε. κ. Σουφλιάς έχει το λόγο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωραταξίας και Δημοσίων Έργων): Κυρίες και κύριοι συνάδελφοι, πολύ θα ήθελα ορισμένοι ομιλητές, που άσκησαν κριτική στο νομοσχέδιο, να περίμεναν και να είναι στην αίθουσα να ακούσουν και τον Υπουργό. 
    Ξεκινάμε σήμερα τη συζήτηση του νομοσχεδίου «Τροποποιήσεις στη νομοθεσία στο Εθνικό Κτηματολόγιο» και θεωρώ ότι είναι μία πάρα πολύ σημαντική νομοθετική παρέμβαση του Υ.ΠΕ.ΧΩ.Δ.Ε.. Με αυτό το νομοσχέδιο κάνουμε ένα μεγάλο και αποφασιστικό βήμα προς τα μπρος. Αντιμετωπίζουμε οριστικά και αποτελεσματικά τόσο τα προβλήματα στο μεγάλο έργο του Εθνικού Κτηματολογίου, όσο και άλλα προβλήματα που ταλαιπωρούν τους πολίτες.
    Θα ήθελα εξ αρχής να σας παρουσιάσω με αδρές γραμμές τα σημαντικότερα σημεία του νομοσχεδίου και στη συνέχεια θα είμαι πιο αναλυτικός. 
    Πρώτα και κύρια με αυτό το νομοσχέδιο εξυγιαίνουμε και θέτουμε σε νέες βάσεις το μεγάλο εθνικό έργο του Κτηματολογίου. Η δημιουργία συστήματος Εθνικού Κτηματολογίου είναι θεμελιώδες έργο για τη χώρα μας, αφού αποτελεί κομβικό εργαλείο προγραμματισμού, ορθολογικής οργάνωσης και ανάπτυξης της χώρας. Ως γνωστόν, η Ελλάδα είναι η μόνη ευρωπαϊκή χώρα που δεν έχει Κτηματολόγιο. Επί δυο χρόνια και τρεις μήνες Κυβέρνηση, επιταχύνουμε θεαματικά τους ρυθμούς για να καλύψουμε το χαμένο έδαφος και με αυτό το νομοσχέδιο –και το τονίζω- η Ελλάδα επιτέλους θα αποκτήσει Κτηματολόγιο. 
    Στόχος μας είναι η σύνταξη του Κτηματολογίου να γίνει καλύτερα, ταχύτερα, φθηνότερα, χωρίς τις καθυστερήσεις και τις επιβαρύνσεις του παρελθόντος. Για την υλοποίηση αυτού του στόχου προχωρούμε στον απαραίτητο καλό σχεδιασμό, στη δημιουργία της αναγκαίας υποδομής, στην εξασφάλιση της μόνιμης χρηματοδότησης, στις καίριες παρεμβάσεις στο θεσμικό πλαίσιο του Κτηματολογίου. 
    Στο σημείο αυτό θα ήθελα να τονίσω την εξαιρετική συνεργασία που είχαμε με τους φορείς των εμπλεκομένων επιστημονικών κλάδων, όπως την ολομέλεια προέδρων δικηγορικών συλλόγων Ελλάδος, το Τ.Ε.Ε., τους υποθηκοφύλακες και άλλους.
    Σήμερα με το νομοσχέδιο δίνουμε οριστικές λύσεις: 
    Πρώτον, διασφαλίζουμε τη χρηματοδότηση του έργου. Το κόστος του Κτηματολογίου υπολογίζεται στο 1,5 δισεκατομμύριο ευρώ. Ως γνωστόν, λόγω κακοδιαχείρισης και παρατυπιών κατά το αμαρτωλό παρελθόν του έργου, η Ευρωπαϊκή Ένωση αρνείται να χρηματοδοτήσει έργα κτηματογράφησης μέσω του Γ΄ Κ.Π.Σ.. Για να αντιμετωπιστεί αυτό το πρόβλημα, προχωρούμε στην αυτοχρηματοδότηση του έργου με ρεαλιστικό και δίκαιο τέλος κτηματογράφησης. Επιπλέον, φυσικά στις δαπάνες κτηματογράφησης συμμετέχει και το δημόσιο με 250.000.000 ευρώ. Το τέλος της κτηματογράφησης έχει δυο σκέλη: Το σταθερό που είναι 35 ευρώ ανά δικαίωμα και ένα μεταβλητό 1 τοις χιλίοις επί της αντικειμενικής αξίας.
    Δεύτερον, αλλάζουμε τις διαδικασίες κτηματογράφησης, τις απλουστεύουμε και τις βελτιώνουμε, τις κάνουμε γρήγορες και πιο απλές, έτσι κερδίζουμε χρόνο αλλά και μειώνουμε και το κόστος του έργου.
    Τρίτον, παύει η ταλαιπωρία των πολιτών και του Κτηματολογίου κάθε φορά που γίνεται κάποιο μη ηθελημένο λάθος. Τα λάθη εφεξής θα διορθώνονται με ευέλικτες διαδικασίες.
      Τέταρτον, επιλύουμε το πρόβλημα που αφορά στις διαφορές που υπάρχουν μεταξύ του καταχωρηθέντος στο Κτηματολόγιο εμβαδού και του εμβαδού του συμβολαίου. 
      Πέμπτον, αντιμετωπίζουμε σειρά άλλων διαδικαστικών προβλημάτων που ταλαιπωρούν σήμερα τους πολίτες στις συναλλαγές τους με τα κτηματολογικά γραφεία. 
      Με όλα τα παραπάνω μπαίνει επιτέλους μια τάξη στο πολύπαθο έργο του Εθνικού Κτηματολογίου, ώστε να προχωρήσει με πολύ γρήγορους ρυθμούς. Πέραν αυτών όμως, με το παρόν νομοσχέδιο αντιμετωπίζουμε και μια σειρά άλλων σημαντικών θεμάτων. Σας αναφέρω τα σημαντικότερα. 
      Πρώτον, τίθενται αυστηροί περιορισμοί στις λεγόμενες επί έλασσον δαπάνες στα δημόσια έργα. Τα προηγούμενα χρόνια υπήρχε το απαράδεκτο φαινόμενο με άλλο προϋπολογισμό να ξεκινάει ένα έργο και με άλλο να τελειώνει, πολλές φορές 50% πάνω ή και περισσότερο. Αυτό γινόταν με τις συμπληρωματικές συμβάσεις και με τις επί έλασσον δαπάνες. 
      Για τις συμπληρωματικές συμβάσεις έχουν θεσμοθετηθεί πολλοί αυστηροί φραγμοί. Για τις επί έλασσον δαπάνες, με τη διάταξη που περιλαμβάνουμε στο νομοσχέδιο, τίθενται επίσης αυστηροί κανόνες και όρια, σύμφωνα με τα δεδομένα της Ευρωπαϊκής Ένωσης και έτσι θα αποφεύγουμε να κάνουμε δαπάνες, να κρίνονται μη επιλέξιμες οι δαπάνες από την Ευρωπαϊκή Ένωση και θα προστατεύουμε βέβαια τα χρήματα των φορολογούμενων. 
      Δεύτερον, ρυθμίζονται επιτέλους τα θέματα συντήρησης των δημόσιων οδών. Μέχρι σήμερα στα θέματα αυτά επικρατεί μια σύγχυση. Ίσχυε ο νόμος που ψηφίστηκε το 1955. Όλα αυτά μπαίνουν σε μια σειρά και ρυθμίζονται με σαφήνεια στο νομοσχέδιο. Επιπλέον, προβλέπονται όλα όσα είναι αναγκαία, ώστε οι ζημιές στους δρόμους που είναι επικίνδυνοι, λακκούβες κ.λπ. να αποκαθίστανται εντός δέκα ημερών. 
      Τρίτον, ρυθμίζονται επίσης τα αντίστοιχα προβλήματα που υπάρχουν στα θέματα της αντιπλημμυρικής προστασίας. Η πολυδιάσπαση των αρμοδιοτήτων της αντιπλημμυρικής προστασίας, ιδίως στην Αττική, μεταξύ Υ.ΠΕ.ΧΩ.Δ.Ε. και δήμων δεν ευνοεί την αποτελεσματική αντιμετώπιση των προβλημάτων όπως έχει αποδειχθεί με τα πλημμυρικά φαινόμενα τα τελευταία χρόνια. 
      Η διάταξη του νόμου που είναι προς ψήφιση προβλέπει ότι από το 2008 και μετά ο καθαρισμός των φρεατίων υδροσυλλογής θα αντιμετωπίζεται από τους δήμους Αττικής -αυτοί γνωρίζουν καλύτερα τα προβλήματα, τα βλέπει ο κάθε πολίτης και τα επισημαίνει- και οι δαπάνες θα εξασφαλίζονται από το Υπουργείο Εσωτερικών.
      Τέταρτον, προβλέπεται για πρώτη φορά η συμμετοχή των αντιπροσώπων των εργοληπτικών ενώσεων και των μελετητών στα τεχνικά συμβούλια των φορέων στο δημόσιο τομέα, πράγμα που θα ενισχύσει τη διαφάνεια και τον υγιή ανταγωνισμό. 
      Υπάρχουν βέβαια και άλλες ουσιαστικές διατάξεις στο νομοσχέδιο. Συνοπτικά όμως τα κυριότερα σημεία του είναι αυτά. Πριν περάσω σε μια αναλυτική παρουσίασή του, νομίζω –και ιδιαίτερα μετά την αγόρευση του εισηγητού της Αξιωματικής Αντιπολίτευσης- ότι θα πρέπει να κάνω μια σύντομη αναδρομή στο ιστορικό του έργου. 
      Ξέρετε καλά, κυρίες και κύριοι συνάδελφοι, ότι δεν είμαι πολιτικός που αρέσκεται στην παρελθοντολογία. Δεν μπορώ όμως να μην απαντήσω σε αυτά που ελέχθησαν από τον εισηγητή της Αξιωματικής Αντιπολίτευσης, που καθορίζουν την ομιλία του σχεδόν μονοσήμαντη. 
      Η μόνη παρατήρηση που έκανε στο νομοσχέδιο στην ουσία ήταν το τέλος κτηματογράφησης και εκεί πάρα πολύ άστοχα, όπως θα πω αργότερα. Τα άλλα ήταν για να υποστηρίξει το έργο της προηγούμενης κυβέρνησης στο κτηματολόγιο. Βεβαίως η προσπάθειά του υπηρετεί το κόμμα του, αλλά από εκεί και πέρα πρέπει να επισημάνω ότι δεν έκανε άλλες ουσιαστικές παρατηρήσεις στο νομοσχέδιο, πλην βεβαίως μιας μεγάλης γκάφας, «πατάτας» όπως λέγεται, που έκανε στο θέμα του Αχελώου και στο οποίο θα επανέλθω. 
      Το παρελθόν είναι παρελθόν, με τα καλά και τα κακά του. Η κάθε κυβέρνηση κάνει λάθη και παραλείψεις, αλλά επίσης η κάθε κυβέρνηση προσφέρει στον τόπο. Το Κτηματολόγιο όμως είναι σίγουρα μια ιδιαίτερη περίπτωση. Σας είπα και πριν ότι είμαστε η μόνη χώρα που έχει μείνει πίσω και δεν έχει Κτηματολόγιο. Γιατί έγινε αυτό; Είναι καθαρά ευθύνη της προηγούμενης κυβέρνησης που η Ελλάδα δεν έχει αποκτήσει μέχρι τώρα Εθνικό Κτηματολόγιο και κανείς δεν μπορεί να το αρνηθεί ούτε να το αποσιωπήσει.
      Το χειρότερο όμως είναι ότι το Κτηματολόγιο εκτελέστηκε από την προηγούμενη κυβέρνηση κατά τρόπο προβληματικό, με αποτέλεσμα να απαξιωθεί και στα μάτια της ελληνικής κοινωνίας –ρωτήστε όποιον θέλετε έξω να δείτε τι άποψη έχει για το χειρισμό του Κτηματολογίου από την προηγούμενη κυβέρνηση- αλλά και να τεθεί υπό αμφισβήτηση η αξιοπιστία των ελληνικών αρχών από τη συγχρηματοδοτούσα το έργο Ευρωπαϊκή Ένωση.
      Η κτηματογράφηση που ξεκίνησε πριν από μία δεκαετία, το 1995, σχεδιαζόταν να καλύψει δεκαεννέα εκατομμύρια δικαιώματα, με αρχικό προϋπολογισμό 138.000.000 ευρώ και με χρόνο ολοκλήρωσης το 2000. Δυστυχώς, το αποτέλεσμα ήταν να προχωρήσει η κτηματογράφηση μόνο πέντε εκατομμυρίων οκτακοσίων χιλιάδων δικαιωμάτων, δηλαδή στο 1/3 από το αρχικό, με εκτιμώμενο κόστος 500.000.000 ευρώ, δηλαδή πενταπλάσιο κόστος, και με προβλεπόμενο χρόνο ολοκλήρωσης το 2006 αντί του 2000. Αυτές ήταν οι πράξεις της προηγούμενης κυβέρνησης. 
	Είναι γνωστό επίσης στην ελληνική κοινή γνώμη το τεράστιο πρόβλημα που δημιουργήθηκε όταν η Ευρωπαϊκή Επιτροπή, διαπιστώνοντας κακοδιαχείριση, καθυστερήσεις και παράτυπες απευθείας αναθέσεις κατά το παρελθόν –υπάρχει  κι η επιστολή Μπαρνιέ, η οποία έχει δημοσιευθεί και στις εφημερίδες- επέβαλε με απόφασή της το 2001 πρόστιμο στη χώρα ύψους 100.000.000 ευρώ, δηλαδή το συνολικό ποσό που είχε δώσει για το Κτηματολόγιο.
	Συνέπεια δε αυτού του προηγούμενου είναι ότι αρνήθηκε η Ευρωπαϊκή Ένωση να χρηματοδοτήσει, στο πλαίσιο του Γ΄ Κοινοτικού Πλαισίου, ολοκληρωμένα έργα κτηματογράφησης.
	Είπε ο εισηγητής της Μειοψηφίας ότι τελικώς δεν ήταν έτσι τα πράγματα. Πέραν της επιστολής Μπαρνιέ, ο πρόεδρος του Κτηματολογίου κ. Γούλας κατέθεσε στην επιτροπή της Βουλής, όταν συζητούνταν, την απόφαση της Ευρωπαϊκής Επιτροπής όπου τα λέει αυτά τα πράγματα, δηλαδή για παραβίαση της κοινοτικής νομοθεσίας, για απευθείας αναθέσεις συμπληρωματικών συμβάσεων μέχρι και 100% κ.ο.κ..
      Είπε επίσης ο εισηγητής της Αξιωματικής Αντιπολιτεύσεως ότι δεν υπάρχει καμία δικαστική απόφαση για κακοδιαχείριση. Αγνοεί, φαίνεται -ή δεν αγνοεί, αλλά απλώς το απέκρυψε- ότι τελικώς παραπέμπονται για κακουργηματικές πράξεις να δικαστούν στις 3/2/2007 ο διευθύνων σύμβουλος τότε του Κτηματολογίου και  ένα μέλος  του διοικητικού συμβουλίου. 
      Παραλάβαμε πράγματι ένα προβληματικό κτηματολόγιο και με μεγάλη προσπάθεια αυτό τον καιρό βάζουμε τις σωστές βάσεις, για να το αποκαταστήσουμε στα μάτια της κοινωνίας και να δρομολογήσουμε μια δυναμική και μη αναστρέψιμη πορεία υλοποίησής του. Τα τελευταία δύο χρόνια κάναμε μια τεράστια προσπάθεια και προχωρήσαμε το έργο με γοργούς ρυθμούς. Μετά τις εκλογές παραλάβαμε είκοσι δύο κτηματολογικά γραφεία. Διότι είπε πολλές ανακρίβειες ο εισηγητής της Αξιωματικής Αντιπολιτεύσεως και αυτό το συνηθίζει. 
      ΔΗΜΗΤΡΙΟΣ ΚΟΥΣΕΛΑΣ: Τα είπε και ο συνάδελφος της Νέας Δημοκρατίας.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Σήμερα λειτουργούν ογδόντα τρία κτηματολογικά γραφεία. Είκοσι δύο παραλάβαμε, ογδόντα τρία λειτουργούν. Και ακούστε: Τον Μάρτιο…
      ΔΗΜΗΤΡΙΟΣ ΚΟΥΣΕΛΑΣ: Κύριε Υπουργέ, τα είπε και ο συνάδελφος της Νέας Δημοκρατίας.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εγώ δεν διέκοψα κανέναν.
      Το Μάρτιο του 2004 είχαν κτηματογραφηθεί εννιακόσιες εξήντα δύο χιλιάδες στρέμματα και πλέον έχουν κτηματογραφηθεί έξι εκατομμύρια πεντακόσιες χιλιάδες στρέμματα. Αυτά για όλους αυτούς που ισχυρίζονται και διαδίδουν ότι δήθεν είχε τελματωθεί το Κτηματολόγιο και δεν έγινε τίποτα αυτό τον καιρό. 
      Επιπλέον, σ’ αυτό το χρονικό διάστημα υποστηρίξαμε και υποστηρίζουμε με κάθε τρόπο –στελεχιακά, οργανωτικά και με παροχή υλικοτεχνικής υποδομής- τη λειτουργία των κτηματογραφικών γραφείων, έτσι ώστε οι συναλλαγές των πολιτών να διενεργούνται απερίσπαστα. Είμαστε έτοιμοι να αρχίσουμε την κτηματογράφηση όλων των δικαιωμάτων -και θα αρχίσουμε- σε όλους τους δήμους των Νομών Αττικής, Θεσσαλονίκης και σε όλες τις πρωτεύουσες των νομών της χώρας. 
      Πρόβλεψη: Στο τέλος του 2010 θα έχουν τελειώσει έξι εκατομμύρια επτακόσιες χιλιάδες δικαιώματα. Και ενώ η προηγούμενη ήταν πέντε εκατομμύρια οκτακόσιες χιλιάδες μέσα σε μια δεκαετία, εμείς προβλέπουμε μέσα σε μια πενταετία πολύ μεγαλύτερο αριθμό δικαιωμάτων. Και επιπλέον σημειώνουμε ότι το προβλεπόμενο κόστος για τα έξι εκατομμύρια επτακόσιες χιλιάδες δικαιώματα θα είναι 270.000.000 ευρώ, όταν για τα λιγότερα στοίχισαν και πλήρωσε ο Έλληνας φορολογούμενος 500.000.000 ευρώ. 
	Καταγράψαμε αυτόν τον καιρό, σε συνεργασία των φορέων του Κτηματολογίου με τους φορείς των εμπλεκόμενων επιστημονικών μελών –ολομέλεια δικηγορικών συλλόγων, Τ.Ε.Ε- όλες τις ατέλειες του θεσμικού πλαισίου, προκειμένου να επιχειρηθούν οι αναγκαίες νομοθετικές παρεμβάσεις. 
      Επεξεργαστήκαμε και επαναδιαπραγματευτήκαμε με την Ευρωπαϊκή Ένωση τη χρηματοδότηση υποστηρικτικών για το Κτηματολόγιο δράσεων ύψους 80.000.000 ευρώ και βέβαια ετοιμάσαμε αυτό το νομοσχέδιο το οποίο έρχεται εδώ στη Βουλή και είναι υπό την κρίση σας και αντιμετωπίζει εκκρεμή προβλήματα. Ένα νομοσχέδιο που επαναλαμβάνω για δεύτερη φορά πιστεύω ακράδαντα ότι με αυτό θα αποκτήσει επιτέλους Εθνικό Κτηματολόγιο η Ελλάδα. 
      Και παρατήρησα τους εισηγητές αλλά ο κύριος εισηγητής της Αξιωματικής Αντιπολίτευσης μέσα στη προσπάθειά του βέβαια να υποστηρίξει την πρώην Κυβέρνησή του είπε ορισμένες ανακρίβειες. Όμως όλοι οι εισηγητές και ο εισηγητής της Αξιωματικής Αντιπολίτευσης και οι άλλοι εκτός των παρατηρήσεων που έκαναν στην ουσία είδα ότι έχουν μια θετική στάση απέναντι σε αυτό το νομοσχέδιο.
      Αναλυτικότερα οι σημαντικότερες διατάξεις του νομοσχεδίου έχουν ως εξής:
      Με τα άρθρα 1, 2 και 3 του νομοσχεδίου επέρχονται τροποποιήσεις στο θεσμικό πλαίσιο στο Εθνικό Κτηματολόγιο. Οι σημαντικότερες αλλαγές είναι:
      Πρώτον, αυτοχρηματοδότηση στην κτηματογράφηση μέσω του τέλους κτηματογράφησης και οικονομική ενίσχυση των κτηματολογικών γραφείων. Βάζουμε ένα τέλος κτηματογράφησης το οποίο είναι ρεαλιστικό και δίκαιο και όχι προεκλογικό όπως ήταν με την προηγούμενη κυβέρνηση 20 ευρώ. Συγκεκριμένα το τέλος κτηματογράφησης για τις μελλοντικές κτηματογραφήσεις έχει δυο σκέλη. 35 ευρώ σταθερό ανά δικαίωμα με εξαίρεση τους βοηθητικούς χώρους που θα είναι 20 ευρώ και ειδικά στις αγροτικές περιοχές το τέλος αυτό καταβάλλεται το πολύ για δυο αγροτικές ιδιοκτησίες έστω και αν δηλώνονται περισσότερες από τον ίδιο δικαιούχο. Και αυτό διότι είναι γνωστό ότι πάρα πολλοί αγρότες έχουν πολύ μικρά αγροτεμάχια και σε πάρα πολλές μεριές, δεδομένου ότι σε πάρα πολλές περιοχές δεν έγινε ο αναδασμός.
      Το δεύτερο σκέλος θα είναι το 1 τοις χιλίοις της πέραν των 20.000 ευρώ αξίας του ακινήτου που θα προκύπτει από την τιμή ζώνης, την παλαιότητα και τον όροφο. Σε κάθε περίπτωση πάντως αυτό το 1 τοις χιλίοις δεν μπορεί να είναι πάνω από 900 ευρώ. 
      Με τα παραπάνω δεδομένα και η χρηματοδότηση θα διασφαλίζεται και η κατανομή του σχετικού βάρους στους πολίτες θα γίνεται κατά τρόπο αναλογικό και επομένως δίκαιο. Θα πληρώνουν περισσότερο αυτοί που έχουν μεγαλύτερη περιουσία. Σημειώνεται ότι το συνολικό κόστος του Κτηματολογίου υπολογίζεται σε 1.455.000.000 ευρώ από τα οποία η συνεισφορά του δημοσίου καλύπτει τα 250.000.000 ευρώ. Ανέφερε ο εισηγητής της Αξιωματικής Αντιπολίτευσης, ότι σύμφωνα με το Πολυτεχνείο και εν γνώσει του το είπε για να δώσει περισσότερη έμφαση σε μια άποψη ενός καθηγητού του κ. Ζεντέλη, ο οποίος αυθαιρέτως έβγαλε ότι το κοστολόγιο είναι πολύ λιγότερο από αυτό για να βγει το συμπέρασμα άμεσα ότι μαζεύουμε χρήματα για άλλες δραστηριότητες. Πρέπει να σημειώσω ότι ο κ. Ζεντέλης είναι μέλος της επιτροπής που είχε το Τεχνικό Επιμελητήριο ακριβώς για να μετρήσει το κοστολόγιο του Κτηματολογίου και το Τεχνικό Επιμελητήριο συμφωνεί με την άποψη του Κτηματολογίου, δηλαδή ότι θα είναι 1.455.000.000 ευρώ. Το Κτηματολόγιο έκανε τη δουλειά σύμφωνα με τα στοιχεία της Στατιστικής Υπηρεσίας και τα στοιχεία τα οποία του έδωσε το Υπουργείο Οικονομικών. Ο κ. Ζεντέλης τα είπε αυθαίρετα και πέραν αυτού απλώς σημειώνω ότι έχει και προσωπικό λόγο για να κάνει αυτά τα πράγματα.
      Θα καταθέσω λοιπόν στη Βουλή τη μελέτη του Κτηματολογίου σχετικά με τις δαπάνες σύνταξής του και τα έσοδα βάση του νόμου.  
      (Στο σημείο αυτό ο κύριος Υπουργός καταθέτει για τα Πρακτικά την προαναφερθείσα μελέτη η οποία έχει ως εξής)
      (Να μπουν οι σελίδες 133-141)
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επίσης προβλέπεται ένα τέλος  ύψους 5 ευρώ για την έκδοση πιστοποιητικών και την επεξεργασία των αιτήσεων διορθώσεως των ενστάσεων έτσι ώστε με μικρό κόστος για τον πολίτη να καλύπτεται η συνολικά μεγάλη δαπάνη που αντιστοιχεί σε αυτές τις εργασίες. Για τις παλιές κτηματογραφήσεις επιβάλλεται μόνο να καταβάλλουν το πάγιο τέλος των 35 ευρώ ανά δικαίωμα διότι έχει δαπανήσει το δημόσιο πάρα πολλά χρήματα.
      Το δεύτερο είναι ότι απλουστεύεται και βελτιώνεται η διαδικασία της κτηματογράφησης. Μέχρι τώρα με το νόμο του 1995 ήταν πολυτελής υπό την έννοια ότι διέρχεται πολλών σταδίων, απαιτεί πολύ χρόνο και συνεπάγεται μεγάλη δαπάνη χωρίς αυτό να είναι υπέρ της ποιότητος της κτηματογράφησης. 
      Με το νομοσχέδιο, λοιπόν, προβλέπεται η μείωση του χρόνου και του κόστους, κατάργηση της δεύτερης ανάρτησης και συγχώνευση των σχετικών διαδικασιών στο πλαίσιο μιας μόνης ανάρτησης. Τα στοιχεία συλλέγονται, διασταυρώνονται και ελέγχονται από νομικής και τεχνικής πλευράς. 
      Τρίτον, απλοποιούνται οι διαδικασίες στο στάδιο της λειτουργίας του Κτηματολογίου προς το σκοπό της βελτίωσης του τελικού κτηματολογικού προϊόντος. Το βασικό πρόβλημα εντοπίζεται κυρίως στη λειτουργία των κτηματολογικών γραφείων στο μηχανισμό διόρθωσης λαθών που έχουν γίνει ή εσφαλμένων αρχικών εγγραφών. Είναι αυτονόητο οι διορθώσεις αυτές να γίνονται μετά το πέρας βέβαια της κτηματογράφησης και κατά κανόνα μέσω δικαστικού ελέγχου. 
      Διαπιστώθηκε όμως, σε πολλές περιπτώσεις ότι αυτό δεν είναι καθόλου αναγκαίο και γι’ αυτό το λόγο κάνουμε ορισμένες ρυθμίσεις με το νέο νομοσχέδιο.
      Ποιες είναι αυτές; Πρώτον, δίνεται η δυνατότητα στον υποθηκοφύλακα προϊστάμενο του κτηματολογικού γραφείου να διορθώνει ύστερα από απλή αίτηση του ενδιαφερομένου όχι τα λεγόμενα πρόδηλα λάθη, όπως προέβλεπε ο νόμος –δηλαδή, ονοματεπώνυμο και κάποια απλά αριθμητικά σφάλματα- αλλά να προβαίνει και σε διορθώσεις άλλες και μάλιστα υπό προϋποθέσεις που εγγυώνται ότι δεν θα πρόκειται για αυθαίρετες κρίσεις. Πάντως, ανεξάρτητα από τη δυνατότητα διόρθωσης, θα υπάρχει και ένα τσουχτερό πρόστιμο σ’ αυτόν ο οποίος δεν είναι συνεπής στην υποβολή της δήλωσής του από 100 μέχρι 1.500 ευρώ. 
      Δεύτερον, προβλέπουμε να επιταχυνθεί και να απλουστευθεί η διαδικασία δικαστικής διορθώσεως των εγγραφών με την ένδειξη «αγνώστου ιδιοκτήτη». Δηλαδή, γι’ αυτόν ο οποίος έχει βέβαια την ιδιοκτησία, έχει όλους τους τίτλους, αλλά δεν είχε πάει όμως για σχετική εγγραφή στο Κτηματολόγιο. Σήμερα η διόρθωση αυτή γίνεται μέσω αυστηρής πολυδάπανης και χρονοβόρας δικαστικής διαδικασίας. Οι διορθώσεις, λοιπόν, αυτού του τύπου προβλέπουμε με το νόμο ότι θα γίνονται με τη σύντομη και ολιγοδάπανη διαδικασία της εκούσιας δικαιοδοσίας.
      Επιπλέον, με τις νέες διατάξεις λύνεται και το πρόβλημα που αφορά στις διαφορές που υπάρχουν μεταξύ του εμβαδού που καταχωρίσθηκε στο Κτηματολόγιο και του εμβαδού του συμβολαίου και προβλέπουμε ότι γίνονται δεκτές αποκλίσεις της τάξεως του 10%, ώστε να μην καθυστερεί η έκδοση αδειών ή μεταβίβαση του οικοπέδου. Για μεγαλύτερες αποκλίσεις θα εφαρμόζεται αυτό που υπάρχει στο Κτηματολόγιο.
      Ανέφερε επί τη ευκαιρία ο κ. Μάνος ότι θα έπρεπε να μετρούνται ακριβώς τα οικόπεδα κι όλα αυτά τα πράγματα. Λοιπόν, αυτά καλά είναι και άγια, αλλά είναι πολύ χρονοβόρα και είναι και πολύ δαπανηρά. Το θέμα είναι να κάνουμε το Κτηματολόγιο με τις αεροφωτογραφίες, να τελειώσουμε μ' αυτό και από εκεί και πέρα υπάρχει χρόνος να γίνουν όλα αυτά. 
      Έχουμε βέβαια και κάποιες ουσιώδεις τροποποιήσεις στη νομοθεσία ανάθεσης και εκτέλεσης δημόσιων έργων με το άρθρο 4. Σε ορισμένες έχω αναφερθεί, τις άλλες θα τις πούμε στο άρθρο. 
      Είπε αρκετά ο εισηγητής της Αξιωματικής Αντιπολίτευσης και τα είχε πει και προ ημερών στη συζήτηση μιας επερώτησης. Υπάρχουν οι αριθμοί οι οποίοι είναι καταλυτικοί, αγαπητέ κύριε συνάδελφε. Ό,τι και να πείτε, τα βλέπει ο κόσμος. Τη δεκαετία 1993-2004 δημοπρατήσατε έργα 10.700.000.000 ευρώ. Εμείς μέσα στα δυόμισι χρόνια έχουμε δημοπρατήσει έργα 12.000.000.000 ευρώ και θα φθάσουμε στα 14.000.000.000 ευρώ στα τρία χρόνια. Έχουν υπογραφεί συμβάσεις και εκτελούνται τα έργα. Αυτή τη στιγμή το νέο σύστημα αποτρέπει οποιαδήποτε κίνηση συναλλαγής και διαφθοράς, κάτι που καλλιεργούσε ο μαθηματικός τύπος, αλλά και ο προηγούμενος νόμος που ανάλογα με τη βούληση των υπηρεσιών και της πολιτικής ηγεσίας ή εν πάση περιπτώσει, του φορέα, δίνονταν στον τρίτο ή στο δέκατο μειοδότη. Αυτά τα θυμάστε φαντάζομαι, τα αλήστου μνήμης κ.λπ.
      Όσον αφορά τώρα τα υπόλοιπα, βεβαίως και υπάρχουν εκπτώσεις. Σταμάτησαν οι εκπτώσεις του 5%, του 7% και του 8%, οι «στημένες» του μαθηματικού τύπου. Δίνονται πραγματικές εκπτώσεις. Και εμείς υπολογίζουμε απ’ αυτά τα έργα που έχουμε υπογράψει τις συμβάσεις, ότι ο ελληνικός λαός από τις σημερινές πραγματικές εκπτώσεις έχει κερδίσει πάνω από 500.000.000 με 600.000.000 ευρώ.
      Έρχομαι τώρα στις τροπολογίες. Σε ό,τι αφορά το διαδικαστικό, απάντησα. Απλώς επαναλαμβάνω ότι η μία τροπολογία θα μπορούσε να μην είναι τροπολογία. Θα μπορούσα να φέρω εδώ στη Βουλή την πρόταση τροποποίησης υπάρχουσας διάταξης που είχε ψηφιστεί στην επιτροπή.
Όμως, θεώρησα ότι έπρεπε να το κάνω ως τροπολογία για να δώσω περισσότερο χρόνο να διαβάσετε αυτά τα θέματα τα οποία κυρίως αναφέρονται στην εκτροπή του Αχελώου. 
      Ο κ. Βερελής μιλάει για «νομικό πραξικόπημα» –δεν τον βλέπω εδώ- και λέει ότι καταργούμε αποφάσεις του Συμβουλίου της Επικρατείας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κύριοι συνάδελφοι, υπάρχουν ορισμένα πολύ απλά πράγματα και αυτά είναι τα εξής: Η εκτροπή του Αχελώου είναι ένα έργο που συζητείται επί δεκαετίες. Μάλιστα, ήμουν ο πρώτος ως Υφυπουργός Συντονισμού που έκανα ένα διεθνή διαγωνισμό για τις μελέτες εφαρμογής το 1980. Δυστυχώς, αυτός ο διαγωνισμός σταμάτησε και από κει και πέρα άρχισε η περιπέτεια. Βέβαια, το 1983, ο τότε Πρωθυπουργός Ανδρέας Παπανδρέου εξήγγειλε την κατασκευή του έργου της εκτροπής του Αχελώου και αρχίζει μια διαδικασία, στην οποία ίσως να αναφερθώ, όταν συζητήσουμε την τροπολογία. 
      Πάντως, εκείνοι που γράφουν και μιλάνε περί εκτροπής Υπουργού και εκτροπής λογικής παρεκτρέπονται. Αποκρύπτουν την αλήθεια και παραποιούν την αλήθεια και δεν αναφέρουν βασικά πράγματα αυτού του έργου. Πρώτον, η μερική εκτροπή αναφέρεται στο 20% των υδάτων που χύνονται στη θάλασσα. Δεύτερον, όλες οι μελέτες –και έχουν γίνει πάρα πολλές- έχουν αποδείξει ότι δεν υπάρχει καμία επίπτωση στο περιβαλλοντικό και αναπτυξιακό μέλλον της Αιτωλοακαρνανίας. 
      Τρίτον, καμία απόφαση του Συμβουλίου της Επικρατείας δεν είπε να μην γίνει το έργο. Υπάρχει απόφαση της ολομέλειας του Συμβουλίου της Επικρατείας του 2000 που λέει να γίνει το έργο. Και δεν δέχθηκε τους περιβαλλοντικούς όρους, κυρίως διότι ήθελε να αναλάβει μέριμνα η διοίκηση για την προστασία της Ιεράς Μονής, του Αγίου Γεωργίου του Μυροφύλλου. 
      Η υπηρεσία τότε και το Υπουργείο ικανοποίησε αυτή την απαίτηση –νομίζω ότι Υπουργός ήταν η κ. Παπανδρέου- του Συμβουλίου της Επικρατείας και το 2005 το Συμβούλιο της Επικρατείας δεν ήταν αρνητικό στην κατεύθυνση της κατασκευής του έργου της μερικής εκτροπής του Αχελώου. Απλώς, ζήτησε ένα σχέδιο διαχείρισης των υδάτινων λεκανών και δύο τρία άλλα πράγματα. 
      Αυτό που λέγεται λοιπόν και δημιουργείται αυτός ο μύθος ότι δήθεν πάμε αντίθετα στις αποφάσεις του Συμβουλίου της Επικρατείας που δεν δέχεται το έργο, είναι πέρα για πέρα ανακρίβεια. Τέταρτον, όλοι όσοι κόπτονται –και καλά κάνουν- για τα περιβαλλοντικά θέματα, αγνοούν κατά τρόπο σκανδαλώδη το τεράστιο περιβαλλοντικό και οικολογικό πρόβλημα που έχει η Θεσσαλία. Η εκτροπή του Αχελώου είναι κατ’ εξοχήν περιβαλλοντικό έργο. Είναι σύνθετο έργο βέβαια, καθώς είναι περιβαλλοντικό, υδρευτικό, αρδευτικό, είναι έργο παραγωγής ηλεκτρικής ενέργειας, υδροηλεκτρικό. Όμως, πάνω απ’ όλα είναι περιβαλλοντικό. Ο Πηνειός το καλοκαίρι, για τρεις-τέσσερις μήνες, δεν έχει νερό. Όλοι σας θα έχετε δει τις φωτογραφίες που ψοφάνε τα ψάρια και ένα σωρό άλλα πράγματα. Καταστρέφεται δηλαδή το  οικοσύστημα κατά μήκος του Πηνειού, απόλυτα σχεδόν κάθε καλοκαίρι.
      Επίσης, υπάρχει τεράστιο πρόβλημα έλλειψης νερού και τεράστιο πρόβλημα στην ύδρευση πόλεων και οικισμών. Επίσης, έχει πέσει πολύ ο υδροφόρος ορίζοντας. Θέλει να ενισχυθεί, να εμπλουτιστεί, διότι άρχισαν τα φαινόμενα της υφαλμύρωσης και της καθίζησης των εδαφών. Ακόμα, το νερό, δηλαδή τα εξακόσια εκατομμύρια κυβικά, δεν λύνουν το αρδευτικό πρόβλημα της Θεσσαλίας και δεν πρόκειται με αυτό να αρδεύσει περισσότερα χωράφια. Το πολύ-πολύ αυτό να ενισχύσει την άρδευση χωραφιών που πλημμελώς ποτίζονται.
      Από κει και πέρα, αρχίζει όλη η ιστορία και όλη η φιλολογία την οποία διαβάζω αυτές τις μέρες. Να αλλάξει καλλιέργειες, λέτε. Γιατί να ποτίζουν βαμβάκια και καλαμπόκια; Και να γίνει τούτο και να γίνει το άλλο. 
      Κατ’ αρχάς, θα επικρατήσει τελικώς στην Ελλάδα η λογική; Συνεχώς δηλαδή θα λειτουργούμε με την υπερβολή, τις έμμονες ιδέες και τους γενικούς φετφάδες; 
      Όλοι αυτοί αναλογίζονται πού στηρίζεται το εθνικό προϊόν της χώρας και πού στηρίζεται και το δικό τους εισόδημα; Ποιοι είναι οι βασικοί πυλώνες; Μεταξύ αυτών των πυλώνων, είναι ο τουρισμός και η αγροτική οικονομία. Έχει η Ελλάδα τη μεγαλύτερη πεδιάδα, είναι η Θεσσαλία. Τι, θα αφήσει με ξερικές καλλιέργειες; Είναι υπέρ του εθνικού εισοδήματος; Παραδείγματος χάριν, το εισόδημα που παίρνουμε για τα βαμβάκια από την Ευρωπαϊκή Ένωση είναι 800.000.000 ευρώ.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πάνε αυτά, τελείωσαν.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν τελείωσαν. Επιδοτούνται πολύ καλά. Εάν πάμε σε ξερικές καλλιέργειες, πέραν αυτού, έχει αναλογιστεί κανένας αν με σαράντα στρέμματα μπορεί να ζήσει κανένας αγρότης, με 800.000 δραχμές το χρόνο; Ποιες καλλιέργειες θα είναι αυτές που θα είναι αποδοτικές; Όλες οι χώρες που έχουν μία τέτοια πεδιάδα, προσπαθούν να την κάνουν αρδευτική. Όλοι αυτοί, οι οποίοι συζητάνε για τα περιβαλλοντικά θέματα –και καλώς κάνουν- αγνοούν ότι με τη Συνθήκη του Κιότο πρέπει να πάμε σε ενεργειακές καλλιέργειες; Όμως, έχουν σκεφτεί καμία φορά, έχουν ακούσει, έχουν διαβάσει ή αν τα έχουν κάνει, γιατί το αποκρύπτουν ότι οι ενεργειακές καλλιέργειες απαιτούν πολύ περισσότερο νερό από ό,τι το βαμβάκι και το καλαμπόκι, παραδείγματος χάριν, για να παράγουμε τη λεγόμενη «πράσινη ενέργεια»; Και διερωτώμαι καμιά φορά: Αλήθεια, γιατί δημιουργούνται μύθοι και είναι αδύνατον να δούμε τελικώς το δάσος και βλέπουμε μόνο το δέντρο; 
      Η μερική εκτροπή του Αχελώου είναι ένα έργο σημαντικό, ένα εθνικό έργο. Ξοδεύτηκαν μέχρι τώρα για έργα που έχουν και σχέση με την εκτροπή 500.000.000 ευρώ. Είπε ο κ. Μάνος: «Καταψηφίζω την τροπολογία, γιατί δεν ξέρω αν, πέραν των άλλων, έρχονται εδώ για να ψηφιστούν στη Βουλή κάποιοι περιβαλλοντικοί όροι και να εγκριθεί το σχέδιο διαχείρισης των υδατικών διαμερισμάτων, διότι θα χρειαστούν πολλές εκατοντάδες εκατομμύρια ευρώ». Κύριε Μάνο, ο αρμόδιος Υπουργός ΠΕΧΩΔΕ έδωσε τα στοιχεία προχθές. Είναι πολύ απλά και μπορείτε να τα βρείτε. Στοίχισαν μέχρι τώρα 500.000.000 ευρώ. Ήταν το φράγμα της Μεσοχώρας. Είχαν γίνει εργασίες στο Φράγμα της Συκιάς. Για να γίνουν τα έργα της εκτροπής, δηλαδή σήραγγα εκτροπής και κάποιες διαρρυθμίσεις που χρειάζονται κατάντη, απαιτούνται γύρω στα 100.000.000 με 120.000.000 ευρώ. Το Φράγμα της Συκιάς ούτως ή άλλως πρέπει να γίνει, διότι είναι υδροηλεκτρικό έργο. Πρέπει να γίνει ούτως ή άλλως, είτε γίνει είτε δεν γίνει εκτροπή. Λίγη λογική χρειάζεται. 
      Άκουσα τον εισηγητή της πλειοψηφίας να λέει –και κάποιος άλλος το είπε, ο κ. Βερελής- γιατί υπέγραψα τη σύμβαση με την εταιρεία, για να κατασκευάσει το Φράγμα της Συκιάς. Πρώτα-πρώτα η δημοπράτηση ήταν για συμπληρωματικές εργασίας για το Φράγμα της Συκιάς. Είχαν γίνει, δηλαδή, άλλες εργασίες. Δεν ξεκίνησα εγώ το Φράγμα της Συκιάς, δεν διεκδικώ τέτοιες δάφνες. Υπέγραψα τη σύμβαση, προτού βγει η απόφαση του Συμβουλίου της Επικρατείας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας θυμίζω ότι έχετε και δικαίωμα δευτερολογίας. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μισό λεπτό ακόμη, διότι είναι πάρα πολύ σημαντικό το θέμα. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Υπουργέ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, εν πάση περιπτώσει, η μερική εκτροπή του Αχελώου είναι ένα έργο, το οποίο υποστήριξαν όλες οι κυβερνήσεις μεταπολιτευτικά. 
      ΑΝΔΡΕΑΣ ΜΑΚΡΥΠΙΔΗΣ: Αυτό είναι σωστό.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Έρχομαι τώρα στο θέμα που ανέφερε ο κύριος εισηγητής της Μειοψηφίας, ότι θα ψηφίσουν τη μία τροπολογία και δεν θα ψηφίσουν την άλλη τροπολογία. Θέλω να πιστεύω ότι είναι προσωπική του άποψη. 
      ΑΝΔΡΕΑΣ ΜΑΚΡΥΠΙΔΗΣ: Όχι, του κόμματος είναι. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλω να το πιστεύω για τον εξής απλό λόγο. Διότι δεν πιστεύω ολόκληρο το κόμμα του ΠΑ.ΣΟ.Κ. να κοροϊδεύει τον εαυτό του, τον ελληνικό λαό και τους πάντες. 
      ΑΝΔΡΕΑΣ ΜΑΚΡΥΠΙΔΗΣ: Άλλοι κοροϊδεύουν. Τα ρίχνετε στο ΠΑ.ΣΟ.Κ. τώρα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μακρυπίδη. 
      ΑΝΔΡΕΑΣ ΜΑΚΡΥΠΙΔΗΣ: Μα, κύριε Πρόεδρε, να λέει ότι είναι προσωπική άποψη; Ερμηνεύει το ΠΑ.ΣΟ.Κ.; Να ερμηνεύσει το κόμμα του.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, δεν έχετε το λόγο. Παρακαλώ! Ακουστήκατε με το παραπάνω και με ηρεμία.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εγώ δεν σας διέκοψα, κύριε Μακρυπίδη. 
	ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επαναλαμβάνω ότι το ΠΑ.ΣΟ.Κ. κοροϊδεύει τον εαυτό του και ολόκληρο τον ελληνικό λαό για τον εξής απλό λόγο: Εάν ψηφίσει τη μία τροπολογία και δεν ψηφίσει την άλλη, δεν μπορεί να εφαρμοστεί και αυτή που ψηφίζει. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τότε γιατί δεν το φέρατε σε μία; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κοροϊδεύετε τον ελληνικό λαό. «Και με τον αστυφύλαξ και με τον χωροφύλαξ». 
      ΑΝΔΡΕΑΣ ΜΑΚΡΥΠΙΔΗΣ: Εσείς κοροϊδεύετε τον ελληνικό λαό με τεχνάσματα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, παρακαλώ πολύ! 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για να είστε σοβαρό κόμμα, πάρτε μία απόφαση. Δεν μπορεί και «με τον χωροφύλαξ και με τον αστυφύλαξ».
      ΑΝΔΡΕΑΣ ΜΑΚΡΥΠΙΔΗΣ: Αυτά τα είπε η κ. Παπαδημητρίου, Βουλευτής της Νέας Δημοκρατίας. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μακρυπίδη!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πείτε, κύριοι, δεν ψηφίζουμε καμία τροπολογία ή ψηφίζουμε και τις δύο τροπολογίες. Αυτό που κάνετε είναι κοροϊδία. Και πέραν αυτού, θα πρέπει να πάρει θέση το κόμμα σας. Πρέπει να πάρει θέση και ο αρχηγός του κόμματος. Γιατί είναι ένα έργο που προσπαθήσατε επί είκοσι χρόνια να το κατασκευάσετε και τώρα αναιρείτε….
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριοι συνάδελφοι! Δεν θα ανεχθώ άλλη διακοπή. Μη με αναγκάζετε  να φθάσω σε εφαρμογή του Κανονισμού. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εδώ, όμως, πρόκειται για ένα σοβαρό εθνικό έργο. Δεν μπορεί το κόμμα της Αξιωματικής Αντιπολίτευσης να παίζει τον παπά, διότι αυτό κάνει. Να πάρει απόφαση, ναι ή όχι. Εάν πάρει  απόφαση, ναι στις τροπολογίες, είναι συνεπές με το παρελθόν του,  αλλά φαίνεται ότι θα δυσαρεστήσει κάποιους οικολόγους, τους οποίους δεν θέλει να τους δυσαρεστήσει. Εάν πάρει απόφαση, όχι στις τροπολογίες, είναι πλήρως ασυνεπές με αυτά που έκανε, μέχρι τώρα, που ξόδεψε τόσα εκατομμύρια. Και μάλιστα, όλα αυτά ξεκίνησαν από την απόφαση του Ανδρέα Παπανδρέου, ως Πρωθυπουργού, το 1983.
      (Θόρυβος στην Αίθουσα)
      Κύριε Πρόεδρε, κύριοι συνάδελφοι, οι φωνασκίες αποδεικνύουν την αλήθεια των λεγόμενών μου.
       Όσο για τη μικροπολιτική που είπε ο κ. Βερελής, περί τον Αχελώο, ήταν μέλος της τότε κυβέρνησης που έπασχε και αγωνιζόταν να γίνει εκτροπή. Ήταν μικροπολιτική και αυτή της δικής του κυβέρνησης;  Τότε, γιατί δεν τα έλεγε όλα αυτά τα πράγματα; 
      Τέλος, για τον κ. Μάνο. Είναι πάρα πολύ εύκολο να φεύγει κανείς, όπως λένε «στρίβειν, δια του αρραβώνος». Το θέμα τίθεται στη Βουλή, είναι πολιτικό και έτσι αποφασίζει η Βουλή. Είσαι υπέρ, ή κατά της εκτροπής; Είσαι υπέρ ή κατά να γίνει αυτή η διπλή αστική ανάπλαση και αναβάθμιση που γίνεται στη λεωφόρο Αλεξάνδρας και στον Βοτανικό; 
      Όσον αφορά τα υπόλοιπα, περί διαδικαστικών, ότι δεν ψηφίζω, διότι έρχονται στη Βουλή για ψήφιση αυτά, με αυτή τη διαδικασία και όχι την άλλη δεν είναι θέση πολιτική. Πείτε ναι, ή όχι. Πείτε τη δική σας άποψη.
      Επιπλέον, είναι  πάρα πολύ γνωστό και δεδομένο -και το επιτρέπει και η νομολογία των δικαστηρίων-  να θεσπίζονται με νόμο διοικητικές πράξεις, όταν αυτές αναφέρονται σε ένα σύνθετο μεγάλο έργο και τελικώς απαιτούνται πάρα πολλά και αυτό, όταν υπάρχει λόγος επίσπευσης αυτών των μεγάλων έργων.
      Κυρίες και κύριοι συνάδελφοι, κλείνοντας, θα ήθελα να επαναλάβω, ότι το παρόν νομοσχέδιο είναι ιδιαίτερα σημαντικό, όπως σημαντικές είναι και οι δύο τροπολογίες του. Δίνει ώθηση σε ένα μεγάλο έργο στο Κτηματολόγιο και αντιμετωπίζει σημαντικά προβλήματα των πολιτών. Είναι ένα επιπλέον νέο σημαντικό νομοσχέδιο που φέραμε εις πέρας στο ΥΠΕΧΩΔΕ.
      Θέλω να ευχαριστήσω θερμά όλους τους συνεργάτες μου στην πολιτική ηγεσία του Υπουργείου, αλλά και όλους τους εργαζόμενους σε όλες τις βαθμίδες. Θέλω επίσης να ευχαριστήσω τους συναδέλφους στη Βουλή και θέλω ιδιαίτερα να ευχαριστήσω και να συγχαρώ τη διοίκηση και τους εργαζόμενους στο Κτηματολόγιο.
      ΒΑΣΩ ΠΑΠΑΝΔΡΕΟΥ: Αποχωρείτε;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εμείς, συνεχίζουμε τη δουλειά μας, προσπαθούμε πάντα να αντιμετωπίζουμε τα προβλήματα των πολιτών και να βάζουμε κάθε μέρα ένα λιθαράκι στο μεγάλο στόχο, να πάει όλη η Ελλάδα μπροστά. Δεν πάει, όμως, η Ελλάδα μπροστά με υποκρισίες, με υπερβολές, με εμμονές και προπαντός με το να παραγνωρίζουμε τη λογική. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, πριν δώσω το λόγο στον Κοινοβουλευτικό Εκπρόσωπο του ΠΑ.ΣΟ.Κ., θα ήθελα να σας κάνω μία πρόταση, όσον αφορά τη διαχείριση του χρόνου και την περαιτέρω συζήτησή μας. 
      Η πρόταση του Προεδρείου είναι να πάμε σήμερα μέχρι στις 15.30΄. 
      Κύριοι συνάδελφοι, θα ψηφίσουμε επί της αρχής το νομοσχέδιο, όπως γίνεται συνήθως, στις 15.30΄ και οι υπόλοιποι ομιλητές θα μεταφερθούν στη συνεδρίαση της Τρίτης όπου θα μιλήσουν και επί της αρχής και επί των άρθρων και συγχρόνως θα ακουστούν και οι εισηγητές και θα ανοιχτεί κατάλογος ομιλητών για τα άρθρα. Στη συνέχεια βεβαίως έχουμε και τη συνεδρίαση της Τετάρτης. Εάν τυχόν δεν φθάσει το χρονικό διάστημα, τότε μπορεί να βάλουμε και εμβόλιμη. Ελπίζω, όμως, ότι θα καλυφθεί ο χρόνος. Έχουμε δύο ημέρες ακόμη και μερικές ώρες σήμερα και νομίζω ότι θα καλυφθεί ο χρόνος για να ψηφιστεί το νομοσχέδιο και οι τροπολογίες.
      Κύριε Μπένο, θέλετε να πείτε κάτι επί της διαδικασίας;
      ΣΤΑΥΡΟΣ ΜΠΕΝΟΣ: Όχι, κύριε Πρόεδρε, συμφωνώ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, συμφωνείτε;
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εσείς, κύριε Τασούλα, συμφωνείτε;
      ΚΩΝΣΤΑΝΤΙΝΟΣ ΤΑΣΟΥΛΑΣ: Μάλιστα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, το 15.30’ δεν λέει τίποτα. Μέχρι ποιο ομιλητή θα πάμε; 
      ΠΡΟΕΔΡΕΥΩΝ (Σωτήρης Χατζηγάκης): Ξέρετε ότι αυτό είναι λίγο δύσκολο. Δεν μπορούμε να το προσδιορίσουμε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, να το ορίσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ας ακούσουμε μισή ώρα τους ομιλητές και στη συνέχεια θα το καθορίσουμε.
      Ο κ. Μπένος έχει το λόγο.
      ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, σπάνια έχω βρεθεί σε τόσο δύσκολη συνειδησιακή θέση στο Κοινοβούλιο.
      Κύριε Υπουργέ, ξεφύγατε. Και εμένα τουλάχιστον δεν με έχετε συνηθίσει σε αυτό το ύφος και σε αυτήν την αισθητική της κοινοβουλευτικής σας παρουσίας. Τα βάλατε με όλους και με όλα. Κατακεραυνώσατε τους πάντες. 
      Είμαι υποχρεωμένος να ξεκινήσω ανάποδα τη ροή της ομιλίας μου, γι’ αυτό εγκατέλειψα και τις σημειώσεις μου, γιατί θέλω να παρακολουθήσω όσο γίνεται πιο πιστά αυτά που είπατε. Θα ξεκινήσω δηλαδή από το τελευταίο κομμάτι της ομιλίας σας όπου μας κατακεραυνώσατε όλους, πολιτικά κόμματα, τον εισηγητή μας, τα δικαστικά όργανα της χώρας, τους οικολόγους. Όλοι είναι ύποπτοι για κάτι και εσείς με μία περισσή αυτοπεποίθηση και αυταρέσκεια δώσατε μία εικόνα ότι όλα έχουν καλώς και θέλετε να μας κάνετε και εμάς συνενόχους σας σε μία δηλητηριασμένη πραγματικά κοινοβουλευτική εικόνα, αγαπητοί συνάδελφοι, και απευθύνομαι κυρίως στους συναδέλφους της Νέας Δημοκρατίας. 
      Εγώ θα προσπαθήσω να πω τα πράγματα όσο γίνεται πιο απλά με την υπόθεση του Αχελώου. Κατηγορηματικά είμαστε υπέρ της συνέχισης του έργου, κύριε Υπουργέ, αφού θέλετε να πάρετε επίσημη απάντηση από το ΠΑΣΟΚ. Κατηγορηματικά είμαστε υπέρ της συνέχισης του έργου και όταν θα έλθει η ώρα θα δικαιολογήσουμε το γιατί, αλλά με διαδικασίες, κύριε Υπουργέ, οι οποίες να συνάδουν και με το κοινοβουλευτικό ήθος και με τις παραδόσεις και τις κατακτήσεις του Κοινοβουλίου.
      Τι κάνει, αγαπητοί συνάδελφοι, ο κύριος Υπουργός; Κάνει ταυτόχρονα τα εξής πράγματα, ίσως δεν τα έχετε μελετήσει. Πρώτον, μας φέρνει μία διάταξη κατ’ αρχάς το άρθρο 9 και τώρα τη διευρύνει με την τροπολογία, που στην ουσία καταργεί μία ολόκληρη κοινοτική οδηγία για τη διαχείριση των υδάτων. Το επίμαχο θέμα του Συμβουλίου της Επικρατείας είναι όντως η διαχείριση των υδάτων. Το ένα θέμα είναι αυτό. 
      Το δεύτερο θέμα, είναι ότι με αυτή τη διαδικασία καταργείται το πνεύμα αυτών των διατάξεων που θέλουν διαβούλευση με τους πολίτες, καθώς και νομικό έλεγχο από το Συμβούλιο της Επικρατείας. Όλα αυτά καταργούνται. Μπορείτε να μου πείτε αν κανείς από εσάς –το είπαν και άλλοι συνάδελφοι- έχει την επάρκεια να εξετάσει όλες αυτές τις μελέτες που προβλέπονται στην κατάθεση που έκανε ο κύριος Υπουργός;
      Υπάρχει και ένα τρίτο σημείο, κύριε Υπουργέ, που το ερώτημα πρέπει να το θέσετε εσείς στον εαυτό σας και όχι να εγκαλείτε το δικό μας εισηγητή. Κάνατε αυτή τη διεύρυνση της διάταξης στο άρθρο 9 και μας λέτε ότι πρέπει να ψηφίσετε και τις δύο τροπολογίες για να αποδείξετε –ακούστε σε τι θέση μας φέρνετε- ότι είσαστε υπέρ του έργου. Δηλαδή θέλετε να μας οδηγήσετε σε ατραπούς κοινοβουλευτικά απαράδεκτες, κύριε Υπουργέ, για να αποδείξουμε ότι είμαστε υπέρ του έργου. Είναι απαράδεκτο, κύριε Υπουργέ, να ζητάτε από εμάς μία γενική εξουσιοδότηση, με τη διατύπωση όπως την έχετε, προκειμένου όχι μόνο να ρυθμίσετε τα θέματα του Αχελώου, αλλά και όποιο άλλο θέμα προκύψει μέχρι το 2009. Αυτό θέλετε να κάνετε. Βρείτε, λοιπόν, με τους νομικούς σας –τους έχετε εδώ- τον τρόπο να υπάρχει μία ευθύβολη ρύθμιση που να αφορά μόνο τον Αχελώο, να είναι καθαρή, να ξέρει ο κάθε Βουλευτής τι ψηφίζει και εδώ είμαστε, κύριε Υπουργέ. Όχι να εγκαλείτε εμάς για δικές σας παραλείψεις. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όσο ανεβάζετε τους τόνους εκτίθεστε περισσότερο και εκθέτετε την πρώην κυβέρνησή σας με αυτά που λέτε. Θα σας απαντήσω μετά. 
      ΣΤΑΥΡΟΣ ΜΠΕΝΟΣ: Ναι, θέλω να εκτεθώ.
      Τέλος, ακούστε και αυτό και κυρίως θέλω να τα ακούσουν οι συνάδελφοι της Νέας Δημοκρατίας, όλα αυτά, αγαπητοί συνάδελφοι, στο διαδικαστικό μέρος που μας υποχρεώνει να κάνουμε ο Υπουργός, γιατί δεν υποχρεώνει μόνο εσάς, παραβιάζει και τις δικές μας συνειδήσεις και μας βάζει σε μία τρομακτική σύγκρουση καθηκόντων λέγοντάς μας: Τι θέλετε; Το έργο, αλλά με αυτές τις περίεργες κοινοβουλευτικές διαδικασίες; Δεν θα είχαν συμβεί, αν είχε ενεργοποιηθεί αυτή η οδηγία για τη διαχείριση των υδάτων και που δεν έχει γίνει τίποτα γι’ αυτή, αγαπητοί συνάδελφοι. Ούτε το προεδρικό διάταγμα που προβλέπεται έχει βγει, ούτε οι μελέτες για τη διαχείριση των λεκανών απορροής έχουν βγει και γι’ αυτό βρισκόμαστε σε αυτό το δυσάρεστο σημείο. Δηλαδή την ανεπάρκεια της λειτουργίας του Υπουργείου έρχεται να την πληρώσει το Κοινοβούλιο, ένα υπέρτερο αγαθό από την εκτέλεση ενός έργου, όσο μεγάλο και αν είναι. Γιατί σήμερα υπάρχει ένα μεγάλο πλήγμα στις κοινοβουλευτικές διαδικασίες.
      Ξέρετε, κύριε Υπουργέ και αγαπητοί συνάδελφοι, ότι εγώ είμαι χαμηλών τόνων, αλλά μας φέρατε σε αυτό το αδιέξοδο και κλείνω με αυτό. Επί της ουσίας θα τα πούμε στις τροπολογίες και για την περίπτωση του Ελαιώνα και του Παναθηναϊκού και για την περίπτωση του Αχελώου. 
      Έρχομαι στο κύριο σώμα του νομοσχεδίου, που έχει δύο κεφάλαια. Το ένα είναι για το Κτηματολόγιο. Μας λοιδορήσατε πάλι και σήμερα, αγαπητοί συνάδελφοι. Σε αυτά πραγματικά τα έχετε καταφέρει. Έχετε πείσει την κοινή γνώμη, όπως είπε σήμερα ο κύριος Υπουργός –χρησιμοποιώ τη δική σας φράση- για το αμαρτωλό παρελθόν μας. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα, αφού ήταν. 
      ΣΤΑΥΡΟΣ ΜΠΕΝΟΣ: Πραγματικά, αγαπητοί συνάδελφοι, κάναμε λάθη  στο Κτηματολόγιο. Το έχουμε δεχθεί ότι κάναμε λάθη. Κάναμε όμως και μεγαλειώδη πράγματα, τα οποία έχετε παραλάβει και καλείστε να τα αξιοποιήσετε. Κάναμε μαζί και λάθη, αλλά κάναμε και μεγαλειώδη πράγματα και είχαμε μεγαλειώδεις επιλογές. Ξέρετε ποια ήταν η μεγαλύτερη που δεν ακούστηκε εδώ; Οι κύριοι του Κτηματολογίου το γνωρίζουν. Ότι μεταξύ δύο οδών που είχαμε να επιλέξουμε, δηλαδή της οδού να το αναθέσουμε σε ξένες πολυεθνικές εταιρείες, που είχαν τεχνογνωσία, επιλέξαμε το ελληνικό τεχνικό δυναμικό και το πληρώσαμε αυτό. Το πληρώσαμε με τις υπερβάσεις, το πληρώσαμε με τις προδιαγραφές. Ρωτήστε εμένα όταν ήμουν δήμαρχος, κύριε Υπουργέ, που κάναμε τις κτηματογραφήσεις, πόσο κόπο καταλάβαμε για να βρούμε μία ήσσονος σημασίας ρύθμιση τότε στον 1337, για τις πράξεις εφαρμογής. Το πληρώσαμε, πληρώσαμε αυτήν τη μεγάλη επιλογή.
      Μήπως τελικά, όμως, κύριε Υπουργέ, το τελικό κόστος που προέκυψε για τη χώρα είναι μεγάλο; Θέλω να αμφισβητήσω τα στοιχεία που καταθέσατε εδώ στη Βουλή. Πόσο είναι το κόστος που στοίχισαν μέχρι τώρα οι μελέτες, που καλύπτουν το 20% της χώρας; Μας είπατε 500.000.000 ευρώ. Ψεύδος. Ρώτησα και έκανα αναλύσεις. Είναι 310.000.000 ευρώ. Τόσο είναι το ύψος των μελετών μέχρι του σημείου των συγκριτικών τους πινάκων. Έκανα διαβουλεύσεις για να το δω αυτό. Βεβαίως τα 500.000.000 αφορούν το σύνολο της λειτουργίας της ΚΤΗΜΑΤΟΛΟΓΙΟ Α.Ε., του Ο.Κ.Χ.Ε. κ.λπ.. Και μας λέτε τώρα ότι για ομόλογη και ισόποση μελέτη θα στοιχίσει 270.000.000 ευρώ, δηλαδή περίπου το ίδιο. Πού είναι οι διαφορές; 
      Θέλετε να πούμε και κάτι άλλο; Εμείς γενναιόδωρα παραδεχόμαστε ότι οι ρυθμίσεις που φέρνετε και για τα οικονομικά και για το λειτουργικό μέρος, είναι ορθές και θα τις ψηφίσουμε.
     Αυτό όμως είναι το ζητούμενο; Το ζητούμενο δηλαδή εδώ είναι να ερχόμαστε για την νομοθέτηση του αυτονόητου; Αυτό είναι που λέτε ότι κάνατε; 
     Κύριε Υπουργέ, παρακαλώ θα ήθελα την προσοχή σας. Σας παρακαλώ μην απασχολείτε τον Υπουργό. Ακούστε τι λέτε εσείς, κύριε Υπουργέ, και όλοι οι συνάδελφοι της Νέας Δημοκρατίας. «Παραλάβαμε», λέει, «είκοσι τρία κτηματολογικά γραφεία, παραδώσαμε ογδόντα τρία». Για εσάς που δεν γνωρίζετε –γιατί εγώ τυχαίνει να είμαι και τοπογράφος μηχανικός, κυρίες και κύριοι συνάδελφοι- το τελευταίο στάδιο της μελέτης είναι η ίδρυση του κτηματολογικού γραφείου. Έχουν προηγηθεί χρόνια δουλειάς και φτάνουμε στο πέρας. Που το φυσικό πέρας είναι αυτό. Μπράβο σας, λοιπόν. 
     Αυτή ήταν η δουλειά που κάνατε δυόμισι χρόνια. Κάνατε τίποτα άλλο, μήπως; Προκηρύξατε καμιά καινούρια μελέτη, μήπως; Εισπράξατε καθόλου χρήματα από τα έξι εκατομμύρια δικαιώματα που έχουν ήδη παραχθεί; Δυόμισι χρόνια απόλυτης απραξίας και το λέτε και το ξαναλέτε. Το έχω ακούσει χιλιάδες φορές: «είκοσι τρία βρήκαμε, τόσα παραδώσαμε». Μια τρύπα στο νερό αγαπητοί συνάδελφοι. Διατυπώσατε, κύριοι, κανένα όραμα για το μέλλον του Κτηματολογίου; Άκουσα και τον Πρόεδρο της Κτηματολόγιο Α.Ε.. Πού το πάτε το μαγαζί; Θα κάνετε οριστικά κτηματολογικά γραφεία; Αυτά θέλουν χρόνο. Θέλουν πιλοτική εφαρμογή. Θέλουν ρίσκο. Πώς να το κάνουμε; 
     Έχετε κάποια σύλληψη για τα δυο διαφορετικά πράγματα, που το ένα είναι η εξυπηρέτηση του πολίτη και το άλλο είναι η επιστημονική επεξεργασία των στοιχείων; Θα είναι σε ένα επίπεδο; Θα είναι σε δυο επίπεδα; Θα είναι το σύστημα το συγκεντρωτικό, το αποκεντρωμένο, θα έχουμε ένα οριστικό κτηματολογικό γραφείο στο κέντρο; Θα έχουμε δεκατρία στις περιφέρειες; Θα έχουμε περισσότερα; Ποια θα είναι τα σημεία επαφής των πολιτών; Και είναι διαφορετική διαδικασία η μια, διαφορετική η άλλη. Εγώ για παράδειγμα προτείνω τα σημεία επαφής να είναι τα Κέντρα Εξυπηρέτησης Πολιτών. Και λέω ότι πρέπει να είναι πολύ λίγα τα οριστικά κτηματολογικά γραφεία. Μας είπατε τίποτα για όλα αυτά; Ίσως δεν τα γνωρίζετε αυτά, αγαπητοί συνάδελφοι. 
     Για τους δασολογικούς χάρτες ξέρετε τι είπε ο Υπουργός στην επιτροπή; Δεν το επανέλαβε σήμερα. Είπε ότι θα περιμένει την αλλαγή του Συντάγματος. Να μην την περιμένετε, αγαπητέ συνάδελφε. Το άρθρο 24 δεν θ΄ αλλάξει. Δεν θ’ αλλάξει, γιατί είναι δεδομένη απόφαση του Γιώργου Παπανδρέου και του ΠΑ.ΣΟ.Κ. ότι δεν θα παίζουμε με το περιβάλλον. Συνεπώς, αξιοποιήστε αυτούς τους δασολογικούς χάρτες. Το έχετε κάνει; Ή τους έχετε αφήσει σε εκκρεμότητα; 
     Και τώρα έχετε και μια πολιτική εκκρεμότητα με όλα αυτά που είπατε στην επιτροπή. Γιατί, αγαπητοί συνάδελφοι, αν δεν ενταχθούν στα δικαιώματα των ιδιωτών οι δασολογικοί χάρτες, ο αιγιαλός, το δημόσιο και η εκκλησιαστική περιουσία –για την οποία δεν μας είπατε τίποτα- δεν ολοκληρώνεται το Κτηματολόγιο. Τι έχετε κάνει για όλα αυτά; Ποια είναι τα οράματά σας για όλα αυτά; Το μόνο που κάνατε και επαναλάβατε και σήμερα, είναι δηλώσεις, για να συνεχίζεται αυτή η πολιτική ομηρία που υπάρχει σε βάρος και μιας ολόκληρης παράταξης και πολιτικών στελεχών, αλλά και στελεχών την ίδιας της Κτηματολόγιο ΑΕ που έχουν δώσει τη ζωή τους πραγματικά και το αίμα τους γι’ αυτό το πράγμα. Ενός εξ’ αυτών δεν του επιτρέπεται να πάει να δει το παιδί του που είναι στο εξωτερικό, αγαπητοί συνάδελφοι. Και έχουμε το εξής νομικό παράδοξο. Και θα καταθέσω στα πρακτικά το δικαστικό χρονικό των ανθρώπων αυτών που ταλαιπωρούνται. 
     (Στο σημείο αυτό ο Βουλευτής κ. Σταύρος Μπένος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τα συλλογικά τους όργανα έχουν απαλλαγεί από τις κατηγορίες. Και το Διοικητικό Συμβούλιο της Κτηματολόγιο ΑΕ και μια επιτροπή που είχε οριστεί για κάποιες εργασίες. Κατά τα άλλα, δυο στελέχη, τα οποία είχαν ομόφωνη εξουσιοδότηση να ενεργοποιήσουν τις πράξεις των συλλογικών οργάνων, σύρονται στα δικαστήρια. Περί αυτού πρόκειται. 
     Χαίρομαι, κύριε Λέγκα που μιλήσατε γι’ αυτό. Να μιλήσουμε για ένα καλό Κτηματολόγιο. Να δημιουργήσουμε νέες συνειδήσεις στην κοινή γνώμη. Εμείς είμαστε έτοιμοι να το κάνουμε. Και να το υπερψηφίσουμε. Και επί της αρχής και τα περισσότερα άρθρα θα τα υπερψηφίσουμε για να σας δείξουμε την υπευθυνότητα μας και πως σκεφτόμαστε και εμείς και ο Γιώργος Παπανδρέου, που μας έχει δώσει αυτές τις οδηγίες. Ως παράταξη, αυτό θα κάνουμε. Εσείς όμως τι θα πράξετε; Θα συνεχίσετε αυτόν τον κλεφτοπόλεμο; Θα συνεχίσετε όλη αυτή την υφέρπουσα σκανδαλολογία; Είναι χρήσιμη για την υπόθεση του Κτηματολογίου αυτή; Επιτέλους, ας αφήσουμε ήρεμο το δικαστήριο να κάνει τη δουλειά του. Και αν δείτε το δικαστικό χρονικό, πραγματικά θα φρίξετε. Συνεχής αλλαγή κατηγορητηρίου. Για να φτάσουμε σήμερα στο νομικό παράδοξο που σας περιέγραψα πριν. 
     Σ’ ό,τι αφορά τώρα στο δεύτερο κεφάλαιο, στο κεφάλαιο των έργων τις περισσότερες διατάξεις του οποίου επίσης θα υπερψηφίσουμε. Θέλω να σταθώ, αγαπητοί συνάδελφοι, στην κορυφαία εξ’ αυτών που είναι για τις επί έλασσον δαπάνες. Και για να μας καταλαβαίνουν όλοι να το πω πιο απλά. Ίσως και ορισμένοι συνάδελφοι δεν είναι εξοικειωμένοι με τεχνικές ορολογίες. Πρόκειται για το πώς χαλιναγωγούνται οι υπερβάσεις. Πώς δηλαδή παίρνεις νομοθετικές πρωτοβουλίες –όπως αυτή η ορθή νομοθετική πρωτοβουλία, η ορθότατη - προκειμένου να μην υπάρχουν υπερβάσεις. Να μην υπερβαίνουν τις ομάδες έργων πάνω από 20%.
      Και υπάρχει και μια διαδικασία μεταφοράς των πιστώσεων αυτών σε άλλες ομάδες έργων. Περί αυτού πρόκειται. 
      Πού ήσασταν δυόμισι χρόνια, κύριε Υπουργέ; Γιατί φέρνετε τώρα αυτή τη διάταξη; Περιμένατε πρώτα να τιμωρηθεί η χώρα και να πληρώσουμε τα 500.000.000 ευρώ; Το ΠΑ.ΣΟ.Κ. είχε έτοιμη ρύθμιση. Γιατί δεν την αξιοποιήσατε; Τι κάνατε; Μα, τι κάνατε; Να απαντήσετε τι κάνατε γι’ αυτό το θέμα τα δυόμισι τελευταία χρόνια.
      ΓΕΩΡΓΙΟΣ ΒΛΑΧΟΣ: Σας παρακαλώ πολύ. Έλεος! Δεν το θέλει και ο Θεός!  
      ΣΤΑΥΡΟΣ ΜΠΕΝΟΣ: Αγαπητέ συνάδελφε, άκουσε να σου πω κάτι. Εσείς κυβερνάτε, δεν κυβερνάμε εμείς. Άμα θέλετε, να αλλάξουμε τους ρόλους και να μας κάνετε επερώτηση εδώ σήμερα και να απαντάμε εμείς. Να το δούμε και αυτό. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):   Κύριε συνάδελφε, είναι απαράδεκτο να λέτε εσείς τέτοιες ανακρίβειες και τέτοια πράγματα. Τα 500.000.000 που έκοψε η Ευρωπαϊκή Ένωση αναφέρονται σε έργα που έγιναν μέχρι το 2003. Επιτέλους! Σταματήστε τα ψέματα! 
      ΣΤΑΥΡΟΣ ΜΠΕΝΟΣ:  Βεβαίως και εκεί αναφέρονται. 
      Εσείς αυτό που δεν γνωρίζετε -και λυπάμαι που δεν το γνωρίζετε, φαίνεται, δεν έχετε καλό αγωγό επικοινωνίας με τον κ. Αλογοσκούφη- είναι ότι υπήρχε διαβούλευση των δικών μας Υπουργών, προκειμένου να συμψηφιστούν αυτές –ναι- οι ατέλειες ορισμένων μικρών περιφερειακών έργων σε ορισμένα μικρά περιφερειακά έργα μ’ αυτήν τη νομοθετική ρύθμιση, πράγμα που δεν το προχωρήσατε, για να εκθέσετε….
      ΓΕΩΡΓΙΟΣ ΒΛΑΧΟΣ: Γιατί δεν το πετυχαίνατε;
      ΣΤΑΥΡΟΣ ΜΠΕΝΟΣ: Μπράβο σας! Άξιος ο μισθός σας! 
      Προχωρώ, όμως, και πιο πέρα. Ακούσατε τις τρεις νέες δηλώσεις του κ. Αλογοσκούφη; Τις ακούσατε; Ακούσατε, κύριοι συνάδελφοι της Νέας Δημοκρατίας; Κύριε Σουφλιά, ακούσατε; Διαπραγματεύθηκε, λέει, και θριαμβολογούσε ότι επέτυχε τη μείωση της δαπάνης της εθνικής συμμετοχής, επειδή δεν μπορείτε να απορροφήσετε τα έργα. Τι θριαμβολογείτε, κύριε Σουφλιά, και μας λέτε για τις επιδόσεις σας; Εδώ υπάρχει κίνδυνος απώλειας πολύ σημαντικών κονδυλίων για τη χώρα μας. Αυτή είναι η πραγματικότητα, η οποία δεν μπορεί να συγκαλυφθεί. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Με απόλυτα δική σας ευθύνη. 
      ΣΤΑΥΡΟΣ ΜΠΕΝΟΣ: Η μεγαλύτερη πραγματικότητα είναι ότι σήμερα συζητούμε κορυφαία θέματα με υπονομευμένες κοινοβουλευτικές διαδικασίες. Λέμε ένα μεγάλο «ναι» και στο Κτηματολόγιο και σε ρυθμίσεις για τα δημόσια έργα και στο θέμα της εκτροπής του Αχελώου. Λέμε, όμως, ένα μεγάλο «όχι» σ’ αυτό που προσπαθείτε να μας παγιδέψετε, για να πάτε πίσω την Κοινοβουλευτική ζωή της χώρας, δηλαδή, τις κοινοβουλευτικές διαδικασίες που επιλέγετε. 
      Σας ευχαριστώ, αγαπητοί συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε συνάδελφε.
      Κυρίες και κύριοι συνάδελφοι, έχει ζητήσει το λόγο ο κύριος Υπουργός.
      ΒΑΣΩ ΠΑΠΑΝΔΡΕΟΥ: Σαράντα λεπτά μίλησε ο Υπουργός. Πάλι θα μιλήσει;
      ΠΡΟΕΔΡΕΥΩΝ (Σωτήρης Χατζηγάκης):  Έχει το δικαίωμα για μια μικρή παρέμβαση.
      Ορίστε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Το επιτρέπει ο Κανονισμός, κυρία Παπανδρέου.
      ΒΑΣΩ ΠΑΠΑΝΔΡΕΟΥ: Κύριε Υπουργέ….
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Υπάρχει Πρόεδρος.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Κύριε συνάδελφε, γνωριζόμαστε χρόνια. Πρώτη φορά σε βλέπω τόσο ορμητικό, δυναμικό και επιθετικό. 
      ΣΤΑΥΡΟΣ ΜΠΕΝΟΣ:  Εσείς με κάνατε έτσι.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ειλικρινά δίνεις καλές εξετάσεις ως Κοινοβουλευτικός Εκπρόσωπος στο κόμμα σου, με τη μόνη διαφορά, όμως, ότι δε δίνεις καλές εξετάσεις στα θέματα της αλήθειας. Παραποιείς την αλήθεια λες ανακρίβειες. 
      Πρώτον, σε ό,τι αφορά την εκτροπή του Αχελώου, όπου είπατε μ' αυτό το επιθετικό ύφος ότι καταργώ νομοθεσία. Ποια νομοθεσία; Η νομοθεσία έχει, λοιπόν, ως εξής: Υπήρχε ο ν. 1739/1987, δικός σας νόμος, ο οποίος αναφερόταν στο πώς γίνονται η έγκριση των σχεδίων, η διαχείριση των υδατικών διαμερισμάτων. Ο νόμος αυτός δεν εφαρμόστηκε ποτέ, διότι και μέχρι το Μάρτιο του 2004 δε βγάλατε τα απαιτούμενα προεδρικά διατάγματα και τις απαιτούμενες υπουργικές αποφάσεις. Ένα το κρατούμενο.
      Δεύτερον, το Συμβούλιο της Επικρατείας το 1994, όταν αποφάσισε για πρώτη φορά για την εκτροπή του Αχελώου και δε δέχθηκε τους περιβαλλοντικούς όρους, διότι ήθελε μια ολοκληρωμένη μελέτη περιβαλλοντικών όρων -και δεν ετάχθη το 1994 εναντίον της εκτροπής του Αχελώου- δεν ανέφερε ότι χρειαζόταν σχέδιο διαχείρισης υδατικών διαμερισμάτων. Το 2000 το Συμβούλιο της Επικρατείας για δεύτερη φορά αποφάνθηκε για την εκτροπή του Αχελώου, ετάχθη σαφώς υπέρ της εκτροπής του Αχελώου, έκανε την παρατήρηση της προστασίας κυρίως της Ιεράς Μονής που ανέφερα και δε ζήτησε σχέδιο διαχείρισης. 
      ΣΤΑΥΡΟΣ ΜΠΕΝΟΣ:  Αφού δεν υπάρχει οδηγία….
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων ΄Εργων): Προβλεπόταν από τον ν. 1739 του 1987. Το 2005 το Συμβούλιο της Επικρατείας δεν ετάχθη εναντίον της εκτροπής του Αχελώου, αλλά αυτήν τη φορά…
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν μπορεί να το κάνει αυτό, κύριε Υπουργέ.
    ΑΝΔΡΕΑΣ ΜΑΚΡΥΠΙΔΗΣ: Δεν μπορεί να γίνει αυτό.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μακρυπίδη.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων ΄Εργων): Αυτήν τη φορά ζήτησε σχέδιο διαχείρισης υδατικών λεκανών. Είναι η μόνη φορά που το ζήτησε. Μετά από τρεις αποφάσεις ζήτησε για πρώτη φορά αυτό το σχέδιο διαχείρισης. 
    Δεν κάνω κανένα άλλο σχόλιο, απλώς λέω ότι γεννάται το ερώτημα πώς θα γίνει αυτό το σχέδιο διαχείρισης. Ο ν.3199/2003, που ενσωμάτωσε την oδηγία 2000/60, είδε ότι εάν εφαρμόζονταν όλα αυτά που προβλέπονταν για σχέδιο διαχείρισης υδατικών διαμερισμάτων, δεν θα τελείωναν για πολλά χρόνια. Γι’ αυτό και έθεσε μια μεταβατική περίοδο, που θα υπάρχει έγκριση σχεδίων διαχείρισης των υδατικών διαμερισμάτων μέχρι τις 31.12.2009. Έδωσε, δηλαδή, μια μεταβατική περίοδο.
    Το Συμβούλιο της Επικρατείας το 2005 –καλό είναι να τα ακούσετε και μετά διαπιστώνετε αν είναι ακριβή ή όχι, είναι όμως ακριβέστατα, διότι γνωρίζετε ότι εγώ ανακρίβειες δεν λέω ποτέ- ζήτησε σχέδιο διαχείρισης. Το ερώτημα ήταν πώς θα γίνει αυτό το σχέδιο διαχείρισης, αφού ο ν.3199 είχε μεταβατική περίοδο μέχρι το 2009. 
    Η τροπολογία που έφερα, αναφέρει τις επιτακτικές ανάγκες ύδρευσης –είναι καθορισμένα τα υδραυλικά έργα- τα περιβαλλοντικά προβλήματα και την κατασκευή φραγμάτων παραγωγής ηλεκτρικής ενέργειας, της πράσινης ενέργειας, που είναι περιβαλλοντικό καθαρά θέμα. Άρα, δηλαδή, οι λόγοι είναι οι περιβαλλοντικοί και η ύδρευση. Περιγράφουμε στην τροπολογία αυτές τις περιπτώσεις μέχρι το 2009, πώς μπορούν να γίνουν τα σχέδια διαχείρισης. Δεν καταργείται καμιά νομοθεσία. Αντιμετωπίζουμε το κενό που υπάρχει. Αυτή τη στιγμή ξοδεύτηκαν 500.000.000. Δεν υπάρχει καμία πρόβλεψη για τον ‘Ελληνα φορολογούμενο που τα πλήρωσε και πρέπει να σπεύσουμε. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Υπουργέ.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Πέραν αυτού, υπάρχει εντονότατο το περιβαλλοντικό πρόβλημα της Θεσσαλίας. Λέτε ότι καταργούμε το Συμβούλιο της Επικρατείας. Κανένα Συμβούλιο της Επικρατείας δεν καταργούμε. Ας μη δημιουργείται ο μύθος για το τι είπα. Λέτε εάν υπάρχει η δυνατότητα των Βουλευτών να μελετήσουν τις μελέτες. Πώς θα φέρω μελέτη εδώ -και εσείς και ο κ. Μάνος το είπε έντονα- και δεν θα το γνωρίζουν οι Βουλευτές; 
    Η μελέτη αυτή που φέρνουμε για επικύρωση στηρίζεται στο Γενικό Σχέδιο Διαχείρισης Υδάτων του 2003, που είχε κάνει το Υπουργείο Ανάπτυξης. Είναι βέβαια καινούργια ειδική μελέτη για τις δύο λεκάνες, αλλά στηρίζεται εκεί. Εκείνο το σχέδιο δέκα φορές αναφέρει ότι πρέπει να γίνει εκτροπή του Αχελώου.
    Τη μελέτη αυτή, λοιπόν, δεν είναι καθόλου δύσκολο να τη διαβάσετε. Σας είπα, όταν ήσασταν στο Βήμα, ότι εκτίθεστε περισσότερο όσο πιο έντονα μιλάτε για την κοινοβουλευτική αυτή διαδικασία, για τον εξής απλό λόγο: Αεροδρόμιο, Αττική Οδός, ζεύξη Ακτίου-Πρέβεζας, γέφυρα Ρίου-Αντιρρίου. Με νόμους ακυρώθηκαν οι συμβάσεις και με αυτούς τους νόμους εγκρίθηκαν οι περιβαλλοντικές μελέτες, οι άδειες λειτουργίας και ένα σωρό άλλα πράγματα. Η κυβέρνησή σας έκανε αυτές τις πράξεις, που σήμερα καταδικάζετε.
    ΒΑΣΩ ΠΑΠΑΝΔΡΕΟΥ: Δεν ψηφίσατε, όμως, κανέναν νόμο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας, και Δημοσίων ΄Εργων): Εν πάση περιπτώσει, για να είμαστε αντικειμενικοί, δεν μπορεί να λειτουργήσει η χώρα στα μεγάλα σχέδια, εάν δεν επισπεύδονται ορισμένες διαδικασίες.
    Κύριε Μπένο, τώρα το κόστος στο τμήμα του Κτηματολογίου που αναφέρεται στην δική σας περίοδο είναι 310.000.000, ή 500.000.000 θα καταθέσει ο Πρόεδρος του Κτηματολογίου τις δαπάνες. Μόνος σας όμως παραδεχτήκατε πάλι ότι είναι 500.000.000, εάν λάβουμε υπ’ όψιν και τις λειτουργικές δαπάνες. Προς τι λοιπόν όλο αυτό το ύφος;
        Εν πάση περιπτώσει, εγώ δεν είχα καμία διάθεση σήμερα να σας κατηγορήσω για το Kτηματολόγιο. Έπρεπε να απαντήσω στις ανακρίβειες του εισηγητή σας. 
        Λοιπόν, “ξύνεστε και όταν ξύνεστε θα τα ακούτε”. Εν πάση περιπτώσει, πάρτε απόφαση για τις τροπολογίες. 
        (Διαμαρτυρίες από την πτέρυγα του ΠΑ.ΣΟ.Κ.)
        ΑΝΔΡΕΑΣ ΜΑΚΡΥΠΙΔΗΣ: Όχι απειλές στη Βουλή.
        ΓEΩΡΓIΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν εκβιάζω κανέναν. Η απλή λογική το λέει. Ή θα κοροϊδέψετε τον εαυτό σας και τον κόσμο ή θα πάρετε τις σωστές αποφάσεις. Δεν μπορείτε να κοροϊδεύετε.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
        Ο κ.Τασούλας έχει το λόγο.
        ΣΤΑΥΡΟΣ ΜΠΕΝΟΣ: Κύριε Πρόεδρε, δύο λεπτά για να απαντήσω.
        ΠΡΟΕΔΡΕΥΩΝ (Σωτήρης Χατζηγάκης): Ορίστε.
        ΣΤΑΥΡΟΣ ΜΠΕΝΟΣ: Εγώ δεν θα πω δικά μου λόγια. Θα διαβάσω για να ακούσουν οι συνάδελφοι την αιτιολογική έκθεση τη δική σας, στο εδάφιο β’. Ακούστε, κύριε Υπουργέ, ακούστε συνάδελφοι: «Όμως το προβλεπόμενο από το νόμο 3199/2003 προεδρικό διάταγμα δεν έχει ακόμη εκδοθεί…» -ποιος φταίει γι’ αυτό;- «…και για το λόγο αυτό με την τροπολογία αυτή που κατατέθηκε να συμπεριληφθεί στο σχέδιο νόμου τάδε, την ανάθεση και εκτέλεση συμβάσεων έργων και μελετών και άλλες διατάξεις…» -προσέξτε- «…σκοπείτε την κάλυψη του υπάρχοντος κενού». Αυτό είναι, κύριε Υπουργέ. Το ομολογείτε εσείς στην εισηγητική σας έκθεση. Μη θέλετε λοιπόν να μας κάνετε συνενόχους σας σ’ αυτή την παράδοξη κοινοβουλευτική διαδικασία.
        Όσο για τα μεγάλα έργα, είχαν αυτήν την αδυναμία που λέτε και μακάρι να τη διορθώσουμε όλοι μαζί, αλλά εδώ είναι πολλαπλά τα ζητήματα που τίθενται και έχουν σχέση με τη λειτουργία του Κοινοβουλίου, κύριε Υπουργέ. Αυτά καταγράφονται και όπως σας είπα, αυτά μας πάνε πίσω. Δεν περίμενα ότι και εσείς θα ήσασταν αρωγός σε μια διαδικασία που πάει πίσω την κοινοβουλευτική διαδικασία και να μας βάζετε τέτοια διλήμματα. 
        Σας επαναλαμβάνω, λοιπόν, ότι συμφωνούμε με το έργο του Αχελώου αλλά να φροντίσετε με τους νομικούς σας να άρετε τα συνειδησιακά αδιέξοδα που μας έχετε προκαλέσει.
        ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Με τέτοια διαδικαστικά θέματα δεν μπορείτε να είστε με τον αστυφύλακα ή τον χωροφύλακα. Βρείτε τη σοβαρότητά σας και πάρτε θέση
        (Διαμαρτυρίες από την πτέρυγα του ΠΑ.ΣΟ.Κ.)
        Δεν λέει μόνο αυτά η εισήγηση που λέτε. Λέει για το προεδρικό διάταγμα αλλά ανεξάρτητα από αυτό λέει και το εξής ο ν. 3199: Ότι αυτά τα σχέδια διαχείρισης των υδατικών διαμερισμάτων μπορούν να γίνουν και πρέπει να γίνουν μέχρι 31.12.2009.
        (Διαμαρτυρίες από την πτέρυγα του ΠΑ.ΣΟ.Κ.)
        Έχετε την άποψη ότι πρέπει να περιμένουμε μέχρι το 2009; Ξοδέψατε 500.000.000 του ελληνικού λαού και είναι άχρηστα. Είστε κατά της εκτροπής; Είστε υπέρ. Αλλά από εκεί και πέρα όμως θέλετε να εμφανίζεστε προς τους περιβαλλοντολόγους με το κουστούμι του περιβάλλοντος και στον κόσμο να λέτε «είμαστε υπέρ». 
        ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχετε ευθύνη που δεν προχωράνε.
        ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν είναι σοβαρά πράγματα αυτά. Κοροϊδεύετε.
        ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τασούλα έχετε το λόγο.
        ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κατάχρηση του δικαιώματος από τον κύριο Υπουργό…
        ΠΡΟΕΔΡΕΥΩΝ (Σωτήρης Χατζηγάκης): Έχει το δικαίωμα να μιλήσει.
        ΚΩΝΣΤΑΝΤΙΝΟΣ ΓΕΙΤΟΝΑΣ: Έχει δικαίωμα, δεν διαφωνώ, αλλά υπάρχει Κοινοβουλευτική διαδικασία.
        ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, ξέρετε τον Κανονισμό καλύτερα από μένα. Έχει δικαίωμα.
        ΚΩΝΣΤΑΝΤΙΝΟΣ ΓΕΙΤΟΝΑΣ: Ξέρω ότι έχει δικαίωμα αλλά υπάρχει και το Προεδρείο. Από είκοσι πέντε λεπτά μίλησε σαράντα λεπτά.
        ΠΡΟΕΔΡΕΥΩΝ (Σωτήρης Χατζηγάκης): Έχει δικαίωμα. Αλλά το θέμα της καταχρήσεως το εκτιμά το Προεδρείο. Και το Προεδρείο κρίνει ότι υπάρχει ιδιαίτερο ενδιαφέρον από κάτω. Μίλησε ο Κοινοβουλευτικός Εκπρόσωπος του ΠΑ.ΣΟ.Κ. για δεύτερη φορά και θεώρησα ότι μπορούσε και ο Υπουργός να του απαντήσει.
        Ορίστε, κύριε Τασούλα.
        ΚΩΝΣΤΑΝΤΙΝΟΣ ΓΕΙΤΟΝΑΣ: Να συνεννοηθούμε σ’ αυτή την Αίθουσα. Όταν η πρωτολογία του κυρίου Υπουργού είναι είκοσι πέντε λεπτά…
        ΠΡΟΕΔΡΕΥΩΝ (Σωτήρης Χατζηγάκης): Καθίστε παρακαλώ.
        ΚΩΝΣΤΑΝΤΙΝΟΣ ΓΕΙΤΟΝΑΣ: …είναι κατάχρηση δικαιώματος.
        ΠΡΟΕΔΡΕΥΩΝ (Σωτήρης Χατζηγάκης): Παρακαλώ. Δεν ακούγεστε, κύριε συνάδελφε.
        Ορίστε, κύριε Τασούλα.
        ΚΩΝΣΤΑΝΤΙΝΟΣ ΤΑΣΟΥΛΑΣ: Κατηγορεί το ΠΑ.ΣΟ.Κ. τη Νέα Δημοκρατία για δήθεν πραξικόπημα και βλέπω ότι η Αίθουσα έχει αδειάσει από τους Βουλευτές του ΠΑ.ΣΟ.Κ. και καταλήγω στο συμπέρασμα ότι αυτοί που ομιλούν για «κοινοβουλευτικό πραξικόπημα» χρησιμοποιούν τη Βουλή μόνο για φόντο την ώρα που μιλάνε οι ίδιοι.
        Η Βουλή δεν είναι φόντο για την ώρα που μιλάνε οι ίδιοι ιδίως για τέτοια σοβαρά νομοσχέδια. Και προσπαθώντας να αναλύσω τη στάση του ΠΑ.ΣΟ.Κ. σ’ αυτό το νομοσχέδιο όπου ναι μεν το ψηφίζει αλλά διαφωνεί για ορισμένα διαδικαστικά θέματα, καταλήγω στο συμπέρασμα και σας το προτείνω -όχι γιατί θέλω να ανακατεύομαι στα ξένα κόμματα, αλλά γιατί έχω μία ευφάνταστη διάθεση σήμερα- για χάραξη μιας νέας στρατηγικής στο κόμμα σας. Είναι η στρατηγική της «εξαγριωμένης  συμπόρευσης».
Το ΠΑ.ΣΟ.Κ. σήμερα εγκαινιάζει την «εξαγριωμένη συμπόρευση» με την Kυβέρνηση. Ψηφίζει τα άρθρα και τα νομοσχέδια, αλλά φωνάζει ότι αυτό γίνεται με γενναιοδωρία από περίσσευμα καρδιάς και γιατί προφανώς κατά βάθος δεν θα το ήθελε. Εάν αυτή είναι στάση η οποία αναδεικνύει τον υπεύθυνο ρόλο, τότε θα ήθελα να είχα τον ορισμό του υπεύθυνου ρόλου. 
      Ο Κοινοβουλευτικός Εκπρόσωπος του ΠΑ.ΣΟ.Κ. παραδέχτηκε σήμερα ότι δεν θα ορρωδήσει μπροστά στο ενδεχόμενο να εκτεθεί, δεν θα φοβηθεί να εκτεθεί. Το πετύχατε, κύριε Εκπρόσωπε, εκτεθήκατε σήμερα, διότι πράγματι η επιθυμία ενός κόμματος να ψηφίσει κάτι το οποίο ξέρει κατά βάθος ότι είναι σωστό, αλλά συγχρόνως και τρέμοντας μπροστά στην ιδέα ότι θα χαλάσει την καλούτσικη εντύπωση που θα δημιουργήσει δείχνοντας υπευθυνότητα σε ένα ακροατήριο φανατικό ενδεχομένως ή ανύπαρκτο, γιατί οι πολίτες δεν είναι πια έτσι όπως τους νομίζαμε, προσπαθεί να ανεβάσει τους τόνους επί δευτερευόντων θεμάτων, όλα αυτά δείχνουν ότι σ’ αυτήν την περίπλοκη ακροβασία της «εξαγριωμένης συμπόρευσης» αποτυγχάνει. 
      Νομίζω ότι θα ήταν πολύ πιο συνεπές, πολύ πιο σταθερό, πολύ πιο πολιτικά προσοδοφόρο και πολύ πιο εθνικά ωφέλιμο, εάν το ΠΑ.ΣΟ.Κ. ψήφιζε αυτά τα άρθρα, επειδή στην πραγματικότητα βοηθούν στο να προχωρούν τα πράγματα. Νομίζω πως από τη μέχρι τώρα συζήτηση αναδείχτηκε μία βασική διαφορά γι’ αυτούς οι οποίοι επιμένουν να καλλιεργούν ότι δεν υπάρχουν διαφορές μεταξύ των δύο κομμάτων και η βασική διαφορά είναι ποιος θέλει να γίνεται έργο, ποιος θέλει να προχωρούν τα πράγματα -ιδίως εκείνα που έχουν τελματωθεί- και ποιος τρέμει, ποιος ανατριχιάζει, ποιος εξαγριώνεται, ποιος υπονομεύει το να γίνεται έργο. 
      Ο κ. Σουφλιάς δεν ανήκει στη μοντέρνα κατηγορία πολιτικών, η οποία χρησιμοποιεί περίπλοκες εκφράσεις, χρησιμοποιεί τη φρασεολογία των οραμάτων. Θα έλεγα πως είναι ένας «σκέτος» άνθρωπος, ο οποίος αρέσκεται στο να πράττει, αρέσκεται στο να λύνει θέματα και δεν επιδίδεται στο να διαφημίζει αυτήν του τη συμπεριφορά. Εγώ διάβασα αυτές τις μέρες για τον κ. Σουφλιά ότι η συμπεριφορά του θυμίζει Στάλιν και Νάσερ. Έφτασε μερίδα του Τύπου να παρομοιάσει τη συμπεριφορά ενός ανθρώπου, ο οποίος θέλει να λύσει θέματα και να ξεκολλήσει θέματα από τα τέλματα, ότι θυμίζει Νάσερ και Στάλιν. Ποτέ βέβαια δεν είχα τη φιλοδοξία και την πρόβλεψη ότι θα στηρίξω μία τέτοια συμπεριφορά. 
      Είναι τέτοιο το μένος και τέτοια η αντίδραση των δυνάμεων εκείνων που δεν θέλουν να γίνονται έργα, που δεν θέλουν να λύνονται τα θέματα και που δεν θέλουν να προχωρούν τα ζητήματα που έφθασαν μέχρι αυτό το σημείο. Το ΠΑ.ΣΟ.Κ. σήμερα μετετράπη σε «κοινοβουλευτικό βραχίονα» εκείνων οι οποίοι επιθυμούν τα πράγματα να παραμείνουν στο σημερινό τέλμα. Το ΠΑ.ΣΟ.Κ. το οποίο προηγουμένως με το επιχείρημα ότι και η δικαιοσύνη κρίνεται κατακεραύνωσε τις αποφάσεις των δικαστηρίων, οι οποίες, όπως είπε, ταλαιπωρούν τις παλαιότερες διοικήσεις του Κτηματολογίου και συγχρόνως κατακεραυνώνει την Κυβέρνηση, η οποία κατά το ίδιο ΠΑ.ΣΟ.Κ. δεν συμμορφώνεται προς το Συμβούλιο Επικρατείας, το οποίο είναι και αυτό δικαστήριο. 
      Όταν δηλαδή στελέχη του ΠΑ.ΣΟ.Κ. υφίστανται μία ταλαιπωρία από δικαστήρια, τότε τα δικαστήρια αξίζουν να κρίνονται. Όταν η Κυβέρνηση θέλει να λύσει θέματα, τότε το ΠΑ.ΣΟ.Κ. εφευρίσκει δήθεν αντίσταση της Κυβέρνησης προς δικαστήρια, η οποία είναι ανεπίτρεπτη. Το ΠΑ.ΣΟ.Κ. μπορεί να αντιστέκεται σε δικαστικές αποφάσεις, η Κυβέρνηση δεν μπορεί. Έχουμε συνεπώς συμπλήρωση της εικόνας του ΠΑ.ΣΟ.Κ. Δεν είναι απλώς εικόνα «εξαγριωμένης συμπόρευσης», είναι «εξαγριωμένης οξύμωρης συμπόρευσης» και επειδή αυτό είναι και μακρόσυρτο και δεν πιάνει, ως τίτλο της νέας πορείας του κόμματός σας μπορείτε να χρησιμοποιήσετε τα αρχικά Ε.Ο.Σ. Αυτή είναι η νέα σας ταυτότητα. 
      Όμως, το νομοσχέδιο αυτό με το οποίο σήμερα καλούμεθα να αναλάβουμε τις ευθύνες μας κάνει σοβαρή δουλειά. 
      Πρώτον, αποκαθιστά το γόητρο και το κύρος της εργασίας που γίνεται γύρω από το Κτηματολόγιο. Αποκαθιστά την πεποίθηση ότι αυτή η ιστορία θα τελειώσει. Αποκαθιστά την εμπιστοσύνη των πολιτών στο γεγονός ότι η υπόθεση του Κτηματολογίου και θα χρηματοδοτηθεί και θα ολοκληρωθεί. 
      Αυτό μπορεί να σας πειράζει, γιατί σε εσάς οφείλεται η έλλειψη εμπιστοσύνης προς τις εργασίες της υποθέσεως του Κτηματολογίου, αλλά δεν πειράζει καθόλου τον ελληνικό λαό, δεν πειράζει καθόλου την ελληνική πολιτεία, δεν πειράζει καθόλου εκείνους που θέλουν να έχουν, επιτέλους, ένα οριστικό τέλος στη μακρόσυρτη διαδικασία της αποκτήσεως Κτηματολογίου από τη χώρα. 
      Απλοποιούνται οι διαδικασίες. Εξασφαλίζονται οι πόροι, χωρίς να θίγονται τα συμφέροντα των πολιτών και, κυρίως, με τις διαδικασίες και τα πρώτα άρθρα αυτού του νομοσχεδίου –επαναλαμβάνω- δημιουργείται ένα κλίμα εμπιστοσύνης και μια πεποίθηση ότι η χώρα θα αποκτήσει Κτηματολόγιο μέσα στις προθεσμίες. 
      Με το ίδιο νομοσχέδιο λύνονται σημαντικά θέματα, τα οποία ταλαιπωρούσαν το Υπουργείο Δημοσίων Έργων και τους συναλλασσομένους. Όσοι έχετε υπηρετήσει στην Τοπική Αυτοδιοίκηση ξέρετε πολύ καλά τι σημασία έχει να ξέρουμε ποιος συντηρεί ποιο δρόμο. Το επί πενήντα περίπου χρόνια καθεστώς που υπάρχει σήμερα είναι ένα καθεστώς μεταθέσεως ευθυνών, αποφυγής ευθυνών με τίμημα έναν πολίτη εμβρόντητο, έναν πολίτη αγανακτισμένο, ο οποίος δεν ξέρει πού να απευθυνθεί, για να βρει το δίκιο του, ιδίως στην περίπτωση που έχει υποστεί ζημιές από κακοτεχνίες ή φθορές του οδοστρώματος. 
      Το ίδιο συμβαίνει και με το θέμα της αντιπλημμυρικής προστασίας. Με άρθρο αυτού του νομοσχεδίου ξεκαθαρίζει –και όχι μόνο στην Αττική, όπου υπάρχει Ε.ΥΔ.Α.Π., αλλά σε όλη την Ελλάδα- ποιος κάνει τις μελέτες για τα αντιπλημμυρικά έργα και ο ρόλος του συντονιστικού οργάνου είναι καθοριστικός. Ξεκαθαρίζει το γεγονός ότι για τον καθαρισμό των φρεατίων υδροσυλλογής αρμόδιοι και υπεύθυνοι είναι οι δήμοι, χρηματοδοτούμενοι από το Υπουργείο Εσωτερικών. Για το θέμα του καθαρισμού των ρεμάτων αρμόδιες είναι οι Νομαρχιακές Αυτοδιοικήσεις. Και όσον και αν φαντάζει αυτονόητο αυτό το ξεκαθάρισμα ευθυνών, τόσο είναι απογοητευτικό το γεγονός ότι μέχρι τώρα δεν είχε συμβεί αυτό το ξεκαθάρισμα και γι’ αυτήν τη μέχρι τώρα έλλειψη ξεκαθαρίσματος είναι υπεύθυνες οι κυβερνήσεις του ΠΑ.ΣΟ.Κ.. 
      Φυσικά, είναι ενδεχομένως και βαρετό και μονότονο να αναφέρεται κανείς στις ευθύνες του ΠΑ.ΣΟ.Κ.. Θα είχε διευκολύνει πάρα πολύ αν το ίδιο το ΠΑ.ΣΟ.Κ. τις είχε αναλάβει μόνο του και είχε αφοπλίσει το σύνολο της δικής μας επιχειρηματολογίας. 
      Σήμερα, δεν μπορώ να αντισταθώ στον πειρασμό να καταγγείλω και να επισημάνω ότι «κατακεραυνώνετε» έναν Υπουργό και ένα Υπουργείο, που τα πρώτα δυόμισι χρόνια της νέας Κυβερνήσεως έχει αποστεί και από σκανδαλολογίες και από αναζητήσεις ευθυνών του παρελθόντος, όχι βέβαια στη λογική της συγκάλυψης, αλλά στη λογική του γεγονότος ότι πρέπει να προχωρούν τα έργα και πρέπει να πάψουμε με την ατέρμονη και υπερβολική σκανδαλολογία να υπονομεύουμε την εκτέλεση των έργων. 
      Έχει κόστος ο νυν Υπουργός Περιβάλλοντος, Χωροταξίας και Δημοσίων Έργων απ’ αυτήν τη στάση του. Έχει κόστος το οποίο το βλέπει κανείς από επιθέσεις που δέχεται από μερίδα και του φιλικού Τύπου προς τη Νέα Δημοκρατία. Και αυτόν τον Υπουργό, αυτόν τον άνθρωπο το ΠΑ.ΣΟ.Κ. σήμερα επέλεξε να κατηγορήσει για λασπολογία και για σκανδαλολογία, έναν άνθρωπο ο οποίος, πέραν κάθε «λαγνείας επικοινωνίας», πέραν κάθε αυτοπροβολής, έχει αποδυθεί σε μια προσπάθεια που και τα δημόσια έργα έχει βελτιώσει αφάνταστα και οι αριθμοί είναι συναρπαστικοί για μας και συντριπτικοί για το ΠΑ.ΣΟ.Κ..
      Αλλά και τα λάθη του παρελθόντος διορθώνει, χωρίς να προσπαθεί να τα επιρρίψει στο ΠΑ.ΣΟ.Κ., παρά μόνο, όταν προκαλείται από το ίδιο το ΠΑ.ΣΟ.Κ., το οποίο επιδίδεται στον παραλογισμό του να προκαλεί τη Νέα Δημοκρατία να του επισημαίνει τις ευθύνες του, μόνο όταν πρέπει να απαντήσει στην προκλητικότητά του. 
    Αν το ΠΑ.ΣΟ.Κ. δεν είχε την προπέτεια να ζητάει και τα ρέστα, πολύ λιγότερη ένταση θα υπήρχε και στην Αίθουσα αυτή και σε όλο το πολιτικό σκηνικό. Αν παρατηρήσετε, οι περισσότερες κατακραυγές για το παρελθόν σας προέρχονται από δευτερολογίες και απαντήσεις και όχι από την πρώτη συζήτηση της δικής μας παρατάξεως. 
    Με το νομοσχέδιο: «Τροποποίηση της νομοθεσίας για το Κτηματολόγιο» έρχονται και σημαντικές νομοθετικές πρωτοβουλίες με τη μορφή τροπολογιών, μεταξύ των οποίων και εκείνες που αφορούν στη χάραξη και στη θεσμοθέτηση της χάραξης του Μετρό και της Εγνατίας. Άλλες που αφορούν στην αστική ανάπλαση των Αθηνών στο Βοτανικό και στη Λεωφόρο Αλεξάνδρας και ασφαλώς και στο θέμα της μερικής εκτροπής του άνω ρου του Αχελώου προς την κατεύθυνση της Θεσσαλίας. Και εδώ κυρίαρχο δεν είναι κανένα «νομικό πραξικόπημα», καμία δήθεν απείθεια, καμία δήθεν περιφρόνηση του περιβάλλοντος, κυρίαρχο στοιχείο είναι ότι τα πράγματα πρέπει κάποτε να τελειώνουν, πρέπει να ολοκληρώνονται και  πρέπει κάποτε να μπαίνουν στη σειρά τους. Αυτό είναι κάτι καινούργιο, είναι κάτι που δεν συνάδει με τη νοοτροπία της αναβλητικότητας, της «φυγευθυνότητας» και με τη νοοτροπία του να είμαστε δωρεάν οραματικοί. Δεν χρειάζεται να είσαι καθόλου οραματικός, για να υποτάξεις την πραγματικότητα στις επιθυμίες σου. 
    Πολιτική δεν είναι ούτε επικοινωνιολογία ούτε σκανδαλολογία ούτε εξοργισμένη συμπόρευση,  είναι πράξη. Και σήμερα με την τροπολογία αυτή, όπως και με όλο το νομοσχέδιο, η πράξη επανέρχεται ως κορωνίδα της πολιτικής συμπεριφοράς του Υπουργείου ΠΕ.ΧΩ.Δ.Ε., της Κυβέρνησης της Νέας Δημοκρατίας. Αυτό φαίνεται ότι έχει ταράξει ένα σύστημα το οποίο είχε εθιστεί και αποπειράται να εθίσει και τον ελληνικό λαό στο ότι τα πάντα  πρέπει να συζητούνται επ’ άπειρον, τα πάντα πρέπει να αναβάλλονται, τα πάντα πρέπει να υπόκεινται στη λογική ότι εμείς ξέρουμε θαυμάσια τι δεν θέλουμε. Είναι καιρός το πολιτικό σύστημα να αλλάξει τροπάριο, να πούμε ότι ξέρουμε τι θέλουμε και το πραγματοποιούμε. Και αν αυτό φοβίζει το ΠΑ.ΣΟ.Κ., γιατί είναι άμαθο προς τέτοιες συμπεριφορές, σας πληροφορώ ότι δεν φοβίζει καθόλου τον ελληνικό λαό και κυρίως δεν φοβίζει καθόλου εμάς οι οποίοι στηρίζουμε αυτή την Κυβέρνηση. Πρέπει κάποτε να μάθουμε να μη λέμε εδώ τι δεν θέλουμε ή τι δεν είναι σωστό να γίνει, αλλά να λέμε τι θέλουμε και τι προτείνουμε. 
    Το Υπουργείο ΠΕ.ΧΩ.Δ.Ε. με αυτό το νομοσχέδιο λέει ξεκάθαρα τι θέλει για το Κτηματολόγιο: θέλει επιτέλους να το τελειώσει. Λέει ξεκάθαρα τι θέλει με το θέμα της υδρεύσεως και της αρδεύσεως της Θεσσαλίας: θέλει να την πραγματοποιήσει χωρίς να βλάψει την Αιτωλοακαρνανία και το περιβάλλον. Λέει τι θέλει και τι μπορεί να κάνει για το θέμα της ανάπλασης των Αθηνών στις περιοχές της Αλεξάνδρας και του Βοτανικού και το κάνει. Καμία περιφρόνηση προς τα δικαστήρια, καμία περιφρόνηση προς τον ελληνικό λαό, καμία περιφρόνηση προς τις ανάγκες και τις ευθύνες που έχουμε. Αυτός που εξακολουθεί να περιφρονεί και τις ανάγκες του ελληνικού λαού και τις ευθύνες που έχει, είναι η Αξιωματική Αντιπολίτευση, η οποία μετά από δυόμισι χρόνια θητείας στα ‘Εδρανα της Αντιπολιτεύσεως εξακολουθεί να ξέρει πάρα πολύ καλά τι δεν θέλει. Επειδή εμείς ξέρουμε τι θέλουμε, στηρίζουμε το νομοσχέδιο, στηρίζουμε την ολοκλήρωση του Κτηματολογίου, στηρίζουμε τις τροπολογίες και στηρίζουμε να προχωρούν τα έργα χωρίς να υπονομεύουμε την προοπτική της χώρας και την προοπτική του αγροτικού κόσμου.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τασούλα.
    Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ: Κυρίες και κύριοι συνάδελφοι, συζητούμε σήμερα ένα νομοσχέδιο που αφορά το Εθνικό Κτηματολόγιο, διατάξεις για τα δημόσια έργα και άλλες επιμέρους ρυθμίσεις. Εμείς ξεκαθαρίσαμε τη θέση μας ότι ψηφίζουμε το νομοσχέδιο και το κάνουμε με ευθύνη, σε αντίθεση με τη δική σας συμπεριφορά όταν ήσασταν στην αξιωματική αντιπολίτευση.
      Τι λέει αυτό το νομοσχέδιο; Διαβάζω κείμενο του Τεχνικού Επιμελητηρίου Ελλάδος: «Με την ολοκλήρωση της πρώτης φάσης συμπεραίνεται ότι το νομικό και τεχνικό πλαίσιο της σύνταξης, όπως αυτό σταδιακά διαμορφώθηκε από το 1955 ως σήμερα, είναι ικανό να στηρίξει τις υπολειπόμενες φάσεις της σύνταξης, ενώ το αντίστοιχο της λειτουργίας απαιτεί άμεσες συμπληρώσεις και βελτιώσεις». Έχω και άλλα κείμενα εδώ, τα οποία δείχνουν ότι το πλαίσιο το οποίο υπήρχε μέχρι σήμερα αυτό και διατηρείται. Το δικό μας πλαίσιο διατηρείται.
       Χρειάζονται κάποιες βελτιώσεις στη λειτουργία και αυτό προσπαθείτε να κάνετε σήμερα με τις διατάξεις που φέρνετε. Είναι διορθώσεις οι οποίες προέκυψαν από την εμπειρία δέκα χρόνων εφαρμογής κάποιων διατάξεων. Το Καλοκαίρι του 2004 έγιναν οι προτάσεις από τους αρμόδιους φορείς και το Τεχνικό Επιμελητήριο, τις οποίες φέρνετε καθυστερημένα. Αυτή είναι η αλήθεια. Για το περιεχόμενο των διατάξεων μίλησαν συνάδελφοι, θα μιλήσουμε και επί των άρθρων. Δεν θέλω να επεκταθώ περισσότερο.
      Θέλω όμως, κυρίες και κύριοι συνάδελφοι, να τονίσω την ανεύθυνη στάση την οποία κρατήσατε επί χρόνια, όχι μόνο στο θέμα του Κτηματολογίου αλλά και στο θέμα των δημοσίων έργων και γενικότερα ως αντιπολίτευση. Ο κύριος Μπένος, ο Κοινοβουλευτικός Εκπρόσωπος, αναφέρθηκε στο θέμα της δικαστικής διαδικασίας. Θα πω μόνο δυο λόγια.
      Τι γινόταν όταν ήσασταν αντιπολίτευση; Ανεύθυνες, αστήρικτες καταγγελίες Βουλευτών, όχι όλων, μιας μερίδας Βουλευτών, προβολή από το φιλικό σας Τύπο, αυτεπάγγελτες παρεμβάσεις ορισμένων δικαστικών λειτουργών. Είναι τυχαίο ότι ο κ. Γεράκης -ο οποίος στη συνέχεια παρέχει στον Υπουργό Δικαιοσύνης άτυπα ή επίσημα υπηρεσίες, αυτό δεν μας το απάντησε ο Υπουργός Δικαιοσύνης- στηριζόμενος σε ανώνυμη επιστολή στις 5/10/2001, ανακοίνωσε την ποινική δίωξη των μελών του διοικητικού συμβουλίου της «ΚΤΗΜΑΤΟΛΟΓΙΟ Α.Ε.», την ημέρα που ήταν εδώ ο κ. Μπαρνιέ για να συζητηθεί το θέμα του Κτηματολογίου.
      Αυτές οι συμπεριφορές συνεχίστηκαν. Είχαμε την πανηγυρική απαλλαγή με πρόταση του εισαγγελέα το Μάρτιο του 2005, ο οποίος θεώρησε επιεικώς εξωπραγματικές τις κατηγορίες. Το Μάρτιο του 2006 –το είπε και ο κύριος Μπένος- ένα μέλος της διοίκησης και ο διευθύνων σύμβουλος υπέγραψαν τις συμπληρωματικές συμβάσεις, τις οποίες ομόφωνα υποστήριξαν και ψήφισαν όλα τα μέλη του διοικητικού συμβουλίου –ο διευθύνων σύμβουλος απλώς υπέγραψε την απόφαση του διοικητικού συμβουλίου- και ενώ όλοι απαλλάσσονται, αυτοί παραπέμπονται. Η διαδικασία εκκρεμεί και είναι βέβαιο ότι μια ανεξάρτητη δικαιοσύνη θα καταλήξει στα ίδια συμπεράσματα στα οποία κατέληξε και ο Εισαγγελέας Εφετών, να χαρακτηρίσει δηλαδή ως επιεικώς εξωπραγματικές τις κατηγορίες. 
      Θα αναφερθώ τώρα στα άλλα θέματα, που ως ένα σημείο έχουν θετική διάσταση για τα έργα κυρίως, οι διατάξεις για τη συντήρηση των οδών, για τα φρεάτια κ.λπ. Είναι θετικές ως ένα σημείο αλλά –προσέξτε!- δίνει αρμοδιότητες και ευθύνες στην Τοπική Αυτοδιοίκηση και στη μια περίπτωση της συντήρησης των οδών και στην άλλη -και μάλιστα ζητάει και ευθύνες αν μέσα σε ένα μικρό χρονικό διάστημα δεν επέλθει η άμεση επέμβαση των δήμων, όπου θα υπάρχουν και τιμωρίες- χωρίς να κάνει κανένα διάλογο. Δεν κάνατε διάλογο με την Κ.Ε.Δ.Κ.Ε., με την Τοπική Αυτοδιοίκηση την οποία αφορούν. Δεν υπάρχει δέσμευση για τα κονδύλια, παρά μόνο μια αναφορά ότι το Υπουργείο Εσωτερικών ότι θα δώσει τα κονδύλια. Αυτό είναι και αντισυνταγματικό.
      Να έρθω τώρα στα θέματα των μελετών και της ανάθεσης των έργων. Καταρχάς, κύριε Υφυπουργέ, λυπάμαι που λείπει ο κύριος Υπουργός. Εγώ –μαζί με τον κ. Πάχτα- ως μέλος τότε της κυβέρνησης συμμετείχα τότε στις διαδικασίες που συζητούσαμε για τις επί έλασσον δαπάνες.
      Ξέρετε πώς γίνεται η συζήτηση με την Ευρωπαϊκή Ένωση. Πράγματι, σε μερικά περιφερειακά, νομαρχιακά και δημοτικά έργα υπήρχαν κάποιες παρεκκλίσεις την περίοδο 2000-2003. Τα συζητήσαμε όλα αυτά. Μας πίεζε η Ευρωπαϊκή Ένωση να διορθώσουμε κάποια πράγματα στο καθεστώς παραγωγής έργων. Το ένα ήταν να αλλάξουμε το νόμο για τις μελέτες, όπου έπρεπε να εισάγουμε την οικονομική προσφορά και να αποδεσμεύσουμε –κυρίως αυτές ήταν οι δύο πιο πιεστικές παρεμβάσεις της Ευρωπαϊκής Ένωσης- την τελική αμοιβή του μελετητή από τον τελικό προϋπολογισμό του έργου. Αυτό το κάναμε. Μας είπαν να κάνουμε πρότυπες διακηρύξεις. Τις κάναμε. Και γινόταν και μια πολύ σοβαρή δουλειά, για να έχουμε καινούρια κοστολόγια, τιμολόγια, με βάση αναλύσεις τιμών κ.λπ., την οποία την εγκαταλείψατε.
      Μας είπαν να διορθώσουμε κάποια πράγματα για τον ποιοτικό έλεγχο των έργων. Το κάναμε. Και είχαμε συμφωνήσει να διορθώσουμε και το θέμα αυτό των επί έλασσον δαπανών. Εφαρμοζόταν δε η διάταξη αυτή το 2003, κατ’ εντολή του κ. Πάχτα, από τις διαχειριστικές αρχές. Και ετοιμάζαμε τροπολογία την οποία, εάν δεν γινόταν τότε το επεισόδιο με τον κ. Πάχτα, θα είχαμε ψηφίσει πριν τις εκλογές. Αλλά η προθεσμία για την μόνη εκκρεμότητα που έμενε, για να κλείσουμε όλα τα θέματα του παρελθόντος ήταν μέχρι το Μάιο του 2004. Μόνο αυτή η εκκρεμότητα υπήρχε –καμία άλλη- για να κλείσουμε όλα τα θέματα του παρελθόντος. Και ήρθατε εσείς, το χειριστήκατε ανεύθυνα, δεν υπήρχε συνεννόηση μεταξύ Υπουργείων -την ευθύνη την έχει ο ίδιος ο Πρωθυπουργός- καθυστερήσατε εξ αυτού του λόγου και δεν ξέρω αν είχατε και άλλες σκοπιμότητες. Επειδή η ποινή των 500.000.000 θα αφορούσε έργα της περιόδου 2000-2003 δεν ξέρω μήπως το κάνατε και σκόπιμα. Δεν θέλω να το πιστεύω. Η ευθύνη όμως είναι αποκλειστικά δική σας. 
      Ξέρω ότι οι Βουλευτές της Νέας Δημοκρατίας, επειδή δεν ξέρουν τη διαδικασία αυτή, είναι δύσκολο να το πιστέψουν ή επικαλούνται ότι αφορά εκείνα τα έργα. Ναι, αφορά εκείνα τα έργα, όμως πάντα έτσι γίνεται. Όλες αυτές τις εκκρεμότητες τις είχαμε κλείσει και ξαναήρθαν στην επιφάνεια επειδή καθυστερήσατε δύο χρόνια να συμφωνήσετε σ’ αυτό. 
	Δύο-τρία πράγματα θέλω να πω τώρα για τον Αχελώο. Κύριε Υπουργέ, δεν ξέρω αν εσείς τα γνωρίζετε. Εμείς ψηφίζουμε την τροπολογία που αφορά τον Αχελώο. Είμαστε αρνητικοί στην άλλη τροπολογία, διότι η άλλη τροπολογία καταργεί το ν.3199 και είναι βέβαιο ότι θα έχετε προβλήματα και με την Ευρωπαϊκή Ένωση και με τα δικαστήρια. Τον καταργεί.
      Ο κύριος Υπουργός λέει ότι υπάρχει μεταβατική περίοδος μέχρι το 2009. Δεν υπάρχει. Υπάρχει μεταβατική περίοδος εφαρμογής του νόμου; Για πείτε μας πού είναι. Έχω το νόμο εδώ. Πού είναι; Πείτε μας ποια διάταξη προβλέπει ότι μέχρι το 2009 δεν εφαρμόζεται ο νόμος. Ποια διάταξη; Καμία. Απλώς λέει ότι η τελευταία προθεσμία για να γίνουν τα σχέδια διαχείρισης είναι το 2009. Αυτό λέει.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Αυτό εννοεί.
	ΙΩΑΝΝΗΣ ΤΣΑΚΛΙΔΗΣ: Δεν εννοεί αυτό. Εάν δεν κάνετε σχέδιο διαχείρισης, δεν μπορείτε να κάνετε τα έργα. Αν δεν το κάνετε μέχρι το 2009 θα έχετε ποινή από την Ευρωπαϊκή Ένωση, η οποία ελέγχει την εφαρμογή του νόμου. Μέχρι τότε, αν δεν κάνετε σχέδιο διαχείρισης, δεν σας ελέγχει η Ευρωπαϊκή Ένωση;  Η τελευταία προθεσμία είναι τότε. Αυτό δεν σημαίνει όμως ότι μπορείτε να κάνετε έργο χωρίς να εφαρμόσετε την οδηγία ή ότι υπάρχει κενό στην εφαρμογή της οδηγίας. Δεν υπάρχει. Κενό, κύριε Υπουργέ, υπάρχει στις δικές σας ενέργειες. Έπρεπε να είχατε κάνει ήδη το προεδρικό διάταγμα, το οποίο καθορίζει το πώς συντάσσονται οι λεπτομέρειες των σχεδίων διαχείρισης. Αυτή είναι η μεγάλη σας ευθύνη. Το κάνατε; Δεν το κάνατε. Ποιος φταίει; Το ΠΑ.ΣΟ.Κ.; Το ΠΑ.ΣΟ.Κ. ψήφισε τον ν. 3199, το νόμο δηλαδή που προσαρμόζεται στην κοινοτική οδηγία, ο οποίος δημοσιεύθηκε το Δεκέμβριο του 2003. Και είχαμε ήδη ξεκινήσει, προτού ψηφιστεί ο νόμος, τη σύνταξη του προεδρικού διατάγματος. 
      Τι κάνατε λοιπόν δυόμισι χρόνια; Μας καλείτε τώρα να ακυρώσουμε την οδηγία; Ε, σ’ αυτό δεν μπορούμε να συνεργήσουμε! Η ευθύνη όμως είναι αποκλειστικά δική σας. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, έχω τη γνώμη ότι οι ομιλητές, μετά τους έξι, έχουν δέκα λεπτά. 
	ΠΡΟΕΔΡΕΥΩΝ (Σωτήρης Χατζηγάκης): Όχι. Έχει γίνει, κατά πάγια τακτική, οκτώ λεπτά.
	ΙΩΑΝΝΗΣ ΤΣΑΚΛΙΔΗΣ: Τότε επιτρέψτε μου να τελειώσω σε τριάντα δευτερόλεπτα. 
	Ένα άλλο κεφάλαιο είναι το θέμα των δημοσίων έργων γενικότερα, όπου επίσης συκοφαντήσατε τις κυβερνήσεις του ΠΑ.ΣΟ.Κ.. Ο κ. Σουφλιάς πήγε προχθές στο Μαλιακό και συμμετείχε εκεί στην διάνοιξη της σήραγγας της παράκαμψης του Αγίου Κωνσταντίνου και δεν παρέλειψε να ρίξει και ευθύνες στις κυβερνήσεις του ΠΑ.ΣΟ.Κ.. Τον ερωτώ: Ποιος δημοπράτησε το έργο αυτό; Ποιος το ξεκίνησε; 
      Η σήραγγα κατά ένα χιλιόμετρο ήταν ήδη έτοιμη το Μάρτιο του 2004. Όλα τα έργα τα οποία επισκέπτεσθε κύριε Σουφλιά, είναι έργα δικά μας, κανένα δεν είναι δικό σας. Εμείς τα ξεκινήσαμε όλα. Πείτε μου κάτι. Αναθέσατε καμιά μελέτη τα 2,5 χρόνια; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Τσακλίδη. Τελειώσατε. 
      ΙΩΑΝΝΗΣ ΤΣΑΚΛΙΔΗΣ: Ούτε μια μελέτη σοβαρή δεν αναθέσατε. Κινείστε με τη δική μας προίκα μιας περιόδου την οποία τόσο έχετε συκοφαντήσει. Μιας περιόδου που έγιναν πολλά έργα, μιας περιόδου που οι υπερβάσεις από το 50% των συμβατικών προϋπολογισμών, μειώθηκαν στο 17%, μιας περιόδου που υπήρξε πλήρης διαφάνεια…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσακλίδη!
      ΙΩΑΝΝΗΣ ΤΣΑΚΛΙΔΗΣ: … μιας περιόδου που το τελικό παραχθέν έργο κόστισε 30% λιγότερο απ’ ό,τι την περίοδο ’90-’93 και 35% φθηνότερα απ’ ό,τι τα ανάλογα έργα στην Ευρωπαϊκή Ένωση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσακλίδη.
      ΙΩΑΝΝΗΣ ΤΣΑΚΛΙΔΗΣ: Αυτή ήταν η δική μας περίοδος.
      Και σας λέω και κάτι ακόμη και τελειώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσακλίδη. Τώρα κάνετε υπέρβαση. Σας παρακαλώ! 
      ΙΩΑΝΝΗΣ ΤΣΑΚΛΙΔΗΣ: Κλείνω, κύριε Πρόεδρε.
      Εμείς ψηφίσαμε τον μαθηματικό τύπο ο οποίος είχε θεαματικά αποτελέσματα. Όταν τον ψηφίσαμε και στην εισηγητική έκθεση είπαμε τον ψηφίζουμε για μια μεταβατική περίοδο και εμείς θα τον αλλάζαμε, αλλά φροντίζοντας να υπάρχει μια ομαλή μετάβαση. Eσείς αφήσατε κενό ενάμιση χρόνο και φθάσαμε να υπονομεύσετε, εσείς, από την αφετηρία το νόμο το δικό σας.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ! 
      ΙΩΑΝΝΗΣ ΤΣΑΚΛΙΔΗΣ: Έχουμε μεγάλες εκπτώσεις και δεν θα τελειώσουν τα έργα.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσακλίδη!
      ΙΩΑΝΝΗΣ ΤΣΑΚΛΙΔΗΣ: Θα αλλοιωθεί και η ποιότητα των έργων. 
      Κύριε Πρόεδρε, δεν είναι απλό το θέμα. Μας έχει κατηγορήσει η Νέα Δημοκρατία πολλάκις για τέτοια θέματα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσακλίδη, δεν είστε εντάξει με αυτά που είπατε. Παρακαλώ κλείστε. 
      ΙΩΑΝΝΗΣ ΤΣΑΚΛΙΔΗΣ: Σας ερωτώ, κύριε Υπουργέ, και ερωτώ τον κ. Σουφλιά όταν σήμερα δίνεται μικρή έκπτωση 3% ποιος εγκρίνει το αποτέλεσμα;  
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Τσακλίδη.
      Σας παρακαλώ να μη γράφετε τίποτε άλλο απ’ αυτά που λέει ο κ. Τσακλίδης. 
      ΙΩΑΝΝΗΣ ΤΣΑΚΛΙΔΗΣ: ….
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γκατζή, έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, το θέμα είναι ότι ο καυγάς ανάμεσα στα δυο κόμματα γίνεται με το «εσείς και εμείς», δηλαδή εμείς ήμασταν καλύτεροι, εμείς τα χειριστήκαμε έτσι, εσείς δεν τα χειριστήκατε καλά. Και οι δυο όμως εξυπηρετούσατε αντιλαϊκές πολιτικές. Και αυτό το νομοσχέδιο λοιπόν είναι ταξικό, συνέχεια του προηγούμενου νομοσχεδίου. Είναι όπως λέμε μια και μιλάμε για τεχνικά θέματα ένα έργο συνεχιζόμενο που παρέλαβε η Κυβέρνηση η τωρινή από την προηγούμενη και το ακολουθεί πιστά όπως ακριβώς εμπεριέχεται στις τεχνικές προδιαγραφές και στην τεχνική έκθεση.
      Θα ήθελα όμως να αναφερθώ –επειδή και ο κύριος Υπουργός αναφέρθηκε- και στις τροπολογίες. Δεν ήταν στις προθέσεις μου. Ήθελα να μιλήσω αργότερα όταν θα κουβεντιάζαμε για τις τροπολογίες, όμως θα πρέπει να πούμε ορισμένα πράγματα, γιατί εδώ παρουσιάστηκε ως, δήθεν, αναβάθμιση και των Αμπελοκήπων αλλά και από την άλλη μεριά του Ελαιώνα. Είναι όμως έτσι τα πράγματα; Είναι πραγματικά αναβάθμιση; Τι γίνεται με την περίπτωση αυτή;
      Εκείνο που μπορεί να επισημάνει κανένας με δυο λόγια και να το πει είναι ότι εκατοντάδες στρέμματα, κοντεύουν τα 200, στρέμματα γης του δημοσίου χαρίζονται σε μια ποδοσφαιρική ανώνυμη εταιρεία με μια προίκα η οποία συνοδεύεται από τα 127.600.000 ευρώ από το Πρόγραμμα Δημοσίων Επενδύσεων και 35.000.000 από το Δήμο της Αθήνας για απαλλοτριώσεις και υποδομή. Το ένα είναι αυτό.
      Το δεύτερο, για να δούμε πού πάει το χρήμα του Ελληνικού Δημοσίου. Πηγαίνει σε μια ανώνυμη εταιρεία. Θέλει να κάνει γήπεδο ο Παναθηναϊκός; Να αγοράσει με δικά του χρήματα και να το κάνει -ανώνυμη εταιρεία είναι- και να λειτουργεί με βάση τον κανόνα και τους νόμους της πολιτείας. Αλλά ποιος θα τα ακούσει αυτά και ποιος θα τα εφαρμόσει όταν οι κυβερνήσεις σκέφτονται έτσι και στηρίζεται αυτή η πολιτική και από το ΠΑ.ΣΟ.Κ. όταν είπε ότι, εμείς συμφωνούμε να γίνει αυτή η αλλαγή. 
      Τι γίνεται όμως με την περιοχή; Να το δούμε. Είναι έτσι όπως λέει η Κυβέρνηση; Αναβαθμίζονται οι Αμπελόκηποι; Μέσα στην εισηγητική έκθεση στη δεύτερη σελίδα, κύριε Υπουργέ, αναφέρετε ότι θα είναι συνέχεια το πράσινο με εκατό στρέμματα γης στους Αμπελόκηπους και άλλα και εκεί μέσα αναφέρετε και για τις Προσφυγικές πολυκατοικίες. Κατ’ αρχήν οι Προσφυγικές πολυκατοικίες έχουν κηρυχθεί διατηρητέες από το Συμβούλιο της Επικρατείας και οι οκτώ. Αυτό είναι το ένα. 
      Το δεύτερο είναι ότι θα μπορούσατε, χωρίς να πειράξετε τις αθλητικές εγκαταστάσεις και να μη βάλετε τσιμέντο μέσα στο γήπεδο του Παναθηναϊκού, στο κέλυφος μιας απ’ αυτές τις πολυκατοικίες ή και σε δυο ακόμη να κάνετε το μουσείο που θέλετε και να αφήσετε έτσι ανέγγιχτο το γήπεδο, να μη μπει μέσα τσιμέντο.
      Τρίτον, είναι ευκαιρία μ' αυτό το νομοθέτημα να χαρακτηρίσετε σαν πράσινη την περιοχή. Να δώσετε χαρακτηρισμό και να δεσμευτεί σαν τέτοιος. 
      Τέταρτον, η περιοχή που είναι το βενζινάδικο απέναντι και που έχει απαλλοτριωθεί πάλι από το Δήμο της Αθήνας, έχει χαρακτηριστεί ως πράσινο. Προβλέπεται, λοιπόν, ότι μπορεί να γίνει από κάτω γκαράζ. Να, μία δεύτερη λύση ότι μπορεί να γίνει εκεί χώρος στάθμευσης χωρίς να πειράξετε τελικά το υπέδαφος του Παναθηναϊκού, γιατί ξέρουμε ότι σ’ αυτά τα υπεδάφη τίποτα δεν μπορεί να ανθίσει εκτός από θάμνους και λουλουδάκια. 
      Επίσης, όλοι ξέρουμε ότι το γήπεδο του Παναθηναϊκού είναι δημόσιος χώρος, δημοτική έκταση και έχει χαρακτηριστεί ως πράσινο. Ως πράσινο δεν  έχετε καμία δυνατότητα να δώσετε συντελεστή δόμησης. Εσείς και συντελεστή δόμησης δίνετε, αλλά και τον παίρνετε, τον μεταφέρετε στον Ελαιώνα –εξήντα χιλιάδες τετραγωνικά μέτρα- και τον χαρίζετε στην «Π.Α.Ε. του Παναθηναϊκού», όπου εκτός από το γήπεδο, θα κάνει εμπορικές, επιχειρηματικές, θεατρικές, συνεδριακές εγκαταστάσεις κ.λπ. τις οποίες θα εκμισθώνει και θα παίρνει χρήματα.
      Να σας πω και άλλο για να δείτε πώς λειτουργείτε και μιλάτε μετά για ανάπτυξη. Αυτή η περιοχή είχε χαρακτηριστεί ως πράσινη. Προβλεπόταν με προεδρικό διάταγμα της προηγούμενης κυβέρνησης ότι το 2015 όλες οι βιομηχανίες θα έφευγαν από εκεί, θα απαλλοτριωνόταν ή δεν ξέρω τι θα γινόταν κ.λπ. και ο χώρος θα κηρύσσονταν πράσινο. Δεν το κάνετε αυτό. Τα υπόλοιπα από τα εκατόν ογδόντα στρέμματα μείον τα δεκαεννέα που τώρα θα απαλλοτριώσετε, είναι σε εισφορά γης που πήρε το δημόσιο, όταν ενέταξε την περιοχή στο ν. 1337. 
      Να πω εδώ όμως και μία ακόμη παρανομία και ρουσφετολογική διευθέτηση που έκανε το ΠΑ.ΣΟ.Κ.. Θα θυμάστε, κύριοι Βουλευτές, ότι η προηγούμενη κυβέρνηση, όταν συζητούσαμε για τον Ελαιώνα, έφερε τροπολογία που έλεγε ότι δεν θα συναθροίζεται η έκταση για να δοθεί η εισφορά σε γη με βάση τους συντελεστές, αλλά κάθε μία έκταση χωριστά για να είναι χαμηλοί οι συντελεστές, γιατί συναθροιζόμενες όλες θα παίρναμε εκατοντάδες στρέμματα που θα αποτελούσαν κοινόχρηστο χώρο. Άλλη μία χειρονομία καλής θέλησης στο μεγάλο κεφάλαιο από την προηγούμενη κυβέρνηση η οποία συνεχίζεται και με τη σημερινή.
      Εκτός από αυτό, παίρνουμε και τα δεκαεννέα στρέμματα της «ΕΤΜΑ». Αλλά τι λέει η Κυβέρνηση; Λέει ότι το συντελεστή των δεκαεννέα στρεμμάτων τον δίνουμε, κύριοι συνάδελφοι, στα σαράντα τρία στρέμματα. 
      Να δώσετε το συντελεστή των δεκαεννέα στρεμμάτων, το καταλαβαίνω. Αλλά στα υπόλοιπα σαράντα τρία στρέμματα το συντελεστή 0,8 να τον κάνετε 1,6  αυτό είναι έγκλημα πολεοδομικό, έγκλημα περιβαλλοντικό και παράνομο. Καμία νομοθεσία δεν το προβλέπει αυτό. Τώρα θεσπίζετε εσείς αυτήν τη διαδικασία, χώρια από τη τσιμεντοποίηση που θα γίνει στην περιοχή και χώρια από το ότι αυτή η υποβαθμισμένη περιοχή ήταν για χρόνια –και επίτηδες διατηρήθηκε- υποβαθμισμένη, για να μπορέσει έτσι να ξεπουληθεί. 
      Εμείς, κύριοι Βουλευτές, για να πω και το καλύτερο, για τον υπάρχοντα χώρο του γηπέδου θέλουμε τη διατήρηση των υπαρχουσών υποδομών. Κάτω από τις κερκίδες θέλουμε μικρά γήπεδα, πισίνες κ.λπ., όπως υπάρχουν και την ένταξή τους στον κοινόχρηστο πράσινο χώρο ως δημοτική έκταση με ελεύθερη πρόσβαση σε όλους τους πολίτες. Αυτό δεν θέλουμε να πειραχτεί. 
      Αν δεν θέλετε να το κάνετε αυτό, υπάρχει η άλλη πρόταση που λέμε ότι το γήπεδο του Παναθηναϊκού μπορεί να διατηρηθεί. Να βάλει η «Π.Α.Ε. Παναθηναϊκός» τις δαπάνες που απαιτούνται, να φτιάξει κερκίδες για είκοσι χιλιάδες φιλάθλους –ποτέ δεν είχε παραπάνω και κανένας σύλλογος δεν έχει συγκεντρώσει πάνω από είκοσι χιλιάδες φιλάθλους- να παίζει τους αγώνες του πρωταθλήματος και για διεθνείς άλλους αγώνες να πηγαίνει στο Ολυμπιακό Στάδιο.
      Να, λοιπόν που και το δημόσιο δεν θα δαπανήσει και ο Ελαιώνας θα σωθεί και θα γίνει εκεί ένα δάσος, πραγματικά μητροπολιτικό. Θα ανασάνει η πρωτεύουσα, όταν ξέρουμε ότι έχει το λιγότερο ελεύθερο χώρο από όλες τις πρωτεύουσες των χωρών της Ευρώπης. Και πολύ λιγότερο μάλιστα, με μεγάλες αποστάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτά είναι ορισμένα μέτρα, τα οποία δεν μπορεί κανένας να αμφισβητήσει ότι μπορεί πραγματικά να παρθούν. Από την άλλη μεριά,  δεν μπορεί να μη σημειώσει ότι γίνεται μια χαριστική, ρουσφετολογική παραχώρηση στους ιδιοκτήτες της «Π.Α.Ε. Παναθηναϊκός», καθώς θα κάνουν γήπεδο σε δημόσιο χώρο, θα στερήσουν κοινόχρηστο χώρο, θα πάρουν λεφτά από το δημόσιο, θα πάρουν λεφτά από το δήμο, θα προχωρήσουν σε εμπορικές δραστηριότητες, θα πάρουν συντελεστή που δεν τους ανήκει, θα πάρουν, θα πάρουν, θα πάρουν.
      Ε, σταματήστε πια! Σταματήστε να είστε –ας μην το χαρακτηρίσω αλλιώς- απλώς υπάλληλοι των μεγάλων συμφερόντων της χώρας εις βάρος του Ελληνικού Δημοσίου.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Θα ήθελα να πω και για την άλλη τροπολογία, κύριε Πρόεδρε, αλλά θα τα πω αργότερα. 
      ΠΡΟΕΔΡΕΥΩΝ (Σωτήρης Χατζηγάκης): Μπορείτε να τα πείτε στην επόμενη συνεδρίαση, κύριε Τζέκη.
      Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα αποτελεί αναμφισβήτητα ένα μεγάλο εθνικό έργο. Είναι ένα εθνικό έργο που έχει σχέση με την ανάπτυξη και τον εκσυγχρονισμό της χώρας, ένα εθνικό έργο που αφορά στην προστασία της περιουσίας των πολιτών, αλλά και του δημοσίου. 
      Όμως, εσείς, κύριοι της Κυβέρνησης και της Νέας Δημοκρατίας, ενώ γνωρίζατε το σημαντικό ρόλο και την τεράστια συμβολή αυτού του έργου στην κατεύθυνση που ανέφερα, προτιμήσατε όταν ήσασταν στην αντιπολίτευση, αντί να συμβάλετε εποικοδομητικά και δημιουργικά, να σκανδαλολογήσετε, όπως πολύ χαρακτηριστικά και με επιχειρήματα τεκμηρίωσε ο Κοινοβουλευτικός μας Εκπρόσωπος. 
      Δυστυχώς, ορισμένοι και σήμερα επέμειναν –και μεταξύ αυτών και ο Υπουργός- σ’ αυτή τη λογική, στη λογική δηλαδή της σκανδαλολογίας. Εμείς, όπως είδατε, επιλέξαμε να ακολουθήσουμε μια ιδιαίτερα υπεύθυνη στάση γύρω από αυτό το μεγάλο ζήτημα. Και αυτή είναι η διαφορά μας. Αυτή είναι η διαφορά της μεγάλης δημοκρατικής παράταξης από την παράταξη τη δικιά σας. Και είναι κάτι που σας χαρακτηρίζει όχι μόνο σ' αυτό το θέμα, αλλά και σε μια σειρά από άλλα ζητήματα. 
      Οι ρυθμίσεις αυτού του νομοσχεδίου, κυρίες και κύριοι συνάδελφοι, κινούνται στο πλαίσιο και στη φιλοσοφία που το ΠΑ.ΣΟ.Κ έχει θεσμοθετήσει και θα έλεγα ότι αφορούν περισσότερο τεχνικές βελτιώσεις και διευθετήσεις και δεν ανατρέπουν τη λογική που εμείς είχαμε θέσει. 
      Αυτό το λέω, κύριοι συνάδελφοι, γιατί άκουσα τον Υπουργό προηγουμένως να λέει ότι «δημιουργείται ένα σύστημα Εθνικού Κτηματολογίου». Τι αλλάζετε αλήθεια σε σχέση μ' αυτό που βρήκατε έτοιμο; Μήπως αλλάζετε τη δομή του; Αλλάζετε τον τρόπο λειτουργίας του; Βάζετε κάποιο νέο όραμα σχετικά με τη λειτουργία του Εθνικού Κτηματολογίου στο μέλλον;
      Τίποτα, μα τίποτα απ’ όλα αυτά. Και έρχεστε σήμερα και λέτε ότι τα τελευταία δυόμισι χρόνια προχωρήσατε με γρήγορους ρυθμούς στη δημιουργία και ολοκλήρωση του Εθνικού Κτηματολογίου. Η πραγματικότητα όμως σας διαψεύδει. Στα δυόμισι χρόνια που πέρασαν έχουμε σημαντικές καθυστερήσεις, κατ’ αρχήν στις μελέτες. Υπάρχει το σχετικό πρωτόκολλο, από το οποίο προκύπτει ότι είχαν ολοκληρωθεί οι μελέτες σε σχέση με τους Ο.Τ.Α., όταν αναλάβατε τη διακυβέρνηση της χώρας. Είχαν ολοκληρωθεί διακόσιες είκοσι μία μελέτες επί συνόλου διακοσίων εβδομήντα έξι. Στο χρονικό διάστημα που πέρασε, δεν παραλάβατε άλλες μελέτες, ενώ δεν προκηρύχθηκε καμία καινούργια. 
      Σε ό,τι αφορά τα γραφεία, με την παλιά διοίκηση μέχρι τον Ιούνιο του 2004 είχαν ολοκληρωθεί τριάντα έξι γραφεία και ο κ. Μπένος επεσήμανε χαρακτηριστικά τι σημαίνει η μελέτη σχετικά με την ολοκλήρωση των γραφείων. 
      Τώρα, ολοκληρώθηκαν ογδόντα και εκκρεμούν ακόμα άλλα δέκα επτά στο πλαίσιο του Γ’ Κοινοτικού Πλαισίου Στήριξης.
      Δυόμισι χρόνια τώρα δεν έχουν εισπραχθεί τα ανταποδοτικά τέλη των 20 ευρώ για τα οποία οι διαδικασίες ήταν έτοιμες. Το ύψος αυτών των τελών ανέρχεται στα 150.000.000.000 ευρώ. Ο κύριος Υπουργός, όταν του θέσαμε το ζήτημα αυτό στην αρμόδια επιτροπή, είπε ως επιχείρημα ότι τα χρήματα ήταν λίγα και θέλατε να τα αυξήσετε. Εσείς, όμως, σηκώσατε μαύρες σημαίες για τα 25.000.000.000 δραχμές που ήταν το κόστος της ανάκλησης από την Ευρωπαϊκή Ένωση και ξεσηκώσατε τον κόσμο για το ζήτημα αυτό. Τα 150.000.000.000, που δεν εισπράξατε με δική σας ευθύνη, ήταν λίγα μπροστά στα 25.000.000.000; Πείτε μας, λοιπόν, τον πραγματικό λόγο που δεν εισπράξατε τα 150.000.000.000 μέχρι σήμερα. 
      Το αποτέλεσμα είναι –και το γνωρίζετε πολύ καλά- στο πλαίσιο των συνολικών καθυστερήσεων που ανέφερα ότι μέχρι και τη στιγμή που μιλάμε δυστυχώς έχει κτηματογραφηθεί το 17% περίπου των δικαιωμάτων και το 6,5% της συνολικής έκτασης. Αυτή είναι η πραγματικότητα σε σχέση με αυτά που λέτε για την επιτάχυνση των διαδικασιών κ.λπ., την οποία δεν μπορεί να διαψεύσει κανένας. 
      Ένα δεύτερο μεγάλο ζήτημα είναι το κόστος ολοκλήρωσης αυτού του έργου. Αυτό είχε υπολογιστεί από τη διοίκηση του Εθνικού Κτηματολογίου -και πάνω στο ζήτημα αυτό είχε συμφωνήσει και η Ευρωπαϊκή Επιτροπή- στο ύψος των 980.000.000 ευρώ. Με βάση τους νέους υπολογισμούς που κάνατε, το κόστος ολοκλήρωσης της σύνταξης ανέρχεται σε 1,65 δισεκατομμύρια ευρώ. Παρότι ερωτήθηκε ο κύριος Υπουργός, ο κ. Σουφλιάς, στην εναρκτήρια συνεδρίαση της επιτροπής για το πού οφείλεται η διαφορά αυτή, μέχρι και τώρα δεν υπάρχει καμία απάντηση. 
      Επίσης, μολονότι, όπως ελέχθη, αποκτήθηκε πάρα πολύ μεγάλη και σημαντική εμπειρία από τη μέχρι σήμερα λειτουργία του Εθνικού Κτηματολογίου, θέλω να παρατηρήσω ότι δυστυχώς απουσιάζει –αυτό το ανέφεραν και άλλοι συνάδελφοι και είναι πολύ σημαντικό- ένα ολοκληρωμένο επιχειρησιακό σχέδιο που θα ήταν απαραίτητο και που θα αφορούσε όχι μόνο τα χρονοδιαγράμματα, αλλά και άλλα πράγματα για την ολοκλήρωση αυτού του έργου. 
      Ένα τρίτο σημαντικό ζήτημα αφορά στη χρηματοδότηση. Η χρηματοδότηση του προγράμματος ουσιαστικά στηρίζεται στους πολίτες. Αυτό φαίνεται από την αύξηση του τέλους από τα 20 ευρώ στα 35 ευρώ και την επιβολή του αναλογικού τέλους στο 1‰. Υπολογίζεται ότι μέσα από αυτές τις αυξήσεις θα εισπράξετε 500.000.000 και πλέον ευρώ. Εδώ φαίνεται καθαρά ότι ο κρατικός προϋπολογισμός, σε ό,τι αφορά τη χρηματοδότηση του έργου, δεν συμμετέχει, ενώ ο πολίτης καλείται να καλύψει όχι μόνο το κόστος για τη διασφάλιση της δικής του περιουσίας, αλλά και το κόστος για την καταγραφή της περιουσίας του δημοσίου. 
      Εμείς είχαμε προβλέψει –και το γνωρίζετε- τη συμμετοχή του κρατικού προϋπολογισμού τουλάχιστον κατά 25%. Το Τεχνικό Επιμελητήριο, επίσης, προτείνει το 50% του κόστους να το αναλάβει το κράτος και το άλλο 50% να προέλθει από τα τέλη κτηματογράφησης. Παρ’ όλο που εμείς θα ψηφίσουμε το νομοσχέδιο επί της αρχής, εάν αφήσετε τις διατάξεις αυτές όπως έχουν, θα τις καταψηφίσουμε στο συγκεκριμένο σημείο, γιατί δεν μπορούμε να συναινέσουμε σε μία τόσο μεγάλη επιβάρυνση του Έλληνα πολίτη. 
      Τέλος, η τέταρτη παρατήρηση που θέλω να κάνω, αφορά στην κατάργηση της δεύτερης ανάρτησης και της δεύτερης ένστασης. Είναι γεγονός ότι η κατάργηση αυτή θα συντελέσει στη σημαντική μείωση του χρόνου που απαιτείται και στην εξοικονόμηση πόρων, χρόνο που υπερβαίνει ουσιαστικά το ένα έτος. Εάν, όμως, η πρώτη ανάρτηση περιέχει λάθη και νομικά προβλήματα, τότε ο Έλληνας πολίτης θα επωμιστεί ένα πελώριο βάρος, αλλά και ένα κόστος πολύ σημαντικό. Θα είναι υποχρεωμένος να προσφύγει στα δικαστήρια, για να διορθωθούν οι λανθασμένες εγγραφές. Δεν ξέρω εάν και κατά πόσο η Κυβέρνησή σας, κύριε Υπουργέ, έχει εκτιμήσει το μέγεθος αυτών των προβλημάτων και πώς μπορεί αυτά τα προβλήματα να αντιμετωπιστούν προληπτικά, προκειμένου να μην υπάρξουν τέτοιου είδους αδιέξοδα. 
      Τέλος, κλείνω, κύριε Πρόεδρε, λέγοντας ότι η έλλειψη στρατηγικού σχεδίου οδηγεί στην αβεβαιότητα. Γιατί άκουσα πολλούς να λένε ότι με αυτό το νομοσχέδιο τελειώνει το Κτηματολόγιο. 
      Μακάρι, να ήταν έτσι. Θα ήταν ευχής έργο, αυτό το μεγάλο εθνικό έργο να τέλειωνε με την ψήφιση αυτού του νομοσχεδίου. Επαναλαμβάνω, οδηγεί σε αβεβαιότητα για το χρόνο της ολοκλήρωσής του, γιατί εάν λάβουμε υπ' όψιν,  ότι υπάρχει ανεπάρκεια των υφιστάμενων δομών, σε ό,τι αφορά τη δημόσια διοίκηση -και δε φταίνε σ' αυτό οι εργαζόμενοι, βέβαια, στο δημόσιο, κάθε άλλο, λοιπόν, με αυτά τα δεδομένα μπορούμε να πούμε, ότι υπάρχει βεβαιότητα για την ολοκλήρωση αυτού του έργου και μάλιστα σε ένα σύντομο χρονικό διάστημα. 
      Αυτή είναι η πραγματικότητα, τα άλλα είναι λόγια, χωρίς περιεχόμενο, για να καλύψετε τις δικές σας ευθύνες και τις δικές σας ανεπάρκειες. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Και εμείς ευχαριστούμε τον κ. Κουσελά.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, για να τοποθετηθούμε ουσιαστικά και υπεύθυνα για το Εθνικό Κτηματολόγιο, πρέπει να ανακαλέσουμε στη μνήμη μας, τι ακριβώς συνέβη από γενέσεως του Ελληνικού Κράτους, μέχρι σήμερα. Πώς ευρέθησαν αυτές οι ιδιοκτησίες και πόσο πολυτεμαχισμένες είναι.
      Πρέπει να φέρουμε, λοιπόν, στο προσκήνιο την εθνική μνήμη. Πώς προέκυψε το Ελληνικό Κράτος. Τότε, θα μπορέσουμε να εκτιμήσουμε το μέγεθος των δυσκολιών του έργου αυτού και την αξία του εγχειρήματος. Πώς, λοιπόν, προέκυψε το Ελληνικό Κράτος; Φυσικά όχι από μετασχηματισμό οργανωμένων κοινωνιών. Δεν υπήρχαν, ούτε δουκάτα ούτε τσιφλίκια ούτε βαρονίες ούτε οργανωμένα κρατίδια. Το Ελληνικό Κράτος προέκυψε από την Επανάσταση του 1821. Άρα, λοιπόν, ο καθένας, όπου βρισκόταν και ό,τι έπαιρνε, το έκανε ιδιοκτησία του. Εκατό μέτρα γης. Παρακάτω, άλλα εκατό μέτρα.
      Έτσι, λοιπόν, η παλιά Ελλάδα, όπως εμείς οι Βορειοελλαδίτες θέλουμε να λέμε –και σεις από την Ήπειρο είστε, αγαπητέ κύριε Υφυπουργέ- ξέρουν πολύ καλά, ότι η γη εδώ μέσα είναι κομματάκια-κομματάκια. Υπάρχει, λοιπόν, μία πολυδιάσπαση ιδιοκτησίας. Και σημειώνω εδώ, ότι οι νέες χώρες που προσετέθησαν, εκ των υστέρων, έχουν μία διαφορετική κατάσταση στο ιδιοκτησιακό τους καθεστώς, διότι η Επιτροπή Αποκατάστασης Προσφύγων, η τότε περίφημη Ε.Α.Π., προχώρησε σε διανομές, σε σχέδια οικισμών. Έτσι υπάρχει άλλο ιδιοκτησιακό καθεστώς στη Βόρεια Ελλάδα, στις νέες χώρες. 
      Ένας άλλος συντελεστής, κύριοι συνάδελφοι, είναι ότι η Ελλάδα είχε τρία ρεύματα μετανάστευσης. Το πρώτο του 1922. Το δεύτερο ήταν του Εμφυλίου Πολέμου. Το τρίτο ήταν η επιστροφή του 1989. Αυτά δημιούργησαν ανάγκες επαναπροσδιορισμού της γης, αλλαγής ιδιοκτησιών και αλλαγής χρήσεων γης.
      Τέλος, ο τρίτος συντελεστής που διαμόρφωσε τις ιδιοκτησίες είναι οι συντηρητικές πολιτικές των μετεμφυλιακών κυβερνήσεων που σπατάλησαν τη βοήθεια ανασυγκρότησης, αντί για υποδομές, σε «θαλασσοδάνεια». Στις βιομηχανίες που έκλεισαν και σε εφοπλιστές. Και υπήρξε η στρεβλή ανάπτυξη. Αποτέλεσμα ήταν, αντί να υπάρχει μία χωροταξική επέκταση πολεοδομημένης γης, να γίνει η στέγαση καθ’ ύψος. Αποκτήσαμε τις τσιμεντουπόλεις. Έτσι η αντιπαροχή, έγινε η πηγή της μαύρης οικονομίας και του παράνομου πλουτισμού. Το χωράφι που είχε αξία για να βγάζει στάρι, απέκτησε αξία οικοπέδου.
    Με τον συντελεστή που δώσαμε με τον α’ ή β’ τρόπο έγιναν διαμερίσματα. Και στα διαμερίσματα άλλη ήταν η αξία η οποία εμφανιζόταν νομίμως και άλλη η αξία που εισπραττόταν από την άλλη τσέπη. 
    Γιατί τα ανέφερα όλα αυτά; Μπορεί κάποιος σ’ αυτή την Αίθουσα να αναρωτηθεί. Τα λέω για να τονίσω ότι το έργο του Κτηματολογίου στην Ελλάδα που ξεκίνησε το 1994 επί ΠΑ.ΣΟ.Κ. ήταν τεράστιο, πολύπλοκο και περίπλοκο. Η αντιπαροχή, η πολυ-ιδιοκτησία, το μικρό οικόπεδο, η πολυδιάσπαση της δημόσιας περιουσίας, η καταπάτηση της γης ήταν τεράστια εμπόδια. Ήταν εμπόδια που δεν μπορούσαν να ξεπεραστούν. Άρα, λοιπόν δεν μπορούσαμε να φέρουμε το λογισμικό που υπήρχε στη Γαλλία, το λογισμικό που υπήρχε στην Αγγλία -όπου η γη εκεί ήρθε από τα δουκάτα, από τις βαρονίες, ήταν έτοιμοι και οργανωμένοι- και να το εφαρμόσουμε στην Ελλάδα. Σ’ αυτήν την Ελλάδα όπως ακριβώς την περιέγραψα, προηγουμένως. 
    Άρα, λοιπόν, υπήρξε  η ανάγκη απόκτησης τεχνογνωσίας. Αυτή λοιπόν η τεχνογνωσία δημιούργησε την καθυστέρηση. Και η καθυστέρηση δημιούργησε το εξής, κύριοι συνάδελφοι. Δημιούργησε την ανάγκη στην Ευρωπαϊκή Επιτροπή να πάρει πίσω τα λεφτά. Και όχι όπως έλεγε η Νέα Δημοκρατία και ακόμα ισχυρίζεται ότι ήταν πρόστιμα. Αφού δεν υπήρχε κακοδιαχείριση, τι πρόστιμα να υπήρχαν; Απλώς καθυστερήσαμε να τ’ απορροφήσουμε γι’ αυτό τα λεφτά πήγαν πίσω. ΄
    Όμως, από το 1994 μέχρι το 2004, κύριε Υπουργέ, η Νέα Δημοκρατία λοιδόρησε, σκανδαλολόγησε και έκανε σημαία της διαπλοκής το Κτηματολόγιο. Παρά ταύτα όμως οφείλετε να αναγνωρίσετε ότι το ΠΑ.ΣΟ.Κ. παρέδωσε άρτια οργανωμένα και στελεχωμένα γραφεία και μια εταιρεία την «ΚΤΗΜΑΤΟΛΟΓΙΟ ΑΕ» που είχε και τεχνογνωσία και εμπειρία. Με δασικούς χάρτες στις περιοχές ένταξης. Σήμερα, ύστερα από δυόμισι χρόνια δεν θα έλεγα ότι υπήρξε ακριβώς αδράνεια. Μάλλον η απαξίωση που είχατε δημιουργήσει στα χρόνια από το 1994 μέχρι το 2004 σας έκανε απλώς να ακολουθήσετε με κάποιους ρυθμούς αυτά που εμείς είχαμε αφήσει, να φτιάξετε κάποια γραφεία και μετά να πέσετε σε αδράνεια. 
    Έρχεστε τώρα και φέρνετε ένα νομοσχέδια που εγώ θα το χαρακτήριζα εισπρακτικό. Ένα νομοσχέδιο που κατά βάση δεν λειτουργεί με το ανταποδοτικό τέλος, γιατί αυτές οι υπηρεσίες που προσφέρονται στον πολίτη είναι ανταποδοτικές. Πώς λέμε ότι υπάρχουν τα ανταποδοτικά τέλη καθαριότητος; Έτσι και η υπηρεσία που προσφέρει η εταιρεία «ΚTHMATΟΛΟΓΙΟ ΑΕ» είναι ανταποδοτική. Ανάλογα με την δουλειά που κάνει στον πολίτη πρέπει να πάρει τα ανάλογα χρήματα. Εσείς δημιουργείτε χαράτσι όμως. Εγώ θα το δεχθώ και αυτό. Θα πω ότι καλώς δημιουργείται και χαράτσι. Γιατί έχει ανάγκη η Ελλάδα να τελειώσει το Κτηματολόγιο. Μην όμως τα χρήματα που θα μαζέψετε είναι παραπάνω απ’ αυτά που χρειάζεται ανταποδοτικά, τα μετακινήσετε για να κλείσετε τις μαύρες τρύπες της οικονομίας. Να τα αφήσετε στο Κτηματολόγιο για να τελειώσει. Γιατί πρέπει να τελειώσει. Είναι ένα δύσκολο αλλά πραγματικά αναπτυξιακό έργο για την Ελλάδα. 
    Η αποπεράτωσή του Κτηματολογίου, κατά την άποψή μου, βοηθά σε τρία πράγματα. Δίνει προσιτή στέγη στους κατοίκους, προσιτή στέγη στις επιχειρήσεις και δημιουργεί ανταγωνιστικές πόλεις. Πόλεις όπου εκεί ο πολίτης θα μπορεί να αξιοποιεί τον ελεύθερό του χρόνο. Διότι η αξιοποίηση του ελεύθερου χρόνου σήμερα είναι κοινωνικό δικαίωμα. Άρα λοιπόν οι ανταγωνιστικές πόλεις, οι πόλεις οι οποίες είναι όμορφες για τους πολίτες, για τους κατοίκους, είναι  όμορφες και για τους επισκέπτες. Άρα έτσι δημιουργείται και το ρεύμα του τουρισμού. 
      Πριν έλθω, όμως, στα θέματα των τροπολογιών θα πω ότι γι’ αυτούς τους λόγους που αναφέραμε προηγουμένως και εγώ και ο εισηγητής μας και οι άλλοι συνάδελφοι και ο Κοινοβουλευτικός μας Εκπρόσωπος ψηφίζουμε το νομοσχέδιο επί της αρχής και καταψηφίζουμε τα άρθρα 1, 2, 4, 5, 8, 9 και 10, γιατί πρέπει στα άρθρα αυτά να δεχθείτε τις παρατηρήσεις τις οποίες κάναμε στην επιτροπή αλλά και τις τροπολογίες τις οποίες φέραμε. 
      Έρχομαι τώρα στις τροπολογίες. Κατ’ αρχήν, θεωρώ απαράδεκτο ότι τροπολογίες αυτής της εμβέλειας έρχονται εκ των υστέρων, αφού το νομοσχέδιο έχει συζητηθεί στην επιτροπή. Ήμουν Αντιπρόεδρος της Βουλής επί έντεκα χρόνια. Επί έντεκα χρόνια άκουγα εδώ τον κ. Σιούφα και τον κ. Παυλόπουλο να διαμαρτύρονται στο Προεδρείο και στον τότε Πρόεδρο της Βουλής τον κ. Κακλαμάνη, για να μην έρχονται τροπολογίες, αφού το νομοσχέδιο έχει συζητηθεί στην επιτροπή. Ε, λοιπόν, «πριν αλέκτορα φωνήσαι τρις», βλέπουμε τρεις τροπολογίες εδώ, οι οποίες είναι βαρβάτες.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Σγουρίδη…
      ΠΑΝΑΓΙΩΤΗΣ ΣΓΟΥΡΙΔΗΣ:  Στο χρόνο επάνω αυτό λέγαμε και εμείς, αλλά δεν είναι η αλήθεια. Και ξέρω, επειδή είστε αρκετά σεμνός και σοβαρός, ότι αυτά που σας λέω τα παίρνετε υπ’ όψιν σας. 
      Έρχομαι, λοιπόν, πάλι στις τροπολογίες. Κατ’ αρχάς, η τροπολογία για το θέμα του Αχελώου έχει να κάνει με το εξής. Δεν είναι το ίδιο, όπως ανέφερε ο κύριος Υπουργός, με τις τροπολογίες ή με τα νομοσχέδια που περνούσαμε εμείς για τα μεγάλα έργα, γιατί το θέμα ανέκυπτε στο Συμβούλιο της Επικρατείας άμα τη αναθέσει του έργου. Δηλαδή, και για το Ρίο-Αντίρριο και για τα υπόλοιπα έργα το Συμβούλιο της Επικρατείας …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, ολοκληρώστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ:  Νομίζω ότι μου είχατε πει να τελειώσω στο χρόνο που θα κλείσουμε. Έτσι μου είπε η κ. Παπανδρέου.
      ΠΡΟΕΔΡΕΥΩΝ (Σωτήρης Χατζηγάκης): Όχι, όχι. Αυτό ήταν συμφωνία μεταξύ υμών και της κ. Παπανδρέου, όχι με το Προεδρείο.
      ΠΑΝΑΓΙΩΤΗΣ ΣΓΟΥΡΙΔΗΣ: Εντάξει, κύριε Πρόεδρε, θα κλείσω.
      Τότε, λοιπόν, αναγκαζόμασταν να ψηφίσουμε εμείς νόμους, γιατί το Συμβούλιο της Επικρατείας ερχόταν, εκ των υστέρων, και έλεγε ότι αυτό δεν μπορεί να γίνει εδώ. Δεν μπορεί να υπάρξουν αυτοί οι περιβαλλοντικοί όροι ή οτιδήποτε άλλο. Στην περίπτωση του Αχελώου δεν συμβαίνει αυτό. Υπήρχαν τέσσερις αποφάσεις του Συμβουλίου Επικρατείας. Η τελευταία, η τέταρτη ήταν στις 16-11-2004 και ακύρωνε τους περιβαλλοντικούς όρους, τους οποίους εσείς είχατε καταθέσει. Έρχεστε, λοιπόν, εσείς στις 18-3-2005 και αναθέτετε στη «ΜΗΧΑΝΙΚΗ» το έργο, ενώ ξέρατε ότι δεν ισχύουν οι περιβαντολοντικοί όροι. Και έρχεται το Συμβούλιο της Επικρατείας κατόπιν, στις 15-11-2005 και λέει ότι ακυρώνει και αυτήν τη σύμβαση. Και τώρα εσείς, παρ’ όλο που υπήρχαν οι προηγούμενες αποφάσεις του Συμβουλίου Επικρατείας, δώσατε το έργο. Πρέπει να πληρώσετε ρεγάλο. Θα πληρώσετε πρόστιμο. Αυτή είναι η διαφορά. Λέω, λοιπόν, ότι κακώς προχωράτε σ΄ αυτήν τη ρύθμιση. Αυτή η ρύθμιση δεν θα σας σώσει και στο Συμβούλιο της Επικρατείας πάλι θα καταπέσει. 
      Όσον αφορά την τροπολογία του Παναθηναϊκού, την ψηφίζω, γιατί είμαι Ολυμπιακός. Μόνο γι’ αυτό το λόγο, για κανέναν άλλο λόγο. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.29’ λύεται η συνεδρίαση για αύριο ημέρα Πέμπτη 13 Ιουλίου 2006 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επίκαιρης επερώτησης είκοσι τριών Βουλευτών του ΠΑ.ΣΟ.Κ. προς τους Υπουργούς Πολιτισμού, Οικονομίας και Οικονομικών και Δικαιοσύνης, σχετικά με τον Ο.Π.Α.Π., σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ



1


