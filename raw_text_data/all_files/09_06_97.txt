Σελίδα 7283 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΜΕ'

Δευτέρα 9 Ιουνίου 1997

Αθήνα, σήμερα στις 9 Ιουνίου 1997, ημέρα Δευτέρα και ώρα 18.14' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο τα ακόλουθα):

A' ΚΑΤΑΘΕΣΗ ΑΝΑΦΟΡΩΝ

1) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Μεσοχωρίου Λάρισας ζητεί να ορισθεί ως έδρα του υπό σύσταση νέου Δήμου.

2) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Προσωπικό του Ιδρύματος Βρεφονηπιακών Σταθμών Λάρισας ζητεί να υπαχθούν τα μέλη του στις διατάξεις που αφορούν τους δημόσιους υπαλλήλους.

3) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Μορφωτικός Σύλλογος Καρυωτών Λάρισας και περιχώρων "Ο ΖΕΥΣ" ζητεί να παραμείνει αυτόνομη η Κοινότητα Καρυάς Λάρισας.

4) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Πανελλήνιος Σύλλογος Τεχνολόγων Ακτινολόγων διαμαρτύρεται για την κατάργηση του επιδόματος "επικίνδυνης εργασίας" που εδίνετο στα μέλη του.

5) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Νηπιαγωγοί Κρατικών Παιδικών Σταθμών ζητούν την επίλυση υπηρεσιακού τους προβλήματος.

6) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Κάτοικοι Μελισσοχωρίου Λάρισας ζητούν να μην υπαχθεί η κοινότητά τους στο Δήμο Πλατυκάμπου Λάρισας.

7) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Ειδικού Εκπαιδευτικού Προσωπικού Ανωτάτων Εκπαιδευτικών Ιδρυμάτων Αττικής και Νότιας Ελλάδας ζητεί τη βελτίωση των αποδοχών των μελών του.

8) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Ειδικού Εκπαιδευτικού Προσωπικού Ανωτάτων Εκπαιδευτικών Ιδρυμάτων Αττικής και Νότιας Ελλάδας ζητεί τη βελτίωση των αποδοχών των μελών του.

9) Ο Βουλευτής Κιλκίς κ. ΘΕΟΔΩΡΟΣ ΠΑΣΣΑΛΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Αξιούπολης Κιλκίς ζητεί να δοθεί η δυνατότητα σε βαμβακοπαραγωγούς της περιοχής της να εισπράξουν συμπληρωματική επιστροφή φόρου συνυπευθυνότητας.

10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Καλουδίου Αιτωλ/νίας ζητεί έκτακτη οικονομική ενίσχυση για την κάλυψη λειτουργικών αναγκών της.

11) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία Κάτοικοι Μάνδρας Αττικής ζητούν τη βελτίωση της αστικής συγκοινωνίας της περιοχής τους.

12) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Σύλλογος Αλλοδαπών Λαρίσης ζητεί την έκγριση αδειών παραμονής σε αλλοδαπούς παντρεμένους με έλληνες και ελληνίδες.

13) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία το Εργατοϋπαλληλικό Κέντρο Νομού Λάρισας διαμαρτύρεται για τη μη καταβολή δεδουλευμένων στους εργαζόμενους του Εργαστηρίου Ελέγχου Ποιότητας Γάλακτος Περιφ. Θεσσαλίας.

14) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Πανελλήνιος Σύνδεσμος Τυφλών και η Ομάδα Πρωτοβουλίας Παραπληγικών και Κινητικών Αναπήρων ζητούν Δημόσιες δωρεάν αναβαθμισμένες Υπηρεσίες Πρόνοιας.

15) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ, ΣΤΕΛΛΑ ΑΛΦΙΕΡΗ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Προσωπικού ΕΚΑΒ - 166 ζητεί τη μείωση του χρονικού ορίου συνταξιοδότησης των πληρωμάτων οχήματος προνοσοκομειακής φροντίδας.

Σελίδα 7284 

16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Δημοτικό Συμβούλιο Ηρακλείου Αττικής ζητεί την ηθική και υλική αποκατάσταση των αγωνιστών της Εθνικής Αντίστασης.

17) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Μηχανοτεχνιτών και Βοηθών Νομού Φωκίδας ζητεί να θεωρηθούν οι απολυμένοι από τη μεταλλευτική Επιχείρηση Α.Ε.Ε. Αργυρομεταλλευμάτων και Βαρυτίνης ως μακροχρόνιοι άνεργοι.

18) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία Ειδικευμένες Νοσηλεύτριες στην Παθολογική και Χειρουργική Νοσηλευτική Ειδικότητα του Γ.Ν.Π. Ηρακλείου Κρήτης "ΒΕΝΙΖΕΛΕΙΟ - ΠΑΝΑΝΕΙΟ" ζητούν να τους καταβληθεί μεταπτυχιακό επίδομα.

19) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Συμβούλιο Περιοχής της 9ης Εδαφικής Περιφέρειας Εύβοιας ζητεί τη χρηματοδότηση της κατασκευής Χ.Υ.Τ.Α. στην περιοχή της Ιστιαίας Εύβοιας.

20) Οι Βουλευτές κύριοι ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Συμβούλιο Περιοχής της 12ης Εδαφικής Περιφέρειας Νομού Αχαίας ζητεί να μην αλλάξουν τα δρομολόγια του οδοντωτού σιδηροδρόμου Καλαβρύτων.

21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η έναρξη έργων της χοάνης υδροληψίας στην περιοχή Πλατανόβρυσης από τη Δ.Ε.Η..

22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καταστροφή που υπέστησαν οι πατατοπαραγωγοί του Νευροκοπίου από παγετό που έπληξε την περιοχή τους.

23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Ζαχαροπλαστών Καταστηματαρχών Βόλου διαμαρτύρεται για την επιβολή των νέων δημοτικών φόρων σε επαγγελματίες και καταναλωτές για τα προϊόντα ευρείας λαϊκής κατανάλωσης.

24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Εργατοϋπαλληλικό Κέντρο Βόλου ζητεί την ικανοποίηση των εργασιακών αιτημάτων των μελών του όπως την ενίσχυση σε προσωπικό των επιθεωρήσεων εργασίας για τη διεξαγωγή του επιβαλλομένου ελέγχου για την τήρηση της εργατικής νομοθεσίας.

25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι Εμπορικοί Σύλλογοι 'Ανδρου, Μυκόνου, Νάξου, Πάρου, Σίφνου, Σύρου και Τήνου ζητούν την αλλαγή του ωραρίου των καταστημάτων του Νομού Κυκλάδων.

26) Οι Βουλευτές κύριοι ΙΩΑΝΝΗΣ ΧΩΜΑΤΑΣ, ΓΕΩΡΓΙΟΣ ΓΑΡΟΥΦΑΛΙΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Συμβούλιο Περιοχής Νήσου Αμοργού ζητεί την πύκνωση των ακτοπλοϊκών δρομολογίων από και προς Αμοργό.

27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Νάξου ζητεί την ηλεκτροδότηση του οικισμού της "Ατσιπάπη".

28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κορωνίου Νάξου ζητεί την έγκριση σεμιναρίων σμυριδεργατών.

29) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Σύλλογος Υπαλλήλων Ασφαλιστικών Ταμείων ζητεί να απομακρυνθεί ο διευθυντής του Ταμείου Υγείας Δικηγόρων Επαρχιών.

30) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία ο Δήμος Χάλκειας και οι Κοινότητες Μεσάριστας, 'Ακρων, Αγίου Ανδρέα του Νομού Αιτωλ/νίας ζητούν την κατασκευή γέφυρας στον Εύηνο ποταμό μεταξύ των οικισμών Παραδεισίου και Τρικόρφου στο Νομό Αιτωλ/νίας.

31) Το Περιφερειακό Συμβούλιο Δυτικής Μακεδονίας με αναφορά του την οποία κατέθεσε στον κύριο Πρόεδρο της Βουλής των Ελλήνων ζητεί την άμεση κατασκευή νέας μονάδας λιγνιτικού της Δ.Ε.Η. στο Νομό Φλώρινας.

Προσυπογράφει ο Βουλευτής κ. ΝΙΚΟΛΑΟΣ ΓΚΕΛΕΣΤΑΘΗΣ.

Σελίδα 7285 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην συζήτηση

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές - Ερωτήσεις Πρώτου Κύκλου:

Πρώτη είναι η υπ' αριθμ. 3039/31.3.97 ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό της Δικαιοσύνης, σχετικά με τη θέση της γυναίκας στα πλαίσια του νέου οικογενειακού δικαίου, το θεσμό του οικογενειακού δικαστή, την εφαρμογή των δικαστικών αποφάσεων κ.λπ.

Η ερώτηση διαγράφεται λόγω κωλύματος του Υπουργού, στον οποίο απευθύνεται. Ο κύριος Υπουργός Δικαιοσύνης είναι στην Πράγα. 

ΕΛΕΝΗ ΑΝΟΥΣΑΚΗ: Είναι ιδιαίτερα σημαντικό το θέμα, ήταν ατυχία. 

ΠΡΟΕΔΡΕΥΩΝ (Παναγιώτης Ν. Κρητικός): Είναι ιδιαίτερα σημαντικό, αλλά δεν αναπληρούται και από Υφυπουργό, όπως ξέρετε.

Δεύτερη είναι η υπ' αριθμ. 1305/10.12.96 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικά με τη λήψη μέτρων για τη βελτίωση των συνθηκών μόρφωσης, δουλειάς και καθημερινής διαβίωσης των ατόμων με ειδικές ανάγκες.

Η ερώτηση του κυρίου συναδέλφου έχει ως εξής:

"Με την καθιέρωση της 3ης Δεκεμβρίου σαν ημέρα των "Ατόμων με ειδικές ανάγκες", η Εθνική Συνομοσπονδία Ατόμων με Ειδικές Ανάγκες "Ε.Σ.Α.Ε.Α." υπέβαλε στη Βουλή την πρώτη της 'Εκθεση, που αναφέρεται στην αντιμετώπιση των Ανθρωπίνων και Κοινωνικών Δικαιωμάτων των ατόμων με ειδικές ανάγκες. Στην ετήσια 'Εκθεσή της αναλύεται ξεκάθαρα η επικρατούσα κατάσταση και παρουσιάζονται συγκεκριμένες προτάσεις για σημαντική βελτίωση της καθημερινότητας των ατόμων αυτών.

Ερωτάται ο κύριος Υπουργός, τι μέτρα προτίθεται να πάρει η Κυβέρνηση, ώστε να στηρίξει τη βελτίωση των συνθηκών μόρφωσης, δουλειάς και καθημερινής διαβίωσης των ατόμων με ειδικές ανάγκες, δίνοντάς τους ευκαιρίες και προοπτική για μια καλύτερη ζωή;"

Ο Υφυπουργός Υγείας και Πρόνοιας κ. Θεόδωρος Κοτσώνης έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, ο συνάδελφος κ. Γαρουφαλιάς βάζει ένα πολύ σημαντικό θέμα, το οποίο απαιτεί βέβαια και πάρα πολύ χρόνο για συζήτηση. Επιγραμματικά θα προσπαθήσω να δώσω μία απάντηση, μέσα στα πλαίσια του χρόνου, που έχω στην διάθεσή μου ώστε να μπορέσω να καλύψω την ερώτηση.

'Οσον αφορά τα θέματα μόρφωσης, παιδείας γενικότερα, των ατόμων με ειδικές ανάγκες, αυτά ως γνωστόν εμπίπτουν στην αρμοδιότητα του Υπουργείου Εθνικής Παιδείας και Θρησκευμάτων, ενώ τα θέματα εργασίας και επαγγελματικής κατάρτισης στο Υπουργείο Εργασίας και Κοινωνικών Ασφαλίσεων.

Το Υπουργείο Υγείας και Πρόνοιας, έχοντας σαν κύριο στόχο την αποκατάσταση και την πλήρη ένταξη των ατόμων με ειδικές ανάγκες στην κοινωνία, εφαρμόζει πολιτικές, οι οποίες θα περιορίσουν και τελικώς θα εξαφανίσουν όλες τις περιπτώσεις των διαφορών ανάμεσα στα άτομα με ειδικές ανάγκες και τους λοιπούς πολίτες, έτσι ώστε αυτά τα άτομα να νιώσουν ισότιμοι πολίτες μέσα στην κοινωνία, ισότιμοι με το λοιπό κοινωνικό σύνολο.

'Ετσι εφαρμόζεται μια σειρά μέτρων, πρώτα απ' όλα οικονομικής στήριξης, υπό τη μορφή των επιδομάτων ή των καρτών για την μετακίνησή τους από τα μέσα μαζικής μεταφοράς με έκπτωση. Χρηματοδότηση ακόμα του κατασκηνωτικού προγράμματος για τα άτομα αυτά προκειμένου να βγουν από το σπίτι τους και να έχουν ευκαιρίες για ένταξη στο κοινωνικό σύνολο. Γι'αυτό το κατασκηνωτικό πρόγραμμα το Υπουργείο διαθέτει εκατόν πενήντα εκατομμύρια δραχμές.

Επίσης, έχουν γίνει σημαντικές ενέργειες από πλευράς του Υπουργείου μας για τη διευκόλυνση προσπελασιμότητας στα άτομα αυτά μέσα στα περιβάλλοντα των πόλεών μας, οι οποίες δυστυχώς δεν είναι καθόλου φιλικές για τους κινητικά αναπήρους αλλά και για πολλές άλλες κατηγορίες αναπήρων.

'Εχουμε στείλει επιστολή προς όλες τις νομαρχίες, τους επισκόπους και όλους τους συναρμόδιους φορείς, για να δημιουργήσουν ευκολίες πρόσβασης για τα άτομα με ειδικές ανάγκες και οφείλω να πω, ότι υπήρξε μια θετική ανταπόκριση από σειρά εκπροσώπων.

'Οσον αφορά την πληροφόρηση των ατόμων με ειδικές ανάγκες και των οικογενειών τους πάνω στις ισχύουσες διατάξεις, πέρα από κάποια φυλλάδια, τα οποία έχει κυκλοφορήσει το Υπουργείο, ετοιμαζόμαστε να ανοίξουμε ειδικές σελίδες στο "INTERNET" στο οποίο θα μπορεί να προσφύγει ο κάθε

φορέας και το κάθε άτομο και να δει όλες τις δυνατότητες που του παρέχει η πολιτική της κάθε κυβέρνησης στον τομέα των ατόμων με ειδικές ανάγκες. Βέβαια γίνονται ενέργειες για την ευαισθητοποίηση της κοινής γνώμης γύρω από τα θέματα ατόμων με ειδικές ανάγκες και το σεβασμό των αντιστοίχων έργων στον αστικό ιστό, οικονομική ενίσχυση διαφόρων AMEA που υλοποιούν σχετικά προγράμματα, το μεγάλο πρόγραμμα των ΚΕΚYΑΜΕΑ και των τριών κέντρων για τα αυτιστικά άτομα σε όλη την Ελλάδα, όπως και μία σειρά Kέντρων Aποκατάστασης και Aποθεραπείας.

Θέλω κλείνοντας να ενημερώσω τη Βουλή, ότι την προηγούμενη εβδομάδα έγινε η καθορισμένη από το σχετικό νόμο, που ψηφίστηκε πέρυσι το καλοκαίρι σύσκεψη των εκπροσώπων των Κομμάτων για τα προβλήματα των ατόμων με ειδικές ανάγκες, στην οποία έλαβε μέρος εκπρόσωπος του ΠΑ.ΣΟ.Κ., εκπρόσωπος του Κομμουνιστικού Κόμματος Ελλάδος και εκπρόσωπος του ΔΗ.Κ.ΚΙ.

ΓΕΩΡΓΙΟΣ ΓΑΡΟΥΦΑΛΙΑΣ: Της Νέας Δημοκρατίας δεν προσεκλήθη;

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Προσεκλήθη, αλλά μας ειδοποίησε ότι είχε κάποιο κώλυμα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 

Με ειλικρίνεια και μάλιστα με πολύ ενδιαφέρον άκουσα τις απόψεις του κυρίου Υπουργού, που βλέπει το θέμα των ατόμων με ειδικές ανάγκες σαν ένα από τα μεγαλύτερα θέματα για την ελληνική κοινωνία και ότι πρέπει με στοργή η Πολιτεία, αλλά και κάθε 'Ελληνας πολίτης, να το αντιμετωπίσει.

Μέσα, όμως, από αυτά που ο κύριος Υπουργός είπε, γιατί ακούσαμε ότι πολλά πρόκειται να γίνουν, εγώ θα θελήσω να είμαι λίγο πιο τεχνοκρατικός και πρακτικός, κύριε Πρόεδρε.

Κύριε Υπουργέ, στο Νομό της Λάρισας υπάρχει ένα ίδρυμα για άτομα με ειδικές ανάγκες, που λέγεται ΑΡΙΣΤΙΠΠΟΣ. Αυτό το ίδρυμα, που μπορεί πραγματικά να λειτουργήσει και να είναι ένα χρήσιμο εργαλείο για τα τριακόσια άτομα και πλέον που υπάρχουν στο Νομό της Λάρισας σε αυτήν την κατηγορία, έχει ανάγκη από μια αλλαγή του προεδρικού διατάγματος, για να γίνει πιο λειτουργικό. Και εδώ θέλω να μου επιτραπεί να κάνω μία σημείωση, ότι δεν είναι μόνο τριακόσια τα άτομα, είναι πολύ περισσότερα. Τριακόσια είναι αυτά, που οι γονείς, λόγω της κοινωνικής καταξίωσης και της προσωπικής μόρφωσης, που έχουν, αλλά και της ιδιαίτερης ευαισθησίας που δείχνουν, δήλωσαν προς τα έξω στις αρμόδιες υπηρεσίες, ότι έχουν στο σπίτι τους και φιλοξενούν ένα τέτοιο άτομο.

Μπορείτε λοιπόν με απλές παρεμβάσεις, αν θέλετε, να ευαισθητοποιηθείτε και να στηρίξετε αυτήν την κοινωνική ομάδα, να παρεμβαίνετε σε τέτοιες περιπτώσεις και να στηρίζετε τη λειτουργία τέτοιων κέντρων, που είναι χρήσιμα για την σύγχρονη κοινωνία.

Επίσης, μέσα στο ίδιο κέντρο σας έχει ζητηθεί εδώ και ένα χρόνο η δημιουργία εργαστηρίων -και είναι δικής σας αρμοδιότητας- στηριζόμενης επαγγελματικής κατάρτισης. 'Οχι επαγγελματικής κατάρτισης έτσι όπως την εννοείτε και όλοι εννοούμε στην ελληνική κοινωνία, που προέρχεται από το 

Σελίδα 7286 

Υπουργείο Εργασίας, αλλά εξειδικευμένης, στηριζόμενης από το δικό σας Υπουργείο, επαγγελματικής κατάρτισης.

Πρέπει εδώ να τονίσω, ότι υπάρχει ανάγκη άμεσης λειτουργίας κάποιων εργαστηρίων στο συγκεκριμένο κέντρο, που φιλοξενεί ήδη σήμερα εξήντα παιδιά, που έχουν και νοητική στέρηση αλλά και κινητική στέρηση και θα μπορούσε κάλλιστα να είναι χρήσιμο στην όλη διαδικασία και την επιμόρφωσή τους.

Θα ήθελα να δώσετε ιδιαίτερη προσοχή στα επιδόματα, που αναφέρατε ότι δίνονται, γιατί είναι πάρα πολύ χαμηλά, είναι κάτω από εκατόν είκοσι χιλιάδες δραχμές. Και από επίδομα σε επίδομα υπάρχει διαφοροποίηση, ανάλογα με το πού είναι ασφαλισμένοι οι γονείς των ατόμων που έχουν πρόβλημα με τα παιδιά τους.

(Στό σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Κλείνοντας, θα ήθελα να σας επισημάνω, ότι στη Λάρισα υπάρχει το Κέντρο Ψυχικής Υγείας στον Αμπελώνα, ένα κέντρο το οποίο στοίχισε 1,3 δισεκατομμύρια και μένει ανεκμετάλλευτο, κύριε Υπουργέ. Και εδώ θέλω να καταλήξω και θέλω την απάντησή σας, μπορεί να χρησιμοποιηθεί από εκατοντάδες άτομα, κύριε Πρόεδρε....

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Γαρουφαλιά.

ΓΕΩΡΓΙΟΣ ΓΑΡΟΥΦΑΛΙΑΣ: Τελειώνω, κύριε Πρόεδρε. Αλλά είναι μείζονος σημασίας το θέμα για τη Θεσσαλία και νομίζω, ότι πρέπει η Κυβέρνηση να πάρει θέση. Και μένει κλειδωμένο, κύριε Υπουργέ, εδώ και επτά μήνες, χωρίς καμία δραστηριοποίηση από μέρους της Κυβέρνησης.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Τα μείζονος σημασίας θέματα να τα φέρνετε στη Βουλή δια των μειζόνων διαδικασιών. Υπάρχουν και μείζονες διαδικασίες.

Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Θα ξεκινήσω από το τελευταίο που θέσατε.

Πράγματι, δεν έχει ξεκινήσει η λειτουργία αυτού του Κέντρου, το οποίο είναι έτοιμο. Αλλά υπάρχουν και άλλα σε όλη την Ελλάδα, τα οποία επίσης δεν έχουν ξεκινήσει, λόγω του ότι δεν έχει διορισθεί ακόμα προσωπικό. 'Ηδη έχω απευθυνθεί στην αρμόδια Επιτροπή εξ Υπουργών και έχω ζητήσει πεντακόσιες προσλήψεις φέτος για την Πρόνοια, που πιστεύω, ότι μέσα από τις διαδικασίες του ΑΣΕΠ, που είναι σχετικά χρονοβόρες, θα καταφέρουμε μέχρι το τέλος του έτους, αρχές του επόμενου, να έχουμε τις προσλήψεις αυτού του προσωπικού, ώστε να ξεκινήσουν αυτές οι υποδομές, που είναι έτοιμες σε διάφορα σημεία της Χώρας. Ανάμεσα σε αυτές και η υποδομή στην οποία αναφερθήκατε.

'Οσον αφορά την πολιτική, είναι γεγονός, ότι θέλει ένα ξανακοίταγμα, μία μελέτη από την αρχή. Προς αυτήν την κατεύθυνση το Υπουργείο μας εργάζεται και πρόκειται να συστήσει επιτροπή, στην οποία θα συμμετέχουν και οι εκπρόσωποι των ατόμων με ειδικές ανάγκες, έτσι ώστε να βάλουμε σε μία νέα βάση την όλη επιδοματική πολιτική.

Τέλος θα ήθελα να αναφερθώ σ'αυτό, που είπατε, για την ανάγκη δημιουργίας προστατευμένου εργαστηρίου στο 'Ιδρυμα ΑΡΙΣΤΙΠΠΟΣ στη Λάρισα.

Είναι μία από τις εξαγγελίες, τις οποίες η Κυβέρνησή μας έκανε φέτος στον τομέα της πρόνοιας, τη δημιουργία των προστατευμένων εργαστηρίων, όπως και την αυτόνομη διαβίωση των ατόμων με ειδικές ανάγκες που πάσχουν από νοητική υστέρηση. Είναι δύο πολύ φιλόδοξοι στόχοι, τους οποίους βέβαια πριν τους ξεκινήσουμε θα πρέπει να του σχεδιάσουμε σωστά. Αποτελεί εξαγγελία μας, αποτελεί δέσμευσή μας και ελπίζουμε στο συντομότερο χρονικό ορίζοντα, ότι θα έχουμε μπορέσει να ξεκινήσουμε αυτές τις δυο μεγάλες πρωτοβουλίες.

ΓΕΩΡΓΙΟΣ ΓΑΡΟΥΦΑΛΙΑΣ: To αίτημα αυτό είναι διετές. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): H εξαγγελία είναι τρίμηνη.

ΓΕΩΡΓΙΟΣ ΓΑΡΟΥΦΑΛΙΑΣ: Ναι, αλλά το θέμα είναι να προωθηθεί. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 3459/21.4.1997 ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώ προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να ικανοποιήσει αιτήματα των αναπήρων και θυμάτων του αντιδικτακτορικού αγώνα.

Η ερώτηση του κυρίου συναδέλφου είναι η εξής:

"Tριάντα χρόνια μετά το πραξικόπημα του '67 και παρά τα μεγάλα λόγια από τους εκάστοτε κυβερνώντες για την αναγνώριση των αγώνων και των θυσιών των ανθρώπων, που βασανίστηκα, φυλακίστηκαν, διώχθηκαν κ.τλ. από τη χούντα, αυτοί οι άνθρωποι ακόμη δεν έχου δικαιωθεί, όπως τους αρμόζει.

Αξίζει να σημειωθεί, ότ από τις διακόσιες εξήνατα οκτώ αιτήσεις αναπήρων αντιδικτακτορικού αγώνα που υποβλήθηκαν στις αρμόδιες υπηρεσίες, πήραν σύνταξη μόνο ενενήντα ένας απ'αυτούς, ενώ το Γενικό Λογιστήριο του Κράτους απορρίπτει αβασάνιστα τις σχετικές αιτήσεις, που έχουν υποβληθεί από τους αγωνιστές του αντιδικτακτορικού αγώνα.

Μέχρι σήμερα δεν έχουν γίνει δεκτά τα αιτήματα για:

1. Την εξομοίωση των αναπήρων και θυμάτων του αντιδικτακτορικού αγώνα με τους ανάπηρους πολέμου της περιόδου 1940-1941 και της Εθνικής Αντίσταςσης ως προς τα δικαιώματα και ευεργετήματα που παρέχουν οι σχετικοί νόμοι. 

2. Την εξομοίωση των αναπήρων και θυμάτων του αντιδικτακτορικού αγώνα με τους πολιτικούς και στρατιωτικούς συνταξιούχους του Δημοσίου, σχετικά με τη νοσηλεία τους στα στρατιωτικά νοσοκομεία ανεξάρτητα της πάθησης συνταξιοδότησής τους.

3. Την επανάκριση των αιτήσεων που έχουν απορριφθεί από το Γενικό Λογιστήρι του Κράτους και την αναγνώριση των αιτούντων με τη συμπλήρωση του φακέλου τους με δύο μαρτυρικές καταθέσεις ή ένορκες βεβαιώσει στο Ειρηνοδικεί ή σε Συμβολαιογράφο ή με την υποβολή μιας συμπληρωματικής βεβαίωσης του αρμόδιου φορέα (Πανελλήνια Ομοσπονδία Συλλόγω Συνταξιούχων Αναπήρων και Συνταξιούχων Αναπήρων και θυμάτων Εθνικής Αντίστασης και Αντιδικτακτορικού Αγώνα).

Ερωτώνται οι κύριοι Υπουργοί, εάν προτίθεται η Κυβέρνηση να ικανοποιήσει τα παραπάνω δίκαια αιτήματα των αναπήρων και θυμάτων του αντιδικτακτορικού αγώνα".

Ο κύριος Υφυπουργός Υγείας και Πρόνοιας κ. Κοτσώνης έχει και πάλι το λόγο.

ΘΕΟΔΩΡΟΣ ΚΟΤΣΩΝΗΣ: (Υφυπουργός Υγείας και Πρόνοιας): Κύριε Πρόεδρε, από τις διατάξεις του ν. 1543/85 δυστυχώς δεν προβλέπεται η κάλυψη για υγειονομική περίθαλψη των αναπήρων και θυμάτων του αντιδικτακτορικού αγώνα από το Δημόσιο. 'Οσοι από τους αγωνιστές του αντιδικτακτορικού αγώνα έχουν πρόβλημα υγείας και πρέπει να τύχουν περιθάλψεως από πλευράς του Δημοσίου, προμηθεύονται από τις διευθύνσεις υγείας των Νομαρχιακών Αυτοδιοικήσεων τα σχετικά βιβλιάρια.

'Οσον αφορά το θέμα της εξομοίωσης των αναπήρων και θυμάτων του αντιδικτακτορικού αγώνα με τους ανάπηρους πολέμου της περιόδου 1940-1941 και της Εθνικής Αντίστασης ή με τους πολιτικούς και στρατιωτικούς συνταξιούχου του Δημοσίου, αυτό το θέμα απασχολεί το Υπουργείο και καταβάλλεται κάποια προσπάθεια να βρεθεί λύση, βέβαια μέσα στα πλαίσια του υπάρχοντος προϋπολογισμού. 'Οπως, επίσης, η Κυβέρνηση εξετάζει το πρόβλημα της διαδικασίας κρίσεως των ενστάσεων, την επανάκριση δηλαδή των αιτήσεων που έχουν υποβληθεί προς το Γενικό Λογιστήριο του Κράτους και έχουν απορριφθεί, έτσι ώστε να υπάρξει ένα αίσθημα δικαίωσης από πλευράς των ενδιαφερομένων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κύριε Υπουργέ, σας άκουσα με προσοχή. Πρέπει να παραδεχθούμε, ότι υπάρχει ένα έλλειμμα, τουλάχιστον, αντιμετώπισης των προβλημάτων αυτών των ανθρώπων και απ'ό,τι φαίνεται, δεν είναι πολύ μεγάλος ο

Σελίδα 7287 

αριθμός. Θα μπορούσε να βρεθεί κάποια λύση, που να τους καλύπτει και να μην τους αναγκάζει, εν πάση περιπτώσει, να τρέχουν για διάφορα πιστοποιητικά, να μπορούν να καλύψουν τις ανάγκες τους λόγω αρρώστιας ή άλλα προβλήματα που τυχόν έχουν.

Ελπίζω η μελέτη, η προσπάθεια που κάνει το Υπουργείο, να καταλήξει θετικά και να μπορέσει τελικά να ανταποκριθεί στο αίτημα των αντιστασιακών, όσον αφορά την εξομοίωσή τους με τα θύματα της περιόδου 1940-1941, τους αναπήρους πολέμου και της εθνικής αντίστασης.

Πρέπει να πω, όμως, ότι δεν μπορεί κάθε φορά που αναδεικνύονται τέτοιου είδους προβλήματα, που έχουν μία ιδιαίτερη σημασία για το Λαό μας, να οχυρωνόμαστε πίσω από τους προϋπολογισμούς και τις δυσκολίες τους και να μην προχωρούμε έτσι θαρραλέα στην ικανοποίηση τέτοιων δίκαιων αιτημάτων. Μην ξεχνάμε, ότι αυτοί οι άνθρωποι, σε τελευταία ανάλυση, είναι αυτοί που μας δώσαν τη δυνατότητα σήμερα να μπορούμε να συζητάμε σ'αυτήν την Αίθουσα ελεύθερα, δημοκρατικα και τους χρωστάμε πάρα πολλά.

Πιστεύω ότι το Υπουργείο θα κάνει ό,τι μπορεί σ'αυτήν την κατεύθυνση, έτσι ώστε γρήγορα να μπορέσουν να ικανοποίηθουν αυτά τα δίκαια αιτήματα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Απαντώντας, θέλω να διαβεβαιώσω τον κύριο συνάδελφο, ότι θα προσπαθήσουμε να δώσουμε λύση. 'Αλλωστε πέρα από το ηθικό και το δίκαιο του αιτήματος, πράγματι δεν μιλούμε για έναν πολύ μεγάλο αριθμό. Είναι ένας αριθμός, ο οποίος δίνει τη δυνατότητα να υπάρξει λύση, χωρίς να γονατίσει ο προϋπολογισμός του Κράτους.

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 3558/6.5.1997 ερώτηση του Βουλευτή της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη χορήγηση των αναγκαίων πιστώσεων για την αποκατάσταση ζημιών στο λιμάνι της Καρύστου, διαγράφεται με τη σύμφωνη γνώμη ερωτώντος και ερωτωμένου Υπουργού.

Πέμπτη είναι η με αριθμό 1796/13.1.1997 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την ίδρυση και λειτουργία κέντρου προ και επαγγελματικής κατάρτισης ατόμων με ειδικά προβλήματα στο Νομό Μαγνησίας, η οποία έχει ως εξής:

"Για ίδρυση και λειτουργία κέντρου προ και επαγγελματικής κατάρτισης ατόμων με ειδικά προβλήματα στο Νομό Μαγνησίας είχε εξασφαλισθεί από το 1992 κοινοτική πίστωση διακοσίων ενενήντα εκατομμυρίων δραχμών για έργα κτιριακής υποδομής και εξοπλισμό.

Ερωτάται ο κύριος Υπουργός και παρακαλείται να ενημερώσει τη Βουλή:

1. Αν έχει απορροφηθεί η πίστωση αυτή.

2. Σε ποιο στάδιο βρίσκεται το κέντρο σήμερα και ποια είναι η προοπτική λειτουργίας του".

Ο Υφυπουργός Υγείας και Πρόνοιας κ. Κοτσώνης έχει και πάλι το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το ίδρυμα, στο οποίο αναφέρεται η ερώτηση, πρέπει να είναι το ίδρυμα ατόμων με ειδικές ανάγκες "'Ασπρες Πεταλούδες" του Νομού Μαγνησίας. Και αυτό το έργο, όπως είναι γνωστό, εντάχθηκε στο περιφερειακό επιχειρησιακό πρόγραμμα Θεσσαλίας το 1992, για επέκταση μίας πτέρυγας, με προϋπολογισμό διακοσίων εκατομμυρίων.

Το έργο αυτό ολοκληρώθηκε, όσον αφορά το σκελετό και τοιχοδομές, με απορρόφηση εκατόν δεκαπέντε εκατομμυρίων. Το Δεκέμβριο του 1996, μετά από έγκριση της μελέτης από την τεχνική υπηρεσία του Υπουργείου Υγείας και Πρόνοιας, δημοπραττήθηκε η ολοκλήρωση των κτιριακών εγκαταστάσεων και έχει εγκριθεί ένα ποσό τριακοσίων πενήντα εκατομμυρίων ακριβώς για τον ολικό προϋπολογισμό του έργου.

Εξ αυτών για φέτος τρέχουν πενήντα εκατομμύρια. 'Εχει ολοκληρωθεί ο διαγωνισμός και το έργο έχει ανατεθεί στην τεχνική εταιρεία, στην κοινοπραξία Μ.Λασκαράκη - Ι.Σαλιαράκης, με συμβατικό αντικείμενο μαζί με ΦΠΑ τριακόσια εκατομμύρια διακόσες εξήντα πέντε χιλιάδες δραχμές. Υπεγράφη στις 19 Φεβρουαρίου 1997 η σύμβαση κατασκευής του έργου και ήδη εκτελούνται εργασίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Υπουργέ, δεν είναι αυτή η ερώτηση που μου απαντήσατε. Δεν πρόκειται για το ίδρυμα "'Ασπρες Πεταλούδες", αλλά πρόκειται για το κέντρο προεπαγγελματικής και επαγγελματικής κατάρτισης ατόμων με ειδικά προβλήματα, συγκεκριμένα, ψυχικώς πάσχοντα.

Κύριε Πρόεδρε, ο κύριος Υφυπουργός σε άλλη ερώτηση αναφέρθηκε. Προφανώς δεν ενημερώθηκε. Προκύπτει ένα πρόβλημα. Εγώ πρέπει τώρα να τοποθετηθώ και να απαντήσω επί μίας άλλης ερώτησης. Δεν πρόκειται γι'αυτήν την ερώτηση.

ΠΡΟΕΔΡΕΥΩΝ (Παναγιώτης Ν. Κρητικός): 'Εγινε παρανόηση, κύριε Υφυπουργέ; Η ερώτηση που διαβάστηκε, τι αφορά;

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Είναι κάτι για το οποίο την ευθύνη δεν φέρει το Υπουργείο. Βλέπω ότι και οι υπηρεσίες απαντούν στο ενημερωτικό σημείωμα. Αν το ίδρυμα για το οποίο ερωτώμεθα είναι οι "'Ασπρες Πεταλούδες" , αυτό οφείλεται στο ότι δεν υπάρχει σαφής ορισμός στην ερώτηση. Η ερώτηση λέει, όπως τη διαβάσατε: "Για ίδρυση και λειτουργία κέντρου προεπαγγελματικής και επαγγελματικής κατάρτισης ατόμων με ειδικά προβλήματα στο Νομό Μαγνησίας".

Στο Νομό Μαγνησίας αυτήν τη στιγμή έχουν ξεκινήσει άλλες δύο υποδομές που αφορούν τα αυτιστικά άτομα, το ΚΕΚΥΑΜΕΑ του Νομού Μαγνησίας. Οι υπηρεσίες με ενημερώνουν για το ίδρυμα "Πεταλούδες".

Πάντως, αν σας ενδιαφέρει και για τα άλλα δύο είμαι έτοιμος να σας δώσω πληροφορίες. 'Οσον αφορά το κέντρο κοινωνικής υποστήριξης ατόμων με ειδικές ανάγκες του Νομού Μαγνησίας, είναι έτοιμες οι προμελέτες και ετοιμάζουμε τα τεχνικά δελτία. Στο τέλος του μηνός έρχεται η επιτροπή παρακολούθησης από τις Βρυξέλλες, για να δώσει την έγκριση και στη συνέχεια, που πιστεύουμε ότι θα έχουμε την έγκριση, θα προχωρήσουμε σε δημοπράτηση δια μέσου των νομαρχιών, για την ολοκλήρωση αυτών των έργων.

'Οσον αφορά το κέντρο για τα αυτιστικά και αυτού η προμελέτη είναι έτοιμη. Αναμένουμε την έγκριση από την επιτροπή παρακολούθησης και ευελπιστούμε, ότι εντός του έτους θα βάλουμε θεμέλιο λίθο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σούρλα, έχετε το λόγο. Για ένα θέμα ρωτήσατε, για τρία πήρατε απάντηση.

ΓΕΩΡΓΙΟΣ ΣΟΥΡΛΑΣ: Δεν πρόκειται ούτε για τα αυτιστικά παιδιά, για το κέντρο στήριξης αυτιστικών ατόμων, ούτε για κανένα άλλο έργο για άτομα με ειδικές ανάγκες που βρίσκεται στη διαδικασία δημοπράτησης. Εγώ είμαι σε δύσκολη θέση να απαντήσω, κύριε Πρόεδρε και δεν έχω άλλα περιθώρια.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ).

Απλά θα παρακαλέσω, να μου δώσετε το χρόνο να πω στον κύριο Υφυπουργό, ότι πρόκειται για την ίδρυση και λειτουργία μονάδας προεπαγγελματικής και επαγγελματικής κατάρτισης και ξενώνα για ψυχικώς πάσχοντα άτομα. 'Ενα έργο για το οποίο παραχωρήθηκε έκταση πέντε στρεμμάτων από το Δήμο Αλμυρού, δημοπρατήθηκε το 1993, προϋπολογισμού συνολικά διακοσίων ενενήντα εκατομμυρίων, επιλέχθηκε ο ανάδοχος, ο κατασκευαστής του έργου και έρχεται η Κυβέρνηση του ΠΑ.ΣΟ.Κ. και ακυρώνει τη δημοπρασία. Προβαίνει στην αγορά ενός κτιρίου, που είναι ακατάλληλο και αγοράστηκε στη διπλάσια τιμή, που είχε τετρακόσια τετραγωνικά μέτρα παράνομο αυθαίρετο κτίσμα και για το οποίο έγιναν επανειλημμένες καταγγελίες από τον ερωτώντα. Ωστόσο, με παρέμβαση της πλειοψηφίας της Νομαρχιακής Αυτοδιοίκησης Μαγνησίας και της πλειοψηφίας του Δημοτικού Συμβουλίου παρεκάμθησαν και οι έρευνες των εισαγγελικών αρχών, αλλά ακόμη και η άρνηση 

Σελίδα 7288 

του παρέδρου να υπογράψει τα εντάλματα πληρωμής. Περί αυτού πρόκειται, για μία αμαρτωλή και θλιβερή υπόθεση. Κυριολεκτικά, με επίγνωση των όσων λέω, με αίσθημα ευθύνης, δεν ξαναείδα τέτοιο όργιο ρουσφετολογίας, συναλλαγής. Δεν το έχω ξαναδεί δεκαέξι χρόνια που είμαι Βουλευτής ούτε στο νομό μου αλλά ούτε και σε όλη την Ελλάδα, να αγοράζετε κτίριο με διπλάσια τιμή.

Και να νομιμοποιείτε κτίσμα αυθαίρετο τετρακόσια τετραγωνικά μέτρα, να μην προτιμάτε το οικόπεδο των πέντε στρεμμάτων, αλλά να στεγάζετε τη μονάδα σε ένα κτίριο, γιατί έπρεπε να δοθεί σε συγκεκριμένο άτομο. Εδώ οφείλω να καταγγείλω, ότι προφανώς πρόκειται περί συναλλαγών.

Αυτά τα πράγματα στιγματίζουν, κύριε Πρόεδρε, και την πολιτική ζωή του Τόπου και την Κυβέρνηση ακόμη. Και έτσι στερήθηκε ο Νομός Μαγνησίας τη δυνατότητα να έχει μια μονάδα για τα ψυχικώς πάσχοντα άτομα. Και δεν ξέρω ακόμη αν τα χρήματα από την Κοινότητα αξιοποιήθηκαν ή αν πρόκειται να αξιοποιηθούν. Δεν περιμένω απάντηση, γιατί πραγματικά δεν είσθε προετοιμασμένος.

'Ισως, όμως, να έχουμε μια επικοινωνία τηλεφωνική, για να μου δώσετε πληροφορίες, τις οποίες κατάλληλα, θέλω να αξιοποιήσω.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κοιτάξτε, έτσι όπως εξελίχθη η συζήτηση, δεν μπορώ ούτε να συμφωνήσω ούτε να διαφωνήσω μαζί σας. Αναφερθήκατε σε ένα θέμα, το οποίο δεν ανήκει μέσα στον κύκλο των αρμοδιοτήτων μου, η ψυχική υγεία δεν είναι στην αρμοδιότητά μου. Θα μπορούσα, όμως, εκπροσωπώντας το Υπουργείο, να σας έχω έτοιμες απαντήσεις, αν είχα βέβαια σαφή ερώτηση. Δυστυχώς, δεν είχα σαφή ερώτηση. Είμαστε, όμως, στη διάθεσή σας, να σας δώσουμε τις πληροφορίες και ελπίζω να μην είναι τόσο τραγικά τα πράγματα, έτσι όπως τα περιγράψατε.

ΓΕΩΡΓΙΟΣ ΣΟΥΡΛΑΣ: Είναι χειρότερα.

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων.

Σελίδα 7289 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη, ώστε για όσα από αυτά δεν υπάρχει αντίρρηση, να γίνουν δεκτά χωρίς συζήτηση.

Υπουργείου Εθνικής 'Αμυνας

Ψήφιση στο σύνολο του σχεδίου νόμου: "Ρύθμιση στρατιωτικών υποχρεώσεων ορισμένων κατηγοριών στρατευσίμων, ανυποτάκτων και οπλιτών, τροποποίηση διατάξεων της στρατολογικής νομοθεσίας, καθιέρωση εναλλακτικής υπηρεσίας και άλλες διατάξεις".

Το νομοσχέδιο θα ψηφιστεί στο σύνολο κατά τη σημερινή συνεδρίαση.

Υπουργείου Εξωτερικών.

Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση: 1- της Συμφωνίας μεταξύ των Κυβερνήσεων των Κρατών της Οικονομικής 'Ενωσης του Μπενελούξ, της Ομοσπονδιακής Δημοκρατίας της Γερμανίας και της Γαλλικής Δημοκρατίας σχετικά με τη σταδιακή κατάργηση των ελέγχων στα κοινά σύνορα. 2.- της Σύμβασης Εφαρμογής της ανωτέρω Συμφωνίας μεταξύ των ιδίων Κρατών-Μελών. 3.- των Πρωτοκόλλων και των Συμφωνιών προσχώρησης στις παραπάνω Συμφωνίες: της Ιταλικής Δημοκρατίας, του Βασιλείου της Ισπανίας, της Δημοκρατίας της Πορτογαλίας, της Ελληνικής Δημοκρατίας, της Αυστριακής Δημοκρατίας, της Φιλανδικής Δημοκρατίας, του Βασιλείου της Δανίας και του Βασιλείου της Σουηδίας, μετά των τελικών πράξεων, πρακτικών, δηλώσεων και κοινών δηλώσεων αυτών".

Το νομοσχέδιο θα συζητηθεί κατά τη σημερινή συνεδρίαση.

Υπουργείου Οικονομικών.

Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση συνταξιοδοτικών θεμάτων στρατιωτικών και άλλες διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Ανάπτυξης.

Μόνη συζήτηση επί της αρχής, των άρθρων και του συνόλου του σχεδίου νόμου: "'Ιδρυση και λειτουργία βιομηχανικών και βιοτεχνικών εγκαταστάσεων και άλλες διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Ακολουθούν τα δύο νομοσχέδια του ιδίου Υπουργείου:

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Διεθνούς Συμφωνίας του 1994 για τη τροπική ξυλεία".

Αυτό το νομοσχέδιο έχει ψηφιστεί κατά πλειοψηφία στη Διαρκή Επιτροπή, όπως είχα ανακοινώσει και την προηγούμενη Δευτέρα. Παρακαλώ τα δύο Κόμματα, το Κομμουνιστικό Κόμμα Ελλαδος και το Δημοκρατικό Κοινωνικό Κίνημα, μετά το τέλος της αποψινής συζητήσεως της Σύμβασης για τη Συνθήκη του Σένγκεν, όποιοι συνάδελφοι έχουν να διατυπώσουν επιφύλαξη για τη Σύμβαση αυτή, να την αναπτύξουν δι' ολίγον. Επίσης, του ιδίου Υπουργείου. Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας περί Δημοσίων Συμβάσεων Προμηθειών".

Και το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Κατεψήφισε το Κομμουνιστικο Κόμμα Ελλάδας και διετύπωσε επιφυλάξεις ο Συνασπισμός της Αριστεράς και της Προόδου.

Παρακαλώ, να ειδοποιηθούν οι συνάδελφοι Εισηγητές, όσοι παρευρέθησαν στη συνεδρίαση της Διαρκούς Επιτροπής Οικονομικών, για να διατυπώσουν τις επιφυλάξεις ή την άρνησή τους.

Επανερχόμεθα στο πρώτο νομοσχέδιο της ημερησίας διατάξεως.

Ψήφιση στο σύνολο του νομοσχεδίου αρμοδιότητας του Υπουργείου Εθνικής Αμύνης "Ρύθμιση στρατιωτικών υποχρεώσεων ορισμένων κατηγοριών στρατευσίμων, ανυποτάκτων και οπλιτών, τροποποίηση διατάξεων της στρατολογικής νομοθεσίας, καθιέρωση εναλλακτικής υπηρεσίας και άλλες διατάξεις".

Κύριε Υπουργέ, έχετε να κάνετε κάποιες παρατηρήσεις;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, είχαμε συμφωνήσει να κάνουμε ορισμένες φραστικές διορθώσεις τώρα, που θα ψηφίζαμε στο σύνολό του το νομοσχέδιο.

ΠΡΟΕΔΡΟΣ (Απόστολος Κακλαμάνης): Να τις ακούσουμε.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Στο αρθρο 6 παρ. 4 προστίθεται εδάφιο β', ως εξής: Η αναβολή κατάταξης της περίπτωσης δ' της παρ.1 του παρόντος άρθρου, μπορεί να παραταθεί εφ'όσον οι στρατεύσιμοι εγγραφούν σε ανώτερη ή ανώτατη σχολή μέχρι την ημερομηνία που υποχρεούνται να καταταγούν στις 'Ενοπλες Δυνάμεις."

AΘΑΝΑΣΙΟΣ ΤΣΑΛΔΑΡΗΣ: Αυτό είναι ουσιαστικό, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Υπουργέ.

Ολοκληρώσατε την ανάγνωση;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Γι' αυτό το κομμάτι, μάλιστα.

ΠΡΟΕΔΡΟΣ (Απόστολος Κακλαμάνης): Αυτό είναι ολόκληρη η διάταξη. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Αμυνας): Να σας εξηγήσω.

ΠΡΟΕΔΡΟΣ (Απόστολος Κακλαμάνης): Ψηφίστηκε από τη Βουλή ή τώρα την προσθέτετε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής Αμυνας): Ερωτήθηκε ο Υπουργός 'Αμυνας....

ΠΡΟΕΔΡΟΣ (Απόστολος Κακλαμάνης): Μια στιγμή, κύριε Υπουργέ, για να ενημερώσω και το Σώμα.

Εδώ βλέπω στη σελίδα 163 των Πρακτικών: "Επιπλέον, κύριε Πρόεδρε, έχω να κάνω μερικές διορθώσεις ημαρτημένων και δύο φραστικές διατυπώσεις. Η πρώτη είναι στην παράγραφο 4 του άρθρου 6, όπου προστίθεται εδάφιο β' ως εξής: Η αναβολή κατάταξης της περίπτωσης δ' της παραγράφου 1 του παρόντος άρθρου μπορεί να παραταθεί εφ' όσον οι στρατεύσιμοι εγγραφούν σε ανώτερη ή ανώτατη σχολή μέχρι την ημερομηνία που υποχρεούνται να καταταγούν στις 'Ενοπλες Δυνάμεις".

Η δεύτερη μετά τη λέξη "ιατρικής" να προστεθεί επίσης η λέξη "φαρμακευτικής"."

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Σωστό.

ΠΡΟΕΔΡΟΣ (Απόστολος Κακλαμάνης): Εδώ σας είπε ο Προεδρεύων, ο κ. Αποστολίδης, ότι επειδή τα άρθρα αυτά είχαν ήδη ψηφιστεί, να κάνετε τις διορθώσεις αυτές κατά την ψήφιση του νομοσχεδίου στο σύνολο. Και ακολουθεί ο κ. Κόρακας: "Εχουμε συμφωνήσει". Ο κ. Αποστολίδης Προεδρεύων: "Από τη στιγμή που έχετε συμφωνήσει, για να είμαι εγώ τυπικά εντάξει με τον Κανονισμό και από τη στιγμή που δεν υπάρχει αντίρρηση απ' όλες τις Πτέρυγες, συνεχίστε, κύριε Υπουργέ.". Ο κ. Αποστολάκης: "'Εχει συμφωνηθεί αυτό, κύριε Πρόεδρε και δυο διορθώσεις".

Εχουν κατατεθεί επίσης στα Πρακτικά, κύριοι συνάδελφοι, αυτά που διαβάζει τώρα ο κύριος Υπουργός.

Ορίστε, κύριε Υπουργέ, συνεχίστε.

Σελίδα 7290 

σελ. 7290

Σελίδα 7291 

σελ. 7291

Σελίδα 7292 

σελ. 7292

Σελίδα 7293 

σελ. 7293

Σελίδα 7294 

σελ. 7294

Σελίδα 7295 

σελ. 7295

Σελίδα 7296 

σελ. 7296

Σελίδα 7297 

σελ. 7297

Σελίδα 7298 

σελ. 7298

Σελίδα 7299 

σελ. 7299

Σελίδα 7300 

σελ. 7300

Σελίδα 7301 

σελ. 7301

Σελίδα 7302 

σελ. 7302


Σελίδα 7303 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Εισερχόμαστε στη συζήτηση του νομοσχεδίου αρμοδιότητας του Υπουργείου Εξωτερικών:

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση: 1-της Συμφωνίας μεταξύ των Κυβερνήσεων των Κρατών της Οικονομικής 'Ενωσης του Μπενελούξ, της Ομοσπονδιακής Δημοκρατίας της Γερμανίας και της Γαλλικής Δημοκρατίας σχετικά με τη σταδιακή κατάργηση των ελέγχων στα κοινά σύνορα. 2- της Σύμβασης Εφαρμογής της ανωτέρω Συμφωνίας μεταξύ των ιδίων Κρατών-Μελών. 3- των Πρωτοκόλλων και των Συμφωνιών προσχώρησης στις παραπάνω Συμφωνίες: της Ιταλικής Δημοκρατίας, του Βασιλείου της Ισπανίας, της Δημοκρατίας της Πορτογαλίας, της Ελληνικής Δημοκρατίας, της Αυστριακής Δημοκρατίας, της Φιλανδικής Δημοκρατίας, του Βασιλείου της Δανίας και του Βασιλείου της Σουηδίας, μετά των τελικών πράξεων, πρακτικών, δηλώσεων και κοινών δηλώσεων αυτών".

Για τη συζήτηση αυτού του νομοσχεδίου η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Κιλκίς κ.Σάββα Τσιτουρίδη.

Κύριοι συνάδελφοι, έχουμε αποφασίσει στη Διάσκεψη των Προέδρων το νομοσχέδιο αυτό να συζητηθεί στο πνεύμα του άρθρου 108, αλλά θα δοθεί ο λόγος σε όσους τον ζητήσουν και όχι μόνο σε όσους έχουν αντίθετη άποψη.

Ο κ. Ηλίας Παπαδόπουλος, Εισηγητής της Πλειοψηφίας, έχει το λόγο.

Από αυτής της στιγμής μπορείτε να εγγράφεσθε με τις ηλεκτρονικές σας κάρτες. Και όσοι είστε αντίθετοι στα ηλεκτρονικά συστήματα της Συμφωνίας Σένγκεν, μπορείτε εδώ να χρησιμοποιήσετε την ηλεκτρονική σας κάρτα. Εμείς, δεν έχουμε chips με 666, ούτε πάνω, ούτε κάτω!

ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, δέκα λεπτά βάλατε μόνο;

ΠΡΟΕΔΡΟΣ (Απόστολος Κακλαμάνης): Δεν χρειάζεται παραπάνω.

ΗΛΙΑΣ ΠΑΠΑΔΟΠΟΥΛΟΣ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Τόσα λέει ο Κανονισμός, αλλά να σας δώσουμε δεκαπέντε, να προφθάσουμε και την πορεία!

ΗΛΙΑΣ ΠΑΠΑΔΟΠΟΥΛΟΣ: Νομίζω ότι χρειάζεται λίγο παραπάνω. 

ΠΡΟΕΔΡΟΣ (Απόστολος Κακλαμάνης): Διότι, όπως πάει, θα τελειώσει το νομοσχέδιο και δεν θα μας προφθάσει η πορεία. 

ΗΛΙΑΣ ΠΑΠΑΔΟΠΟΥΛΟΣ:Κύριε Πρόεδρε, κυρίες και κύριοι συνάδελφοι, όταν μου ανατέθηκε η εισήγηση της συγκεκριμένης σύμβασης, επηρεασμένος και εγώ σε ένα βαθμό από το θόρυβο που είχε δημιουργηθεί από διάφορες μεριές, τόσο αυτή που μίλαγε για το ηλεκτρονικό φακέλωμα, όσο και για τη μεριά εκείνη της κοινωνίας που αναφέρονταν σε δαιμονολογία, θα έλεγα, μου δημιουργήθηκε η εντύπωση, ότι κάπου θα έχω συνειδησιακό πρόβλημα εξ αιτίας αυτής της εισήγησης. 'Οταν όμως την μελέτησα, διαπίστωσα ότι τέτοιο πρόβλημα δεν υπάρχει καθόλου και δεν πρέπει να υπάρχει σε κανέναν υπεύθυνο πολιτικό άνδρα, ο οποίος θέλει να ζει και να παρακολουθεί τις εξελίξεις του 2000, μπροστά στην Ευρωπαϊκή 'Ενωση.

Κυρίες και κύριοι συνάδελφοι, οφείλω να κάνω άλλη μια παρατήρηση εισαγωγικά. Θεωρώ ότι ο ρόλος του πολιτικού και φυσικά και των πολιτικών φορέων, είναι αυτός ο παιδευτικός και παιδαγωγικός, είναι αυτός που θα καθοδηγήσει την κοινωνία στις σωστές αποφάσεις και στη σωστή της πορεία, σ'αυτήν που επιβάλλουν οι ανάγκες της εποχής και όχι αυτός που διαστρεβλώνει την πραγματικότητα και στο όνομα του οποιουδήποτε κομματικού κέρδους, θελήσει να αποπροσανατολίσει την κοινωνία, διαστρέφοντας την πραγματικότητα, όπως σας είπα και πριν.

Πιστεύω, ότι σήμερα, θα γίνει μια συζήτηση η οποία θα στηριχθεί κύρια σε επιχειρήματα νομικά και τεχνικά, για να διαμορφώσει η ελληνική κοινωνία, που μας παρακολουθεί, τη σωστή της άποψη για τη Σύμβαση που κυρώνουμε σήμερα.

Κύριε Πρόεδρε, σήμερα η Βουλή των Ελλήνων, κυρώνει "1.- τη Συμφωνία μεταξύ των Κυβερνήσεων των Κρατών της Οικονομικής 'Ενωσης του Μπενελούξ, της Ομοσπονδιακής Δημοκρατίας της Γερμανίας και της Γαλλικής Δημοκρατίας σχετικά με τη σταδιακή κατάργηση των ελέγχων στα κοινά σύνορα.

2. Της Σύμβασης Εφαρμογής της ανωτέρω Συμφωνίας μεταξύ των ιδίων των Κρατών-Μελών.

3. Των Πρωτοκόλλων και των Συμφωνιών προσχώρησης στις παραπάνω Συμφωνίες: της Ιταλικής Δημοκρατίας, του Βασιλείου της Ισπανίας, της Δημοκρατίας της Πορτογαλίας, της Ελληνικής Δημοκρατίας, της Αυστριακής Δημοκρατίας, της Φινλανδικής Δημοκρατίας, του Βασιλείου της Δανίας και του Βασιλείου της Σουηδίας, μετά των τελικών πράξεων, πρακτικών, δηλώσεων και κοινών δηλώσεων αυτών".

Πρέπει να πούμε εδώ, ότι η Ελλάδα υπέγραψε αυτήν τη συμφωνία το 1992, ως ένατο μέλος και το 1995 προσχώρησε και η Δανία, η Σουηδία, η Φινλανδία και ετοιμάζεται να υπογράψει συμφωνία συνεργασίας η Νορβηγία και η Ισλανδία.

Κύριε Προέδρε, κυρίες και κύριοι συνάδελφοι, νομίζω ότι επιβάλλεται να γίνει μία ακόμη παρατήρηση για το ότι και το συγκεκριμένο νομοθέτημα, όπως και άλλα, περνούν με τη διαδικασία ψήφισης κύρωσης σύμβασης, κάτι που αφαιρεί το δικαίωμα και τη δυνατότητα από τη Βουλή των Ελλήνων και γενικώς από τα Εθνικά Κοινοβούλια να εκφράζουν τις δικές τους απόψεις.

Είναι ένα ακόμα βήμα για τη διεύρυνση του δημοκρατικού ελλείμματος και είμαστε υποχρεωμένοι και να το επισημάνουμε, αλλά και σεις, κύριε Πρόεδρε της Βουλής, που συμμετέχετε σε fora από Εθνικά Κοινοβούλια των κρατών - μελών, είμαι βέβαιος ότι θα δώσετε τη μάχη και τον αγώνα, ώστε να μη μειωθεί η ισχύς και του δικού μας Κοινοβουλίου, αλλά γενικώς και των Εθνικών Κοινοβουλίων.

Ως Βουλευτές Εθνικού Κοινοβουλίου, οφείλουμε όλοι να δώσουμε αυτήν τη μάχη, διότι η στρατηγική επιλογή της συντριπτικής πλειοψηφίας του Ελληνικού Λαού, όπως εκφράστηκε το 1992 με την υπογραφή της Συνθήκης του Μάαστριχτ, δεν εκχώρησε και δεν απεμπόλησε δικαιώματα, ούτε δημοκρατικής διαδικασίας, ούτε δικαιώματα μετατόπισης λήψης αποφάσεων σε άλλα κέντρα, όπως γίνεται με τα διάφορα ευρωπαϊκά συμβούλια και την υποχρέωση που έχουμε στη συνέχεια εμείς να κυρώνουμε τις αποφάσεις αυτές με νόμο.

Το ιστορικό της δημιουργίας της ελεύθερης αγοράς με το άρθρο 13 της ενιαίας ευρωπαϊκής Πράξης του 1986 προσέθεσε στη Συνθήκη της Ευρωπαϊκής Κοινότητας, το άρθρο 8α', που ουσιαστικά πρόκειται για το άρθρο 7α' της Συνθήκης της Ευρωπαϊκής 'Ενωσης, για την ίδρυση εσωτερικής αγοράς μεταξύ των κρατών - μελών της από 1.1.1993.

Το 1985, πριν από την υπογραφή της Ενιαίας Πράξης, οι χώρες Γαλλία, Γερμανία, Βέλγιο και οι κάτω χώρες, συνήψαν τη Συμφωνία Σένγκεν, όπως προσδιορίστηκε. Η Συμφωνία αυτή, που το 1985 έβαλε τις βάσεις μιας διακρατικής συνεργασίας μεταξύ των πέντε χωρών, είναι περισσότερο ένα πρόγραμμα δράσης, που περιέχει βασικά μέτρα, που θα έπρεπε να τεθούν σε εφαρμογή για την πραγματοποίηση της πλήρους κατάργησης των ελέγχων και τα κοινά σύνορα μεταξύ των πέντε συμβαλλομένων κρατών - μελών.

Στη Συμφωνία αυτή, ειδικότερα τα άρθρα από 1 έως 16 αναφέρονται κύρια στην κυκλοφορία προσώπων, στην κυκλοφορία επαγγελματικών οδικών μεταφορών και την κυκλοφορία υπηκόων των κρατών - μελών της Ευρωπαϊκής 'Ενωσης, που κατοικούν στις παραμεθόριες περιοχές.

Στη δεύτερη κατηγορία των άρθρων από 17 έως 31 προβλέπονται μέτρα σχετικά με την κυκλοφορία προσώπων, την κατάργηση ελέγχων στα κοινά σύνορα και τη μετάθεση 

Σελίδα 7304 

στα εξωτερικά σύνορα των χωρών του Σένγκεν, την αστυνομική και τη δικαστική συνεργασία και συνδρομή, την εναρμόνιση των νομοθεσιών και των ρυθμίσεων στον τομέα ναρκωτικών, όπλων και πυρομαχικών, την εναρμόνιση των πολιτικών θεωρήσεως και προϋποθέσεων εισόδου στα εδάφη συμβαλλομένων μερών, ιδίως για τους πολίτες χωρών που δεν είναι μέλη της Ευρωπαϊκής 'Ενωσης και τέλος, την αύξηση των ατελειών των ταξιδιωτών.

Η Σύμβαση Εφαρμογής που ακολούθησε, αποτελεί ένα ολοκληρωμένο σύστημα διατάξεων, το οποίο στηρίζεται στην αρχή της εμπιστοσύνης και των ελέγχων, που διεξάγουν οι αρχές των χωρών και που προκαταλαμβάνει τις ρυθμίσεις στους τομείς αστυνομικής, τελωνειακής και δικαστικής συνεργασίας, όπως είναι ο τίτλος 6 της Συνθήκης της Ευρωπαϊκής 'Ενωσης.

'Ομως η εφαρμογή αυτής της Συνθήκης, προβλέπει αντισταθμιστικά μέτρα, προκειμένου να διαφυλάξει τα κράτη-μέλη τα οποία έχουν συνάψει αυτήν τη συνθήκη και τους πολίτες φυσικά των κρατών-μελών από τις συνέπειες που έχει η κατάργηση των εσωτερικών συνόρων, η ελεύθερη διακίνηση και η μετατόπιση των εσωτερικών συνόρων σε εξωτερικά σύνορα, να διαφυλάξει τους πολίτες από το οργανωμένο έγκλημα, από τη διακίνηση των ναρκωτικών, των όπλων και των πυρομαχικών, από τον κίνδυνο που διατρέχουν από αλλοδαπούς πολίτες, δηλαδή πολίτες εκτός συμφώνου Ευρωπαϊκής 'Ενωσης και να προσδιορίσει εκείνους τους κανόνες και τις προϋποθέσεις τις οποίες πρέπει να πληροί οποιοσδήποτε αλλοδαπός προκειμένου να επισκεψθεί τις χώρες-μέλη της Συνθήκης και να διακινηθεί μέσα σε αυτές.

Αυτά τα αντισταθμιστικά μέτρα, είναι αυτά που προκαλούν και τις αντιδράσεις στις οποίες θα έρθω λίγο παρακάτω στην εισήγησή μου. Πριν φθάσω όμως σε αυτή, θα μου επιτρέψετε να κάνω ένα σύντομο σχολιασμό στις έννοιες που συναντώνται στο κείμενο της Σύμβασης, ώστε να μπορούμε να συνεννοούμαστε για ό,τι χρησιμοποιούμε. 'Εννοιες που συναντώνται είναι τα εσωτερικά σύνορα, τα εξωτερικά σύνορα, εσωτερική πτήση, τρίτο κράτος -εννοεί το κράτος που είναι εκτός σύμβασης- αλλοδαπός πολίτης είναι ο πολίτης κράτους που είναι εκτός των κρατών της σύμβασης, σημείο συνοριακής διελεύσεως, συνοριακός έλεγχος, μεταφορέας, τίτλος διαμονής και άσυλο.

Στα άρθρα 2 έως 38 της Σύμβασης αναφέρεται ο ρόλος του λιμενικού σώματος, η είσοδος αλλοδαπού σε κράτη-μέλη, η θεώρηση εισόδου και παραμονής σύντομης διάρκειας, όπως και η θεώρηση εισόδου και παραμονής μακράς διάρκειας για ορισμένες περιπτώσεις.

Η ελεύθερη κυκλοφορία αλλοδαπών στα κράτη μέλη επιτρέπεται μέχρι τρεις μήνες και μάλιστα πρέπει να τονίσουμε εδώ, γιατί γίνεται πολύ συζήτηση για τη μεταχείριση που επεφύλαξε η Σύμβαση για τους αλλοδαπούς, ότι ο οποιοσδήποτε αλλοδαπός ζητήσει να μπει σε ένα από τα κράτη-μέλη της σύμβασης, παίρνοντας το δικαίωμα αυτό της τρίμηνης διάρκειας ή της εξάμηνης διάρκειας σε κάποιες περιπτώσεις, μπορεί να κινηθεί σε όλα τα άλλα κράτη χωρίς την παραμικρή διατύπωση, κάτι που δεν το είχε μέχρι τώρα.

Τα άρθρα 39 έως 91 ασχολούνται με την αστυνομική συνεργασία, την δικαστική συνδρομή στον ποινικό τομέα, ναρκωτικά, όπλα, πυρομαχικά. Ειδικά στο άρθρο 70 προβλέπεται η συγκρότηση μόνιμης ομάδας εργασίας που θα είναι επιφορτισμένη με την εξέταση κοινών προβλημάτων που αφορούν την καταστολή της εγκληματικότητας στον τομέα των ναρκωτικών. Και επειδή έκανα μία αναφορά στη συνεργασία των αστυνομικών αρχών, θέλω να πω ότι ίσως δημιουργείται η εντύπωση, ότι η σύμβαση αυτή, χωρίς αυτό να αποτελεί αιχμή προς τον παρευρισκόμενο Υπουργό Δημόσιας Τάξης, πως η σύμβαση αυτή αποτελεί κείμενο που συντάχθηκε από την αστυνομία, η οποία θέλησε να επεκτείνει τις δραστηριότητες της από την μία μεριά, ή από την άλλη να μπει σε χωράφια και σε δικαιοδοσίες που δεν της ανήκουν. Αυτό είναι μία παρατήρηση την οποία μπορούμε να συζητήσουμε.

'Ολες αυτές οι προστατευτικές δικλείδες, οι ασφαλιστικές δικλείδες, τις οποίες πρέπει να έχει το σύστημα των πολιτών περνάνε μέσα από ένα συγκεκριμένο τρόπο, την ηλεκτρονική οργάνωση, το ηλεκτρονικό φακέλωμα, για να ικανοποιήσω κάποιους από τους συναδέλφους που αρέσκονται σε αυτούς τους όρους.

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Θα έλεγα ακόμα κύριοι συνάδελφοι, ότι δεν δικαιούται καμία παράταξη, εδώ μέσα στη Βουλή, να μονοπωλεί την ευαισθησία σε ό,τι αφορά το φακέλωμα, γιατί πολλοί από μας και ο ομιλών, είχαμε την τύχη και την τιμή να φακελωθούμε στην περίοδο εκείνη τη δημοκρατικά ανώμαλη, που πέρασε η Χώρα μας.

Από εκεί και πέρα, λοιπόν, δεν δικαιούται κανείς να μονοπωλεί αυτήν την ευαισθησία. Προκειμένου, συνεπώς, να γίνουν αυτοί οι έλεγχοι και να διασφαλιστεί η καταπολέμηση της εγκληματικότητας, η καταπολέμηση και ο περιορισμός και η ανάσχεση των λαθρομεταναστών, η σωματεμπορία, η διακίνηση ναρκωτικών, όπλων και πυρομαχικών επιβάλλεται να παρθούν κάποια μέτρα τα οποία και τώρα ισχύουν. Η όποια σύγκριση, δηλαδή, που μπορεί να κάνει ο κάθε ένας πάνω στη Συνθήκη του Μάαστριχτ, η όποια κριτική, πρέπει να συγκρίνει το σημερινό καθεστώς με αυτό που θα ισχύσει με την εφαρμογή της Συνθήκης. Διότι είναι πολύ ωραίο να θεωρητικολογούμε και να λέμε, ότι φακελωνόμαστε ηλεκτρονικά και άρα είμαστε έρμαια του οποιουδήποτε κέντρου εξουσίας ευρωπαϊκού ή εθνικού για να μας ελέγξει. Αλλά πρέπει να δούμε και τι συμβαίνει σήμερα και με ποιους τρόπους μπορεί να αντιμετωπιστεί το έγκλημα και πως λειτουργούν αρχές τις οποίες επικαλούμαστε, όπως είναι το Ευρωπαϊκό Δικαστήριο, η Ευρωπαϊκή Επιτροπή για την προστασία των ανθρωπίνων δικαιωμάτων, για να δούμε και εκείνες πως λειτουργούν και πως θα λειτουργεί και η Σύμβαση της Συνθήκης του Σέγκεν που καλούμαστε να κυρώσουμε με νόμο.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή.)

Δηλαδή, γίνεται πολύ συζήτηση και έγινε ακόμα περισσότερη πριν από ένα μήνα, όταν η Βουλή ψήφισε το νόμο 2472, όπου ακούστηκαν διάφορα περίεργα πράγματα, αντιφατικά μεταξύ τους. Μου κάνει δε εντύπωση από όλους αυτούς που διατυπώνουν σήμερα τις ενστάσεις τους για τον έλεγχο του φακελώματος που αποκτιέται από την εθνική επιτροπή και σε συνέχεια από την επιτροπή...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώνετε. 

ΗΛΙΑΣ ΠΑΠΑΔΟΠΟΥΛΟΣ: Παρακαλώ να μου δώσετε δύο, τρία λεπτά ακόμα.

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω παραπάνω. 'Επρεπε να μιλήσετε δέκα λεπτά και ο κύριος Πρόεδρος για να σας διευκολύνει σας έδωσε δεκαπέντε...

ΗΛΙΑΣ ΠΑΠΑΔΟΠΟΥΛΟΣ: Σας παρακαλώ κύριε Πρόεδρε, είχα υπόψη μου ότι θα είχα εικοσάλεπτο στη διάθεσή μου...

ΠΡΟΕΔΡΕΥΩΝ (Παναγιώτης Ν. Κρητικός): Είναι δεκάλεπτη και για σας σύμφωνα με το άρθρο 108 η συμμετοχή στη συζήτηση.

ΗΛΙΑΣ ΠΑΠΑΔΟΠΟΥΛΟΣ: ... και προσάρμοσα την ομιλία μου σ' αυτό το χρόνο. Παρακαλώ να μου δώσετε δύο, τρία λεπτά ακόμα.

ΠΡΟΕΔΡΕΥΩΝ (Παναγιώτης Ν. Κρητικός): Να βλέπατε τον Κανονισμό. Σύμβαση κυρώνουμε. Παρακαλώ να τελειώσετε. 

ΗΛΙΑΣ ΠΑΠΑΔΟΠΟΥΛΟΣ: Η άποψη που διατυπώνεται ότι δεν πρέπει να υπάρξουν κανόνες προστασίας, επειδή νομιμοποιούν το φακέλωμα, ουσιαστικά υιοθετεί την χωρίς κανόνες, χωρίς όρους, χωρίς διαφάνεια, χωρίς έλεγχο επεξεργασία των προσωπικών δεδομένων. Και γίνεται και μία άλλη συζήτηση, ένας αντίλογος από μία ελάχιστη μερίδα της κοινωνίας, η οποία επικαλούμενη δαιμονολογία λέγει ότι η χρήση του αριθμού 666...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώσατε. Θα τηρηθεί ο Κανονισμός.

ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, θα διαβάσω δύο

Σελίδα 7305 

αποσπάσματα από το κείμενο της Ιεράς Συνόδου που είναι πολύ σύντομα.

ΠΡΟΕΔΡΕΥΩΝ (Παναγιώτης Ν. Κρητικός): Επρεπε να είχατε ολοκληρώσει στο δεκάλεπτο, αλλά σας δόθηκαν δεκαπέντε λεπτά κατ' ανοχήν

ΗΛΙΑΣ ΠΑΠΑΔΟΠΟΥΛΟΣ: Η εγκύκλιος της Ιεράς Συνόδου ανάμεσα σε άλλα σημαντικά αναφέρει: "Απόδοτε τα του Καίσαρος τω Καίσαρι και τα του Θεού τω Θεώ".

Θα έλεγα, λοιπόν, απευθυνόμενος στη μερίδα αυτή του ελληνικού λαού...

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο και να μην καταχωρείται η ομιλία.

ΗΛΙΑΣ ΠΑΠΑΔΟΠΟΥΛΟΣ: Τελειώνω.

ΠΡΟΕΔΡΕΥΩΝ (Παναγιώτης Ν. Κρητικός): Πως τελειώνετε; Μπήκατε ήδη στο δέκατο έβδομο λεπτό.

ΗΛΙΑΣ ΠΑΠΑΔΟΠΟΥΛΟΣ: ... την ευθύνη για την προστασία των συνόρων που πετυχαίνει η Σύμβαση και την καταπολέμηση της εγκληματικότητας...

ΠΡΟΕΔΡΕΥΩΝ (Παναγιώτης Ν. Κρητικός): Είσθε σχεδόν στο διπλάσιο χρόνο απ' ό,τι δικαιούσθε. Δέκα λεπτά δικαιούσθε σύμφωνα με το άρθρο 108. Να διαβάσετε τον Κανονισμό.

ΗΛΙΑΣ ΠΑΠΑΔΟΠΟΥΛΟΣ: .... και των ναρκωτικών την έχουμε οι πολιτικοί που την αναλαμβάνουν ολόκληρη...

ΠΡΟΕΔΡΕΥΩΝ (Παναγιώτης Ν. Κρητικός): Η κα Μαριέτα Γιαννάκου- Κούτσικου, εισηγήτρια της Νέας Δημοκρατίας έχει το λόγο. Θα δοθεί και σε σας ο ίδιος χρόνος.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Δεν θα τον υπερβώ, κύριε Πρόεδρε, μην ανησυχείτε.

Κυρίες και κύριοι συνάδελφοι, οι δύο Συνθήκες του Σένγκεν, η αρχική του 1985 και η συμπληρωματική του 1990 αποτελούν εκ των πραγμάτων ένα από τα σημαντικότερα θεσμικά κεφάλαια της μακράς και πολυσύνθετης διαδικασίας προς την ευρωπαϊκή ενοποίηση. Πρόκειται για την αντιμετώπιση στην πράξη μιας σειράς προβλημάτων που ανέκυψαν από την εφαρμογή της ενιαίας ευρωπαϊκής πράξης του 1986 σχετικά με την υλοποίηση της εσωτερικής αγοράς.

Οι συμφωνίες αυτές στηρίζονται στη λογική της κατάργησης των εσωτερικών συνόρων, ενώ παράλληλα θωρακίζουν την απρόσκοπτη εφαρμογή της ελεύθερης διακίνησης αγαθών υπηρεσιών, προσώπων και κεφαλαίων. Πρόκειται δηλαδή στην ουσία για την προστασία ενός ευρύτερου χώρου ελευθερίας διακίνησης και άσκησης δικαιωμάτων.

Οι Συνθήκες του Σένγκεν ρυθμίζουν με συνολικό ενιαίο και διεξοδικά ελεγχόμενο τρόπο την ουσιαστική αντιμετώπιση θεμάτων που σχετίζονται με τη λαθραία μετανάστευση, τις θεωρήσεις και το χρόνο της παραμονής αλλοδαπών, την έκδοση προσώπων, την αστυνομική συνεργασία για ρητά κατονομαζόμενα αδικήματα, όπως το οργανωμένο έγκλημα, την τρομοκρατία, το λαθρεμπόριο ναρκωτικών, το λαθρεμπόριο όπλων, την κλοπή αυτοκινήτων κ.ο.κ.

Είναι λυπηρό που μία τόσο σοβαρή πρωτοβουλία σε ευρωπαϊκό επίπεδο αντιμετωπίστηκε με αυτόν τον τρόπο πριν καν εφαρμοστεί στη Χώρα μας. 'Ενα αδικαιολόγητο κλίμα αρνητικής κριτικής και εντόνων παρεξηγήσεων έχει εμφυλοχωρήσει. Είναι χαρακτηριστικό ότι άτομα με βεβαιωμένα καλές προθέσεις εμφανίστηκαν ως φανατικοί πολέμιοι των συμφωνιών, ενώ ταυτόχρονα οι ίδιοι είναι φανατικοί πολέμιοι της τρομοκρατίας, του οργανωμένου εγκλήματος κ.ο.κ.

Δεν μπορεί κανείς να τους καταλογίσει κακή προαίρεση. Θεωρώ όμως, προσωπικά, ότι έχουν πέσει θύματα ελλιπούς ενημέρωσης, παραπληρόφορησης όπως άλλωστε συνέβη και με ένα σημαντικό τμήμα της κοινής γνώμης. Σ' αυτό συνετέλεσε αναμφισβήτητα και η αδικαιολόγητη καθυστέρηση από κυβερνητικής πλευράς, ώστε να έλθει η Συμφωνία του Σένγκεν στη Βουλή, καθώς και τα σχόλια και οι υπαινιγμοί προηγουμένων Υπουργών της Κυβέρνησης περί δήθεν μεταφοράς προσωπικών δεδομένων ευαισθήτου χαρακτήρα σε άλλες αρχές άλλων χωρών. Οφείλουμε επομένως να παράσχουμε, έστω και καθυστερημένα, με την ευθύνη που αρμόζει στη βαρύτητα της επιλογής μας, τις απαιτούμενες διευκρινίσεις προς τους 'Ελληνες πολίτες, να διασαφηνίσουμε το πλαίσιο δεσμεύσεων που προκύπτει από την ενσωμάτωση των εθνικών αυτών συμφωνιών στο Ελληνικό Εθνικό Δίκαιο, να τονίσουμε, όχι μόνο τα πιθανά αρνητικά σημεία, αλλά τα ουσιαστικά οφέλη που θα προκύψουν, ιδιαίτερα σε επίπεδο εθνικών στόχων, γιατί οι Συμφωνίες του Σένγκεν είναι εθνικά συμφέρουσες και αυτό πρέπει να γίνει κατανοητό από όλους.

Η Ελλάδα έχει θέσει ως κατ' εξοχήν προτεραιότητα της εθνικής της πολιτικής στο πλαίσιο της Ευρωπαϊκής 'Ενωσης, την ενίσχυση της αρχής των εξωτερικών συνόρων και την προστασία της ακεραιότητός της με βάση την κοινή εξωτερική πολιτική και πολιτική ασφάλειας. Θα ήταν τουλάχιστον οξύμωρο για τη Χώρα μας να υποστηρίζει με θέρμη αυτό το στόχο, απαιτώντας εύλογα τη θέσπιση τουλάχιστον ρήτρας πολιτικής και αμυντικής αλληλεγγύης και παράλληλα να ισχυρίζεται, ότι τα ίδια αυτά σύνορα πρέπει να είναι ανεξέλεγκτα και ελεύθερα στην άσκηση κάθε είδους έκνομης δραστηριότητας. Μία τέτοια διπλή μετάδοση μηνύματος θα αποτελούσε το άκρον άωτον της αναξιοπιστίας για τη Χώρα μας και βέβαια σε καμία περίπτωση δεν θα είχαμε καμία ελπίδα να γίνουν δεκτές έστω και σε αρχική φάση, έστω και με μία μικρή αναφορά, οι απόψεις μας για την κοινή εξωτερική πολιτική και την πολιτική ασφάλειας.

Οι Συνθήκες του Σένγκεν καθορίζουν για πρώτη φορά με ρητό τρόπο σε διεθνές συμβατικό κείμενο, χερσαία και θαλάσσια σύνορα, για όσα κράτη -μέλη μετέχουν σ' αυτή. Τα σύνορα της Ελλάδος μετατρέπονται αυτόματα σε εξωτερικά σύνορα της Ευρωπαϊκής 'Ενωσης. Γίνεται επομένως εύκολα αντιληπτή η ευρεία σημασία και οι ουσιαστικές επιπτώσεις της πράξης αυτής στο επίπεδο των εθνικών μας θεμάτων και ιδιαίτερα των διεκδικήσεων που κατά καιρούς μπορούν να εγείρουν γείτονές μας, ή άλλοι εις βάρος αυτών που εμείς θεωρούμε εθνικά μας συμφέροντα.

Αν η Ελλάδα, κυρίες και κύριοι συνάδελφοι, θεωρεί απαραίτητη για την ευρωπαϊκή ολοκλήρωση την με κάθε τρόπο ενίσχυση του θεσμικού και λειτουργικού πλαισίου της ΚΕΠΠΑ, τότε οι Συμφωνίες του Σένγκεν αποτελούν ουσιαστική πρόοδο προς την κατεύθυνση αυτή και χωρίς αμφιβολία συνιστούν πολιτικό μονόδρομο. Ως προς την πλευρά της λειτουργικής δομής των Συμφωνιών και των επιπτώσεων από την εφαρμογή τους, είναι σημαντικό να τονιστούν τρία σημεία. Με το σύστημα που καθιερώνεται αντιμετωπίζονται τα μεγάλα προβλήματα του καιρού μας και κυρίως η έκνομη δραστηριότητα. Οι μεγάλες πολιτικές και κοινωνικές αλλαγές στην κεντρική και ανατολική Ευρώπη δημιούργησαν νέα δεδομένα, στους τομείς της διακίνησης μεταναστών, του διεθνούς οργανωμένου εγκλήματος και της τρομοκρατίας.

Προβάλλει λοιπόν, αδήριτη ανάγκη μιας πιο αποτελεσματικής προστασίας του κοινού ευρωπαϊκού χώρου. Είναι ουσιαστική προϋπόθεση αυτό για τη λειτουργία της κοινωνίας των Ευρωπαίων πολιτών. 'Ολων αυτών, εν πάση περιπτώσει, που προτάσσουν ως στόχο τη δημιουργική ανάπτυξη του ατόμου μέσα σε ένα ποιοτικό περιβάλλον, αλλά και ταυτόχρονα, ασφαλές.

Οι συμφωνίες δεν υπονομεύουν, κυρίες και κύριοι συνάδελφοι, αλλά περιχαρακώνουν τα ατομικά δικαιώματα στο ευρωπαϊκό γίγνεσθαι. Δημιουργούν ένα προστατευμένο χώρο ελεύθερης δράσης. 

Δεν έχετε σημειώσει -και θα πρέπει να το έχετε- ότι οι Συμφωνίες του Σένγκεν προβλέπουν οι ίδιες σε δύο άρθρα την ψήφιση νόμου για τα προσωπικά δεδομένα; Οι ίδιες δηλαδή συμφωνίες προστατεύουν τα κράτη-μέλη που υπογράφουν τη Σένγκεν ζητώντας να ψηφίσουν νόμο για τα προσωπικά δεδομένα που άλλωστε επέτασε και η ειδική σύμβαση του Συμβουλίου της Ευρώπης από το 1981, την οποία ουδέποτε μετέφερε η χώρα μας μέχρι σήμερα σε εθνικό δίκαιο.

Η ίδια λοιπόν Συνθήκη καθορίζει με ρητό και κατηγορηματικό τρόπο σε ποιους αφορούν οι πληροφορίες που μεταφέρονται. Μόνο το εθνικό κράτος-μέλος έχει την ευθύνη αυτών των πληροφοριών, άρα μεταφέρονται πληροφορίες που το εθνικό κράτος-μέλος ορίζει και ταυτόχρονα υπάρχει πάντα το δικαίωμα του εθνικού χώρου να μη μεταδώσει για συγκεκρι-

Σελίδα 7306 

μένους λόγους πληροφορίες στο σύστημα Σένγκεν. Δεν νομίζω, ότι υπάρχει τέτοιου είδους προστασία σήμερα κυρίες και κύριοι συνάδελφοι. Δεν ξέρω αν μπορεί κάποιος από εσάς να μου πει ακριβώς ποιες πληροφορίες μεταφέρονται προς την Ιντερπόλ, αλλά οι Συνθήκες Σένγκεν λένε ποιες συγκεκριμένες πληροφορίες μπορούν να μεταφερθούν και όχι άλλες.

Εξ άλλου ο νόμος για τα προσωπικά δεδομένα είναι ένας νόμος που μπορεί να αλλάξει οποιαδήποτε στιγμή. Τα όργανα που εντέλλονται να παρακολουθήσουν τη λειτουργία και εφαρμογή του, αν διαπιστώσουν προβλήματα μπορούν κάλλιστα να προτείνουν την αλλαγή του, αλλά αυτό δεν συνιστά σε καμία περίπτωση λόγο να μη ψηφίσουμε τη Συμφωνία του Σένγκεν, που αφορά κατηγορηματικά και ρητά σε πρόσωπα που καταζητούνται. Ποιος από εμάς θέλει τα ελεύθερα σύνορα για τους πολίτες, τα αγαθά, τις υπηρεσίες, τα κεφάλαια να καταστούν ελεύθερα για τους μεγαλεμπόρους ναρκωτικών, ή για τους ηγέτες του οργανωμένου εγκλήματος; Yποθέτω, κανείς.

Η έννοια της εισόδου αλλοδαπών όταν έχει απαγορευθεί η είσοδός τους σε άλλη χώρα και η έννοια της βίζας σε εθνικό επίπεδο που καθίστατα βίζα ευρωπαϊκή, είναι κάτι που το ζητούν πάρα πολλοί φίλοι μας, ιδίως στα Βαλκάνια. Και απευθυνόμενοι προς τους ορθοδόξους, θα έλεγα πάρα πολλοί ορθόδοξοι φίλοι μας που θα ήθελαν η βίζα που παίρνουν για την Ελλάδα να έχει ουσιαστική σημασία για τη μετακίνησή τους σε όλη την Ευρώπη. 

Τα πρόσωπα που εξαφανίστηκαν, ή έχουν ανάγκη προστασίας -η Ελλάδα είναι η μόνη χώρα στην Ευρώπη που δεν έχει αντιμετωπίσει ουσιαστικά την τρομοκρατία- πρόσωπα που κινδυνεύουν και είναι στόχοι τρομοκρατών, από την ψήφιση της Συμφωνίας του Σένγκεν και μετά, θα αποτελούν πρόσωπα προστατευόμενα σε όλα τα κράτη-μέλη της 'Ενωσης. Και αυτό είναι πάρα πολύ σημαντικό. Πρόσωπα που εξαφανίζονται, παιδιά που εξαφανίζονται, που είναι ένα από τα μεγαλύτερα προβλήματα της εποχής μας, επίσης θα τυγχάνουν συγκεκριμένης αναζήτησης και προστασίας.

Και τέλος, αντικείμενα, έργα τέχνης, αντικείμενα κλοπής με την εφαρμογή της Συμφωνίας του Σένγκεν θα μπορούν να αναζητηθούν με πολύ ευκολότερο τρόπο.

Είναι λοιπόν τουλάχιστον αφελές και σαφώς αναληθές, ότι θα φακελωθούν οι πολίτες, ή ότι τα προσωπικά τους στοιχεία θα είναι διαθέσιμα σε οποιονδήποτε, για οποιονδήποτε λόγο. Αντίθετα, αξίζει να σημειωθεί, ότι σήμερα η διάθεση στοιχείων που αφορούν οποιονδήποτε πολίτη είναι ελεύθερη. Στοιχεία πωλούνται μέσω των εφημερίδων, μέσω των μικρών αγγελιών. Πωλούνται σε πολιτικά πρόσωπα, σε Βουλευτές και αυτό το γνωρίζουμε όλοι.

Οι Συμφωνίες Σένγκεν, λοιπόν, προβλέπουν και απαριθμούν, κατά τρόπο περιοριστικό και συγκεκριμένο, ποια στοιχεία και για ποιους ανθρώπους μπορούν να δοθούν και ποια στοιχεία, κατ'ανώτατο όριο, μπορούν να περιληφθούν στο αρχείο των εθνικών τμημάτων. 'Ετσι, ταυτόχρονα, προστατεύεται και η μεταφορά ανεξέλεγκτων στοιχείων προς το εξωτερικό, αλλά και στον εθνικό χώρο περιοριστικά καθορίζεται ποια στοιχεία μπορούν να περιληφθούν μέσα στο πληροφοριακό σύστημα.

Επιπλέον, έχουμε δικαίωμα να αρνηθούμε την παροχή πληροφοριών, ακόμη και πληροφοριών που έχουν εισαχθεί στο σύστημα, όταν έχουμε συγκεκριμένους λόγους.

Τέλος, σαφώς και δεν νομιμοποιείται μέσω του συστήματος Σένγκεν, επειδή άλλωστε η Ελλάδα δεν έχει καν εσωτερικά σύνορα με άλλες χώρες της Ευρώπης, η αστυνομική καταδίωξη από άλλη χώρα μέσα από τα σύνορα της δική μας Χώρας. 

Συμφωνώ, βέβαια, πως η διακίνηση πληροφοριών, ιδιαίτερα όσων αφορούν δεδομένα προσωπικού χαρακτήρα, δεν είναι ούτε ευχάριστη, ούτε επιδιωκόμενη διαδικασία.

Είναι επιπλέον, σεβαστή κάθε επιφύλαξη για τα στοιχεία εκείνα του ΕΚΑΜ που ενδεχομένως δημιουργούν σε ορισμένους προβλήματα θρησκευτικής συνείδησης. Το ερώτημα είναι: "Εάν περάσει ή όχι η Συνθήκη του Σένγκεν αλλάζει το πληροφοριακό σύστημα των ηλεκτρονικών ταυτοτήτων;" Σαφώς, όχι. Εάν πρόκειται να αλλάξει, αυτό είναι άλλη υπόθεση νομικής κατοχύρωσης μέσα στον ελληνικό χώρο. Δεν έχει, όμως, καμία σχέση με τις Συμφωνίες του Σένγκεν.

Για να μιλήσω πιο απλά, κυρίες και κύριοι συνάδελφοι, επειδή πολλές παρεξηγήσεις έχουν εμφιλοχωρίσει, ούτε αριθμοί που υπονοούν ορισμένους συμβολισμούς, έχουν σχέση με τη Συμφωνία του Σένγκεν και αυτό είναι ξεκάθαρο. Και το μεγάλο ερώτημα που προκύπτει είναι πώς και γιατί διοχετεύθηκε αυτή η παραπληροφορόρηση. Ποιοι και γιατί δεν θέλουν εν τέλει, την προστασία από την τρομοκρατία και το οργανωμένο έγκλημα των εξωτερικών συνόρων. 'Οχι ασφαλώς, αυτοί που διαμαρτύρονται και διαδηλώνουν, που δεν έχουν πλήρη πληροφόρηση. 'Ισως όμως, κάποιοι άλλοι γνωρίζουν πάρα πολύ καλά και δεν θέλουν να δώσουν τις αναγκαίες πληροφορίες.

Και ως προς αυτό, υπάρχει ένα έλλειμμα δημοκρατικό, κύριε Υπουργέ. 'Επρεπε η Κυβέρνηση, όσο και αν θεωρεί αφελές αυτό το ζήτημα, όσο και αν το θεωρεί απλοϊκό, να έχει δώσει τις ανάλογες πληροφορίες στον Ελληνικό Λαό και σ'αυτούς που διαμαρτύρονται, πως απλά, απλούστατα, καμία σχέση δεν έχει αυτό για το οποίο διαμαρτύρονται με τις Συμφωνίες του Σένγκεν και πως αντίθετα, εξαρτάται από εμάς και από το σωστό τρόπο που θα εφαρμόσουμε το νόμο για τα προσωπικά δεδομένα, το να περιορίσουμε τη σήμερα ανεξέλεγκτη διαρροή πληροφοριών για διάφορους σκοπούς μέχρι και εκβιασμούς. Αυτό πρέπει να γίνει σαφές στον ελληνικό λαό.

Ειδικότερα όμως, σε ό,τι αφορά τις Συμφωνίες και στην όποια πιθανή δυσλειτουργία, επαναλαμβάνω, το εξής: Ο νόμος για τα προσωπικά δεδομένα είναι ελληνικός νόμος, νόμος της Ελληνικής Βουλής. Δεν είναι μία συμφωνία που την ψηφίζεις ή όχι.'Εχουμε τον τρόπο να παρακολουθήσουμε και η Κυβέρνηση και η Αντιπολίτευση και το Νομοθετικό Σώμα γενικότερα, εάν εφαρμόζεται σωστά ή όχι. Εν Δημοκρατία ζούμε με όλα τα προβλήματά της και μπορούμε να αλλάξουμε αυτά που δεν λειτουργούν σωστά και είναι εις βάρος του πολίτη. Αυτό που δεν μπορούμε και δεν πρέπει να κάνουμε είναι να μην κυρώσουμε μία συμφωνία που συνάδει με τα σπουδαία και σημαντικά εθνικά μας συμφέροντα, με τη δήθεν δικαιολογία είτε του φακελώματος των πολιτών, είτε ανυπάρκτων στη Συνθήκη συμβολισμών.

Οι Συμφωνίες του Σένγκεν, κυρίες και κύριοι συνάδελφοι, αποτελούν έκφραση της θετικής βούλησης των Ευρωπαίων πολιτών να ενισχύσουν την εσωτερική τάξη των κοινωνιών τους -ένα από τα μεγαλύτερα προβλήματα δηλαδή- να θωρακίσουν τη λειτουργία της δικαιοσύνης και να διασφαλίσουν την απόλυτη έκφραση των ατομικών ελευθεριών. Επιπλέον, οι Συμφωνίες αυτές διασφαλίζουν μακροπρόθεσμα τους εθνικούς στόχους της Χώρας μας και ενισχύουν τις προοπτικές παρεμβατικής άσκησης εξωτερικής πολιτικής στο γεωπολιτικό μας χώρο.

Για τους λόγους αυτούς, κυρίες και κύριοι συνάδελφοι και χωρίς να χρειάζεται να μπω ιδιαιτέρως στα επιμέρους άρθρα, σας δηλώνω ότι η Νέα Δημοκρατία, ως επίσημη έκφραση πολιτικής και επειδή αυτή είχε υπογράψει άλλωστε τη Συμφωνία του Σένγκεν το 1992, ψηφίζει υπέρ αυτής της Σύμβασης. Και φυσικά, δεν θεωρεί προς θάνατον ότι μπορεί κάποια κοινοβουλευτικά της στελέχη να εξακολουθούν να επιμένουν σε κάποιους λόγους, που εμείς νομίζουμε ότι δεν έχουν ουσία και να ψηφίζουν "όχι" στη Σύμβαση του Σένγκεν.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα ότι το Κομμουνιστικό Κόμμα Ελλάδος ορίζει Ειδικό Αγορητή στη συγκεκριμένη συζήτηση τον Βουλευτή κ. Χαράλαμπο Αγγουράκη.

Επίσης, ο Συνασπισμός της Αριστεράς και της Προόδου ορίζει Ειδικό Αγορητή στη σημερινή συζήτηση το Βουλευτή κ. Σπυρίδωνα Δανέλλη.

Και το Δημοκρατικό Κοινωνικό Κίνημα ορίζει Ειδικό Αγορητή τον κ. Γεώργιο Τσαφούλια.

Ο κ. Χαράλαμπος Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κυρίες και 

Σελίδα 7307 

κύριοι Βουλευτές στη σημερινή συνεδρίαση καλούμαστε να συζητήσουμε και να επικυρώσουμε τη Συμφωνία Σένγκεν.

'Οσον αφορά το Κομμουνιστικό Κόμμα Ελλάδος, θα ήθελα, εισαγωγικά ακόμη να πω, ότι το Κόμμα μας δεν πρόκειται να δώσει θετική ψήφο στη συγκεκριμένη Συμφωνία και καλεί την Κυβέρνηση να την αποσύρει. Κατά τη γνώμη μας, πρέπει η Κυβέρνηση να αποσύρει αυτήν τη σύμβαση, γιατί δεν είναι μια απλή συμφωνία. Πρόκειται για ένα εργαλείο με το οποίο επιχειρείται επιβολή και στη Χώρα μας ρυθμίσεων που:

Αντιβαίνουν σε βασικές συνταγματικές διατάξεις. 

Συρρικνώνουν βασικά δημοκρατικά δικαιώματα και ελευθερίες.

Ενισχύεται, ακόμη περισσότερο, το ηλεκτρονικό φακέλωμα των πολιτών.

Ενισχύονται και πολλαπλασιάζονται οι κατασταλτικοί μηχανισμοί.

Παραβιάζονται σωρεία διεθνών και διμερών συμφωνιών της Χώρας μας με γειτονικές χώρες και άλλες χώρες.

'Ηδη, η συζήτηση γύρω από το πρόβλημα Σένγκεν στη Χώρα μας και τα τεράστια προβλήματα που κατά τη γνώμη μας αναδεικνύει η επικύρωση αυτής της Συμφωνίας, θέτουν επιτακτικά το ζήτημα διεξαγωγής δημοψηφίσματος για την ίδια τη Συμφωνία αυτή. Πιστεύουμε, ότι θα θέματα είναι τόσο σοβαρά που πρέπει ο Ελληνικός Λαός κυρίαρχα να αποφασίσει, αν δέχεται ή όχι τη συγκεκριμένη αυτή Συμφωνία.

Κατά την άποψή μας, οι διατάξεις της Συμφωνίας και οι ρυθμίσεις που αυτή προωθεί, επιβεβαιώνουν, για άλλη μια φορά, ότι η μεγαλύτερη ελευθερία για το κεφάλαιο σημαίνει, δυστυχώς. αυτομάτως και μεγαλύτερη ανελευθερία για τους εργαζόμενους και γενικότερα για τους λαούς.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Πριν προχωρήσω σε πιο συγκεκριμένες παρατηρήσεις, επιτρέψτε μου να εκφράσω τη διαμαρτυρία του Κόμματός μας για το γεγονός, ότι η πρόταση που είχαμε και εμείς, αλλά και άλλα Κόμματα στην Επιτροπή Εξωτερικών Υποθέσεων και 'Αμυνας της Βουλής, να κληθούν μια σειρά από ειδικούς μαζικούς φορείς -όπως ο Δικηγορικός Σύλλογος, όπως η ΓΣΕΕ, όπως η 'Ενωση Ελλήνων Συνταγματολόγων, όπως η Ανώτατη Αρμοστία του Ο.Η.Ε., όπως η Επιτροπή ενάντια στην επικύρωση της Συνθήκης του Σένγκεν- ακριβώς, για να συμβάλουν με τις ειδικές γνώσεις και την ειδική, αν θέλετε, οπτική γωνία στην πληρέστερη εξέταση των ζητημάτων αυτών, αυτή η πρόταση δυστυχώς απερρίφθη από την Κυβέρνηση, χωρίς να υπάρχουν, κατά τη γνώμη μας, επαρκώς πειστικά επιχειρήματα.

Κυρίες και κύριοι Βουλευτές, κατά τη γνώμη μας, βασικός σκοπός της Συμφωνίας είναι, σύμφωνα με το άρθρο 93 -και επιτρέψτε μου επί λέξει να αναφερθώ σ'αυτό- "η προστασία της δημόσιας τάξης και ασφάλειας, συμπεριλαμβανόμενης της ασφάλειας του κράτους, καθώς και η εφαρμογή διατάξεων για την κυκλοφορία των προσώπων στην επικράτεια Σένγκεν". Κατά τη γνώμη μας, προκειμένου να υλοποιηθεί αυτός ο σκοπός, η Συμφωνία:

Γενικεύει το φακέλωμα των πολιτικών πεποιθήσεων της συνδικαλιστικής δράσης, της ιδιωτικής ζωής γενικά των πολιτών, τόσο των χωρών της συμφωνίας, όσο και των αλλοδαπών σε ευρωπαϊκό, αλλά και σε παγκόσμιο επίπεδο.

Το κείμενο της Συμφωνίας δεν διαχωρίζει τις ευαίσθητες από τις προσωπικές πληροφορίες. Και εκεί που γίνεται αυτό, στην περίπτωση του άρθρου 94, επικαλείται η Συμφωνία την εθνική νομοθεσία που, όπως είναι γνωστό, στην περίπτωση της χώρας μας επιτρέπει την επεξεργασία τέτοιων δεδομένων. Ευαίσθητων δεδομένων, δεδομένων που αφορούν τις πολιτικές πεποιθήσεις, τη συνδικαλιστική ένταξη, τη συνδικαλιστική δράση και άλλα τέτοια στοιχεία.

Το φακέλωμα, κατά τη γνώμη μας, γενικεύεται, γιατί οι πληροφορίες του συστήματος πληροφοριών του Σένγκεν -όπως πολύ καλά

γνωρίζετε-μεταβιβάζονται σε όλο το χώρο Σένγκεν και εκτός του χώρου Σένγκεν.

Ακόμα θεωρούμε αρκετά επικίνδυνες τις διατάξεις της συγκεκριμένης Συμφωνίας, όσον αφορά την προστασία των προσωπικών δεδομένων, διότι δεν υπάρχει καμία απαγόρευση όσον αφορά τη διασύνδεση ηλεκτρονικών αρχείων, είτε των εθνικών συστημάτων πληροφορικής Σένγκεν, είτε στο κεντρικό σύστημα της όλης Συμφωνίας.

Ακόμα, σε αντίθεση με τη σύμβαση του Συμβουλίου της Ευρώπης του 1981, αλλά ακόμα και με αυτό τον ίδιο το ν. 2472, το δικαίωμα ενημέρωσης, πρόσβασης και αντίρρησης του πολίτη για στοιχεία που τον αφορούν, είναι σχεδόν ανύπαρκτο στη Συμφωνία Σένγκεν. Στην περίπτωση που την καταχώρηση έχει κάνει άλλη εθνική αρχή, ο έλεγχος δεν μπορεί καν να γίνει παρά μόνο με τη σύμφωνη γνώμη της συγκεκριμένης αυτής αρχής, δηλαδή μιας άλλης χώρας. Φανταζόμαστε νομίζω όλοι μας τι σημαίνει αυτό το πράγμα.

Τέλος, ούτε η εθνική αρχή που έχει την ευθύνη του συστήματος πληροφοριών Σένγκεν, αλλά ούτε και η κοινή αρχή ελέγχου του συστήματος πληροφοριών Σένγκεν, υπόκεινται σε οποιαδήποτε μορφή ελέγχου, ούτε από τις εθνικές αρχές για την προστασία των προσωπικών δεδομένων, ούτε από κοινοβούλια ή από άλλους θεσμούς κοινωνικού ελέγχου.

Θεωρούμε πολύ σοβαρό το ζήτημα αυτό γιατί η κοινή αρχή ελέγχου παραδείγματος χάριν, είναι υπεύθυνη, όχι μόνο για το σύστημα πληροφοριών και για τις πληροφορίες που υπάρχουν εκεί, είναι υπεύθυνη όχι μόνο για την αντιμετώπιση ενδεχομένων διαφωνιών και δυσλειτουργιών, αλλά είναι υπεύθυνη ακόμα για την εφαρμογή συνολικά της Συνθήκης του Σένγκεν και των συνεχώς νέων ρυθμίσεων, που είναι απαραίτητες φυσικά, προκειμένου να αναβαθμίζονται τα δικαιώματα στο επίπεδο των μεγάλων τεχνολογικών εξελίξεων της εποχής μας.

Το γεγονός ότι οι εθνικές αρχές, αλλά και η κοινή αρχή ελέγχου, αναφέρονται αποκλειστικά και μόνο στην Εκτελεστική Επιτροπή που προβλέπει η Συνθήκη και η οποία απαρτίζεται από Υπουργούς των συμβαλλόμενων μερών, ασφαλώς και δεν είναι αρκετό για την αντιμετώπιση τέτοιας φύσης τεραστίων προβλημάτων που έχουν σχέση και με κατασταλτικά μέτρα, που έχουν σχέση και με τις βίζες, που έχουν σχέση και με την επεξεργασία προσωπικών δεδομένων και μια σειρά από άλλα τέτοια ζητήματα.

Δεύτερον: Κατά τη γνώμη μας συγκεκριμένες διατάξεις της Συνθήκης ανατρέπουν τη βασική αρχή που είναι το τεκμήριο αθωότητας και καθιερώνουν το τεκμήριο ενοχής για πολίτες εκτός, αλλά και εντός της Συνθήκης του χώρου Σένγκεν. Για παράδειγμα θα αναφερθώ στο άρθρο 96 όπου μέσω αυτού του άρθρου απαγορεύεται στην ουσία η είσοδος αλλοδαπού στο χώρο Σένγκεν εάν υπάρχει "απειλή της δημόσιας τάξης και ασφάλειας, καθώς και της εθνικής ασφάλειας που ενδέχεται να συνιστά η παρουσία ενός αλλοδαπού επί του εθνικού εδάφους". 'Ομως απαγόρευση εισόδου αλλοδαπού μπορεί να υπάρχει ακόμα και στην περίπτωση "αλλοδαπού εις βάρος του οποίου υπάρχουν αποχρώσες ενδείξεις ότι διέπραξε σοβαρές αξιόποινες πράξεις, εις βάρος του οποίου υπάρχουν συγκεκριμένες ενδείξεις, ότι έχει προβεί σε προπαρασκευαστικές ενέργειες τέτοιων πράξεων επί του εδάφους ενός συμβαλλόμενου μέρους".

Το άρθρο 99 όμως επεκτείνει το τεκμήριο ενοχής και σε πολίτες από χώρες εντός της Ευρωπαϊκής 'Ενωσης. 'Αρα πρέπει ασφαλώς να μας ενδιαφέρει τι γίνεται και με τους αλλοδαπούς εκτός του χώρου Σένγκεν. Συγκεκριμένα, το άρθρο 99 αναφέρει ότι επιτρέπεται η καταχώρηση στοιχείων στο σύστημα πληροφοριών Σένγκεν όταν για λόγους καταστολής αξιόποινων πράξεων και αποτροπή απειλών κατά της δημόσιας τάξης: α) Υπάρχουν συγκεκριμένες ενδείξεις, όπου οι πληροφορίες είναι αναγκαίες για την αποτροπή σοβαρής απειλής, προερχόμενης από τον ενδιαφερόμενο ή άλλων σοβαρών απειλών κατά της εσωτερικής και εξωτερικής ασφάλειας του κράτους.

β)Υπάρχουν συγκεκριμένες και αποχρώσες ενδείξεις ότι τα άτομα προβαίνουν σε προπαρασκευαστικές ενέργειες για την τέλεση περισσοτέρων και ιδιαίτερα σοβαρών αξιόποινων 

Σελίδα 7308 

πράξεων.

γ)Η συνολική εκτίμηση του ενδιαφερόμενου καθιστά σφόδρα πιθανή την εκ μέρους του τέλεση ιδιαίτερα σοβαρών αξιόποινων πράξεων. Αυτό είναι το πιο σοβαρό. 

Βέβαια, υπάρχει ακόμα και ένα τελευταίο στοιχείο, ότι θεωρούνται επικίνδυνοι και όσοι έχουν πάρει μέρος σε δίκες, είναι δηλαδή μάρτυρες σε κάποιες δίκες, όπως αναφέρει το άρθρο 98.

Κατά την άποψή μας, η παραβίαση βασικών ελευθεριών και συνταγματικών δικαιωμάτων είναι πρωτοφανής, γιατί αν το Σύνταγμά μας προβλέπει ότι για τους περιορισμούς ορισμένων δικαιωμάτων, που συνδέονται με το απόρρητο χρειάζεται δικαστική εγγύηση, αυτή απουσιάζει παντελώς από τις διαδικασίες της Σύμβασης.

Με άλλα λόγια, συνδικαλιστές, απεργοί, όσοι συμμετέχουν σε πορείες και διαδηλώσεις ή ακόμα εκφράζουν την αδικία τους, καταχωρούνται ως επιρρεπείς σε βίαιες πράξεις.

Τρίτον, η Συνθήκη καταργεί το απόρρητο της ιδιωτικής ζωής των πολιτών. Η Σύμβαση νομιμοποιεί, χωρίς επαρκή νομική βάση κατά τη γνώμη μας και νομική προστασία, τη "διακριτική παρακολούθηση" από τα όργανα της ασφάλειας του κράτους, όπως και την επέμβαση της Αστυνομίας ή των Αστυνομιών των συμβαλλόμενων χωρών στο έδαφος μιας χώρας για την αντιμετώπιση υπόπτων όταν υπάρχουν συγκεκριμένες ενδείξεις.

Το άρθρο 99 συγκεκριμένα εισάγει τη διακρατική παρακολούθηση για τις περιπτώσεις αυτές. Ακόμα, βάσει της παραγράφου 6 του ίδιου άρθρου, υπάρχει δυνατότητα ενεργοποίησης των αρχών άλλων συμβαλλόμενων μερών για την εκτέλεση της διακρατικής παρακολούθησης ή του ειδικού ελέγχου, αν κάποια χώρα αρνείται τα μέτρα, για νομικούς ή ειδικούς λόγους.

Να, λοιπόν, που ακόμα και με ανενεργό το άρθρο 40 που προβλέπει τη διασυνοριακή συνεργασία της Αστυνομίας, με το άρθρο 99 παράγραφος 6, δεν είμαι καθόλου βέβαιος ότι δεν υπάρχει τέτοιου είδους θέμα, όσον αφορά αρχές της χώρας μας.

Θεωρούμε επίσης ότι οι διατάξεις αυτές είναι ιδιαίτερα επικίνδυνες, γιατί επιτρέπουν την αναστολή βασικών δικαιωμάτων, όπως είναι το απόρρητο της προσωπικής ζωής, της αλληλογραφίας, της επικοινωνίας, χωρίς καμιά δικαστική πράξη, χωρίς χρονικό ή άλλο προσδιορισμό.

Τέταρτον, η Συνθήκη εμποδίζει την ελεύθερη διακίνηση στο εσωτερικό και στο εξωτερικό. 'Ετσι, βάσει των διατάξεων του άρθρου 22, οι αλλοδαποί που έχουν θεώρηση Σένγκεν υποβάλλονται σε εσωτερικό έλεγχο και είναι υποχρεωμένοι επίσης να δηλώνουν την παρουσία τους στις αρμόδιες αρχές του συμβαλλόμενου μέρους, στο έδαφος του οποίου εισέρχονται και υπό τους όρους που το τελευταίο είχε ορίσει.

Πέμπτον, η Συνθήκη βάζει, κατά τη γνώμη μας, σοβαρούς περιορισμούς, αν δεν καταργεί, σχεδόν στην ολότητά του, την παροχή ασύλου. 'Ετσι, μέσω του άρθρου 96 καταστρατηγείται η Διεθνής Σύμβαση της Γενεύης του 1951 για τους πρόσφυγες και βασικά δημοκρατικά δικαιώματα, αφού υπάρχει ρητή αναφορά ότι απαγορεύεται, όχι το να δοθεί άσυλο, αλλά απαγορεύεται η είσοδος σε χώρα όπου ισχύει η Συνθήκη Σένγκεν σε "αλλοδαπό, ο οποίος έχει καταδικασθεί για αξιόποινη πράξη, επισύρουσα την ποινή στερητική της ελευθερίας, τουλάχιστον ενός έτους". Η διατύπωση είναι απόλυτη. Η απαγόρευση ισχύει για όλες τις περιπτώσεις, ανεξάρτητα αν πρόκειται για ποινικό ή άλλο αδίκημα. Στην πράξη, βλέπουμε ότι το δικαίωμα του ασύλου καταργείται για μια μεγάλη κατηγορία ανθρώπων.

Ακόμα, η Συνθήκη αναιρεί το δικαίωμα διαδοχικής αίτησης ασύλου και αντιβαίνει έτσι στη Διεθνή Σύμβαση της Γενεύης του 1951, αντιβαίνει στις οδηγίες της ανώτατης αρμοστίας του Ο.Η.Ε. σχετικά με την οικογένεια, με τις διαδικασίες επαναπροώθησης νομικής και άλλης στήριξης των προσφύγων.

'Εκτον, η Συνθήκη αναδεικνύει, κατά τη γνώμη μας, μία σειρά από πολύ σοβαρά ζητήματα, που αφορούν εθνικά κυρίαρχα δικαιώματα της χώρας και την εξωτερική πολιτική της χώρας μας. Τέτοια ζητήματα αναδεικνύονται στην περίπτωση μεταβίβασης δεδομένων και λειτουργίας της κοινής αρχής ελέγχου του συστήματος πληροφοριών Σένγκεν. Τέτοια ζητήματα αναδεικνύονται στην περίπτωση της διακρατικής -διακριτικής επίσης- παρακολούθησης, στα ζητήματα της αστυνομικής συνεργασίας, στα ζητήματα χορήγησης θεωρήσεων, παροχής ασύλου κλπ.

Πιστεύουμε ακόμη, ότι μία από τις βασικές συνέπειες της Συνθήκης του Σένγκεν θα είναι να επιβληθούν στη χώρα μας οι πολιτικές των μεγάλων δυνάμεων.

Οι συνθήκες αυτές θα επηρεάσουν, ασφαλώς προς το αρνητικότερο, τις σχέσεις μας με τους Βαλκανικούς λαούς, αλλά και γενικότερα με τους Αραβικούς και τους άλλους λαούς της περιοχής. Μέσω των συνθηκών ο καθένας από μας καταλαβαίνει πόσο εύκολα μπορεί ένας εθνικοαπελευθερωτικός αγώνας ενός ολόκληρου λαού -και ζούμε σε μία τέτοια περιοχή, με έντονα τέτοια στοιχεία, με έντονους τέτοιους αγώνες- να ταυτιστεί με την τρομοκρατία και με παράνομες πράξεις.

Επίσης, πιστεύουμε ότι με τις συμφωνίες του Σένγκεν θα υπάρχουν πολύ σοβαρές αρνητικές επιπτώσεις, τόσο στον τουρισμό της χώρας -με δεδομένο ότι η πλειοψηφία ή ένας μεγάλος αριθμός των τουριστών προέρχονται από χώρες εκτός χώρου Σένγκεν,- όσο και στις παραμεθόριες περιοχές και στη διακίνηση στις περιοχές αυτές και μια σειρά από άλλες τέτοια στοιχεία.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε. Είχα και άλλα στοιχεία να σημειώσω. 'Ηλπιζα ότι θα είχα τα είκοσι λεπτά, για τα οποία είχα προετοιμαστεί. Σας ευχαριστώ για την προσοχή σας.

Τελειώνοντας,θα ήθελα να πω ότι για τους παραπάνω λόγους και για μια σειρά από άλλους λόγους, που δεν πρόλαβα να αναπτύξω, βεβαίως το κόμμα μας θα καταψηφίσει τη συγκεκριμένη Συνθήκη.

Απλά θα ήθελα να ρωτήσω την Κυβέρνηση αν μπορεί να μας ενημερώσει, για το ποιες είναι οι επιφυλάξεις που είχαμε διατυπώσει, σχετικά με τα άρθρα 7, 18 και 19 της Ευρωπαϊκής Σύμβασης περί έκδοσης της 13ης Δεκεμβρίου 1957, οι οποίες επιφυλάξεις πια έχουν ακυρωθεί λόγω της Συνθήκης του Σένγκεν. Και μία δεύτερη ερώτηση: Ποιες είναι οι επιφυλάξεις που είχε εκφράσει η χώρα μας στην Ευρωπαϊκή Σύμβαση δικαστικής συνδρομής στον ποινικό τομέα στις 20 Απριλίου 1959, επιφυλάξεις, οι οποίες και αυτές, με βάση τη Συμφωνία του Σένγκεν δεν ισχύουν πια;

Ευχαριστώ πολύ για την προσοχή σας.

ΠΡΟΕΔΡΕΥΩΝ (Παναγιώτης Σγουρίδης): Ο κ.Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Κυρίες και κύριοι συνάδελφοι, ως γνωστόν μετά το 1986 και την ενιαία πράξη, με την καθιέρωση της ελεύθερης διακίνησης προσώπων, αγαθών, υπηρεσιών και κεφαλαίων ουσιαστικά βαίνουμε προς κατάργηση των εσωτερικών συνόρων της Κοινότητας τότε, και μετέπειτα της Ευρωπαϊκής 'Ενωσης. Λογική συνέπεια η αναγκαιότητα ενός ικανού συστήματος ελέγχου στα εξωτερικά πια σύνορα της Ευρωπαϊκής 'Ενωσης.

Για τη χώρα μας με την ιδιομορφία που έχει -μόνη αυτή η χώρα-μέλος της Ευρωπαϊκής 'Ενωσης που το σύνολο των συνόρων της είναι εξωτερικά- η παραπάνω αναγκαιότητα αποκτάει άλλη διάσταση.

Το πρώτο ερώτημα, λοιπόν, που τίθεται είναι αν η προς κύρωση Συνθήκη αποτελεί την επιθυμητή απάντηση σε υπαρκτά προβλήματα και αν βεβαίως η απάντηση αυτή είναι συμβατή με τις διεθνείς συμβάσεις για τα δικαιώματα του πολίτη και του ανθρώπου και βεβαίως, με το Σύνταγμα της Ελλάδος.

Επειδή, ως γνωστόν, ο δρόμος για την κόλαση μπορεί να είναι στρωμένος με τις καλύτερες των προθέσεων, ας δούμε ορισμένα πράγματα.

Εκεί, λοιπόν, στην πόλη Σένγκεν του Λουξεμβούργου στις 14 Ιουνίου 1985 η Γερμανία εξασφάλισε τη συναίνεση

Σελίδα 7309 

τεσσάρων άλλων εταίρων, για να δώσει σάρκα και οστά στα φιλόδοξα σχέδια περί διακρατικής δικτύωσης των κατασταλτικών μηχανισμών και να πλέξει τον εφιάλτη -όπως εκείνη προσδιόριζε αυτόν τον οργανισμό, που θα εξασφάλιζε την ασφάλεια στην Ευρώπη- της δημιουργίας ενός υπερτρομονόμου εντός της Ευρωπαϊκής 'Ενωσης όπου όλοι οι "ανεπιθύμητοι" θα βρίσκονται προσεχτικά καταχωρημένοι και ελεγχόμενοι. Την ιδέα της Ευρώπης-φρουρίου μοιράστηκαν τότε μαζί με τη Γερμανία, η Γαλλία, το Βέλγιο, η Ολλανδία και το Λουξεμβούργο. Το αστυνομικό κράτος Σένγκεν αποφασίστηκε να ανοίξει τα φτερά του την 1η Ιανουαρίου 1990 και στις 19 Ιουνίου της ίδιας χρονιάς, η εφαρμογή της συμφωνίας υπογράφτηκε δίνοντας το πράσινο φως για τον εξοπλισμό και τη λειτουργία του σκληρού πυρήνα της Σένγκεν, του Καφκικού Συστήματος Πληροφοριών Σένγκεν S.I.S, όπου περίπου δέκα εκατομμύρια φάκελοι υπόπτων θα μπορούν ανά πάσα στιγμή να αναδυθούν από τους κεντρικούς ηλεκτρονικούς υπολογιστές στο Στρασβούργο.

Η χαλαρή επιδίωξη εφαρμογής της διακρατικής συμφωνίας διατηρήθηκε μέχρι και το 1994, κυρίως λόγω τεχνικών προβλημάτων. Λίγο πριν φύγει η χρονιά και ενώ στην Προεδρία της Ευρωπαϊκής 'Ενωσης ήταν η Γερμανία, η εκτελεστική επιτροπή της Σένγκεν, αποτελούμενη από τις ιδρυτικές χώρες, καθώς και την Ισπανία και την Πορτογαλία, προσδιόρισε την έναρξη εφαρμογής την 26η Μαρτίου του 1995.

'Ολο αυτό το διάστημα οι αντι-Σένγκεν φωνές είχαν αρχίσει να ακούγονται στην Ευρώπη και παράλληλα με τις έντονες αντιδράσεις του Ευρωκοινοβουλίου που μιλούσε για τους κινδύνους μετατροπής των αστυνομικών μηχανισμών σε ανεξέλεγκτους φορείς εξουσίας , δεν μπορούσαν να μην στιγματίζουν την ένθερμη επιθυμία της Γερμανίας να ηγεθεί αυτής της αστυνομοκρατίας παρακάμπτοντας και υποκαθιστώντας το γνωστό Γ' Πυλώνα του Μάαστριχτ, περί συνεργασίας εντός της Ευρωπαϊκής 'Ενωσης σε θέματα δικαιοσύνης, δημόσιας τάξης και εσωτερικών υποθέσεων.

Από τα τέλη της προηγούμενης χρονιάς στη συνθήκη έχουν προσχωρήσει η Δανία η Σουηδία και Φιλανδία. Συμφωνία συνεργασίας έχουν υπογράψει και οι εκτός Ευρωπαϊκής 'Ενωσης Νορβηγία και Ισλανδία ενώ με θετικό μάτι βλέπουν την ενοποίηση των μηχανισμών καταστολής και οι χώρες της Βαλτικής.

Τελευταίες στο τρένο της διακρατικής αστυνόμευσης έρχονται η Ιταλία, η Αυστρία και η Ελλάδα. 'Αλλοι σπεύδουν άλλοι επιφυλάσσονται επισημαίνοντας ότι το κράτος Σένγκεν δεν είναι ικανό να τους προστατεύσει από τους εξωτερικούς εχθρούς. Χαρακτηριστική η περίπτωση της Γαλλίας όπου τον περσινό Μάρτιο αποφάσισε την άρση των μη ελέγχων στα σύνορά της με την Ισπανία και την Γερμανία επικαλούμενη το πρόβλημα του λαθρεμπορίου ναρκωτικών.

Το ίδιο περίπου διάστημα και η Ισπανία δήλωσε την επιθυμία να τεθεί εκτός Σένγκεν στη συνεργασία της με το Βέλγιο λόγω της άρνησης των βελγικών αρχών να εκδόσουν στη Μαδρίτη ένα ζευγάρι βάσκων.

Υπενθυμίζεται ότι εκτός Σένγκεν παραμένουν η Βρετανία και η Ιρλανδία.

Ο Συνασπισμός, κόμμα με σαφή και σταθερό ευρωπαϊκό προσανατολισμό και μάλιστα κάθε άλλο παρά όψιμο, κόμμα που πιστεύει βαθιά στην επίτευξη και στην προώθηση της κοινής εξωτερικής πολιτικής και πολιτικής άμυνας και ασφάλειας ως αναγκαίας συνθήκης πολιτικής ολοκλήρωσης της Ευρωπαϊκής 'Ενωσης, θεωρεί πως τα υπαρκτά προβλήματα, όπως η διακίνηση των ναρκωτικών η τρομοκρατία το κοινό και οργανωμένο έγκλημα, που στην εποχή μας αποκτούν άλλα ποιοτικά χαρακτηριστικά και άλλες διαστάσεις, δεν αντιμετωπίζονται με άλλες διακρατικές συνθήκες τύπου Σένγκεν που διακρίνονται από σαφή δημοκρατικά ελλείμματα.

Οι πολιτικές για την ασφάλεια των χωρών-μελών της Ευρωπαϊκής 'Ενωσης δεν μπορεί παρά να ενσωματωθούν στις αρμοδιότητες της Ευρωπαϊκής 'Ενωσης και να τελούν υπό την εποπτεία του Ευρωπαϊκού Κοινοβουλίου και τον έλεγχο του Ευρωπαϊκού Δικαστηρίου, ώστε να είναι συμβατές με τις διεθνείς συμβάσεις για τα δικαιώματα του ανθρώπου και του πολίτη.

'Οσον αφορά στις καθ' ημάς, ύστερα από την πρόσφατη κατά πλειοψηφία ψήφιση του ψευδώνυμου νόμου για την προστασία του ατόμου από συγκέντρωση προσωπικών δεδομένων, η ανυπαρξία ασφαλιστικών δικλείδων για την παροχή ουσιαστικού κυριαρχικού πλέγματος προστασίας του κράτους μας προς τους πολίτες, δεν μπορεί να θεωρηθεί ότι αποτελεί καμία εγγύηση.

Εμείς έχουμε τη γνώμη ότι με τις διατάξεις της Συνθήκης Σένγκεν ο πολίτης καθίσταται αιχμάλωτος του ηλεκτρονικού φακελώματος, αφού η συνθήκη επιτρέπει παρακολουθήσεις, καταγραφή και έλεγχο του φρονήματος του πολίτη, των θρησκευτικών και κοινωνικών του πεποιθήσεων, αλλά ακόμη και τη συνδικαλιστική του δράση. Καταργεί το απόρρητο της ιδιωτικής ζωής και καθιστά τους πολίτες υπόπτους αφού επιτρέπει τη συλλογή και την καταγραφή όλων των στοιχείων που αφορούν τη ζωή του.

Με την προς κύρωση συμφωνία καταργείται η βασική αρχή του τεκμηρίου της αθωότητας του πολίτη και υιοθετείται το τεκμήριο ανοχής αφού κατά τις διατάξεις του άρθρου 96 στο σύστημα συλλογής πληροφοριών της Σένγκεν εισάγονται στοιχεία και άτομα για τα οποία υπάρχουν αποχρώσες ενδείξεις.

Ποιος εκτός της Δικαστικής Εξουσίας μπορεί να κρίνει αν υπάρχουν τέτοιες αποχρώσες ενδείξεις και αν το συγκεκριμένο πρόσωπο προβαίνει σε προπαρασκευαστικές ενέργειες; 'Οπως επίσης ποιος κρίνει και τι ακριβώς σημαίνει "καθίσταται σφόδρα πιθανή η τέλεση αξιοποινών πράξεων" ή ποιες είναι οι επαρκείς και οι αποχρώσες ενδείξεις;

Στο άρθρο 99 της ίδιας συμφωνίας γίνεται λόγος για τη δυνατότητα διακριτικής παρακολούθησης τέτοιων ατόμων και μάλιστα επισημαίνεται η ανάγκη για αυστηρά μέτρα, ώστε αυτή η διακριτική παρακολούθηση να είναι μυστική.

Οι διατάξεις αυτές αφορούν σε ακόμη μεγαλύτερο βαθμό τους αλλοδαπούς οι οποίοι ζητούν μόνο την είσοδο σε χώρα της Συμφωνίας Σένγκεν.

' Ετσι κατά το άρθρο 96 μπορεί να απαγορευθεί η είσοδος αλλοδαπού σε χώρα Σένγκεν αν υπάρχει απειλή της δημόσιας τάξης και ασφάλειας, καθώς και της εθνικής ασφάλειας που ενδέχεται να συνιστά η παρουσία ενός αλλοδαπού επί εθνικού εδάφους.

Επίσης απαγορεύεται η είσοδος αλλοδαπού σε βάρος του οποίου υπάρχουν αποχρώσες ενδείξεις ότι διέπραξε σοβαρές αξιόποινες πράξεις εις βάρος του οποίου υπάρχουν συγκεκριμένες ενδείξεις, ότι έχει προβεί σε προπαρασκευαστικές ενέργειες τέτοιων πράξεων επί του εδάφους ενός συμβαλλομένου μέρους. 'Ισως περιττεύει να θυμίσω ποιο το τίμημα της περίφημης φράσης -άλλοθι "λόγοι εθνικής ασφάλειας". Ποιος πράγματι θα είναι ο αυθεντικός ερμηνευτής του όρου και ποιος μπορεί σοβαρά να υποστηρίξει πως η παρούσα Συνθήκη δεν έρχεται σε αντίθεση με την σύμβαση της Γενεύης για τους πρόσφυγες και την αντιμετώπισή τους;

Και βάσει ποιας περί δικαίου αρχής ή ισονομίας κάποιος που έχει καταδικασθεί από ποινικό δικαστήριο μπορεί να εγγραφεί στο σύστημα πληροφόρησης με όλες τις συνέπειες που αυτό συνεπάγεται, καθώς επίσης μέσα από ποιες διαδικασίες τρόμου μπορεί να πετύχει τη διαγραφή του και σε πόσο χρόνο άραγε; Τα δικαιώματα του ανθρώπου και του πολίτη δεν επιδέχονται εκπτώσεων και στο όνομα της όποιας πρόληψης και ασφάλειας οι πολίτες δε χωρίζονται σε κατηγορίες με βάση μάλιστα υποθέσεις, πιθανότητες ή ακόμη και αμαρτίες του παρελθόντος.

Δεν είναι δυνατόν η κοινωνία να διαιρείται σε καλούς και κακούς πολίτες, σε αθώους, υπόπτους και ενόχους δίχως τεκμήρια και να καταχωρούνται σε εθνικούς και διεθνείς πίνακες ανεπιθυμήτων πολιτών, πράγμα που μοιραία θα οδηγήσει πολίτες στον κοινωνικό αποκλεισμό. Μέσα από ποιες δικλείδες ασφαλείας οι χαρακτηρισμένοι ως ύποπτοι για φρονήματα, ιδεολογίες ή κοινωνικές δράσεις δε θα κινδυνεύουν με αποκλεισμό από εργασία, σπουδές, μετακίνηση στο 

Σελίδα 7310 

εξωτερικό;

Σε εμάς οι μνήμες του αστυνομικού αυταρχικού κράτους με αποκορύφωμα την Απριλιανή δικτατορία είναι νωπές. Δεν είναι δυνατόν να δεχθούμε την ενοχοποίηση, διά απλής υποψίας πολιτών, όπου ο καθένας ανά πάσα στιγμήν θα πρέπει να αποδεικνύει ότι δεν είναι ένοχος. Ούτε βέβαια μπορεί να θεωρηθεί θεμιτή στο όνομα της όποιας κινδυνολογίας η παρακολούθηση ενός, εκτός του δυνάμει ενόχου υπόπτου, των συγγενών και φίλων, διότι όπως πολύ εύστοχα παρατηρεί ο Παντελής Μπουκάλας στην χθεσινή "ΚΑΘΗΜΕΡΙΝΗ" κατά την αιώνια λογική της καταστολής η νόσος της αντικανονικότητας είναι μεταδοτική.

Εν πάση περιπτώσει, αν το εσωτερικό μας εθνικό δίκαιο μας παρείχε ικανές ασφαλιστικές δικλείδες οι φόβοι και οι ενστάσεις μας ίσως να φάνταζαν υπερβολικές. 'Ομως, ο πρόσφατος ν. 2472/97 για τη συλλογική επεξεργασία των προσωπικών δεδομένων σε κανέναν δεν επιτρέπει την όποια αισιοδοξία. Μένουν τα όργανα που προβλέπονται από τη Συνθήκη. Δηλαδή, ο 'Ελληνας Υπουργός που μετέχει στην Εκτελεστική Επιτροπή, καθώς και το εθνικό τμήμα του συστήματος πληροφοριών Σέγκεν που προβλέπεται στο άρθρο 108. 'Ενα μεγάλο ερώτημα βεβαίως είναι ποιοι θα αποτελούν αυτό το τμήμα και πώς θα λειτουργεί.

Τέλος, σύμφωνα με το άρθρο 118 δημιουργείται ανεξάρτητη αρχή επίβλεψης της λειτουργίας του εθνικού τμήματος Σέγκεν για την οποία βεβαίως αντίστοιχης σπουδαιότητας είναι τα παραπάνω ερωτήματα.

Κυρίες και κύριοι συνάδελφοι, η δική μας αντίληψη για την ευρωπαϊκή ολοκλήρωση δεν μπορεί να έχει σχέση με το υπερμέγεθες ασφυκτικό κουκούλι του κράτους Σέγκεν μέσα στο οποίο όλοι μπορούν ελεύθερα να απολαμβάνουν τον εγκλωβισμό τους και έξω από αυτό όλοι είναι εν δυνάμει ύποπτοι και ένοχοι. Εμείς ο Συνασπισμός της Αριστεράς και της Προόδου με την παραπάνω λογική δεν μπορούμε να υπερψηφίσουμε την κύρωση της Συνθήκης Σέγκεν και γι'αυτό την καταψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει τον λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, ήμουν Εισηγητής και στο ν. 2472/97 που αφορούσε την προστασία από την επεξεργασία προσωπικών δεδομένων. Μία αντιγραφή είναι ο νόμος των προϋποθέσεων λειτουργίας της Συνθήκης που φέρετε σήμερα προς κύρωση. Δε διαφέρει σε τίποτα. Δηλαδή, αυτήν τη στιγμή μπορούμε να ταυτίσουμε όλα τα πραγματικά περιστατικά και τις διατάξεις που έχει ο ν.2472 με τη Συνθήκη του Σέγκεν. Είναι μία πλήρης αντιγραφή της Συνθήκης.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Επί τα χείρω.

ΓΕΩΡΓΙΟΣ ΤΣΑΦΟΥΛΙΑΣ: Ναι, κύριε συνάδελφε, επί τα χείρω.

Είναι αναμφισβήτητο ότι ζούμε σε μια εποχή έντονης ρευστότητας, όπου καθημερινά μεγενθύνονται αντί να επιλύονται τα προβλήματα της ανθρωπότητος. Στο παγκόσμιο γίγνεσθαι κυριαρχούν, η οικονομική διεθνοποίηση και ο έντονος ανταγωνισμός, η μετάλλαξη της παραγωγής με τις νέες τεχνολογίες, η διάρρηξη των εθνικών συνόρων σε όλες τις εκφράσεις, πολιτιστικές, πολιτικές και κοινωνικές, με συνεκτικό κυρίαρχο στοιχείο την ιδεολογία της αγοράς και του άκρατου καταναλωτισμού, τη δυναμική επιθετικότητα του καπιταλισμού σε παγκόσμια κλίμακα κάτω από το μανδύα του νεοφιλελευθερισμού.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).

Η αποστασιοποίηση των πολιτών από την πολιτική και τα Κόμματα, έχει λάβει μεγάλες διαστάσεις σε όλη την Ευρώπη. Πρόκειται για την κρίση της λεγομένης "αντιπροσωπευτικής δημοκρατίας" που εύστοχα έχει χαρακτηριστεί και ως "μελαγχολική δημοκρατία".

Παρά τις προσπάθειες να εμφανιστεί και να δημιουργηθεί η νέα τάξη πραγμάτων ως το οριστικό καθεστώς λύσης των προβλημάτων της ανθρωπότητας, οι ίδιες οι συνθήκες αμαύρωσαν και ακύρωσαν τους νέους μύθους περί του τέλους της ιστορίας του ανθρώπου και το θάνατο των ιδεολογιών.

'Ετσι παρατηρούνται, όξυνση της οικονομικής κρίσης, μεγαλύτερη χρήση της βίας ως μέσο επικυριαρχίας, αντιθέσεις και εύλογοι ανταγωνισμοί μεταξύ των κυρίαρχων πόλων-γιγάντων του καπιταλιστικού συστήματος (Ηνωμένες Πολιτείες, Ευρώπη, Γερμανία, Ιαπωνία) που είναι η αιτία των περιφερειακών συγκρούσεων στον πλανήτη μας τις περισσότερες φορές στην προσπαθειά τους για την κατοχύρωση των ζωνών επιρροής τους.

Περαιτέρω έχουμε σοβαρή οικονομική κρίση, τόσο στις χώρες του Τρίτου κόσμου, όπου μεγεθύνεται η εξαθλίωσή τους, όσο και στις αναπτυγμένες οικονομικά χώρες, με προβλήματα ανεργίας και επέκτασης της φτώχειας, στο πρότυπο της κοινωνίας των 2/3 με κοινωνική και πολιτιστική υποβάθμιση, που προκαλούν και την εμφάνιση των ρατσιστικών και νεοφασιστικών κινημάτων.

Οι παραπάνω αρνητικές συνθήκες για την ανθρωπότητα και τους Λαούς αποτελούν πραγματικά τη "νέα αταξία των πραγμάτων", αντί της πολυδιαφημισμένης και επιδιωκόμενης από τις ηγετικές χώρες του πλανήτη "νέας τάξεως των πραγμάτων".

Ειδικότερα στην Ευρώπη, το όραμα για την Ευρώπη των Λαών, με κοινωνική, δημοκρατική και οικονομική σύγκλιση, τείνει να εκλείψει στο όνομα της ονομαστικής Σύγκλισης του Μάαστριχτ, η οποία εξυπηρετεί, όμως, τα μεγάλα χρηματιστηριακά κεφάλαια και τις εθνικές στρατηγικές της ευρωπαϊκής τρόϊκας.

Είναι πέραν πάσης αμφιβολίας, ότι η σύγχρονη ιδεολογική πρόταση του κεφαλαίου, ο νεοφιλελευθερισμός, με κεντρικά σημεία της ιδεολογικής του πρότασης τη δήθεν απελευθέρωση της κοινωνίας από το κράτος και την ενίσχυση της "εγωιστικής ελευθερίας" του ατόμου σε βάρος του συνόλου, δημιουργεί συνθήκες για την κατάργηση του Κράτους-Πρόνοιας και του Κράτους Δικαίου με την αμφισβήτηση ακόμα και των πλέον βασικών πολιτικών και κοινωνικών δικαιωμάτων του πολίτη.

Προς την κατεύθυνση αυτή κινείται και η συνθήκη του Σένγκεν, η οποία ενισχύει το υπερεθνικό αστυνομικό κράτος στην Ευρώπη, τη διάρρηξη των στοιχειωδών ατομικών και συλλογικών δικαιωμάτων του πολίτη και την προσπάθεια για τη δημιουργία εξωτερικών τοιχών της Ευρώπης προς τους πολίτες των χωρών του Τρίτου Κόσμου, που βρίσκονται σε καταστάσεις προχωρημένης εξαθλίωσης, με ευθύνη των ηγετικών δυνάμεων του πλανήτη μας.

Η Συμφωνία του Σένγκεν, που πήρε το όνομά της από τη μικρή πόλη του Λουξεμβούργου Σένγκεν, υπογράφθηκε αρχικά από το Βέλγιο, τη Γερμανία, τη Γαλλία, το Λουξεμβούργο και την Ολλανδία στις 14 Ιουνίου 1985, ημέρα που η Ευρωπαϊκή Επιτροπή ενέκρινε τη "Λευκή Βίβλο" για την ολοκλήρωση της εσωτερικής αγοράς, αποβλέποντας στην εξάλειψη των ελέγχων στα εσωτερικά σύνορα.

Στις 19 Ιουνίου 1990 οι πέντε παραπάνω χώρες υπέγραψαν ξανά στο Σένγκεν τη Συνθήκη αυτή, ενώ από τις υπόλοιπες χώρες της Κοινότητας στις 27.11.1990 προσχώρησε η Ιταλία, στις 25.6.1991 η Ισπανία και η Πορτογαλία και στις 6.11.1992 η Ελλάδα, ενώ η Δανία και η Αυστρία το Μάρτιο του 1994 ζήτησαν να έχουν παρατηρητή με την προοπτική να ενταχθούν αργότερα. Οι μόνες χώρες που αρνήθηκαν κατηγορηματικά να ενταχθούν στη συμφωνία και επιμένουν σ' αυτήν τη θέση και σήμερα είναι η Βρετανία και η Ιρλανδία. Η παραπάνω Συνθήκη τέθηκε σε ισχύ για τις πρώτες πέντε χώρες στις 1.9.1993, για την Ισπανία και την Πορτογαλία στις 1.3.1994, ενώ για την Ελλάδα και την Ιταλία υπήρξε πρόβλημα, όπως εδώ το 2472 και ως εκ τούτου γίνεται σήμερα αυτό που γίνεται.

Πιο συγκεκριμένα για τη χώρα μας, στις 5.11.1991 η κυβέρνηση του κ. Μητσοτάκη με Υπουργό Εξωτερικών τον κ. Σαμαρά ζήτησε την προσχώρηση μας σε πρώτο στάδιο με την ιδιότητα του παρατηρητή. Στις 19.6.1992 η Ελλάδα γίνεται αποδεκτή ως πλήρες μέλος και στις 6.11.1992 υπογράφηκε στη Μαδρίτη από τον Υπουργό Εξωτερικών κ. Παπαστάμκο η προσχώρηση της Ελλάδος στη Συμφωνία Σένγκεν.

Σελίδα 7311 

Μετά από διάφορες αναβολές στην ημερομηνία εφαρμογής της Συμφωνίας, 1 Ιουλίου 1993, 1 Δεκεμρίου 1993, Φεβρουάριος του 1994, στις 26.3.1995 τέθηκε σε εφαρμογή σε εφτά από τις δεκαπέντε χώρες της Ευρωπαϊκής 'Ενωσης (Βέλγιο, Ιταλία, Γερμανία, Λουξεμβούργο, Ολλανδία, Ισπανία και Πορτογαλία) η Συμφωνία του Σένγκεν, με την οποία καταργούνται τα εσωτερικά σύνορα μεταξύ των χωρών αυτών με άμεση συνέπεια την ενίσχυση των εσωτερικών συνόρων του πυρήνα αυτού της Ευρωπαϊκής 'Ενωσης.

Παράλληλα με τη Συνθήκη Σένγκεν τίθεται σε εφαρμογή ένα ηλεκτρονικό φακέλωμα γιγαντιαίων διαστάσεων το οποίο επιτρέπει στους Ευρωπαίους να έχουν στοιχεία και πληροφορίες για εκατομμύρια πολιτών των χωρών τους ή του κόσμου ολόκληρου, να χειρίζονται τα θέματα της κίνησης των ανθρώπων κατά τον τρόπο που εκείνοι θέλουν. 'Ισως να είναι το μεγαλύτερο φακέλωμα που υπήρξε ποτέ στην ιστορία της ανθρωπότητας, με πλήρη στοιχεία. Οι Αστυνομικές Αρχές και οι Δυνάμεις Ασφαλείας έχουν το δικαίωμα να πραγματοποιούν ανά πάσα στιγμή ελέγχους στο εσωτερικό κάθε χώρας σε απόσταση 20 χλμ. από τα σύνορα, χωρίς καμιά προειδοποίηση, εάν κρίνουν ότι υπάρχει ιδιαίτερη απειλή για τη δημόσια τάξη ή την εθνική ασφάλεια, έννοιες πολύ αόριστες και γενικές, που δεν προσδιορίζονται μάλιστα στοιχειωδώς στη Συνθήκη. Παράλληλα, στα εξωτερικά σύνορα των χωρών θα ενισχυθούν αυστηρά οι έλεγχοι. Κάθε ταξιδιώτης θα πρέπει να παρουσιάζει ένα δελτίο ταυτότητας και μετά από έλεγχο μέσω του ηλεκτρονικού υπολογιστή θα ελέγχεται εάν ο ταξιδιώτης είναι καταζητούμενος ή απλώς του έχει απαγορευθεί η είσοδος και η διαμονή σε μία από τις επτά χώρες της Συνθήκης του Σένγκεν. Την απάντηση θα δίνει το σύστημα πληροφοριών Σένγκεν (SIS) ένας κεντρικός ηλεκτρονικός υπολογιστής που βρίσκεται στα περίχωρα του Στρασβούργου και αποτελεί ένα ηλεκτρονικό "θαύμα" ως προς την τεχνολογία του και τον οποίο κάθε Εθνική Αστυνομία θα προμηθεύει με τα δικά της δεδομένα.

Κάθε χώρα διατηρεί το κυρίαρχο δικαίωμα να αποφασίζει εκείνη ποια στοιχεία από τις εθνικές της υπηρεσίες θα εισαγάγει στο κεντρικό αρχείο του Στρασβούργου, τα οποία είναι ταξινομημένα στις εξής κατηγορίες:

α)'Ατομα, τα οποία "δεν είναι αποδεκτά" στις χώρες του Σένγκεν.

β)'Ατομα, που "καταζητούνται" για έκδοση ή γιατί υπάρχει δικαστική δίωξη.

γ)'Ατομα, που βρίσκονται "υπό παρακολούθηση" από Αστυνομική Αρχή ή Αρχή Ασφαλείας ή άτομα εξαφανισμένα.

δ)Κατηγορίες για κλεμμένα αυτοκίνητα, όπλα, στοιχεία ταυτότητας, διαβατήρια και επιταγές. Μιλάμε για στοιχεία ταυτότητας, διαβατήρια και επιταγές, γιατί όλα θα ερμηνεύσουν μία προσπάθεια που κάνει ένα κομμάτι της Νέας Δημοκρατίας και του ΠΑ.ΣΟ.Κ. για να λειτουργήσει μόνο ως προς την αξία της έννοιας της προστασίας των κρατών-μελών της Ενωμένης Ευρώπης από απόψεως εγκλήματος. Εκεί πάει η δουλειά. Δεν είναι έτσι, εδώ θα κάνουμε τη διάκριση.

Σύμφωνα με το άρθρο 93 της Συνθήκης, το σύστημα πληροφοριών Σένγεν έχει ως αντικείμενο "την προστασία της δημόσιας τάξεως και ασφαλείας, περιλαμβανομένης και της κρατικής ασφάλειας και την εφαρμογή των διατάξεων της παρούσας συμβάσεως για την κυκλοφορία των προσώπων στην επικράτεια των συμβαλλομένων μερών, χρησιμοποιώντας πληροφορίες που διαβιβάζονται μέσω του εν λόγω συστήματος και προσδιορίζει:

Τα στοιχεία που εισάγονται για τα πρόσωπα και καταχωρούνται είναι το επώνυμο και το όνομα, τα ιδιαίτερα φυσικά χαρακτηριστικά του προσώπου, η ημερομηνία και ο τόπος γεννήσεως, το φύλο, η ιθαγένεια, η ένδειξη ότι τα πρόσωπα είναι οπλισμένα και βίαια, ο λόγος της σημάνσεως και η στάση που ενδείκνυται να τηρηθεί.

Τις πληροφορίες που μπορούν στο πλαίσιο της "διακριτικής παρακολουθήσεως" εν όλω ή εν μέρει να συγκεντρώνονται και να διαβιβάζονται στην Αρχή, που έχει προβεί στη σήμανση με την ευκαιρία άλλων αστυνομικών και τελωνειακών ελέγχων, που πραγματοποιούνται στο εσωτερικό της Χώρας και συγκεκριμένα το γεγονός, ότι βρέθηκε καταχωρημένο άτομο ή όχημα, ο τόπος ή η ώρα ή ο λόγος του ελέγχου, το δρομολόγιο και ο προορισμός του ταξιδιού, τα πρόσωπα, που συνοδεύουν τον ενδιαφερόμενο ή συνεπιβάτες του οχήματος, το χρησιμοποιούμενο όχημα, τα μεταφερόμενα αντικείμενα και τέλος οι συνθήκες υπό τις οποίες βρέθηκαν το πρόσωπο ή το όχημα.

Για να μην κάνω ανάγνωση θα πρέπει εδώ να εξηγηθούμε ευθέως τι γίνεται. Η συμφωνία του Σένγκεν και η επίσημη δικαιολογία για την υπογραφή της είναι η προστασία από το έγκλημα μέσα στα σύνορα της Ευρωπαϊκής 'Ενωσης και σύμφωνα με τους εμπνευστές της προϋποθέτει την άμεση και ανεμπόδιστη ροή πληροφοριών ανάμεσα σε αστυνομικές αρχές των χωρών μελών της. 'Ομως, ουσιαστικά πρόκειται για ενιαίο αστυνομικό δόγμα με βάση το γερμανικό νομικό πλαίσιο που είναι και το πιο αυταρχικό στο χώρο της Ενωμένης Ευρώπης. Καρδιά της Συνθήκης του Σένγκεν είναι ο ηλεκτρονικός υπολογιστής και προχωρώ για να πω, ότι καταργούνται οι κορυφαίες αρχές του κράτους δικαίου. Η Συνθήκη ακόμα προβλέπει τη διακριτική παρακολούθηση.

Εδώ θα σταματήσω την ανάγνωση και θα προχωρήσω για λίγα λεπτά σε μία ιστορία στοχασμών που έχει σχέση με τη αυτήν την υπόθεση. Στο ηλεκτρονικό υπολογιστή τα δεδομένα σχετικά με τους αλλοδαπούς που καταχωρούνται με σκοπό την απαγόρευση εισόδου καταχωρούνται σε αρχεία βάσει μίας ειδικής καταχωρήσεως, η οποία έχει έρεισμα στις αποφάσεις των αρμοδίων διοικητικών αρχών και δικαστηρίων σύμφωνα με τους δικαστικούς κανόνες της νομοθεσίας.

Επομένως, γίνεται καταχώρηση πέρα για πέρα όλων αυτών των προσωπικών δεδομένων. Δεδομένα του 99 σχετικά με πρόσωπα ή με οχήματα κατοχυρώνονται σύμφωνα με το εθνικό δίκαιο κ.λπ. Καταχωρούνται και αυτά.

Στο άρθρο 3 του 99 θα πάμε. Αυτό αποτελεί το θεμέλιο λίθο των όλων αντιρρήσεων τις οποίες προσφέρουμε. Επιπρόσθετα, η καταχώρηση μπορεί να πραγματοποιηθεί, εφόσον επιτρέπεται από το εθνικό δίκαιο κατόπιν αιτήσεως των αρμοδίων οργάνων για την ασφάλεια του κράτους, όταν υπάρχουν συγκεκριμένες ενδείξεις, ότι οι πληροφορίες που αναφέρονται στην παράγραφο είναι αναγκαίες για την αποτροπή σοβαρής απειλής προερχομένης από τον ενδιαφερόμενο ή άλλων σοβαρών απειλών κατά της εσωτερικής και εξωτερικής ασφάλειας του κράτους. Το συμβαλλόμενο μέρος υποχρεούται προηγουμένως να διαβουλευθεί με τα άλλα συμβαλλόμενα μέρη.

Κύριε Παπανδρέου, ο κ. Πάγκαλος προχθές στη Διαρκή Επιτροπή μίλησε μόνο για δικαστικές αποφάσεις. Εμείς του μιλήσαμε για την εγγύηση της προσωπικής ελευθερίας των ατόμων, βάσει των καταχωρήσεων που θα γίνονται που δεν προσδιορίζεται η αξία της έννοιάς τους από δικαστική κρίση και εγγύηση από δικαστική απόφαση. Διότι ανήκει στην ανέλεγκτο διακριτική διαζευκτική ευχέρεια της εξουσίας κάθε κράτους η καταχώρηση, όταν κατά τη σύλληψη της έννοιας της σκέψης του εγκεφάλου του αστυνομικού, αυτός είναι επικίνδυνος για τη δημοσία ασφάλεια όχι μόνο του κράτους-μέλους αλλά και των άλλων κρατών-μελών. Δηλαδή, ποια δικαστική εγγύηση θα υπάρξει στην απόφαση του αστυνομικού ο οποίος παρηκολούθησε κάποιον ότι αυτός ο άνθρωπος δε θα είναι εκείνος ο οποίος καταχωρείται; Τον βάλλουμε χωρίς να είναι. Τον βάλλει η Εξουσία, η διοίκηση, τον βάλλει το κράτος, τον βάλλει ο αστυνομικός ανέλεγκτα. Και τον βάλλει ανέλεγκτα ο αστυνομικός χωρίς να δίνει λόγο καθόλου και χωρίς να υπάρχει δικαστική απόφαση, δικαστική εγγύηση για την προστασία της προσωπικής του ελευθερίας.

Κύριοι, μη γελιόμαστε. Θα πρέπει να αντιληφθούμε ότι η υπόθεση εδώ είναι περισσότερο φιλοσοφημένα εδραιωμένη πάνω στα δεκαοχτώ εκατομμύρια και μετέπειτα είκοσι εκατομμύρια των ανέργων στην Ευρώπη. Αν σήμερα υπάρχουν δεκαοχτώ-είκοσι εκατομμύρια άνεργοι στην Ευρώπη η θρυαλλίδα για να αντιμετωπίσουμε αυτό το κύμα των ανέργων δεν έχει ακόμα λάβει τις διαστάσεις. Οι τραπεζίτες, όμως, της Ευρωπαϊκής 'Ενωσης είναι υποχρεωμένοι να λάβουν υπόψη 

Σελίδα 7312 

οπωσδήποτε τις διαστάσεις του προβλήματος, να κατοχυρώσουν οπωσδήποτε την αξία της έννοιας του κράτους του κατεστημένου που κυριαρχεί σήμερα μέσα στα κράτη-μέλη της Ευρωπαϊκής Αγοράς. Αυτό φοβούνται οι τραπεζίτες της Ευρώπης. Αυτό φοβούνται τα κράτη-μέλη της Ευρώπης τη διατάραξη, την ανατροπή των σημερινών κοινωνικών ή πολιτικών κατεστημένων στην Ευρώπη. Αυτός ο νόμος είναι προστασία των κοινωνικών, πολιτικών κατεστημένων στην Ευρώπη με το φόβο, ότι οπωσδήποτε φθάνουμε σε ένα σημείο που αν γίνει αυτή η έκρηξη τι θα κάνουμε; Θα κάνουμε τον υπολογιστή και θα πιάνουμε μέσα από τον υπολογιστή εκείνους που συνδικαλίζονται, εκείνους που κάνουν αγώνες για προσωπικές ελευθερίες, δικαιώματα και για ψωμί. Εάν έρθουν οι ψαράδες των Παρισίων εδώ συνδικαλισμένοι και μιλήσουν με το συνδικαλιστικό κίνημα της Ελλάδος και μιλήσουν με συνδικαλιστικά στελέχη ή με Βουλευτές, θα καταγραφούν εκείνοι που μίλησαν, θα καταγραφούν οι Βουλευτές και θα καταγραφεί ως ύποπτη όλη η λειτουργία των κινήσεων εκείνων ως κίνδυνος για πιθανότητα ανατροπής του κατεστημένου του πολιτικού-κοινωνικού που υπάρχει σήμερα στη Γερμανία ή οπουδήποτε αλλού.

Αντιλαμβάνεσθε, λοιπόν, ότι εδώ έχει μια φιλοσοφικότερη αντιμετώπιση. Χαρίζουμε όλες τις υποθέσεις που αξιοποιεί ο κ. Πάγκαλος και ενδεχομένως και εσείς, κύριε Υπουργέ, από απόψεως εφαρμογής ποινικών αποφάσεων και από απόψεως εφαρμογής όλων εκείνων των διατάξεων που θα προστατεύουν την τρομοκρατία.

Τι θέλετε την παράγραφο 3 του άρθρου 99; Τι θέλετε το άρθρο 7 στο ν.2472 που ψηφίσαμε όταν μιλάει για περιορισμό των ελευθεριών; Πάει όταν κινδυνεύει η ασφάλεια του κράτους και επικίνδυνο στη δημοσία ασφάλεια και τάξη και στις 'Ενοπλες Δυνάμεις. Θα κρίνουν αξιωματικοί του Στρατού εάν ένας είναι ύποπτος. Επομένως, ας αφήσουμε τα λόγια αυτά.

'Ενας μεγάλος βιασμός της λαϊκής θέλησης του ελληνικού λαού είναι, ότι αυτό δεν ετέθη υπό την έγκρισή του. Είναι τεράστιο το πρόβλημα και θα έπρεπε όχι με τη δεδηλωμένη. Η δεδηλωμένη δεν είναι άδεια ασκήσεως επαγγέλματος πολιτικής, κύριε Παπανδρέου. Η δεδηλωμένη είναι μία αξία την οποία σας έδωσε ο λαός όχι για να κάνετε συνθήκες που αφορούν τις προσωπικές τους ελευθερίες. Θα κάνετε δημοψήφισμα, θα ζητήσετε την έγκριση του ελληνικού λαού. Διότι σε αντίθετη περίπτωση αυθαιρετείτε χρησιμοποιώντας τη δεδηλωμένη για να περάσετε μέσα από πολιτικά, κοινωνικά και οικονομικά κατεστημένα όλη εκείνη την προσπάθεια, που θα εμπλέξει όλες εκείνες τις προϋποθέσεις για να δημιουργηθούν αυτά τα κατεστημένα.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε.

ΓΕΩΡΓΙΟΣ ΤΣΑΦΟΥΛΙΑΣ: Κάντε ένα δημοψήφισμα παλικαρίσιο προς τον ελληνικό λαό. Καλέστε τον και διαφωτίστε τον από την πλευρά σας, να τον διαφωτίσουμε και από την πλευρά μας. Δεν είναι απλό το θέμα. Η Νέα Δημοκρατία είναι διχασμένη και δεν έχει κανένα δικαίωμα η κα Κουτσίκου να δίνει άφεση αμαρτιών σε όσους διαμαρτύρονται και δεν την ακολουθούν σήμερα. Γιατί;

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, σας παρακαλώ.

ΓΕΩΡΓΙΟΣ ΤΣΑΦΟΥΛΙΑΣ: Διότι εκείνοι οι οποίοι είναι ελεύθεροι να αποφασίσουν αντίθετα προς την κα Κουτσίκου έχουν σοβαρούς λόγους και μάχονται υπέρ της αξίας, της τήρησης της ελευθερίας και της προσωπικότητας των ατόμων, τα οποία θα δοκιμαστούν σε μία κρίση...

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, σας παρακαλώ.

ΓΕΩΡΓΙΟΣ ΤΣΑΦΟΥΛΙΑΣ:...πολιτική, κοινωνική και οικονομική που θα ξεσπάσει από το κύμα των είκοσι εκατομμυρίων ανέργων. Επομένως, να μη μιλάτε για Νέα Δημοκρατία. Δεν μπορείτε να μαντρώσετε ελεύθερες φωνές, όπως είναι σπουδαίοι συνάδελφοι μέσα στη Νέα Δημοκρατία και οι οποίοι αυτήν τη στιγμή δίνουν τη μάχη ενάντια σ'αυτό. Και αφού υπάρχει η ένδειξη, όχι μόνο των τριών άλλων Kομμάτων, είστε υποχρεωμένοι να σεβαστείτε όλες αυτές τις διαστάσεις και πλευρές και να καταλήξουμε σ'ένα δημοψήφισμα, για να μπορέσετε να λάβετε την έγκριση του ελληνικού λαού, άνευ της οποίας δε γίνεται τίποτα.

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, κτυπούν τα κουδούνια. Σας ομιλεί το Προεδρείο, αγνοείτε τους πάντες. 

ΓΕΩΡΓΙΟΣ ΤΣΑΦΟΥΛΙΑΣ: Με ανεχθήκατε, κύριε Πρόεδρε, και σας ευχαριστώ. Είχα ταυτισθεί από απόψεως πάθους με την υπόθεση. Με συγχωρείτε.

ΠΡΟΕΔΡΕΥΩΝ (Νικόλαος Κατσαρός): Ο Αναπληρωτής Υπουργός Εξωτερικών κ. Γεώργιος Παπανδρέου έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Να μιλήσουμε και εμείς, κύριε Πρόεδρε, και μετά να μιλήσει ο κύριος Υπουργός.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, θα πρέπει να παραβιάσουμε τον Κανονισμό. Εσείς, αγωνίζεσθε υπέρ της εφαρμογής του Κανονισμού, κύριε Γιακουμάτο. Σας παρακαλώ.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Σεβόμαστε τις δημοκρατικές διαδικασίες και βεβαίως θα ακούσουμε τις απόψεις σας, αλλά ξέρετε, έχω μια απορία μετά τις κάποιες φωνές που ακούστηκαν, υπερβολικές, σε σχέση με τη δημοκρατία.

Κλείνουμε τριάντα χρόνια από την περίοδο που υπήρξε η δικτατορία στη χώρα μας, το 1967, και χώρες που συμπαραστάθηκαν τότε για τους δημοκρατικούς θεσμούς, για τα ανθρώπινα δικαιώματα, φορείς και θεσμοί οι οποίοι πρωτοστάτησαν και συνέβαλαν στην αποκατάσταση της δημοκρατίας, είναι εκείνοι οι φορείς που όχι μόνο αναφέρονται σ'αυτήν τη Συνθήκη Σένγκεν, αλλά που έχουν ορίσει και κανόνες που ενσωματώνονται σ'αυτήν τη Συνθήκη, όπως είναι το Συμβούλιο της Ευρώπης, το οποίο έδιωξε τη χώρα μας επί χούντας λόγω παραβίασης των ανθρωπίνων δικαιωμάτων ή της Σουηδίας, μιας χώρας η οποία υπερασπίσθηκε τα ανθρώπινα δικαιώματα και είναι αυτή η οποία έχει υιοθετήσει τη Συμφωνία Σένγκεν.

Αλλά για να μπούμε επί της ουσίας και όχι επί των γενικοτήτων που προσπαθούν να αποπροσανατολίσουν τη συζήτηση για την ουσία αυτού του νομοσχεδίου, η Ευρωπαϊκή 'Ενωση, όπως γνωρίζετε πολύ καλά, έχει μια συνεχή ανάπτυξη και το μεγαλύτερο μέρος του προγράμματος δημιουργίας της εσωτερικής κοινής αγοράς, έχει σχεδόν ολοκληρωθεί. Είναι φυσική απόρροια αυτής της ολοκλήρωσης της Ευρωπαϊκής 'Ενωσης ότι θα υπήρχαν και κοινά σύνορα, κάτι το οποίο η Ελλάδα, ιδιαιτέρως απ'όλα τα κράτη-μέλη της Ευρωπαϊκής 'Ενωσης, έχει θέσει ως πρώτο ζήτημα και είναι απόρροια αυτής της ανάπτυξης, ότι θα υπάρχει και ελευθερία κίνησης, αυτή που λέμε η τέταρτη ελευθερία, όχι μόνο, δηλαδή, της διακίνησης αγαθών, υπηρεσιών και κεφαλαίων, αλλά επιπλέον την ελευθερία διακίνησης προσώπων, η οποία δεν προχωρούσε με τους ίδιους ρυθμούς. Αυτό το προνόμιο, αυτό το δημοκρατικό δικαίωμα των πολιτών αυτής της 'Ενωσης, κατοχυρώνουμε με τη Συμφωνία Σένγκεν.

Με τη Συμφωνία αυτή εξασφαλίζεται η πλήρης υλοποίηση της αρχής της ελεύθερης κυκλοφορίας των προσώπων στο χώρο που ορίζεται από αυτήν. Βεβαίως, στη Συμφωνία αυτή προβλέπονται σειρά προστατευτικών μέτρων του όλου χώρου. Πολύ λογικό για κάθε ευνομούμενο κράτος. Ανάμεσα, λοιπόν, στη λογική, που λέει ότι δεν πρέπει να αναπτύσσονται οι ελευθερίες, όπως αυτές της ελεύθερης διακίνησης προσώπων, διότι αυτές αξιοποιούνται από τους εχθρούς της δημοκρατικής νομιμότητας και εκείνους που θεωρούν, ότι πρέπει να αναπτύσσονται οι ελευθερίες αυτές, αλλά ταυτόχρονα να λαμβάνονται μέτρα ουσιαστικής εφαρμογής και προάσπισής τους, εμείς επιλέγουμε το δεύτερο.

Θέλουμε την πλήρη ανάπτυξη της αρχής της ελεύθερης διακίνησης των προσώπων, αλλά και ταυτόχρονη διασφάλιση προστασίας του πολίτη, από το οργανωμένο έγκλημα ή αν θέλετε και την τρομοκρατία.

Ζούμε σήμερα σε μια εποχή μεγάλων αλλαγών. Πλέον χαρακτηριστική αυτών των αλλαγών είναι η μετακίνηση των πληθυσμών, η λαθρομετανάστευση, η παραβίαση των συνόρων. 

Σελίδα 7313 

Προκειμένου, λοιπόν, να μπορέσει η δική μας χώρα και άλλες, να εξασφαλίσει το απαραβίαστο των συνόρων από διάφορες παραβιάσεις -μεταξύ αυτών είναι και το εμπόριο των ναρκωτικών και η μετακίνηση του οργανωμένου εγκλήματος- και να συμμετέχει ταυτόχρονα στον ενιαίο ευρωπαϊκό χώρο, θα πρέπει να λάβει μέτρα, τα οποία θα είναι κοινά με τις άλλες χώρες, με τις οποίες έχουμε συνδέσει την τύχη μας στην Ευρώπη. Και ουσιαστικά εναρμονίζουμε, μέσα από αυτήν τη Συνθήκη, τις πρακτικές μας, ώστε να μπορούμε να λειτουργούμε με ένα κοινό τρόπο. Διότι, προστασία των συνόρων δεν έχει η κάθε χώρα αυτήν την στιγμή; Ανεξάρτητα δεν θέλουμε το απαραβίαστο των συνόρων, ανεξάρτητα δε γίνεται αυτό σήμερα; Αυτό όμως, το οποίο επιθυμούμε -αυτήν τη στιγμή είναι βεβαίως η Συνθήκη του Σένγκεν, αύριο θα είναι η ίδια η Ευρωπαϊκή 'Ενωση-είναι να γίνει κεκτημένο της Συνθήκης της Ευρωπαϊκής 'Ενωσης, η οποία θα έχει ιδιαίτερο ρόλο στην προστασία των συνόρων και στην προώθηση του δικαιώματος της ελεύθερης διακίνησης των πολιτών.

Καλούμαστε λοιπόν, να κυρώσουμε σήμερα τη σύμβαση εφαρμογής της Συμφωνίας Σένγκεν, η οποία προβλέπει την κατάργηση των ελέγχων στα εσωτερικά σύνορα των χωρών που συμμετέχουν σ' αυτήν και την ελεύθερη κυκλοφορία των πολιτών οι οποίοι διακινούνται στο χώρο Σένγκεν.

Ξέρετε -όπως σας είπε και ο Εισηγητής μας -ότι η Ελλάδα προσχώρησε στη Συμφωνία Σένγκεν το 1992. Να μη σας δώσω λεπτομέρειες για το ποιες είναι οι χώρες, νομίζω ότι γνωρίζετε αρκετά καλά. Η σύμβαση ρυθμίζει προϋποθέσεις διέλευσης εξωτερικών συνόρων, εναερίων, θαλασσίων και χερσαίων, με ενιαία και ομοιόμορφη πολιτική θεωρήσεων των χωρών Σένγκεν, έναντι των υπηκόων τρίτων κρατών, όπου είναι αναγκαία. Για τους υπηκόους των χωρών δεν υπάρχει κανένας έλεγχος. Για τους υπηκόους των χωρών υπάρχει η ελεύθερη διακίνηση. Η διακίνηση από την Ελλάδα σε μια γειτονική χώρα, Ιταλία, Αυστρία, Ισπανία, που είναι μέλοι στη συμφωνία Σέγκεν, θεωρείται ότι είναι εσωτερική διακίνηση. Είναι, δηλαδή, εσωτερική μετάβαση.

ΟΡΕΣΤΗΣ ΚΟΛΟΖΩΦ: 'Οσοι θα είναι καταχωρημένοι στο σύστημα...

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Ετσι, λοιπόν, διασφαλίζεται ένα δικαίωμα του έλληνα πολίτη που δεν έχει σήμερα. Πραγματεύεται τη διασυνοριακή κυκλοφορία στα εξωτερικά σύνορα και προβλέπει τη δυνατότητα επαναφοράς των ελέγχων στα εσωτερικά σύνορα -βεβαίως κάποιοι τον ανέφεραν, το θεωρούμε θετικό- για περιορισμένο χρονικό διάστημα, για λόγους που ανάγονται στη δημόσια τάξη.

Κάποιοι θεωρούσαν ως αρνητικό το ότι η Γαλλία ή κάποια άλλη χώρα ανέστειλε προσωρινώς τη συμφωνία αυτή με κάποια σύνορα. Μα ακριβώς είναι απόδειξη ότι διασφαλίζει τα εθνικά συμφέροντα σε κάποια στιγμή που θεωρεί μια χώρα ότι η Συμφωνία Σένγκεν δεν εφαρμόζεται σωστά από μια άλλη γειτονική χώρα.

'Ετσι, λοιπόν, νομίζω ότι είναι αντεπιχείρημα αυτό το οποίο σεις αναφέρατε, προσπαθώντας να δημιουργήσετε την εντύπωση ότι για κάποιο λόγο δε λειτουργεί η Συμφωνία Σένγκεν.

ΟΡΕΣΤΗΣ ΚΟΛΟΖΩΦ: Εγώ είπα για τους καταχωρημένους στο σύστημα. Δεν είναι ελεύθερη διακίνηση. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα μιλήσουμε. 

Σε ό,τι αφορά τους αλλοδαπούς που είναι κάτοχοι ομοιόμορφης θεώρησης, μπορούν να κυκλοφορούν ελεύθερα στην επικράτεια του συνόλου των συμβαλλομένων μερών, κατά τη διάρκεια ενός τριμήνου, εφ' όσον εκπληρούν τις προϋποθέσεις εισόδου στο άρθρο 5 της Σύμβασης, που είναι οι εξής:

Κατοχή έγκυρου ταξιδιωτικού εγγράφου, διαβατηρίου. Προσκόμιση στις αρμόδιες αρχές εγγράφων που δικαιολογούν το σκοπό και καθορίζουν τις προϋποθέσεις διαμονής. Μη καταχώρηση με σκοπό την απαγόρευση εισόδου. Να μη θεωρούνται ότι μπορούν να διαταράξουν τη δημόσια τάξη, την εθνική ασφάλεια ή τις διεθνείς σχέσεις ενός από τα συμβαλλόμενα μέρη.

Εδώ θέλω να τονίσω ποια είναι τα κριτήρια με τα οποία θα πρέπει να κρίνουμε μια παρόμοια σύμβαση. Τα κριτήρια θεωρώ ότι είναι τρία:

Πρώτον, συνολικά να θεωρήσουμε: Είναι καλύτερη η θέση της Χώρας μας έχοντας υπογράψει αυτήν τη Συνθήκη ή είναι χειρότερη έχοντας υπογράψει αυτή τη Συνθήκη;

Δεύτερον, υπάρχουν κάποια θέματα αρχής, κάποια ζητήματα που πραγματικά δημιουργούν θέματα δημοκρατικής συνείδησης, π.χ. κάποια μειονότητα ή κάποια ομάδα ανθρώπων, αδικείται μέσα από μία τέτοια συμφωνία;

Τρίτον, παρότι θα μπορούσαμε να πούμε ναι στο σύνολο, να πούμε ότι είναι θετικό, υπάρχει κάποιο σημείο το οποίο θίγει καίρια τα εθνικά μας συμφέροντα, είτε τώρα είτε στο μέλλον; 

Εδώ θέλω να πω ότι αν μιλήσουμε συνολικά, όπως είπα και προηγουμένως, πρώτα από όλα προστατεύει τον πολίτη, όχι μόνο από την εθνική, αν θέλετε, αρχή, αλλά με τη συνεργασία των χωρών που συνυπογράφουν αυτήν τη Συνθήκη, προστατευόμαστε περαιτέρω από εγκλήματα, όπως της λαθρεμπορίας ναρκωτικών, της λαθρομετανάστευσης, γενικότερα της προστασίας του πολίτη από το έγκλημα.

Δεύτερον, καταργούνται εσωτερικά σύνορα, τα οποία επιτρέπουν την ελεύθερη κίνηση, όχι μόνο των αγαθών, όπως σας είπα, αλλά και την κίνηση ατόμων. Ενισχύει ουσιαστικά τα δικαιώματα του πολίτη, την πολυπολιτιστική διάσταση, την κίνηση ιδεών, την κίνηση και επικοινωνία λαών, την οικονομική κίνηση μεταξύ αυτών των χωρών, κάτι πολύ ουσιαστικό για τον πολίτη των χωρών της Ευρωπαϊκής 'Ενωσης. Διευκολύνει τον πολίτη με τις διατάξεις αυτές, καταργώντας γραφειοκρατικές διαδικασίες ελέγχου που σήμερα είχε, ενώ δημιουργεί παρεμπόδιση σε εγκληματίες. Αυτός είναι, αν θέλετε, ο διαχωρισμός. 

Σε ό,τι δε αφορά τα εξωτερικά μας σύνορα, πράγμα που τονίστηκε τουλάχιστον από κάποιους ομιλητές, εδώ έχουμε και εθνικούς στόχους. Διότι από τη μια μεριά η κατάργηση των εσωτερικών συνόρων, πολύ λογικά μας φέρνει μπροστά στην ανάγκη ενδυνάμωσης των εξωτερικών συνόρων. Είναι ή δεν είναι επιδίωξη της χώρας μας, η ενδυνάμωση των εξωτερικών μας συνόρων; Αυτή η ενδυνάμωση με τη συνθήκη του Σένγκεν επιβεβαιώνεται με συγκεκριμένα μέτρα, με συγκεκριμένη χρηματοδότηση, με συγκεκριμένη συνεργασία.

Πρώτον, έχουμε, λοιπόν, μέτρα προστασίας των εξωτερικών μας συνόρων. Και μόνο το γεγονός ότι ουσιαστικά τονίζεται η έννοια των εξωτερικών συνόρων ως πολιτική των χωρών Σένγκεν και αύριο -που θα ενσωματωθεί- της Ευρωπαϊκής 'Ενωσης, τονίζουμε αυτήν την πολιτική διάσταση, που για μας είναι κυρίαρχη στα εθνικά μας προβλήματα.

Δεύτερον, σε ό,τι αφορά τις δημοκρατικές αρχές και τις πραγματικές δημοκρατικές ευαισθησίες, τις οποίες αναγνωρίζω και συμμερίζομαι, δημιουργεί κάποιο ιδιαίτερο πρόβλημα ή τέλος πάντων κάποιο πρόβλημα;

Εδώ θέλω να σας τονίσω και να σας διαβάσω ότι πρώτα απ' όλα, σειρά διατάξεων της σύμβασης, άρθρα 126 έως 130 αναφέρονται στην προστασία των δεδομένων προσωπικού χαρακτήρα. Μνημονεύουμε δε το άρθρο 126, το οποίο προβλέπει ότι η διαβίβαση δεδομένων προσωπικού χαρακτήρα δεν μπορεί να αρχίσει, παρά μόνο, όταν θεσπιστεί η αναγκαία εθνική νομοθεσία. Ζητά δηλαδή η συμφωνία Σένγκεν να έχει υπάρξει εθνική νομοθεσία, που θα προστατεύει τα προσωπικά δεδομένα, πριν να μπορεί να αρχίσει η εφαρμογή αυτής της συμφωνίας σ' ένα κράτος μέλος. Αυτή η νομοθεσία θα εξασφαλίζει ένα επίπεδο προστασίας, όπως σας είπα, δεδομένων προσωπικού χαρακτήρα, που θα είναι τουλάχιστον αντίστοιχο με εκείνο που απορρέει από τις αρχές της συμβάσεως του Συμβουλίου της Ευρώπης, αυτό το Συμβούλιο που δίωξε την Ελλάδα για τα θέματα των ανθρωπίνων δικαιωμάτων, που είναι αν θέλετε αυτό το Συμβούλιο η αρχή της ευρωπαϊκής συνείδησης. Είναι, λοιπόν, οι αρχές αυτής της σύμβασης του Συμβουλίου της Ευρώπης του 1981, που επικυρώσαμε εμείς προ ολίγων εβδομάδων.

Ο νόμος που με αυτόν το επικυρώσαμε ο 2472/10.4.1997

Σελίδα 7314 

συνιστά για τη χώρα μας την αρχή προστασίας δεδομένων προσωπικού χαρακτήρα, κάτι που δεν είχαμε -άρθρο 15- με αποστολή την εποπτεία της εφαρμογής των προϋποθέσεων για την επεξεργασία δεδομένων προσωπικού χαρακτήρα, προς προστασία των δικαιωμάτων και των θεμελιωδών ελευθεριών των φυσικών προσώπων και ιδίως της ιδιωτικής ζωής.

Πέρα από τις ρυθμίσεις της εθνικής νομοθεσίας, το άρθρο 115 της σύμβασης εφαρμογής του Σένγκεν, προβλέπει τη δημιουργία κοινής αρχής ελέγχου, η οποία αποτελείται από δύο εκπροσώπους της εθνικής αρχής, με αρμοδιότητα τον έλεγχο της τεχνικής υπηρεσίας υποστήριξης συστήματος πληροφοριών Σένγκεν.

'Αρα, λοιπόν, η εθνική αρχή συμμετέχει στην κοινή αρχή και ελέγχει τα δεδομένα πότε καταχωρούνται λόγω της Συμφωνίας του Σέγκεν και έχει δικαίωμα να διαμαρτυρηθεί, να αρνηθεί, στοιχεία να καταχωρηθούν σ' αυτήν την τράπεζα πληροφοριών.

Βεβαίως, όπως ξέρετε καλά, δεν αναφέρονται στους υπηκόους των κρατών-μελών αναφέρονται κυρίως στους αλλοδαπούς που έχουν συγκεκριμένες εγκληματικές δραστηριότητες και σε άτομα που έχουν δικαστικές αποφάσεις εναντίον τους ή διώκονται για ποινικά αδικήματα, για εγκληματικές πράξεις.

Με βάση τις ανωτέρω ρυθμίσεις, ο θιγόμενος πολίτης έχει δικαίωμα πρόσβασης στην καταχώρηση που τον αφορά για οποιοδήποτε όργανο διαπράττει αυθαιρεσία, υπόκειται σε βαρύτατες ποινικές αστικές και διοικητικές κυρώσεις. Αυτές είναι οι διασφαλίσεις που δεν είχαμε εμείς στην χώρα μας μέχρι σήμερα. Είναι νέες διασφαλίσεις για την προστασία των προσωπικών δεδομένων. 'Αρα, λοιπόν, εδώ κατοχυρώνουμε ένα δικαίωμα αντί να το καταστρατηγούμε.

Σε ό,τι αφορά δε το συνδυασμό άρθρων 96 και 99 σε ό,τι αφορά τις καταχωρήσεις με βάση αποφάσεις δικαστικών ή διοικητικών αρχών και τη διακριτική ευχέρεια παρακολούθησης τα εν λόγω άρθρα έχουν το νομικό έρεισμα, δηλαδή τη δικαιολογητική βάση για τα αδικήματα που περιλαμβάνονται στο άρθρο 40 της Συμβάσεως, που είναι όχι πολιτικές πράξεις, προς Θεού, μην κάνουμε αυτήν τη σύγχιση, γιατί περί σύγχυσης πρόκειται και σύγχυσης που παραπλανά την κοινή γνώμη, αλλά για πράξεις όπως είναι η ανθρωποκτονία με πρόθεση, βιασμός, εμπρησμός με πρόθεση, παραχάραξη, εκβίαση, διακεκριμένη κλοπή, απαγωγή, σωματεμπορία κ.λπ. 'Οχι πολιτικές πράξεις.

Σε ό,τι αφορά τους αλλοδαπούς, θέλω να τονίσω ότι ουσιαστικά διευρύνουμε τη δυνατότητα διακίνησης των αλλοδαπών που έρχονται στην Ευρωπαϊκή 'Ενωση, γιατί ένας που θα φέρνει βίζες στην Ελλάδα, θα μπορεί να διακινείται σε όλη την περιοχή Σένγκεν. 'Ενας, δηλαδή, πολίτης γειτονικού κράτους, όπως τόνισε μάλιστα η κα Κουτσίκου, ορθόδοξου λαού που θα μπαίνει μέσα, διότι υπάρχουν πολλά εκκλησιαστικά σωματεία που μιλούν για το νόμο αυτό, μπορεί να έχει μεγαλύτερη πρόσβαση στις χώρες που συμβάλλονται με την περιοχή Σένγκεν.

Επίσης, σε ό,τι αφορά το άσυλο και τις διεθνείς συμβάσεις. Οι αλλοδαποί που διώκονται στη δική τους χώρα ή κινδυνεύουν σοβαρά να υποστούν διώξεις για τις πολιτικές απόψεις και δραστηριότητές τους, για τις θρησκευτικές και φιλοσοφικές τους αντιλήψεις ή για την καταγωγή τους, το χρώμα τους κ.λπ., έχουν το δικαίωμα να ζητήσουν άσυλο και να χαρακτηρισθούν πρόσφυγες, όπως έχουν σήμερα το δικαίωμα. Δεν αλλάζει αυτό το δικαίωμα. Δηλαδή, οι διεθνείς συμβάσεις για την προστασία των αλλοδαπών και ιδίως η διεθνής σύμβαση της Γενεύης για την προστασία των προσφύγων, δεν καταργούνται. Συνεχίζουν να δεσμεύουν όλες τις χώρες που βεβαίως έχουν κυρώσει αυτές τις συμφωνίες.

Κύριε Πρόεδρε, θα ήθελα πριν κλείσω να θέσω το τρίτο κριτήριο, αν μπορεί σε κάτι εξειδικευμένο να μας βλάψει. Δε βλέπω ιδιαίτερο πρόβλημα που μπορεί να δημιουργηθεί από την επικύρωση αυτής της Σύμβασης, για κάποια πληθυσμιακή ομάδα ή για κάποιες θρησκευτικές ομάδες και σαφώς όχι για την πολιτιστική μας ταυτότητα ή τη θρησκευτική μας ταυτότητα.

Πολύ σωστά ειπώθηκε από κάποιον ότι δεν υπάρχει κανένα θέμα ταυτότητας. Οι ταυτότητες είναι εθνική νομοθεσία, δεν έχουν σχέση με τη ρύθμιση Σένγκεν. 

Για το δε θρησκευτικό ζήτημα, πρώτα απ' όλα αυτοί οι συμβολισμοί των αριθμών έξι δεν έχουν καμία σχέση με τη Συμφωνία και θέλω επίσης να σας επισημάνω ότι υπάρχει κοινή δήλωση των κρατών-μελών Σένγκεν για το 'Αγιο 'Ορος, που συγκεκριμένα αναγνωρίζει το ειδικό καθεστώς, όπως προβλέπεται

από το Ελληνικό Σύνταγμα και λαμβάνει αυτό το καθεστώς υπόψη στην εφαρμογή της Συνθήκης Σένγκεν.

'Αρα, λοιπόν, όχι μόνο, δεν καταπατά θρησκευτικές ιδιαιτερότητες, αλλά και τις αναγνωρίζει, τις αναδεικνύει μέσα σε αυτήν τη Σύμβαση.

Τελειώνοντας, κύριε Πρόεδρε, θα ήθελα απλώς ένα ακόμη ερώτημα να θέσω, διότι πραγματικά απ' ό,τι καταλαβαίνω υπάρχουν συνάδελφοι που έχουν θέματα συνείδησης και συμφωνώ, η ψήφος στη Βουλή, είναι θέμα συνείδησης. Εγώ με τη συνείδησή μου θεωρώ, ότι είναι σωστή αυτή η σύμβαση, γι' αυτό και την υπερασπίζομαι.

Θέλω να σας θέσω ενώπιον του διλήμματος: Τι θα γινόταν, εάν δεν ψηφιζόταν ή αν δεν ψηφισθεί αυτή η σύμβαση;

Πρώτα απ' όλα, αποφάσεις που έχουν σχέση με τη διακίνηση ατόμων και οι καταχωρήσεις ακόμα για τη διακίνηση ατόμων, θα παίρνονται από τα μέλη, που είναι κράτη - μέλη στη Συνθήκη Σένγκεν και δε θα έχει λόγο η χώρα μας, δε θα έχει λόγο η Ελληνική Κυβέρνηση.

Δεύτερον, θα έχει δυσκολίες ο 'Ελληνας στα σύνορα της Ευρωπαϊκής 'Ενωσης, όταν θα θέλει να επισκεφθεί μία άλλη χώρα της Ευρωπαϊκής 'Ενωσης, περισσότερες δυσκολίες απ' ό,τι έχει σήμερα, διότι θα είναι εκτός της Συνθήκης, μιας Συνθήκης που θα ενδυναμώσει τους ελέγχους για τους πολίτες των εκτός Συνθήκης κρατών - μελών. Θα είναι σε μειονεκτική θέση ο 'Ελληνας σε πάρα πολλούς τομείς της Ευρωπαϊκής 'Ενωσης, σε θέματα οικονομικά, σε θέματα διακίνησης αγαθών, σε θέματα επενδύσεων. Θα υπάρξει μεγάλη αποβιομηχάνιση ακριβώς από τη λειτουργία αυτής της Συνθήκης, χωρίς τη συμμετοχή της χώρας μας. Θα υπάρχει απομόνωση της χώρας μας. Και βεβαίως, θα υπάρξει πολύ μικρότερη προστασία των συνόρων μας και σίγουρα δε θα έχουμε εκείνη την αλληλεγγύη την οποία προσβλέπουμε να έχουμε από τους εταίρους μας στην Ευρωπαϊκή 'Ενωση. Θα υπάρχει μεγαλύτερος κίνδυνος επιβολής επιλογών από άλλες χώρες, που θα θίγουν άτομα ελληνικής ιθαγένειας, διότι θα υπάρχει απουσία της Ελληνικής Κυβέρνησης.

Και επειδή κάποιος συνάδελφος είπε ότι είναι απλώς η Κυβέρνηση η οποία θα εκφράζεται σ' αυτήν την κοινή αρχή, σωστή παρατήρηση, αν και η Κυβέρνηση ελέγχεται από τον ελληνικό λαό, θέλω να πω ότι η προσπάθεια που γίνεται είναι να ενσωματωθεί η Συνθήκη Σένγκεν στη Συνθήκη της Ευρωπαϊκής 'Ενωσης. Εάν αυτό επιτευχθεί -που είναι πιθανόν να επιτευχθεί, αν όχι στο 'Αμστερνταμ, πάντως πολύ σύντομα- αυτό θα αποτελέσει κεκτημένο της Ευρωπαϊκής 'Ενωσης, που σημαίνει ότι έλεγχο θα έχουν όλα τα όργανα της Ευρωπαϊκής 'Ενωσης, επί της λειτουργίας της Συνθήκης αυτής, δηλαδή και το Συμβούλιο και το Ευρωπαϊκό Κοινοβούλιο και το Ευρωπαϊκό Δικαστήριο, διασφαλίζοντας ακόμα περισσότερο την προστασία των ατομικών δικαιωμάτων.

Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. έχει ζητήσει το λόγο.

Στη συνέχεια ο λόγος θα δοθεί...

ΓΕΡΑΣΙΜΟΣ ΓΙΑΚΟΥΜΑΤΟΣ: Οι Βουλευτές δε θα μιλήσουν, κύριε Πρόεδρε;

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πάρα πολύ.

ΦΟΙΒΟΣ ΙΩΑΝΝΙΔΗΣ: Με τη σειρά.

ΓΕΡΑΣΙΜΟΣ ΓΙΑΚΟΥΜΑΤΟΣ: Μιλούν οι εισηγητές, μιλούν οι εκπρόσωποι...

Σελίδα 7315 

ΠΡΟΕΔΡΕΥΩΝ (Νικόλαος Κατσαρός): Επίσης, ζήτησαν το λόγο ο κ. Κωνσταντόπουλος και ο κ. Τσοβόλας.

Ο κ. Κολοζώφ έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Κολοζώφ, αφήστε και τους Βουλευτές...

ΠΡΟΕΔΡΕΥΩΝ (Νικόλαος Κατσαρός): Θα μιλήσετε, κύριε Γιακουμάτο, με τη σειρά σας, όμως.

ΟΡΕΣΤΗΣ ΚΟΛΟΖΩΦ: Να πείτε στον Κοινοβουλευτικό σας Εκπρόσωπο, στη Διάσκεψη των Προέδρων να πάρει μέτρα. 'Οχι εδώ, όμως, αυτές οι διαμαρτυρίες.

ΓΕΡΑΣΙΜΟΣ ΓΙΑΚΟΥΜΑΤΟΣ: Τι να κάνουμε; Εκεί δε μετέχουμε εμείς.

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, είναι θέμα Κανονισμού. Δεν είναι θέμα ούτε Κοινοβουλευτικών Εκπροσώπων ούτε Διασκέψεως των Προέδρων.

ΓΕΡΑΣΙΜΟΣ ΓΙΑΚΟΥΜΑΤΟΣ: Είναι κλαμπ...

ΠΡΟΕΔΡΕΥΩΝ (Νικόλαος Κατσαρός): Σας παρακαλώ.

Ορίστε, κύριε Κολοζώφ.

ΟΡΕΣΤΗΣ ΚΟΛΟΖΩΦ: Κυρίες και κύριοι συνάδελφοι, πρέπει να πω από την αρχή, ότι εμείς θα καταψηφίσουμε την κύρωση αυτής της Συνθήκης. Θα την καταψηφίσουμε, γιατί παραβιάζει βασικά ανθρώπινα δικαιώματα. Θα την καταψηφίσουμε, γιατί έρχεται σε αντίθεση με το Σύνταγμά μας.

Θα θέλαμε, αν μπορούσαμε να είχαμε τον απαιτούμενο αριθμό, να ψηφισθεί με τη διαδικασία της ονομαστικής ψηφοφορίας, γιατί τέτοιου είδους συνθήκες, που δημιουργούν δεσμά στον ελληνικό λαό, πρέπει να ψηφίζονται με την προσωπική ευθύνη του κάθε Βουλευτή.

Ο κύριος Υπουργός μιλώντας, μας γύρισε στα χρόνια της δικτατορίας. Πρέπει να υπενθυμίσω ότι εκείνη την εποχή, κανένας δε θα μπορούσε να υποψιαστεί ότι η παρά την πάλη που γινόταν για να καταργηθούν ανάλογοι περιορισμοί που υπήρχαν για να καούν οι φάκελοι, που όλες οι δημοκρατικές δυνάμεις τότε πάλευαν για να καταργήσουν εκείνο το σύστημα καταστολής, ότι θα έρθει η στιγμή που σε αυτό το Κοινοβούλιο, που προέκυψε από εκείνη την πάλη του ελληνικού λαού, θα ερχόταν μία σύμβαση που επαναφέρει τα ίδια πράγματα με τις σύγχρονες τεχνολογίες, το φακέλωμα δηλαδή του πολίτη με το ηλεκτρονικό σύστημα.

Αυτό που γνωρίσαμε εκείνες τις εποχές ωχριά μπροστά στις δυνατότητες που παρέχει το ηλεκτρονικό φακέλωμα της Συνθήκες Σένγκεν που καλούμαστε να επικυρώσουμε σήμερα.

Ο Ειδικός Αγορητής του Κόμματός μας, αλλά και άλλοι συνάδελφοι, έδειξαν με επάρκεια την αντισυνταγματικότητα της Συνθήκης αυτής. Αναρωτιέται κανείς γιατί μία τέτοια Συνθήκη που βρίσκεται σε πλήρη αντίθεση με τα δημοκρατικά αισθήματα του Λαού μας, έρχεται προς ψήφιση στο Ελληνικό Κοινοβούλιο από την Κυβέρνηση και γιατί αυτή η συνθήκη υποστηρίζεται με τόσο πείσμα από τους Εισηγητές της Αξιωματικής Αντιπολίτευσης.

Ακόμα αναρωτιέται κανείς γιατί μια τόσο σημαντική Συνθήκη για τη Χώρα μας και για την Πλειοψηφία και για την Αξιωματική Αντιπολίτευση και για τους άλλους που δε συμφωνούν έρχεται με τέτοιες διαδικασίες. Στην Επιτροπή ζητήσαμε να γίνει μία ευρύτερη συζήτηση, να κληθούν μια σειρά από φορείς που έχουν σχέση με το αντικείμενο, να αναλυθούν τα άρθρα, για να βοηθηθεί η Επιτροπή ώστε να γνωρίσει καλύτερα την ουσία της συνθήκης. Αυτό απορρίφθηκε όμως. Είναι δυνατόν τέτοιες Συνθήκες να συζητιούνται σε τόσο ασφυκτικά πλαίσια; Και μπορούμε μετά εμείς να λέμε ότι αυτήν τη Συνθήκη την ψηφίζουμε γιατί είναι για το εθνικό συμφέρον; Αν είναι για το εθνικό συμφέρον να το αναλύσουμε εδώ άρθρο προς άρθρο, ώστε να αναδειχθούν οι αδυναμίες ή τα θετικά αυτής της Συνθήκης. Αλλά θέλουμε να περάσουμε και αυτή όπως περάσαμε όλες τις μεγάλες Συνθήκες στα γρήγορα πριν το πάρει χαμπάρι ο ελληνικός λαός.

Γιατί γίνεται αυτό; Την απάντηση μας τη δίνει η καθημερινή ζωή του Τόπου μας, αλλά και η πραγματικότητα στην οποία ζει σήμερα η Ευρωπαϊκή 'Ενωση. Η πολιτική του Μάαστριχτ που εφαρμόζεται βρίσκει όλο και μεγαλύτερες αντιστάσεις από τους λαούς όχι μόνο της Ελλάδας, αλλά και ολόκληρης της Ευρώπης. Ο μόνος τρόπος για να εφαρμοστεί αυτή η αντιλαϊκή πολιτική είναι η δημιουργία ενός αυταρχικού συστήματος με ενισχυμένους τους θεσμούς καταστολής, ικανού να αντιμετωπίσει κάθε προσπάθεια αντίστασης.

Η Συνθήκη του Σένγκεν έρχεται να ενισχύσει τις αυταρχικές δομές της Ευρωπαϊκής 'Ενωσης, έτσι ώστε να εξασφαλίσει τα συμφέροντα των πολυεθνικών από τις ενοχλητικές διαμαρτυρίες και κινητοποιήσεις των εργαζομένων οι οποίες δήθεν διασαλεύουν και βάζουν σε κίνδυνο τη δημόσια τάξη και ασφάλεια. Πράγματι, η Σύνθηκη του Σένγκεν βάζει σαν βασικό της στόχο τη διασφάλιση της δημόσιας τάξης και ασφάλειας. Πόσες φορές τα ακούσαμε αυτά στο παρελθόν; Και σ' αυτόν ακριβώς το στόχο υποτάσσει αυτή η Συνθήκη τα πάντα. Δημοκρατικά, συνταγματικά, συνδικαλιστικά, κοινωνικά δικαιώματα μπορούν να καταπατηθούν εφόσον ο πολίτης θεωρηθεί ύποπτος για πράξεις που μπορούν να διαταράξουν τη δημόσια τάξη και ασφάλεια, ή ακόμα όταν θεωρηθεί ότι υπάρχουν υπόνοιες, ότι πρόκειται να διαταράξει τη δημόσια τάξη και ασφάλεια.

Με τις διατάξεις αυτής της Συνθήκης ο πολίτης που θα έχει την ατυχία να θεωρηθεί ύποπτος πρέπει να αποδείξει την αθωότητά του. Δηλαδή, ο πολίτης παύει να θεωρείται αθώος. Κάθε στιγμή που οι διωκτικές αρχές τον θεωρήσουν ύποπτο πρέπει να αποδείξει την αθωότητά του, ενώ οι διωκτικές αρχές δεν έχουν καμία υποχρέωση να αποδείξουν την ενοχή του. Αυτή υπάρχει κατατεθειμένη στο σύστημα συλλογής πληροφοριών της Σένγκεν.

'Οπως, τόνισαν και άλλοι συνάδελφοι προηγούμενα έχουμε εισαγωγή του τεκμηρίου ενοχής, ενώ ουσιαστικά καταργείται το τεκμήριο της αθωότητας. 

Στο σύστημα αυτό καταχωρείται κάθε προσωπικό στοιχείο του πολίτη που σύμφωνα με τις διωκτικές αρχές ενδιαφέρει. Και μη μου πείτε ότι δεν είναι έτσι. Στο άρθρο 94 παρ. 3 , πέρα από τα συγκεκριμένα ζητήματα κολλάει και ένα "όνομα" "επώνυμο" και "συναφή στοιχεία". Τι σημαίνει "συναφή στοιχεία"; "Συναφή στοιχεία" μπορεί να σημαίνουν ότι είναι κουτσός -χαρακτηριστικό γνώρισμα- ότι είναι άρρωστος, ότι είναι συνδικαλιστικής ότι είναι πολιτικός συγκεκριμένου χρώματος. ' Ολο το κείμενο είναι γεμάτο από διφορούμενους και ασαφείς όρους, έτσι ώστε οι διωκτικές αρχές να μπορούν να το ερμηνεύουν κατά το δοκούν.

Ας αναφέρω μερικούς απ' αυτούς. "Σοβαρές υπόνοιες", θα το βρείτε πολλές φορές μέσα- "σοβαρό αδίκημα" , "σημαντικός κίνδυνος" -το είπα προηγουμένως "συναφή στοιχεία"- "εσωτερική ασφάλεια", "δημόσια τάξη", "κίνδυνος".

Πρέπει ακόμα να σημειώσουμε πως στο σύστημα πληροφόρησης Σένγκεν φαινομενικά μόνο είναι δυνατή η αποθήκευση ενός περιορισμένου αριθμού δεδομένων προσωπικού χαρακτήρα. Ο περιορισμός αυτός αίρεται από το γεγονός ότι προβλέπονται πολλές κατηγορίες ατόμων και από το ασαφές των διατυπώσεων όπως αναφέρθηκε παραπάνω.

Από το κείμενο της Συνθήκης προβλέπεται η δυνατότητα καταχώρησης στο σύστημα πληροφόρησης Σένγκεν ακόμα και των μαρτύρων που θα παραβρεθούν ή πρόκειται να παραβρεθούν σε μια δικαστική υπόθεση.

Επισημαίνει ακόμη το κείμενο, διαβάζω επί λέξει: "Κατά τη συγκέντρωση των πληροφοριών αυτών είναι σκόπιμο να λαμβάνεται μέριμνα ώστε να μην παραβιάζεται ο διακριτικός χαρακτήρας της παρακολουθήσεως". Και επειδή ορισμένοι συνάδελφοι θα δυσανασχετήσουν με αυτά που υποστηρίζω, προβάλλοντας σαν επιχείρημα και έγινε από προηγούμενους ομιλητές- ότι οι ενέργειες αυτές γίνονται σύμφωνα με το εθνικό δίκαιο της κάθε χώρας, σας διαβάζω τι προβλέπεται π.χ. για τον ειδικό έλεγχο. "Αν ο ειδικός έλεγχος δεν επιτρέπεται σύμφωνα με τη νομοθεσία ενός συμβαλλόμενους μέρους, τότε ο ειδικός έλεγχος μετατρέπεται αυτόματα" -υπογραμμίζω το αυτόματα- "για το συμβαλλόμενο αυτό μέρος σε διακριτική παρακολούθηση". 'Αρθρο 99 παρ.5.

Εκεί όμως που η Συνθήκη ξεπερνάει και τον εαυτόν της, είναι τα μέτρα που προβλέπει για τους πολίτες των χωρών εκτός Κοινότητας είτε είναι ήδη εγκατεστημένοι στις χώρες 

Σελίδα 7316 

της Ευρωπαϊκής 'Ενωσης, είτε επιθυμούν να μεταναστεύσουν σ' αυτές. Γι' αυτούς τους πολίτες η ελεύθερη διακίνηση στο εσωτερικό της Ευρωπαϊκής ' Ενωσης δεν ισχύει, παρά τα όσα διακηρύσσει το Κοινοτικό Δίκαιο, παρά τα όσα μας διαβεβαίωσε ο κύριος Υπουργός πριν από λίγο για την ίση μεταχείριση των πολιτών αυτής της 'Ενωσης.

Το άρθρο 22, σε πείσμα των διακηρυγμένων αρχών και των διαβεβαιώσεων του κυρίου Υπουργού, ορίζει ότι οι μη κοινοτικοί πολίτες πρέπει πάντοτε και παντού να δηλώνονται. Δηλαδή αν ένας Κούρδος πάρει άδεια παραμονής π.χ. στην Ελλάδα και θελήσει να επισκεφθεί τους συγγενείς του που ενδεχομένως δουλεύουν στη Γερμανία, θα πρέπει να ξαναζητήσει αδεια εισόδου και παραμονής από τις γερμανικές αρχές.

Στην ίδια Συνθήκη αναφέρεται πως σε κανένα μη κοινοτικό πολίτη, ο οποίος στη χώρα του καταδικάστηκε σε φυλάκιση για τη δημοκρατική του δραστηριότητα ζητήσει να μπει στη Χώρα μας, δεν του επιτρέπεται από τη Συνθήκη Σένγκεν.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών):'Εχετε λάθος.

ΟΡΕΣΤΗΣ ΚΟΛΟΖΩΦ: Το αμφισβήτησε ο κύριος Υπουργός. Είπε, προς Θεού , για ποινικά αδικήματα. Πέστε μου εσείς, κύριε Υπουργέ, μία καταδίκη σε βάρος δημοκρατικού πολίτη που παλεύει για τα δημοκρατικά δικαιώματα σε μία χώρα αυταρχική, που να μην καταδικάζεται με τον Ποινικό Κώδικα.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών):Να πάρει πολιτικό άσυλο.

ΟΡΕΣΤΗΣ ΚΟΛΟΖΩΦ: Για να κατανοήσουμε, κύριοι συνάδελφοι, το μέγεθος καταστρατήγησης των ανθρωπίνων δικαιωμάτων μ' αυτό το άρθρο, σας υπενθυμίζω ότι αν π.χ. ένας από τους Κούρδους Βουλευτές που καταδικάστηκαν σε πολυετή φυλάκιση από τις δικαστικές αρχές της Τουρκίας, αυτούς που γνωρίσαμε τον τελευταίο καιρό, καταφέρει να απελευθερωθεί μετά το τέλος έκτισης της ποινής του που του επιβλήθηκε και θελήσει να εισέλθει στη Χώρα μας , σύμφωνα με τη συνθήκη Σένγκεν δε θα μπορέσει.

Και δε θέλει να ζητήσει, κύριε Υπουργέ, πολιτικό άσυλο. Γιατί να ζητήσει πολιτικό άσυλο; Είναι πολίτης εκείνης της χώρας. 'Εχει δικαίωμα να περάσει τα σύνορα. Η χώρα του, του το επιτρέπει. 'Οταν όμως έχει στην πλάτη του τις ποινές αυτές, καταχωρείται στον κατάλογο, δεν μπορεί να περάσει. Και μη μου λέτε για πολιτικό άσυλο, διότι ζήσαμε στο εξωτερικό και εσείς -παρόλο που ήσασταν μικρός τότε- και πολλοί από εμάς, και γνωρίζουμε τι σημαίνει πολιτικό άσυλο. Και κανένας από εμάς δε ζητούσε πολιτικό άσυλο, παρά μόνο σε έκτακτες συνθήκες.

Πολύ περισσότερο συμβαίνουν αυτά αν πρόκειται για ενεργό μέλος παράνομης κουρδικής οργάνωσης, όχι τρομοκρατικής, κύριε Υπουργέ. 

Η Συνθήκη λοιπόν Σένγκεν απαγορεύει την είσοδο στη Χώρα μας ενός δημοκράτη αγωνιστή, ενώ το Σύνταγμά μας ρητώς αναφέρει στο άρθρο 5 πως απαγορεύεται η έκδοση αλλοδαπού που διώκεται για τη δράση του υπέρ της ελευθερίας.

Κυρίες και κύριοι Βουλευτές, θα μπορούσα να συνεχίσω ακόμη για πολύ με τις τερατώδεις ρυθμίσεις αυτής της επαίσχυντης Συνθήκης που ήρθε για κύρωση στο Ελληνικό Κοινοβούλιο. Δε θα σας κουράσω άλλο, γιατί άλλοι συνάδελφοι πριν από εμένα και πιστεύω πως και οι ομιλητές που θα με ακολουθήσουν, με επάρκεια θα τα επισημάνουν αυτά.

Θα ήθελα όμως να σταθώ με την ευκαιρία αυτής της συζήτησης στο ρόλο που η Ευρωπαϊκή 'Ενωση επιφυλάσσει στα εθνικά κοινοβούλια και τη συμμετοχή των εθνικών Βουλευτών στη διαμόρφωση κειμένων τόσο σημαντικών, όπως η Συνθήκη Σένγκεν που θα σφραγίζει τη λειτουργία τόσο της Ευρωπαϊκής 'Ενωσης, όσο και των χωρών που τη συγκροτούν. 

Θ' αναφερθώ σ'αυτό που οι Ευρωπαίοι και ορισμένοι δικοί μας, μιμούμενοι και αντιγράφοντας τους Ευρωπαίους γραφειοκράτες, ονομάζουν κομψά δημοκρατικό έλλειμμα.

Η θέσπιση αυτής της Συνθήκης όπως συνέβη και με όλες τις σημαντικές αποφάσεις της Ευρωπαϊκής 'Ενωσης, δεν ακολούθησε ένα δημοκρατικό δρόμο. Διεξήχθηκαν διαπραγματεύσεις μεταξύ των αξιωματούχων ορισμένων κυβερνήσεων, διαμορφώθηκε ένα κείμενο το υπογράψανε οι κυβερνήσεις χωρίς ούτε μια στιγμή να συμμετέχουν στη διαδικασία αυτή τα εθνικά ή ακόμη και το Ευρωπαϊκό Κοινοβούλιο. 'Ετσι έρχεται το κείμενο στην τελική του διαμόρφωση και τα κοινοβούλια πρέπει να το αποδεχθούν, ή να το απορρίψουν.

Μ' αυτήν τη διαδικασία τα εθνικά κοινοβούλια βρίσκονται μπροστά και σε έναν εκβιασμό που κατά κάποιο τρόπο γίνεται και σήμερα από την Κυβέρνηση σ'αυτήν την Αίθουσα. 'Η αποδέχονται το κείμενο ή το Κοινοβούλιο θα κατηγορηθεί ότι βάζει εμπόδια στη διαδικασία ολοκλήρωσης της Ευρωπαϊκής 'Ενωσης. Εδώ ο κύριος Υπουργός πρόσθεσε σ'αυτά που μας είπε ο κ. Πάγκαλος στην Επιτροπή, ότι προς Θεού, θα μείνουμε, δε θα μπορούμε να κυκλοφορήσουμε. Οι πολίτες της Αγγλίας θα έχουν περιορισμούς φαίνεται επειδή θα μείνουν έξω από το σύστημα Σένγκεν. Στον τίτλο 4 της Συνθήκης προβλέπεται η δημιουργία μιας εκτελεστικής επιτροπής, η οποία ουσιαστικά δεν ελέγχεται από κανέναν. Ενδεχομένως, ελέγχονται οι Υπουργοί από τις Κυβερνήσεις των συμβαλλομένων μελών ή ενδεχομένως και τα εθνικά Κοινοβούλια. Αλλά όμως, το σύστημα αυτό, το συλλογικό αυτό όργανο, η εκτελεστική επιτροπή, δεν προβλέπεται να λογοδοτεί από πολιτική και νομική άποψη σε κανέναν, ούτε υπάρχει κάποιος Κοινοβουλευτικός 'Ελεγχος.

Η ίδια η Επιτροπή αποκτά ευρείες αρμοδιότητες στις διατάξεις που αφορούν την επιτήρηση και την εφαρμογή. Ουσιαστικά έχει αρμοδιότητα σε τρεις τομείς, νομοθετικό-κανονιστικό, εκτελεστικό, και νομοθετικό. 'Εχουμε, δηλαδή, μια σαφή παραβίαση της Ευρωπαϊκής Συνθήκης για τα δικαιώματα του ανθρώπου, που αναφερθήκατε κυρία Κουτσίκου. 

Δεν είναι άλλωστε τυχαίο ότι σε ολόκληρο το κείμενο της Συμφωνίας Σένγκεν δεν αναφέρεται ρητώς ούτε μια αναφορά στην αναγνώριση της Ευρωπαϊκής Σύμβασης για τα ανθρώπινα δικαιώματα. Και φυσικά αυτό έχει τις συνέπειές του.

Θα ήθελα να κλείσω με ένα άλλο ζήτημα. Δεν προλαβαίνω, κύριοι συνάδελφοι, να το αναπτύξω απλώς θα ήθελα να το θίξω σε μισό λεπτό, κύριε Πρόεδρε. Πρόκειται για τα ζητήματα της βίζας. Ουσιαστικά, εγώ κατάλαβα ότι εμείς επιθυμούμε να ενισχύσουμε το θεσμό της βίζας και στηριζόμαστε στη Συνθήκη Σένγκεν.

Είχα την εντύπωση ότι εμείς σε ορισμένες περιπτώσεις στα σύνορά μας θα θέλαμε τη διευκόλυνση των πληθυσμών και την ανταλλαγή, τη διακίνηση. Ε, η Συνθήκη Σένγκεν προβλέπει τέτοιες παρεκκλίσεις από τη γενική συμφωνία, εφ'όσον φυσικά εμείς θελήσουμε αυτές να γίνουν. Και πιστεύω ότι πρέπει να τα αξιοποιήσουμε. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ήθελα να επισημάνω ορισμένες μόνο απόψεις γιατί επί της ουσίας ο Αγορητής του Συνασπισμού, Σπύρος Δανέλλης και ο Κοινοβουλευτικός Εκπρόσωπος, Φώτης Κουβέλης, θα αναπτύξουν διεξοδικότερα τις θέσεις του Κόμματός μας.

Ο κύριος Υπουργός Αναπληρωτής Εξωτερικών γνωρίζει ότι στα θέματα των δημοκρατικών εγγυήσεων δεν υπάρχουν επαμφοτερίζουσες απόψεις. Επίσης γνωρίζουν πολύ καλά ότι στα θέματα των ατομικών δικαιωμάτων και των ατομικών ελευθεριών, εκεί είναι που ουσιαστικά πολλές φορές χρεωκοπεί κάθε έννοια δημοκρατικής νομιμότητας. Γιατί ενώ είναι απόλυτα δικαιώματα, πολλές φορές δεν έχουν ούτε σχετική προστασία.

Η Συνθήκη του Σένγκεν, όπως αποκαλείται, είναι μία Συνθήκη που διαμορφώνει εφιαλτικές προοπτικές για το σύνολο των εγγυήσεων δημοκρατικής προστασίας. Είναι μία Συνθήκη η οποία καταρτίστηκε και αποφασίσθηκε ακριβώς γιατί λειτούργησαν διαστροφικές πολιτικές σκέψεις σε σχέση με τα δικαιώματα του ανθρώπου, τις πολιτικές ελευθερίες και τα κοινωνικά δικαιώματα.

Σελίδα 7317 

Εγώ θα ήθελα να επισημάνω στον κύριο Υπουργό, τον οποίο άκουσα να αναφέρεται προηγουμένως στην επίκληση της δημοκρατικής ευαισθησίας, ότι αποτελεί πολιτικό παραλογισμό να επιδιώκεται η νομιμοποίηση της Συνθήκης Σένγκεν, που έχει αυτήν την αντιδημοκρατική πολιτική φιλοσοφία στο εσωτερικό της, στο όνομα της δημοκρατικής ευαισθησίας.

Θα περίμενα από τον κύριο Υπουργό να αντικρούσει τις συστηματικές ενστάσεις του Ευρωπαϊκού Κοινοβουλίου. Θα περίμενα από τον κύριο Υπουργό να αντικρούσει τις έντονες αντιρρήσεις άλλων εθνικών κοινοβουλίων. Γνωρίζετε ότι και το Ευρωκοινοβούλιο και σειρά άλλων εθνικών κοινοβουλίων έχουν αποκρούσει το σύστημα της Συνθήκης Σένγκεν. Και επ'αυτού δεν αναφέρατε τίποτα.

Θα περίμενα, επίσης, από τον κύριο Υπουργό, να αντικρούσει τα δεδομένα που έχουν προκύψει από αποφάσεις του συνταγματικού δικαστηρίου της Γερμανίας και του συνταγματικού δικαστηρίου της Ιταλίας, που αρνούνται τους μηχανισμούς και τις λειτουργίες, τα κριτήρια και τις ρυθμίσεις της Συνθήκης Σένγκεν.

Θα περίμενα, ακόμα, από τον κύριο Υπουργό, να αντικρούσει συστηματικά όλες εκείνες τις απόψεις που διαπρεπείς συνταγματολόγοι και σε ευρωπαϊκό επίπεδο, αλλά και στο εσωτερικό της Χώρας μας, έχουν καταγράψει.

Βεβαίως, δε συνοδεύεται η Συνθήκη αυτή από κανένα έγγραφο του Επιστημονικού Συμβουλίου της Βουλής. Θα μου πείτε ότι δεν είναι απαραίτητο, γιατί ακόμα και αν υπήρχε, η Κυβέρνηση μπορούσε να το παρακάμψει, όπως συμβαίνει κατ'επανάληψη. Είχε, όμως -και έχει- ιδιαίτερη σημασία, προκειμένου για Συνθήκη τέτοιου χαρακτήρα να έχουμε την εκπεφρασμένη γνώμη του Επιστημονικού Συμβουλίου της Βουλής και διαπρεπών συνταγματολόγων, ορισμένοι εκ των οποίων βρίσκονται και στην κυβερνητική Παράταξη.

Θα ήθελα να επισημάνω τη ρητή εκείνη διάταξη του Συντάγματος που λέει ότι "περιορισμοί της κυριαρχίας μέσω διεθνών συμβάσεων, επιτρέπονται μονάχα εάν δε θίγονται εγγυήσεις δημοκρατικής προστασίας των ανθρωπίνων δικαιωμάτων". Και εδώ έχουμε περιορισμούς αυτών των εγγυήσεων ως προς το άσυλο, ως προς τη μη εφαρμογή εθνικών νόμων στην Ελλάδα, ως προς το καθεστώς της δικαστικής συνδρομής, ως προς την κατοχύρωση του ιδιωτικού βίου, ως προς την υιοθέτηση του τεκμηρίου αθωότητας, ως προς την καταχώρηση πληροφοριών για τη διαμόρφωση, πλέον, τράπεζας προσωπικών δεδομένων. Δεν υπάρχει προστασία από τα προσωπικά δεδομένα. Διαμορφώνεται τράπεζα προσωπικών δεδομένων. Και δεν υπάρχουν όργανα δημοκρατικής νομιμοποίησης για να ελέγχουν τις διαδικασίες αξιοποίησης των δεδομένων της Συνθήκης Σένγκεν.

Πείτε μου, κύριοι Υπουργοί, σε επίπεδο εσωτερικής έννομης τάξης, ποια δημοκρατικά και συνταγματικά προβλεπόμενη αρχή είναι σε θέση να ελέγχει τις δραστηριότητες της εφαρμογής αυτής της Συνθήκης. Κατοχυρώνετε ένα πλαίσιο χωρίς αντίβαρο ελέγχου, στο επίπεδο της εσωτερικής έννομης τάξης. 

Θα ήθελα, επίσης, να επισημάνω την ανάγκη μιας εξήγησης από πλευράς Κυβέρνησης. 

Η Κυβέρνηση του ΠΑ.ΣΟ.Κ. αρνήθηκε την κύρωση της Συμβάσεως. Την αρνήθηκε επίμονα και πεισματικά, μέχρι πρόσφατα.

Και προς πιστοποίηση αυτού, είμαι υποχρεωμένος να καταθέσω στη Βουλή τις απόψεις του Υπουργείου Δικαιοσύνης το 1994, όταν με την επίκληση σειράς επιχειρημάτων, η Κυβέρνηση αρνιόταν να προσχωρήσει παθητικά στις αξιώσεις της Συνθήκης Σένγκεν.

Τα επιχειρήματα περί της αποτελεσματικότητας των διαφόρων μηχανισμών, που επικαλείται ο κύριος Αναπληρωτής Υπουργός Εξωτερικών, έχουν μια πολύ σχετική αξία, όταν στην ουσία καταστρατηγείται όλο το σύστημα και η φιλοσοφία των εγγυήσεων δημοκρατικής προστασίας της ατομικής 'υπαρξης, αλλά και την προσωπικών και κοινωνικών καταστάσεων ζωής που την περιβάλλουν.

Θέλω, λοιπόν, μία εξήγηση για την αλλαγή αυτής της τάσεως της κυβερνητικής Πλειοψηφίας του ΠΑ.ΣΟ.Κ. 

Μέχρι και το 1996 αρνείται επίμονα να προσχωρήσει στην κύρωση της Συνθήκης Σένγκεν. Από το 1996, υπό άλλη κυβερνητική μορφή και υπό άλλο Πρωθυπουργό, προσχωρεί και αποδέχεται την ανάγκη επικύρωσης της Συνθήκης Σένγκεν.

Αντιλαμβάνεσθε ότι δεν είναι μονάχα μια διαφοροποίηση συγκυριακή. Είναι μια πολιτική ανακολουθία ουσίας. Για ποιο λόγο αυτά που λέγατε ως Κυβέρνηση μέχρι και το 1996 στους διεθνείς οργανισμούς και στα αντίστοιχα όργανα της Ευρωπαϊκής 'Ενωσης, αρνούμενοι την κύρωση, τώρα τα ανακαλείτε, προσχωρείτε στην εκ διαμέτρου αντίθετη επιχειρηματολογία και κυρώνετε τη Συνθήκη Σένγκεν;

Αυτή η πολιτική εξήγηση είναι αναγκαία, πολύ περισσότερο γιατί δεν υπάρχει ούτε πλήρης ενημέρωση, αλλά και γιατί δε συνοδεύεται το κείμενο της Συνθήκης με αντίστοιχη γνωμοδότηση του Επιστημονικού Συμβουλίου της Βουλής.

Κύριοι Υπουργοί των Εξωτερικών και Δημόσιας Τάξης, εάν ερωτούσατε τους συνταγματολόγους του Επιστημονικού Συμβουλίου της Βουλής, αλλά και τους συνταγματολόγους, οι οποίοι είναι ως σύμβουλοι ή και ως μέλη στην Κυβέρνησή σας, εάν ρωτούσατε και διαπρεπείς νομικούς που υπάρχουν στην κυβερνητική πλειοψηφία, θα σας έλεγαν ότι, με την τακτική να κυρώσετε τη Συνθήκη Σένγκεν, διαμορφώνετε αυτό που έχει επισημανθεί από τους συνταγματολόγους ως αρνητικό πολιτικό φαινόμενο, διαμορφώνετε συνθήκες αλλοίωσης του Συντάγματος. Και το φαινόμενο της αλλοίωσης του Συντάγματος, είναι μια από εκείνες τις διαδικασίες που επηρεάζουν παραμορφωτικά την πολιτική πραγματικότητα του Τόπου.

Πριν από την Αναθεώρηση του Συντάγματος, χωρίς να περιμένετε τις διαδικασίες ολοκλήρωσης της Αναθεώρησης -το μόνο το οποίο θέλετε να επισπεύσετε με την Αναθεώρηση του Συντάγματος, είναι φαίνεται η δυνατότητα να εκλέγει η Βουλή από την πρώτη, με 151, Πρόεδρο της Δημοκρατίας- αλλοιώνετε το Σύνταγμα. Κυρώνετε μία σύμβαση αντιδημοκρατικής νοοτροπίας και φιλοσοφίας, την ίδια σύμβαση που οι ίδιοι, ως κυβερνητική πλειοψηφία, αρνιόσασταν να κυρώσετε μέχρι σήμερα.

Ε, αυτό, κύριοι Υπουργοί, είναι και πολιτικά ανακόλουθο και δημοκρατικά απαράδεκτο -και επιτρέψτε μου να σημειώσω- είναι και ιστορικά επικίνδυνο.

Με τέτοιες αλλοιώσεις του Συντάγματος παραμορφώνεται η πολιτική πραγματικότητα. Με τέτοιες Συνθήκες σε βάρος των εγγυήσεων δημοκρατικής προστασίας, διαμορφώνονται εφιαλτικές προοπτικές για τους πολίτες, τις κοινωνίες, τους λαούς και τους θεσμούς, που αφήνονται βορά στους μηχανισμούς των εκάστοτε τεχνοκρατικών εξουσιαστικών μεθόδων αστυνόμευσης, ελέγχου και επεξεργασίας των πληροφοριών προσωπικών δεδομένων.

Καταθέτω και το σχετικό έγγραφο. Είναι από το Υπουργείο Δικαιοσύνης στις 11 Ιουλίου 1994 προς το Υπουργείο Εξωτερικών. Στο έγγραφο αυτό αναφέρεται όλη η επιχειρηματολογία του Υπουργείου Δικαιοσύνης της δικής σας Κυβερνήσεως με την οποία αρνείται την κύρωση και θα παρακαλούσα αυτό να αντικρουσθεί.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, με το υπό συζήτηση νομοσχέδιο για πολλοστή φορά η σημερινή Κυβέρνηση και το σημερινό ΠΑ.ΣΟ.Κ. αποκαλύπτει το αντιδημοκρατικό και αναχρονιστικό της πρόσωπο, χρησιμοποιώντας απλά μεθόδους πολιτικής παραπλάνησης του προοδευτικού ελληνικού λαού. Γι'αυτό το Δημοκρατικό Κοινωνικό Κίνημα όπως τόνισε και ο Ειδικός Αγορητής μας καταψηφίζει αυτό το νομοσχέδιο, το οποίο πράγματι περιορίζει ουσιώδη ατομικά δικαιώματα του 'Ελληνα

Σελίδα 7318 

πολίτη και ακριβώς είναι το αντίθετο απ' αυτά που επιχείρησε να εμφανίσει στη Βουλή ο Αναπληρωτής Υπουργός Εξωτερικών, σε σχέση με τη Συνθήκη Σένγκεν που φέρνει με το σχέδιο νόμου προς κύρωση σήμερα στη Βουλή.

Πρέπει να επισημάνω επίσης ότι αυτή η σπουδή με την οποία η Κυβέρνηση θέλει να περάσει την αντιδημοκρατική αυτή σύμβαση, αποκαλύπτει ακόμα περισσότερο την πολιτική δολιότητα της Κυβέρνησης και μάλιστα με τέτοια διαδικασία που θυμίζει κατεπείγουσες διαδικασίες του παρελθόντος.

Είναι άλλωστε δείγμα των καιρών. Η πλειοψηφία και στη Διάσκεψη των Προέδρων που προέρχεται από το ΠΑ.ΣΟ.Κ., έχει καθιερώσει, όπως έχω τονίσει κατ' επανάληψη, τη διαδικασία του επείγοντος με άλλη μορφή.

Εμείς καταγγέλλουμε αυτήν τη διαδικασία πάνω σε μία τέτοια σημαντική σύμβαση, η οποία, όπως θα αναπτύξω παρακάτω, έχει συγκεκριμένους στόχους για όλες τις χώρες που καλύπτει αυτή η συγκεκριμένη σύμβαση. 

Κυρίες και κύριοι συνάδελφοι, με πρόσχημα την αντιμετώπιση του οργανωμένου εγκλήματος και της τρομοκρατίας οι κυρίαρχοι κύκλοι στο χώρο που καλύπτει η σύμβαση, προκειμένου να υπηρετήσουν τα δικά τους οικονομικά συμφέροντα αλλά και να περιορίσουν τα συμφέροντα των απλών πολιτών, προχωρούν σαφέστατα στην καθ' υπόταξη των λαών μ' αυτήν τη συγκεκριμένη Σύμβαση, η οποία μπορεί να χαρακτηριστεί ως το μεγαλύτερο φακέλωμα στην ιστορία της ανθρωπότητας αλλά και στο χώρο που καλύπτει συγκεκριμένα κράτη.

Το νομικό πλαίσιο αυτής της επίθεσης κατά των ατομικών ελευθεριών των πολιτών είναι η περιβόητη Συνθήκη Σένγκεν, την οποία σήμερα η Κυβέρνηση όπως είπα μας φέρνει στη Βουλή για κύρωση μ'αυτήν τη διαδικασία. 

Δεν είναι, λοιπόν, τυχαίο που από πολλά ευρωπαϊκά κινήματα για την προστασία των δημοκρατικών και των ανθρωπίνων δικαιωμάτων έχει χαρακτηριστεί αυτή η Σύμβαση ως τερατούργημα. 

Για να κατανοήσει κανείς την έκταση του ηλεκτρονικού φακελώματος, αρκούν δύο και μόνο αριθμοί. Οι υπεύθυνοι του συστήματος πληροφοριών Σένγκεν στις Βρυξέλλες υπολογίζουν ότι οι φακελωμένοι μέχρι το τέλος του έτους αυτού, το 1997, θα φτάσουν τα δέκα εκατομμύρια και μέχρι το 2000, προς τον 21ο αιώνα οι φακελωμένοι με βάση αυτό το σύστημα, θα ανέλθουν στα σαράντα εκατομμύρια.

Υποψήφιοι για φακέλωμα, σύμφωνα με τη Σύμβαση, δεν θα είναι μόνο όσοι έχουν ποινικό μητρώο, όπως αναληθώς υποστήριξε ο Υπουργός, αλλά όσοι σύμφωνα με την απλή υποψία των αστυνομικών αρχών οποιουδήποτε κράτους-μέλους, κρίνεται ότι προτίθενται να διαπράξουν αξιόποινη πράξη. Ξέρουμε και από το παρελθόν ποιoς μπορεί να χαρακτηριστεί ύποπτος.

Με άλλα λόγια, το τεκμήριο αθωότητας των πολιτών, που αποτελεί βασική αρχή του δικαίου της Xώρας μας, παραχωρεί τη θέση του στο τεκμήριο ενοχής. 'Ετσι, ο πολίτης θα πρέπει να αποδείξει ότι είναι αθώος και όχι η Αρχή ότι είναι ένοχος.

Οι αποδείξεις, επίσης, αντικαθίστανται από τις απλές υπόνοιες, όχι για πράξεις και συμπεριφορές που συνέβησαν, αλλά που πιθανόν να συμβούν στο μέλλον. Καταλαβαίνετε πόσο ευρύ είναι το φάσμα, για να υπάρξουν υπόνοιες και να χαρακτηριστούν ύποπτοι, πολίτες στη Xώρα μας και όχι μόνο σ'αυτή.

Κυρίες και κύριοι συνάδελφοι, καταργούνται έτσι κορυφαίες αρχές του Κράτους - Δικαίου.

Η Συνθήκη προβλέπει ακόμα ότι υπό διακριτική παρακολούθηση θα τίθενται και όσοι συναναστρέφονται υπόπτους, αλλά και εκείνοι για τους οποίους ο έλεγχος και η διασταύρωση των διάφορων στοιχείων της προσωπικότητάς τους αποκαλύπτει οποιαδήποτε παρεκτροπή, όπως αναφέρει συγκεκριμένα.

Με άλλα λόγια, οποιοσδήποτε πολίτης μη αρεστός στη εκάστοτε εξουσία, θα τίθεται υπό διακριτική παρακολούθηση, κατά την ακριβή διατύπωση της Σύμβασης, που σας καλεί η Κυβέρνηση να ψηφίσετε, κύριοι συνάδελφοι της Νέας Δημοκρατίας και του ΠΑ.ΣΟ.Κ.

Θεσμοθετείται, κατ'αυτόν τον τρόπο, δικαίωμα της Αστυνομίας να κατασκευάζει υπόπτους απεριορίστου αριθμού. Εξάλλου, σύμφωνα με τα άρθρα 39, 40 και 41 της Συνθήκης καθιερώνεται η αστυνομική συνεργασία των εθνικών αρχών ασφαλείας των Κρατών-Μελών, επίσης η διασυνοριακή παρακολούθηση και η διασυνοριακή καταδίωξη, η οποία μάλιστα, όπως ακριβώς αναφέρει η Σύμβαση, μπορεί να γίνει σε άλλο συμβαλλόμενο κράτος, χωρίς προηγούμενη άδεια. 'Ετσι, η Xώρα μας, που ήταν ήδη "ξέφραγο αμπέλι" στα χέρια των ξένων μυστικών υπηρεσιών, γίνεται πλέον, νόμιμα, "με τη βούλα και τη σφραγίδα" της Κυβέρνησης του ΠΑ.ΣΟ.Κ και της Αξιωματικής Αντιπολίτευσης "ξέφραγο αμπέλι", που να ελέγχει τους πολίτες, για να υπηρετούνται τα συμφέροντα ξένων χωρών,αλλά και των πολυεθνικών εταιριών.

'Οποιος θεωρηθεί ύποπτος ή επικίνδυνος ή υπό απέλαση σε μια χώρα- μέλος, αυτομάτως, κατά τη Σύμβαση, κυρίες και κύριοι συνάδελφοι, θεωρείται ως τέτοιος και στις άλλες χώρες-μέλη και στην Ελλάδα.

Οι διατάξεις αυτές δίνουν ένα καίριο πλήγμα, όπως τονίστηκε και από άλλους ομιλητές, στο δικαίωμα του πολιτικού ασύλου και δεν εναρμονίζονται με την παράγραφο 2 του άρθρου 5 του Συντάγματος της Xώρας μας, σύμφωνα με το οποίο απαγορεύεται η έκδοση αλλοδαπού, που διώκεται για τη δράση του υπέρ της ελευθερίας.

Αν αναλογιστεί κανείς -κι αυτό έχει τεράστια σημασία για τη Xώρα μας- ότι Κούρδοι και άλλοι πολιτικοί πρόσφυγες που ζουν στη Xώρα μας, σε άλλες χώρες της Ευρωπαϊκής 'Ενωσης θεωρούνται τρομοκράτες, γίνεται αντιληπτός ο περιορισμός του δικαιώματος πολιτικού ασύλου και της μετανάστευσης, με αρνητικές προεκτάσεις για την ίδια τη Xώρα μας.

Το φακέλωμα του πολίτη είναι μία πρακτική, κυρίες και κύριοι συνάδελφοι του ΠΑ.ΣΟ.Κ., πολύ γνωστή στη Χώρα μας και μέχρι το πρόσφατο σχετικά παρελθόν έχει αφήσει πολλές τραυματικές εμπειρίες. Η πανηγυρική καταστροφή των φακέλων διακηρύχτηκε σωστά τότε επί ΠΑΣΟΚ του Ανδρέα Παπανδρέου, του Πρωθυπουργού τότε της Χώρας, ως μήνυμα της ανάδειξης και του σεβασμού της αξίας του ανθρώπου και των ατομικών δικαιωμάτων, καθώς και περιορισμού της αυθαιρεσίας των κατασταλτικών μηχανισμών.

Σήμερα, κύριε Υπουργέ Αναπληρωτή Εξωτερικών, δεκαπέντε χρόνια μετά το φακέλωμα, η ταξινόμηση των πολιτών σε υπόπτους και μη, επανέρχεται στην πιο αποκρουστική της μορφή. Μόνο που επανέρχεται εκσυγχρονιστικά, επανέρχεται ηλεκτρονικά, ενώ πριν ήταν χειρόγραφα. Και αυτό λέγεται εκσυγχρονισμός της Κυβέρνησης του ΠΑΣΟΚ, του Πρωθυπουργού του κ. Σημίτη, του Κεντροαριστερού, ή του Πρωθυπουργού Κυβέρνησης με "ανθρώπινο" πρόσωπο.

Η Συνθήκη Σένγκεν δεν αφήνει, κυρίες και κύριοι συνάδελφοι, περιθώρια να πιστέψει σοβαρά κανείς, ότι μπορεί να γίνει συμβατή με το διεθνές αλλά και το εσωτερικό δίκαιο.

Το υπό ψήφιση σχέδιο νόμου σηματοδοτεί σαφώς περιστολή ελευθεριών και ατομικών δικαιωμάτων που κατακτήθηκαν ύστερα από μακροχρόνιους κοινωνικούς αγώνες. Και αυτό γιατί, αν τελικά επικυρωθεί αυτή η σύμβαση από το Ελληνικό Κοινοβούλιο, θα αποτελέσει αναπόσπαστο μέρος του Εσωτερικού Δικαίου και θα κατισχύσει κάθε άλλης αντίθετης διάταξης και του Συντάγματος. 'Ετσι, όμως, οδηγούμαστε σε συνταγματική αναθεώρηση πριν την αναθεώρηση, για την οποία μεθαύριο έχουμε στη Βουλή συζήτηση, γεγονός που ρητά απαγορεύεται από το άρθρο 110 του ίδιου του Ελληνικού Συντάγματος, το οποίο αποκλείει την αναθεώρηση διατάξεων που αφορούν τις βασικές ατομικές ελευθερίες. Ατομικές ελευθερίες που περιορίζονται, όπως προανέφερα, από τη σύμβαση που έρχεται σήμερα για κύρωση από τη Βουλή.

Η συγκέντρωση εξάλλου όλων των απορρήτων δεδομένων του κάθε πολίτη σε μία αρχή, η οποία δεν υπόκειται σε κανέναν απολύτως διοικητικό έλεγχο, οδηγεί σε ένα καθεστώς κρατικής ηλεκτρονικής τρομοκρατίας. Ακόμη και τα υπονομαζόμενα ευαίσθητα δεδομένα, όπως η φυλετική, η εθνική προέλευση, τα πολιτικά φρονήματα, οι πολιτικές, φιλοσοφικές ή θρησκευτικές πεποιθήσεις, η συμμετοχή σε ένωση, σωματείο και συνδικαλιστική οργάνωση, η υγεία και η ζωή του ατόμου, 

Σελίδα 7319 

δηλαδή, κυρίες και κύριοι συνάδελφοι, όλα εκείνα τα στοιχεία που συνθέτουν την υπόσταση του ατόμου ως κοινωνικού υποκειμένου, αποτελούν αντικείμενο επεξεργασίας ηλεκτρονικών υπολογιστών στο όνομα των ασαφών και απροσδιόριστων εννοιών, όπως αυτές του εγκλήματος ή της κρατικής ασφάλειας, που ορίζονται ρητά στο κείμενο της σύμβασης που έρχεται για κύρωση σήμερα.

Με άλλα λόγια, κυρίες και κύριοι συνάδελφοι, κάνοντας μία πολιτική αξιολόγηση αυτής της συνθήκης, που φέρνει σήμερα η Κυβέρνηση και θα επικυρωθεί από την Κυβερνητική Πλειοψηφία και από τη Νέα Δημοκρατία, το Μάαστριχτ των τραπεζιτών θέλει να επιβάλει την πλήρη κυριαρχία του στην Ευρώπη των λαών. Το υπερεθνικό κράτος του νεοφιλελευθερισμού αισθάνεται να απειλείται από τις μεγάλες στρατιές των ανέργων, των οικονομικά εξαθλιωμένων, των πολιτικών και οικονομικών προσφύγων, που το ίδιο δημιούργησε και καθημερινά δημιουργεί, όπως το ζούμε και στη Χώρα μας και στις άλλες χώρες της Ενωμένης Ευρώπης. Και έχει αυτό το υπερεθνικό, νεοφιλελεύθερο κράτος, απόλυτη ανάγκη του υπερεθνικού παρακράτους της Συνθήκης του Σένγκεν για να τις ελέγξει, χρησιμοποιώντας εθνικές κυβερνήσεις ως απλούς εντολοδόχους.

Το ρόλο αυτό ανέλαβαν δώδεκα χρόνια μετά την υπογραφή της Συνθήκης Σένγκεν οι εκσυγχρονιστές της ηγεσίας του σημερινού ΠΑ.ΣΟ.Κ., όταν κανείς από τους προκατόχους τους δεν το είχε τολμήσει, θέλοντας να αποδείξουν έμπρακτα την υπακοή τους στις εντολές του διευθυντηρίου του Μάαστριχτ.

Κύριοι της Κυβέρνησης του σημερινού ΠΑ.ΣΟ.Κ., επιστρέψτε στο διευθυντήριο της Ευρωπαϊκής 'Ενωσης τη συνθήκη αυτή και διαμηνύστε τους ότι οι λαοί της Ευρώπης, άρα και ο Ελληνικός Λαός, αγωνίζονται για να είναι ο εικοστός πρώτος αιώνας που ανατέλει, αιώνας της διεύρυνσης των δικαιωμάτων του ατόμου και διασφάλισης της ανθρώπινης αξιοπρέπειας και όχι μεσαίωνας, όπως τον θέλετε μέσα από αυτήν τη σύμβαση. Μη γίνεσθε, κύριοι της Κυβέρνησης του σημερινού ΠΑ.ΣΟ.Κ., συνεργοί του υπερεθνικού αυτού παρακράτους.

Για τους παραπάνω λόγους το ΔΗ.Κ.ΚΙ. θα καταψηφίσει τη σύμβαση και καλεί τους συναδέλφους, ανεξάρτητα από Κόμματα, επειδή εμείς δεν έχουμε τον απαιτούμενο αριθμό για ονομαστική ψηφοφορία, να υποβάλουν μαζί με εμάς αίτηση ονομαστικής ψηφοφορίας, για να αναλάβει ο καθένας την ευθύνη απέναντι σ'αυτό το οποίο πρόκειται να συμβεί, αν κυρωθεί αυτή η αυταρχική, αντιδημοκρατική και επιζήμια για τα συμφέροντα των απλών πολιτών, Συνθήκη του Σένγκεν.

ΠΑΝΑΓΙΩΤΗΣ ΚΑΜΜΕΝΟΣ: Συμφωνούμε.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ., κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κυρίες και κύριοι συνάδελφοι, ακούω τόση ώρα τους λόγους συναδέλφων, που τονίζουν την ευαισθησία τους στα ανθρώπινα δικαιώματα. Επιτρέψτε μου μία εξομολόγηση. Υπήρξα σε όλη μου τη ζωή και εξακολουθώ να παραμένω, φανατικός υπερασπιστής των ανθρωπίνων δικαιωμάτων. Δε θεωρώ ότι υστερεί κανείς εδώ μέσα σε αφοσίωση σε αυτό το μέγα αγαθό. Αλλά πιστεύω ειλικρινά, ότι η σύμβαση αυτή, αφότου τη μελέτησα, κατατείνει στην κατοχύρωση της ελευθερίας. Γιατί στην αρχή, επηρεασμένος και εγώ από δημοσιεύματα, από παλαιότερες τοποθέτησεις από σημαντικούς νομικούς, είχα επιφυλάξεις. Επειδή, όμως, έχω αυτήν την αδυναμία στα ανθρώπινα δικαιώματα, επιφυλάχθηκα, αν θα επρόκειτο να ασχοληθώ από της πλευράς του ΠΑ.ΣΟ.Κ. με την υπό κύρωση σύμβαση.

Σας λέω, όμως, ότι κατέληξα πραγματικά στο συμπέρασμα, ότι ανεξαρτήτως του ότι κάποιες επιφυλάξεις θα μπορούσαν ενδεχομένως να έχουν βασιμότητα, η κύρωση αυτής της σύμβασης, η σύμβαση αυτή καθ'εαυτή κατατείνει και στοχεύει στην προστασία της ελευθερίας. Ελευθερία, κύριοι συνάδελφοι, πολιτικές ελευθερίες, ανθρώπινα δικαιώματα, ατομικές ελευθερίες, μπορούν να υπάρξουν μόνο στα πλαίσια οργανωμένης δημοκρατικά κοινωνίας. Αν δεν υπάρχει οργανωμένη δημοκρατικά κοινωνία, καμία ελευθερία δεν μπορεί να προστατευθεί. 'Εχουμε απλώς την ελευθερία του ισχυρού ή του αδίστακτου.

Κάθε οργανωμένη δημοκρατικά κοινωνία είναι υποχρεωμένη πριν ίσως από κάθε τι άλλο, για να κατασφαλίσει τις ελευθερίες του πολίτη, να δημιουργήσει θεσμούς, δικαστική εξουσία, να έχει αστυνομία, να έχει και φυλακές. Και αυτά δεν τα σκέφτομαι μόνο τώρα, αλλά και όταν βρισκόμουν εκεί. Γιατί είναι ένα κακό και οι φυλακές; Γιατί , αν θέλετε, ο άνθρωπος αδύναμο, αλλά και αδίστακτο ον, όπως είναι, υπερβαίνοντας τα δικαιώματά του και παραβιάζοντας τους νόμους σε μία χώρα όπου ισχύει το κράτος δικαίου, οφείλει ν'αντιμετωπίζει και τις συνέπειες.

Δεν μπορεί να υπάρξει οργανωμένη δημοκρατικά λειτουργούσα κοινωνία χωρίς το κακό που λέγεται φυλακή. Ποιος αμφισβητεί ότι είναι κακό πράγμα η φυλακή; Αυτή είναι η πρώτη διαπίστωση.

Δεύτερη διαπίστωση: 'Οταν μία χώρα αποφασίζει να μετάσχει μαζί με άλλες στη δημιουργία μίας ευρύτερης ένωσης...

(Θόρυβος στην Αίθουσα)

Κύριε Πρόεδρε, θορυβούν οι συνάδελφοι.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ κύριοι συνάδελφοι.

Θα αναγκαστώ να αναφέρω τα ονόματα όσων συναδέλφων ομιλούν.

ΦΟΙΒΟΣ ΙΩΑΝΝΙΔΗΣ: 'Οταν, λοιπόν μία χώρα αποφασίζει ελευθέρως, όπως αποφάσισε και η δική μας, με ισχυρότατη μάλιστα νομιμοποίηση από το λαό να προσχωρήσει σε μία ευρύτερη ένωση λαών όπως είναι η Ενωμένη Ευρώπη ασφαλώς γνωρίζει ότι δεν μπορεί εντασσόμενη σε ένα ευρύτερο πλαίσιο, να έχει μόνο ωφελήματα. Πιθανόν να κάνει και κάποιες αναγκαστικές υποχωρήσει σε διάφορους τομείς.

(Θόρυβος στην Αίθουσα)

Κύριε Πρόεδρε, σας παρακαλώ να με προστατεύσετε, διότι ακούω πολύ έντονες ομιλίες.

ΠΡΟΕΔΡΕΥΩΝ (Νικόλαος Κατσαρός): Αυτό προσπαθώ να κάνω, αλλά δυστυχώς δεν υπάρχει κατανόηση.

ΦΟΙΒΟΣ ΙΩΑΝΝΙΔΗΣ: 'Οταν, λοιπόν, μιλάμε ειδικά για την Ενωμένη Ευρώπη, εκπλήσσομαι για τα όσα άκουσα προηγουμένως. Δηλαδή εσείς που έχετε αντιρρήσεις, έχετε μεγαλύτερο σεβασμό προς τα ανθρώπινα δικαιώματα από εμάς αλλά και από χώρες σαν την Δανία, τη Σουηδία και από όλες τις άλλες ευρωπαϊκές χώρες; Πού στον κόσμο, κύριοι συνάδελφοι προστατεύονται τα ανθρώπινα δικαιώματα και οι ελευθερίες όσο στην Ευρώπη; Γιατί αυτή η καχυποψία, όταν η Ευρώπη αποφασίζει να προστατεύσει τα σύνορά της; Γιατί, πριν από την παγκοσμιοποίηση της οικονομίας, πριν από το να γίνει ο πλανήτης μας με τα μέσα επικοινωνίας και μεταφοράς ένας μικρός κόσμος, ήδη είχε παγκοσμιοποιηθεί το οργανωμένο έγκλημα. Είναι ή δεν είναι μία πραγματικότητα το οργανωμένο έγκλημα; Και μιλάμε για ποικίλης και για βαρυτάτης μορφής έγκλημα.

Μία, λοιπόν, Ενωμένη Ευρώπη δε θα έπρεπε να περιφρουρήσει τα εξωτερικά της σύνορα; Δε θα πρέπει να προστατευθεί από το οργανωμένο έγκλημα; Είμαστε η τελευταία χώρα που κυρώνουμε τη σύμβαση. Προηγήθηκαν οι χώρες της ΜΠΕΝΕΛΟΥΞ, η Γαλλία, η Γερμανία, η Ιταλία και τελικά το Δεκέμβριο του 1996 η Αυστρία, η Σουηδία και η Δανία και η Φινλανδία. Η Αγγλία και η Ιρλανδία, που έχουν αυστηρότερη νομοθεσία και μεγαλύτερη προστασία των εξωτερικών τους συνόρων διότι περιβάλλονται από θάλασσα, δεν το έχουν κάνει ακόμη. Να είστε σίγουροι ότι και αυτές θα το κάνουν, για να μην έχετε τελικά κανένα επιχείρημα. Εμείς, όμως, έχουμε και εθνικούς λόγους, όταν αναφερόμαστε στην προστασία των εξωτερικών μας συνόρων, για να θέλουμε να επικυρώσουμε αυτήν την σύμβαση.

Και επιτέλους, κύριοι συνάδελφοι είναι εντυπωσιακό το από πού ακούγονται οι εντονότερες φωνές κατά της κύρωσης. 'Ελαβα αυτές τις τελευταίες ημέρες διάφορα έγγραφα από εκείνους που αντιτίθενται στην Σύμβαση Σένγκεν. Αξίζει να σας διαβάσω ένα - δυό για να δείτε, πόση παραπλάνηση και πόση παραπληροφόρηση υπαρχει σε αυτό το θέμα. Λέει ένας αρχιμανδρίτης: "Βλέπω ξανά τα Γιάννενα να αποκτούν πασά, και η Ελλάδα να γεμίζει μιναρέδες"

Σελίδα 7320 

ΓΕΡΑΣΙΜΟΣ ΓΙΑΚΟΥΜΑΤΟΣ: Πού το είδατε αυτό;

ΦΟΙΒΟΣ ΙΩΑΝΝΙΔΗΣ: Θα σας το δώσω, κύριε συνάδελφε. Μη με διακόπτετε. Θα σας το χαρίσω μάλιστα. 

"'Ελληνες, ξυπνήστε, η Συμφωνία Σέγκεν δεν είναι μόνο η ταυτότητα με το 666 και το ηλεκτρονικό φακέλωμα, αλλά είναι η καταστροφή της Χώρας μας, διότι προβλέπει έξυπνα και πονηρά την αναίμακτη επιστροφή των Τούρκων στην Ελλάδα". Αυτή είναι η Συμφωνία Σέγκεν, αυτά λέει!!.

ΟΡΕΣΤΗΣ ΚΟΛΟΖΩΦ: Μια άποψη είναι αυτή.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι. Σας παρακαλώ!

ΣΤΡΑΤΗΣ ΚΟΡΑΚΑΣ: Μα, κύριε Πρόεδρε...

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, σας παρακαλώ πολύ!

ΦΟΙΒΟΣ ΙΩΑΝΝΙΔΗΣ: Θέλετε να σας απαντήσω; Αφού τα είπα από εδώ και με προκαλείτε και από εκεί, θα σας υπενθυμίσω ότι η μόνη χώρα στον κόσμο που δεν είχε υπογράψει τη σύμβαση για την προστασία των ανθρωπίνων δικαιωμάτων του Ο.Η.Ε., ήταν η Σοβιετική 'Ενωση. Μη με κάνετε να θυμηθώ το "Μηδέν και το άπειρον", του Κέσλερ μη με κάνετε να σας πω ότι τα ανθρώπινα δικαιώματα εμείς τα υπερασπισθήκαμε πάντοτε. Και βεβαίως δεν αμφισβητούμε την ειλικρινή σας πρόθεση...

ΣΤΡΑΤΗΣ ΚΟΡΑΚΑΣ: Να μας σεβαστείτε. 

ΦΟΙΒΟΣ ΙΩΑΝΝΙΔΗΣ: Να σεβαστείτε και εσείς.

Αλλά δεν μπορεί να μου απαγορεύσετε και να επιχειρηματολογήσω, όπως έκανα πριν, επικαλούμενος τις "σοφίες" του 666, που δεν υπάρχει και πουθενά.

ΣΤΡΑΤΗΣ ΚΟΡΑΚΑΣ: Πώς απαντάτε στα επιχειρήματά μας;

ΠΡΟΕΔΡΕΥΩΝ (Νικόλαος Κατσαρός): Θα σταματήσετε επιτέλους, κύριε Κόρακα; 

ΦΟΙΒΟΣ ΙΩΑΝΝΙΔΗΣ: Για το περίφημο ηλεκτρονικό φακέλωμα, τι προβλέπει η σύμβαση για τα πρόσωπα; Ως προς τα πρόσωπα, εισάγονται κατά ανώτατο όριο τα ακόλουθα στοιχεία: Το επώνυμο και το όνομα, τα ιδιαίτερα αναλοίωτα φυσικά χαρακτηριστικά, το πρώτο γράμμα του δεύτερου ονόματος, η ημερομηνία και ο τόπος γεννήσεως, το φύλο, η ιθαγένεια, η ένδειξη ότι τα πρόσωπα αυτά έχουν τελέσει αξιόποινες πράξεις βίας, ο λόγος της καταχωρήσεως και τα μέτρα που πρέπει να ληφθούν.

Κυρίες και κύριοι συνάδελφοι, εγώ δε λέω ότι κάποιος δόλιος και σε κάποια ακραία περίπτωση δε θα μπορούσε ενδεχομένως, παραβιάζοντας τις αρχές της συμφωνίας, σε κάποια συγκεκριμένη περίπτωση να αδικήσει κάποιον. Δεν το αποκλείω αυτό. 'Οπως δεν αποκλείεται να συμβεί και στην Ελλάδα, τώρα που φαντάζομαι ότι κανείς δεν αμφισβητεί ότι τα ανθρώπινα δικαιώματα στη Χώρα μας είναι απολύτως σεβαστά. Αυτό σημαίνει, ότι επειδή ενδεχομένως υπάρχει κάποιος κίνδυνος, κάποιας υπέρβασης, κάποιου αστυνομικού, όπως άκουγα εδώ μέσα, δε θα πρέπει να προστατευθεί η Ευρωπαϊκή 'Ενωση και οι λαοί της Ευρώπης από τη διακίνηση των ναρκωτικών, από το ξέπλυμα βρώμικου χρήματος, από τις κλοπές αυτοκινήτων και όλα αυτά τα οποία αναφέρονται ρητά στη σύμβαση; 'Εχω την πεποίθηση, κύριοι συνάδελφοι, ότι δεν πρέπει να οδηγούμαστε σε τέτοιες υπερβολές.

Βεβαίως, υπάρχει και το μείζον θέμα για τη Χώρα μας, ότι εμείς πρωτίστως πρέπει να ενδιαφερόμαστε για τα εξωτερικά μας σύνορα, επειδή έχουμε το γνωστό πρόβλημα. Και η συνθήκη αυτή, πέρα της αναφοράς που κάνει στα εξωτερικά σύνορα, δίνει και κάποιες δυνατότητες προστασίας μας.

Επιπλέον, γιατί επικεντρώνεστε μόνο σε όποιο αρνητικό -αν υποτεθεί ότι έχετε πραγματικά κάποιο αρνητικό επισημάνει- και υποβαθμίζετε τελείως ότι δημιουργείται ένας τεράστιος χώρος ελευθερίας για τους 'Ελληνες πολίτες και όχι μόνο για τους 'Ελληνες πολίτες, αλλά και γι' αυτούς που θα έρχονται στη Χώρα μας από τις Βαλκανικές ή από άλλες χώρες, που θα μπορούν με έγγραφα δικά μας, αφού εισέρχονται στη δική μας Χώρα, να κινούνται ελεύθερα στην υπόλοιπη Ευρωπαϊκή 'Ενωση;

Κύριοι συνάδελφοι, εμείς οι 'Ελληνες κατ' αρχήν είχαμε πάντοτε μια έξοδο πληθυσμού προς όλο τον κόσμο. Οι 'Ελληνες διέπρεπαν, αν θέλετε, κατά καιρούς σε όλες τις χώρες του κόσμου. Είμαστε ένας λαός που κινείται έξω από τα σύνορά του. 'Εχουμε και εξ αυτού, αν θέλετε, κάθε λόγο να δώσουμε τη δυνατότητα στο Λαό μας να μπορεί να κινείται ελεύθερα. Διότι, πέραν της ελεύθερης κίνησης των προσώπων αυτών, αυτό έχει πολύ μεγάλες συνέπειες και σοβαρές, θετικές επιπτώσεις στην οικονομία, στον τουρισμό.

Γιατί τα παραγνωρίζουμε όλα αυτά; Και γιατί θέλουμε σώνει και καλά να αποδώσουμε δόλο στην Κυβέρνηση, επειδή κατά σύμπτωση είναι και η Αξιωματική Αντιπολίτευση σύμφωνη, ότι δεν κάνει τίποτε άλλο, παρά επιχειρεί δι' αυτού του τρόπου να καθιερώσει το ηλεκτρονικό φακέλωμα, πράγμα το οποίο η ίδια η συνθήκη θέλει να εμποδίσει. Και γι' αυτό υποχρέωσε τις χώρες, οι οποίες μετέχουν στη σύμβαση, να έχουν προηγουμένως εσωτερική νομοθεσία για την προστασία του πολίτη από την επεξεργασία των προσωπικών δεδομένων.

Και πρόσφατα περάσαμε το σχετικό νόμο στη Βουλή. Υπήρξαν και τότε κάποιες αντιρρήσεις. Ψηφίσαμε ένα νόμο για να προστατευθούμε και από των ιδιωτών το φακέλωμα και επειδή δημιουργούμε πλαίσιο μέσα από το οποίο μπορεί να προστατεύεται ο πολίτης από την επεξεργασία των προσωπικών δεδομένων, του όποιου ιδιώτη ή άλλης αρχής και εγκαθιστούμε ανεξάρτητη διοικητική αρχή που τα ελέγχει όλα αυτά και θεσπίζονται κυρώσεις σοβαρότατες για τους παραβάτες των διατάξεων των σχετικών, αυτό μπορεί να αποτελέσει ψόγο, αντί να επαινεθεί η Κυβέρνηση, διότι έστω και καθυστερημένα, και το νόμο περί προστασίας από την επεξεργασία των προσωπικών δεδομένων εψήφισε και τη Σύμβαση Σένγκεν φέρνει σήμερα για να κυρώσει η Βουλή.

Αγαπητοί συνάδελφοι, η Βουλή εκφράζει τον Ελληνικό Λαό στην πλειοψηφία του και στη συγκεκριμένη περίπτωση τη συντρηπτική του πλειοψηφία. Σέβομαι τις απόψεις των άλλων. Θεωρώ καλόπιστες κάποιες αντιρρήσεις που εξεφράσθησαν. Αν θέλετε, αυτό μπορεί να οφείλεται και στο γεγονός ότι στη Χώρα μας με βεβαρυμένο παρελθόν, σε πολύ προγενέστερες, όμως, εποχές, 1974 και πριν, μπορεί να έχουμε πάθει όλοι λίγο πολύ αυτό που ο Λαός λέει, "άμα καείς στο χυλό, φυσάς και το γιαούρτι". Δεν είναι ανάγκη να φυσάμε το γιαούρτι επί είκοσι χρόνια. 'Εχουμε ένα βεβαρυμένο παρελθόν, το υπέστημεν όλοι, το υπέστη η Χώρα, είμαστε προσεκτικοί. Οφείλουμε να είμαστε ιδιαίτερα προσεκτικοί, πάντοτε σε ό,τι αφορά τα ανθρώπινα δικαιώματα, αλλά δεν μπορούμε μ' αυτήν τη συλλογιστική να αρνηθούμε κάτι που είναι απολύτως προς το συμφέρον της Χώρας και της προστατευόμενης ελευθερίας, της ελευθερίας που παρέχει το κράτος δικαίου, τις ελευθερίες που παρέχουν κατ' εξοχήν σήμερα στο κόσμο που ζούμε οι χώρες της Ευρωπαϊκής 'Ενωσης. Ρίξτε μια ματιά στις υπόλοιπες χώρες όλων των άλλων ηπειρων και πέστε μου, πού αλλού προστατεύονται περισσότερο τα ανθρώπινα δικαιώματα και οι πολιτικές ελευθερίες, για να με πείσετε ότι οι κακοί ευρωπαίοι εφεύραν σατανικά συστήματα σαν τη Σένγκεν για να φακελώσουν τους 'Ελληνες και να τους στερήσουν τα ανθρώπινα και ατομικά τους δικαιώματα.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Σάββας Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, με την Ενιαία Πράξη του 1986 τα δώδεκα κράτη- μέλη της εποχής εκείνης ανέλαβαν την υποχρέωση να δημιουργήσουν μέχρι την 31 Δεκεμβρίου 1992 την εσωτερική αγορά, δηλαδή ένα χώρο χωρίς εσωτερικά σύνορα, μέσα στον οποίο θα εξασφαλίζετο η ελεύθερη κυκλοφορία των εμπορευμάτων, των προσώπων, των υπηρεσιών και των κεφαλαίων.

Η κατάργηση, όμως, των ελέγχων στα εσωτερικά σύνορα, θα δημιουργούσε και δημιουργεί προβλήματα, όπως άλλωστε αυτό αποδείχθηκε στην πράξη, πράγμα το οποίο ανάγκασε πέντε κράτη- μέλη αρχικώς και άλλα τέσσερα στη συνέχεια, να καταλήξουν σε αμοιβαίως αποδεκτές λύσεις για την άρση των προβλημάτων αυτών και να υπογράψουν τις δυο Συμφωνίες του Σένγκεν, την πρώτη του 1985 και τη δεύτερη, που 

Σελίδα 7321 

συμπλήρωσε και επεξέτεινε την πρώτη, το 1990.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Στη συμφωνία αυτή η Χώρα μας προσεχώρησε το 1992. Η Ελλάδα πέρα της κυρώσεως, είχε αναλάβει ρητή δέσμευση να ψηφίσει νόμο για τα προσωπικά δεδομένα, όχι μόνο σύμφωνα με τα άρθρα 117 και 126 και την κοινή δήλωση της ελληνικής πράξης της δεύτερης συμφωνίας Σένγκεν, αλλά κυρίως με τη σύμβαση του Συμβουλίου της Ευρώπης του έτους 1981, την οποία η Χώρα μας εκύρωσε και κατέστησε εσωτερικό νόμο το έτος 1992. Τα στοιχεία τα οποία δύναται μια χώρα να εισάγει στο σύστημα πληροφοριών Σένγκεν, ορίζονται περιοριστικώς στη σύμβαση του 1981 για τη προστασία των ατόμων από την αυτοποιημένη επεξεργασία δεδομένων προσωπικού χαρακτήρα.

'Ενας τέτοιος νόμος θα έπρεπε να έχει θεσπιστεί στην Ελλάδα, ανεξάρτητα από τη Συμφωνία του Σένγκεν. 

Η ολιγωρία των κυβερνήσεων του ΠΑ.ΣΟ.Κ από το 1993 μέχρι και σήμερα, να παρουσιάσουν στην Εθνική Αντιπροσωπεία και το σχέδιο νόμου για τα προσωπικά δεδομένα και την κύρωση της συμφωνίας και της συμφωνίας εφαρμογής, δημιούργησαν ένα κλίμα σύγχυσης και παραπληροφόρησης. Ο δε νόμος για την προστασία του ατόμου από την επεξεργασία δεδομένων προσωπικού χαρακτήρα, με την καθυστέρηση που υπήρξε, δημιούργησε επιφυλάξεις επί ορισμένων θεμάτων.

Εμείς, ως φιλελεύθερη παράταξη, δεχόμαστε τις ευαισθησίες και την άλλη άποψη του κάθε πολίτη. Θα θέλαμε, όμως, ο πολίτης να είναι επαρκώς και ορθώς ενημερωμένος γι'αυτό το οποίο επιδοκιμάζει ή αποδοκιμάζει.

Είναι βέβαιο, ότι η Πολιτεία θα έπρεπε να αποτρέψει τη δημιουργία ενός κλίματος φορτισμένου συναισθηματικά και ιδεολογικά, και το οποίο δημιουργήθηκε από ελλιπή, κατά την άποψή μας, μη έγκαιρη και μη έγκυρη ενημέρωση και το οποίο κλίμα καθιστά δύσκολο και το δικό σας έργο, κύριοι Υπουργοί, και το έργο της Εθνικής Αντιπροσωπείας, η οποία δεν μπορεί -και είναι κατανοητό αυτό-να αγνοήσει εύκολα δικαιολογημένες ανησυχίες ή και αδικαιολόγητες ανησυχίες κάποιων Πλευρών.

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ, καθήστε κάτω.

ΣΑΒΒΑΣ ΤΣΙΤΟΥΡΙΔΗΣ: Πιστεύουμε ότι έστω και τώρα, μετά την κύρωση της συμφωνίας και της συμβάσεως, θα κάνετε αυτό που οφείλατε να κάνετε και πριν. Να ενημερώσετε τον Ελληνικό Λαό για το τί ακριβώς επιτυγχάνεται με τη δημιουργία ενός ενιαίου ευρωπαϊκού χώρου και την εξωτερική προστασία αυτού του χώρου. 

Να ενημερώσετε τον Ελληνικό Λαό, κύριοι της Κυβέρνησης, για το γεγονός, ότι η σύμβαση αυτή δεν έχει την οποιαδήποτε σχέση με θρησκευτικά δεδομένα. Και επειδή δεν υπάρχει οποιαδήποτε σχέση με κάποιο θεολογικό ή θρησκευτικό περιεχόμενο, είναι κρίμα, από έλλειψη πληροφορόρησης και μη επαρκούς και ορθής θεσμικής συνεργασίας, να επηρεάζονται οι σχέσεις της Πολιτείας με την Εκκλησία, πράγμα το οποίο αναγκάζει πολλούς εκ των συναδέλφων να δείχνουν και να εκφράζουν μια ευαισθησία καθ'όλα κατανοητή.

Ο βασικός λόγος για τον οποίο η Ελλάδα, κατά τη δική μας εκτίμηση, θα έπρεπε να είχε ήδη κυρώσει τις συμφωνίες από πολύ καιρό, είναι ότι πρώτη φορά καθορίζονται με διεθνή συνθήκη κοινά χερσαία και θαλάσσια εξωτερικά σύνορα των κρατών της Ευρωπαϊκής 'Ενωσης, των όσων κρατών μετέχουν στη συμφωνία αυτή.

Τα σύνορα κράτους που μετέχει στο Σένγκεν, προς τρίτη χώρα, ανακηρύσσονται σε σύνορα και των υπολοίπων κρατών. Για παράδειγμα, τα χερσαία και θαλάσσια σύνορα της Ελλάδος προς την Αλβανία, την πρώην Γιουγκοσλαβική Δημοκρατία της Μακεδονίας, τη Βουλγαρία και την Τουρκία, θεωρούνται ταυτόχρονα και εξωτερικά σύνορα των υπολοίπων κρατών.

Η κατάργηση των ελέγχων στα εσωτερικά σύνορα, λόγω της εγκαθίδρυσης κοινής αγοράς, επέβαλε τη μετατόπιση των ελέγχων που είχαμε στα εσωτερικά σύνορα, ελέγχων τελωνειακών, αστυνομικών, ελέγχων σε πρόσωπα, στα εξωτερικά σύνορα των κρατών-μελών των χωρών της Σένγκεν. Από τα εσωτερικά, λοιπόν, σύνορα, περνάμε σε έναν έλεγχο στα εξωτερικά. Εξ ου και η ανάγκη επακριβούς νομικού προσδιορισμού της έννοιας του εξωτερικού συνόρου. Ας σημειωθεί ότι την ευθύνη των ελέγχων στα εξωτερικά σύνορα επομίζονται για λογαριασμό όλων των χωρών Σένγκεν, οι εθνικές αρχές της χώρας που έχει τα εξωτερικά σύνορα.

Και θα επαναλάβω εδώ αυτό που είπε η Ειδική Αγορήτριά μας η κα Γιαννάκου. Είναι περίεργο κατ'εμάς, αφ'ενός μεν εν όψει της Διακυβερνητικής Διάσκεψης, να θέτουμε ως κύριο στόχο στο επίπεδο της Κοινής Εξωτερικής Πολιτικής και πολιτικής Ασφάλειας και Αμυνας της Ευρωπαϊκής 'Ενωσης, την εγγύηση των εξωτερικών συνόρων της Ελλάδος και την αμοιβαία αμυντική συνδρομή μεταξύ των κρατών-μελών, αφ'ετέρου δε, να διστάζουμε για την κύρωση των Συμφωνιών Σένγκεν, οι οποίες, όπως είπαμε, ρητά καθιερώνουν εξωτερικά σύνορα σε σχέση με τα θέματα που αυτές ρυθμίζουν.

Μονομερή εφαρμογή της κοινοτικής αλληλεγγύης, ως επεδίωκε για κάποιο διάστημα η Ελλάδα, δεν μπορούν βεβαίως να δεχθούν οι εταίροι μας. Γιατί ο βαθμός της αξιοπιστίας μας, κατανοείτε, ότι θίγεται από τέτοιου είδους φαινόμενα.

Εκείνο το οποίο θα έλεγα με την ευκαιρία αυτή, κύριε Υπουργέ, είναι ότι μπορείτε εκμεταλλευόμενοι και τη συνθήκη αυτή, να εντείνετε ολίγον την προσπάθειά σας ενόψει Διακυβερνητικής, διότι φοβούμαι ότι θα χάσουμε μια ακόμη ευκαιρία με τον τρόπο με τον οποίο διαπραγματευόμεθα.

Επίσης, θα επισημάνουμε ότι η Κυβέρνηση, σε ό,τι αφορά τα εξωτερικά σύνορα, δια του εκπροσώπου της μόλις την προηγούμενη Δευτέρα, πανηγύριζε για τη δήθεν επιτυχία της να περιληφθεί στο κείμενο της ολλανδικής προεδρίας για τη Διακυβερνητική, θετική, όπως τη χαρακτήρισε διατύπωση, για το απαραβίαστο των συνόρων της Ευρωπαϊκής 'Ενωσης.

Αποδείχθηκε, όμως, με το κείμενο της ολανδικής προεδρίας, το οποίο στη συνέχεια κυκλοφόρησε, ότι η Ευρωπαϊκή 'Ενωση, πέραν αυτής της αυτονόητης αρχής, διατυπώνει -και εδώ οι ευθύνες σας είναι μεγάλες- για πρώτη φορά τη θέση, ότι δεν έχει αρμοδιότητα για υιοθέτηση διατάξεων που καθορίζουν την ακριβή γεωγραφική τοποθέτηση συνόρων μεταξύ κρατών-μελών ή μεταξύ κρατών-μελών και τρίτων χωρών.

'Ετσι, λοιπόν, μετά τους κυβερνητικούς πανηγυρισμούς που είδαμε, την προηγούμενη Δευτέρα, έρχεται το κείμενο της προεδρίας να μας προσγειώσει στην πραγματικότητα.

Θα ξανάρθω στη σύμβαση. 

Το σύστημα βάλλεται ως απειλή κατά των ατομικών ελευθεριών με την επίκληση στοιχείων, που κατά τη δική μας άποψη, δεν έχουν πάντα βάση την ίδια τη συνθήκη. Εν πρώτοις στους πίνακες των αρχείων των εθνικών τημάτων του συστήματος κατοχυρώνονται και καταχωρούνται από κάθε κράτος-μέλος στοιχεία αποκλειστικώς και μόνο για κάποιες κατηγορίες προσώπων και για κάποιες κατηγορίες πραγμάτων. 'Οσον αφορά αυτά καθ' εαυτά τα στοιχεία των παραπάνω προσώπων, οι Συμφωνίες του Σένγκεν περιέχουν σωρεία διατάξεων, που ρητώς καθορίζουν και απαριθμούν κατά τρόπο περιοριστικό τα στοιχεία εκείνα προσωπικού χαρακτήρα, τα οποία κατ' ανώτατο όριο επιτρέπεται να περιλάβουν τα κράτη μέλη του Σένγκεν στους πίνακες προσώπων που τηρούνται στο αρχείο των εθνικών τμημάτων. 'Οριο προς τα κάτω επισημαίνουμε ότι δεν προβλέπεται από τις Συνθήκες. Επομένως, κάθε κράτος-μέλος δύναται να μην περιλαβει στους πίνακες του αρχείου του πρόσωπα από κάποιες κατηγορίες, ή να μη δώσει πληροφορίες για τα πρόσωπα αυτά. Επίσης, κάθε κράτος δικαιούται να αρνηθεί την παροχή πληροφοριών που έχουν ήδη εισαχθεί στους πίνακές του, εφ' όσον αυτό είναι ασυμβίβαστο προς την εθνική του νομοθεσία, τις διεθνείς υποχρεώσεις ή τα ζωτικά του συμφέροντα.

Τα παραπάνω στοιχεία, και όχι μόνο, αλλά και η μελέτη του συνόλου των άρθρων της Συνθήκης, καταδείχνουν ότι η Συμφωνία του Σένγκεν είναι συνισταμένη βούληση ελεύθερων και δημοκρατικών πολιτειών και κρατών,που καλούνται να αντιμετωπίσουν από κοινού σημαντικά προβλήματα των καιρών

Σελίδα 7322 

μας, όπως π.χ. είναι η μαζική μετακίνηση πληθυσμού και να αμυνθούν κατά εγκλημάτων που εξελίσσονται σε κοινωνική μάστιγα, όπως η τρομοκρατία και τα ναρκωτικά.

Δημιουργείται, λοιπόν, το πλαίσιο στα κράτη, τα οποία υπογράφουν και κυρώνουν τη Συμφωνία, μέσα στο οποίο κάθε μια δημοκρατία είναι σε θέση να παρακολουθεί τη δημοκρατική αγωγή και των υπολοίπων δημοκρατιών.

Πριν τελειώσω, θα ήθελα να κάνω και ορισμένες επισημάνσεις που αφορούν τη λειτουργία του όλου συστήματος. Διότι οι δικές μας επιφυλάξεις, κύριε Υπουργέ, δε βρίσκονται τόσο επί της αρχής του συστήματος, αλλά κυρίως αφορούν την δυνατότητα ενός κράτους, όπως είναι η Ελλάδα, του οποίου η αποτελεσματικότητα και οι επιδόσεις δεν είναι ιδιαίτερα λαμπρές, να εφαρμόσει μια συνθήκη, που κατ' εμάς είναι απαραίτητο εργαλείο για να προχωρήσουμε στη νέα Ευρώπη. Είμαστε έτοιμοι να εφαρμόσουμε ένα ολοκληρωμένο σύστημα εξωτερικής προστασίας από την 27η Οκτωβρίου του 1997 σύμφωνα με την απόφαση της Εκτελεστικής Επιτροπής του Σένγκεν; Είναι έτοιμα τα λιμάνια μας, τα αεροδρόμιά μας, και τα χερσαία σύνορά μας; Υπήρξαν και υπάρχουν διαθέσιμες πιστώσεις στο Πρόγραμμα Δημοσίων Επενδύσεων και στον Τακτικό Προϋπολογισμό για την βελτίωση των υποδομών, την αγορά του απαραίτητου εξοπλισμού, τον εκσυγχρονισμό αρμοδίων υπηρεσιών; Το λέω αυτό, διότι στην ειδική έκθεση που κατατέθηκε στη Βουλή στη βάση του άρθρου 75 παρ. 3 του Συντάγματος, προβλέπεται ότι οι σχετικές ανάγκες και δαπάνες καλύπτονται και αντιμετωπίζονται από τον Προϋπολογισμό του 1996. Και ότι από το 1997 και πέρα θα αντιμετωπίζονται με την αναγραφή των αντιστοίχων πιστώσεων στους προϋπολογισμούς των αρμοδίων Υπουργείων. Και εδώ κάνω μια παρατήρηση. 'Η η αναφορά σε πιστώσεις του 1996 είναι λανθασμένη,άρα δεν προβλέφθηκαν οι πιστώσεις, ή αρχίσατε τις δαπάνες, ενόψει της εφαρμογής της Συνθήκης του Σένγκεν, προϋποθέτοντας το αποτέλεσμα της ψηφοφορίας της σημερινής συνεδρίασης. Και αν είχατε προβλέψει δαπάνες από το 1996, όπως λέει η έκθεσή σας, και δεδομένου ότι ο Προϋπολογισμός ετοιμάστηκε από τον Οκτώβρη του 1995, γιατί καθυστερήσατε τη συζήτηση,την οποία κάνουμε τώρα, επί είκοσι περίπου μήνες; Αυτή η εν γένει αναποτελεσματικότητά σας και η ολιγωρία σας, εντείνουν και θα εντείνουν την προσοχή μας ως Αξιωματικής Αντιπολίτευσης, για το πώς θα εφαρμόσετε αυτό το ολοκληρωμένο σύστημα και για το πως θα προστατεύσετε τους πολίτες αυτού του Τόπου από την επεξεργασία δεδομένων προσωπικού χαρακτήρα.

Με την ευκαιρία, θα ήθελα να απευθύνω μια ερώτηση στην Κυβέρνηση και περιμένω απάντηση στη συνέχεια.

Ο σχετικός ν. 2472, τον οποίο ψηφίσαμε πριν από λίγες εβδομάδες, προβλέπει στο άρθρο 25, ότι μέσα σε εξήντα μέρες από την έναρξη ισχύος του, πρώτον, διορίζεται ο πρόεδρος και ο αναπληρωτής της εθνικής αρχής προστασίας δεδομένων προσωπικού χαρακτήρα και δεύτερον, ότι ο Υπουργός Δικαιοσύνης υποβάλλει στον Πρόεδρο της Βουλής μέσα σε εξήντα μέρες πρόταση για το διορισμό των τεσσάρων μελών της αρχής και των ισάριθμων αναπληρωτών τους.

Επειδή η προθεσμία των εξήντα ημερών παρέρχεται νομικώς απόψε, αφού ο σχετικός νόμος δημοσιεύτηκε στις 10 Απριλίου, θα ήθελα να πληροφορηθούμε και να πληροφορηθεί και η Εθνική Αντιπροσωπεία, για το εάν τηρήσατε το νόμο στο σημείο αυτό.

Κάνουμε αυτές τις επισημάνσεις, διότι ως Νέα Δημοκρατία εκτιμούμε ότι η δημοκρατική και αποτελεσματική λειτουργία του συστήματος, το οποίο θεσπίζεται από τη συνθήκη, ανάγεται κυριαρχικώς στα κυριαρχικά δικαιώματα του κάθε κράτους και στο κυριαρχικό πλέγμα προστασίας που πρέπει να παρέχει αποτελεσματικά το κάθε κράτος και στη συγκεκριμένη περίπτωση, η Χώρα μας.

Με άλλα λόγια, εάν υποτίθεται ότι φοβούμεθα για τα δημοκρατικά δικαιώματα σε σχέση με τη Συνθήκη Σένγκεν, αυτό δε μεταφράζεται σε τίποτα άλλο, παρά στο ότι φοβούμεθα, πρώτον, την εσωτερική μας νομοθεσία και δεύτερον, την αποτελεσματικότητα του Κράτους μας να εφαρμόσει αυτήν τη νομοθεσία.

Εάν το δικό μας Κράτος και η δική μας κοινωνία δεν είναι σε θέση να παρέχει εγγυήσεις στον πολίτη, δεν μπορούμε να περιμένουμε ότι η Σύμβαση Σένγκεν μπορεί να μας προστατεύει ή η Σύμβαση Σένγκεν μπορεί να επιβουλεύεται τις ελευθερίες των Ελλήνων πολιτών. Εμείς οι ίδιοι πρέπει να τις προστατεύσουμε.

Η επισήμανση γίνεται όχι γιατί αμφισβητούμε ότι μια κυβέρνηση, η οποία έχει εκλεγεί με την ψήφο του Ελληνικού Λαού, δεν είναι δημοκρατική και δεν παρέχει από πρόθεση εγγυήσεις στην ασφάλεια των πολιτών της. Η επισήμανση γίνεται, διότι αυτό που μας ανησυχεί, κύριε Υπουργέ, είναι το αναποτελεσματικό Κράτος σας, το οποίο κατά την εκτίμησή μας δεν μπορεί να αντιμετωπίσει επωφελώς τη νέα ευρωπαϊκή και διεθνή πραγματικότητα και να προστατεύσει επαρκώς τους πολίτες τους. 

Υπήρξαν και υπάρχουν επιφυλάξεις ακόμη και για το κατά πόσον υπάρχει επαρκής δημοκρατικός έλεγχος κατά τη λειτουργία του συστήματος. Εκτιμούμε πως οι επιφυλάξεις αυτές θα περιορίζονταν σε ένταση, εάν το όλο σύστημα Σένγκεν εκοινοτικοποιείτο και αν παράλληλα η δημοκρατική λειτουργία των θεσμών της Ευρωπαϊκής 'Ενωσης, με την ευκαιρία της Διακυβερνητικής, ενισχύετο. Η κοινοτικοποίηση θα ενίσχυε άλλωστε και την έννοια της προστασίας των εξωτερικών συνόρων, ακόμα και κατά τρόπο άμεσο.

'Ολα αυτά είναι προκλήσεις, οι οποίες σας αναμένουν, κύριοι Υπουργοί. Μη χάσει η Ελλάδα και άλλες ευκαιρίες. Αυτή είναι η θέση της Νέας Δημοκρατίας.

Κυρίες και κύριοι συνάδελφοι, τη θέση του Κόμματός μας εξέφρασε η Ειδική Αγορήτρια κα Γιαννάκου. Οι συνάδελφοι είναι ελεύθεροι να ψηφίσουν κατά συνείδηση. Εγώ θα ολοκληρώσω συνοψίζοντας, προσπαθώντας να σας διαβιβάσω, να διαβιβάσω στην Εθνική Αντιπροσωπεία και στον Ελληνικό Λαό, ένα άμεσο και επίκαιρο μήνυμα του Κόμματος μας, το οποίο είναι υπέρ της κύρωσης της συνθήκης.

Θα ήθελα, λοιπόν, να σας πω ότι πιστεύω και εγώ και εμείς στη Νέα Δημοκρατία, ότι τελικά αυτές οι μεγάλες προκλήσεις που έχουμε να αντιμετωπίσουμε ακόμη, σε μεγάλο βαθμό εξαρτώνται από την πολιτική βούληση και την αποτελεσματικότητα την οποία θα επιδείξουμε εμείς. Δεν υπάρχει χρόνος για δισταγμούς, πρέπει να είμεθα πεπεισμένοι για τα ιδανικά μας, για να υπερνικήσουμε και τις επιφυλάξεις και τις ανησυχίες, που πολλές φορές είναι κατανοητές.

Είναι καθήκον μας και είναι μεγάλη πρόκληση, αλλά πιστεύουμε ότι είναι ένα πολιτικό και ηθικό καθήκον προς τις ερχόμενες γενιές των Ελλήνων πολιτών, να εκπληρώσουμε και να ολοκληρώσουμε αυτήν την πορεία προς την Ευρωπαϊκή ολοκλήρωση.

Προς αυτήν την κατεύθυνση η Νέα Δημοκρατία θα προχωρήσει με πίστη και με αφοσίωση και είμεθα ευτυχείς, που στα χρόνια μας, κατορθώσαμε να σύρουμε προς την κατεύθυνση αυτή και άλλες πολιτικές δυνάμεις.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: "'Ομορφος κόσμος, ηθικός, αγγελικά πλασμένος". Αν ακούσουμε μετά προσοχής τις εισηγήσεις των αγαπητών συναδέλφων και της Νέας Δημοκρατίας και της Κυβερνήσεως, θα πιστέψουμε ότι με την κύρωση της Συνθήκης Σένγκεν, αυτομάτως δε θα υπάρχουν πλέον τρομοκράτες, θα αντιμετωπιστούν τα εγκλήματα, θα συλληφθούν όλοι μονομιάς.

Μήπως δεν είναι έτσι; Μήπως πράγματι αυτό που θεσμοθετούμε σήμερα, είναι το "1984" του Τζώρτζ 'Οργουελ; Μήπως συμφωνούμε στην καθιέρωση "του μεγάλου αδελφού", εκείνου που ορίζει τις τύχες των πολιτών, μέσα από κάποια μηχανήματα που συλλέγουν πληροφορίες, που παρακολουθούν τις κινήσεις, που καταργούν τις ανθρώπινες ελευθερίες;

Φοβάμαι ότι μάλλον έτσι είναι. Πράγματι αυτός ο δρόμος που σήμερα καλούμεθα να αποφασίσουμε πού θα οδηγηθούμε, 

Σελίδα 7323 

είναι δρόμος χωρίς επιστροφή. Καλούμεθα μέσα σε μία μέρα, σε λίγες ώρες συζητήσεως, κυρίες και κύριοι συνάδελφοι, να αποφασίσουμε για το αύριο των παιδιών μας και των εγγονιών μας, που δε θα έχουν τη δυνατότητα να κάνουν πίσω. Τους δεσμεύουμε για το αύριο, χωρίς να τους δίνουμε το δικαίωμα να επιλέξουν εκείνοι την πορεία που θέλουν.

'Ακουσα σήμερα την Οββιδιακή μεταστροφή των συναδέλφων του ΠΑ.ΣΟ.Κ. Και επειδή το περίμενα αυτό, μετά προσοχής ιδιαίτερης μελέτησα τις θέσεις που είχαν πάρει τότε για τη Σύνθηκη του Μάαστριχτ.

Τότε, το καλοκαίρι που ήρθε -γιατί τέτοια πράγματα καλοκαίρι έρχονται- στη συνεδρίαση της Βουλής η Συνθήκη του Μάαστριχτ, ο σημερινός εισηγητής της Πλειοψηφίας κ. Παπαδόπουλος, μιλούσε για επείγουσα σύγκληση της Βουλής καλοκαιριάτικα και έλεγε: "Κάτι δεν πάει καλά, κύριοι συνάδελφοι. Σε καμία περίπτωση δεν μπορούμε να καταλάβουμε γιατί επείγεται η Κυβέρνηση, η Ελλάδα να είναι από τις πρώτες χώρες που θα κυρώσει τη Σύμβαση του Μάαστριχτ, ενώ σε άλλες χώρες γίνονται δημοψηφίσματα, απαιτείται ένας δημόσιος διάλογος από ειδικούς, μία εκστρατεία διαφώτισης και ενημέρωσης της κοινής γνώμης".

Σήμερα, ως εισηγητής της πλειοψηφίας μας είπε "άντε να ψηφίσουμε". 

Ο σημερινός Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης, μιλούσε τότε -υπάρχουν τα επίσημα Πρακτικά, εδώ είναι τα αντίγραφά τους-για τεχνοκράτες που θα αποφασίζουν ερήμην του Ελληνικού Λαού. Σήμερα μας μίλησε για την Ευρώπη του αύριο.

Ο εισηγητής της Πλειοψηφίας μας μιλούσε τότε για την υποβάθμιση των εθνικών κοινοβουλίων, όχι μόνο του δικού μας, αλλά και των άλλων. Μας μιλούσε για φαινόμενα, που θα πρέπει εμείς να παραπέμψουμε στις Βρυξέλλες και στο γραφειοκρατικό τους σύστημα τις επιλογές της Ελλάδος. Σήμερα άλλαξαν παράξενα. 

Το ίδιο άλλαξε και η στάση της Κυβερνήσεως. 'Οταν ο κ. Ευάγγελος Γιαννόπουλος μιλούσε στη Βουλή το 1992 έλεγε για τις συνθήκες: "Προ πάντων στη νεολαία, που εκείνη θα σηκώσει το βάρος κάποιων εποχών, γιατί αυτές οι διεθνείς συνθήκες, οι συμβατές διεθνείς συνθήκες, ξέρει κανείς από που αρχίζουν, αλλά δεν ξέρει ούτε τη διαδρομή τους ούτε το τέλος τους".

Υπάρχουν και άλλα Πρακτικά, που μπορώ να τα καταθέσω στη Βουλή και να τα θυμηθούν οι αγαπητοί συνάδελφοι που σήμερα υπερασπίζονται τη Συνθήκη Σένγκεν.

'Ακουσα με ιδιαίτερη προσοχή τους αγαπητούς συναδέλφους ομιλητές, τους προλαλήσαντες. 'Ακουσα τον Εισηγητή του ΠΑ.ΣΟ.Κ. να μιλάει για δαιμονολογία και μπορεί ορισμένοι εξ ημών να δαιμονολογούμε. Αλλά μήπως δαιμονολογεί και το 'Αγιο 'Ορος που σήμερα έβαλε στις θυρίδες των Βουλευτών τις "θέσεις" και ζητούσε, προς Θεού, να μην ψηφιστεί η Συνθήκη του Σένγκεν; Μήπως δαιμονολογεί και η Ιερά Σύνοδος;

Και αν αυτοί δαιμονολογούν, δαιμονολογεί και η Γενική Συνομοσπονδία Εργατών Ελλάδος, δαιμονολογεί ο Δημητριάδος Χριστόδουλος, οι επιστήμονες, οι Ευρωβουλευτές -που θα σας τους διαβάσω αργότερα- της Ευρωπαϊκής Ενώσεως, που με ομιλία τους μέσα στην Ευρωβουλή αρνήθηκαν τη Συνθήκη Σένγκεν και επεσήμαναν τους ιδιαίτερους κινδύνους που θα επιφέρει στη Δημοκρατία, στους δημοκρατικούς θεσμούς και τα ανθρώπινα δικαιώματα στην Ευρωπαϊκη Ενωση; Μήπως δαιμονολογεί και ο πρόεδρος της εταιρίας πληροφορικής;

Δαιμονολογούμε λέει όλοι εμείς και επειδή ίσως αυτά τα κείμενα δεν έρχονται, εγώ καταθέτω το κείμενο της Ιεράς Συνόδου του Αγίου 'Ορους και του συνόλου "'Απαντες οι εν τη Εκτάκτω Διπλή Ιερά Συνάξει Aντιπρόσωποι και Προϊστάμενοι των είκοσι Iερών και Ευαγών Μονών του Αγίου 'Ορους, που καλούν να μην ψηφίσουμε αυτήν τη συνθήκη .

Ας το διαβάσει ο κύριος Υπουργός.

(Στο σημείο αυτό ο Βουλευτής κ. Παναγιώτης Καμμένος καταθέτει για τα Πρακτικά το προαναφερθέν κείμενο το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Μας είπαν ότι δαιμονολογούμε, όσοι κάποια στιγμή μιλήσαμε -εγώ προσωπικά δε μίλησα- για το 666. Και αν δαιμονολογεί η Εκκλησία της Ελλάδος και αν δαιμονολογεί, όπως λένε, και η Ιερά Σύνοδος, δαιμονολογούν και οι Εγγλέζοι που έκαναν επιτροπή κατά του 666 για το ΒΑR CODE; 'Ολοι αυτοί δαίμονες είναι ή μήπως τους δαίμονες και τους αγγέλους τους έχουμε μπερδέψει μέσα στο Κοινοβούλιο;

Καταθέτω, λοιπόν, και το κείμενo της αγγλικής επιτροπής.

(Στο σημείο αυτό ο κ. Βουλευτής κ. Παναγιώτης Καμμένος καταθέτει για τα Πρακτικά το προαναφερθέν κείμενο το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Σας καταθέτω και ολόκληρη μελέτη από το Αμερικάνικο Υπουργείο Οικονομικών, που αναφέρεται στο BAR CODE και στο 666 και βεβαίως, την επιστημονική συλλογιστική, για ποιο λόγο περιλαμβάνει αυτό το νούμερο.

(Στο σημείο αυτό ο Βουλευτής κ. Παναγιώτης Καμμένος καταθέτει για τα Πρακτικά το προαναφερθέν κείμενο το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Η Συμφωνία του Σένγκεν, κυρίες και κύριοι συνάδελφοι, αποτελεί απειλή για το'Εθνος. Θα αναφέρω τις αιτίες εκείνες, που, κατά την άποψή μου, είναι απειλή.

Θα φέρω κατ' αρχήν δύο παραδείγματα.

Τι θα γίνει, κυρίες και κύριοι συνάδελφοι, αν αύριο, στη Γερμανία που το ΡΚΚ και ο Αμπτουλάχ θεωρούνται τρομοκράτες, φακελώσουν εμένα και τον κ. Κηπουρό -που τον έχουμε συναντήσει- ως τρομοκράτες και υπόπτους τρομοκρατικών ενεργειών;

Τι θα γίνει, αν εσείς, οι συνάδελφοι του ΠΑΣΟΚ, που κατά το παρελθόν είχατε έλθει σε επικοινωνία με κινήματα των αραβικών χωρών, επαναστατικά και εθνικοαπελευθερωτικά, τα οποία στη Δυτική Ευρώπη θεωρούνται τρομοκρατικά, σας φακελλώσουν κι εσάς ως τρομοκράτες;

Θα μπορεί η Ελλάδα μόνο να προβάλει veto. Και αφού προβάλλει veto η Ελλάδα, τότε θα εξετάσει η επιτροπή εάν πράγματι ισχύει και θα το απορρίψει. Και, βεβαίως, δε θα μπορούμε να κυκλοφορούμε ούτε στην Ελλάδα. Δε μιλώ για το εξωτερικό.

Ουσιαστικά, κυρίες και κύριοι συνάδελφοι, ακυρώνεται το Σύνταγμά μας. Ακυρώνονται θεμελιώδη άρθρα του Συντάγματός μας. Καταλύεται το Κράτος και οι υπηρεσίες ασφαλείας, εφόσον η Σένγκεν καθιερώνει διασυνοριακή παρακολούθηση, καταδίωξη, σύλληψη ατόμων, μέχρι και είκοσι χιλιόμετρα μέσα στο έδαφος της άλλης χώρας και μάλιστα, λόγω δήθεν επειγόντως ή ασφαλείας, άνευ αδείας του κράτους. Το άρθρο 40, παράγραφος 2 έως 7.

Απειλείται η Εθνική μας Ασφάλεια, εφόσον τα απόρρητα δεδομένα Εθνικής Ασφαλείας -όπως προβλέπει ο ν. 2472 στο άρθρο 19, παράγραφος 4- κατ' εντολή της Σένγκεν περιέλθουν κατά τον άλφα ή βήτα τρόπο στα χέρια των εχθρών της Πατρίδος και εφόσον οι συνοριακές δοκοί έχουν πάψει προ πολλού να αποτελούν μέσα για την καταπολέμηση της βαριάς διεθνούς εγκληματικότητας. Είναι η έκθεση, γενικές παρατηρήσεις 4.

Μάλιστα, στο βιβλίο της εκδόσεως της εφημερίδος "ΠΟΝΤΙΚΙ", αναφέρονται όλα τα πρακτικά και ό,τι έχουν πει οι συνάδελφοι Ευρωβουλευτές, κατά τη συζήτηση της Συνθήκης Σένγκεν.

Απειλείται η απομόνωση από τους ομόδοξους βαλκανικούς λαούς. 'Ακουσα προηγουμένως συναδέλφους με μεγάλη προσοχή, που μιλούσαν για τη δυνατότητα προστασίας των Oρθοδόξων λαών. Μα, η Συνθήκη Σένγκεν προβλέπει ότι υπάρχει συνεργασία και ελεύθερη διέλευση για τα μέλη - κράτη που έχουν υπογράψει, όταν υπάρχει, αν θέλετε, εδαφική επαφή.

Εμείς δε συνορεύουμε, κύριε Ιωαννίδη, ούτε με τη Σουηδία, ούτε με τη Δανία ούτε με τη Γαλλία. Με την Αλβανία, με την Τουρκία, με τη Βουλγαρία συνορεύουμε. Και ποια είναι η 

Σελίδα 7324 

ελεύθερη διακίνηση πολιτών; Μήπως η ελεύθερη διακίνηση πολιτών θα έλθει εκεί που πήγατε να χλευάσετε τα κείμενα του ιερέως; Eάν η Τουρκία υπογράψει κι εκείνη τη Συνθήκη Σένγκεν και με την ελεύθερη διακίνηση των πολιτών έλθουν ένα εκατομμύριο Τούρκοι να κάνουν μπάνιο στη Χίο και μείνουν εκεί; Τότε, ναι. Τότε η ελεύθερη διακίνηση θα είναι πραγματικότητα. Αλλά τότε, με τα 4,2 παιδιά που κάνει κάθε τουρκική οικογένεια, η Θράκη και τα νησιά μας θα καταληφθούν από τουρίστες που θα 'ρθουν να βρουν δουλειά στην Ελλάδα.

Κυρίες και κύριοι συνάδελφοι, πιστεύω ότι η Συνθήκη Σένγκεν αποτελεί, πέραν του κινδύνου για το 'Εθνος, κίνδυνο για τις δημοκρατίες, την ελευθερία και τα δημοκρατικά φρονήματα των πολιτών. Θα γίνουμε όλοι αντικείμενα παρακολουθήσεως κάποιων, που προσπαθούν να "δέσουν" τις ελεύθερες φωνές. Αποτελεί κίνδυνο για την ορθόδοξη πίστη μας, όταν θα κληθούμε δέκα εκατομμύρια Ορθόδοξοι 'Ελληνες να επιβιώσουμε μέσα στα τριακόσια σαράντα εκατομμύρια πολίτες της Καθολικής Εκκλησίας και των Προτεσταντών.

Αποτελεί κίνδυνο για τη θρησκεία μας, γιατί προβλέπονται όλα αυτά που προβλέπονται για τις ηλεκτρονικές ταυτότητες. Και ξέρετε, δυστυχώς, ποια είναι η νοοτροπία που υπάρχει στα εκάστοτε Υπουργεία Εξωτερικών.

Λυπούμαι που θα διαβάσω -και θα καταθέσω- έγγραφο, γιατί φέρει την υπογραφή Υπουργού της Νέας Δημοκρατίας, πρόκειται για έκθεση της κας Τσουδερού, σχετικά με την αναγραφή ταυτοτήτων, που λέει:

"Υπουργείο των Εξωτερικών, Διεύθυνση Διμερών Σχέσεων.

Επίσης, ιδιαίτερη προσοχή θα πρέπει να δίδεται στα ανά κόσμον εβραϊκά Lobbies, που ασκούν μεγάλη επιρροή στις κοινωνίες και ηγεσίες των χωρών διαμονής τους. Θα ήταν πράγματι συγκυριακή ειρωνία οι ταυτότητες, που στην περίοδο της γερμανικής κατοχής, με εσκεμμένα παραπλανητική αναγραφή θρησκεύματος, βοήθησαν πολλούς Εβραίους της Ελλάδος να διαφύγουν τις διώξεις, να γίνουν σήμερα όπλο κατά της Χώρας μας από τις εβραϊκές οργανώσεις του εξωτερικού".

Εμείς να προστατεύσουμε τους Εβραίους. Δεν θα προστατεύσουμε βεβαίως τους σιωνιστές. Αλλά, είναι δυνατόν, να μην έχουμε δικαίωμα να αναφέρουμε το θρήσκευμά μας επάνω στις ταυτότητες που φέρουμε ως 'Ελληνες πολίτες και ως 'Ελληνες Ορθόδοξοι; 

(Στο σημείο αυτό ο Βουλευτής κ. Παναγ. Καμμένος καταθέτει στα Πρακτικά το προαναφερθέν έγγραφο το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου)

Σκεφθείτε τα αυτά, κύριοι Υπουργοί, μελετήστε τα, όπως μελετήστε και τα διάφορα έγγραφα που σας έχουν σταλεί από την Εκκλησία της Ελλάδος, από την Ιερά Σύνοδο.

Και θα σας δώσω, κύριε Υπουργέ, ένα κείμενο κάποιων ιερομονάχων που με παρακάλεσαν να το δώσω στα χέρια σας. Στο κείμενο αναφέρεται πώς θα εφαρμοστεί η Συνθήκη Σένγκεν και ποιες αντιδράσεις μπορεί να υπάρξουν και πως θα κληθούμε όλοι στα Διοικητικά Δικαστήρια, να την αναιρέσουμε.

Τέλος, εάν οι συνάδελφοι Βουλευτές φθάσουν στο σημείο να αναγκασθούν να κυρώσουν τη Συνθήκη Σένγκεν μπορούμε να ρωτήσουμε τον Ελληνικό Λαό μέσω δημοψηφίσματος. Το άρθρο 44 του Συντάγματος προβλέπει ότι με τα 2/5 των Βουλευτών μπορεί να κληθούμε όλοι σε ψηφοφορία, για να αποφασίσουμε για το δημοψήφισμα. Εμείς, ορισμένοι εκ της Νέας Δημοκρατίας, πέραν της κομματικής θέσεως, ήδη, έχουμε την πρόθεση και την έχουμε εκφράσει γραπτώς -γύρω στους 20 συναδέλφους- να το κάνουμε. Ελάτε και εσείς, κύριοι συνάδελφοι του ΠΑ.ΣΟ.Κ. εάν έχετε αμφιβολίες να ρωτήσουμε τον Ελληνικό Λαό, εάν επιθυμεί ή όχι τη Συνθήκη Σένγκεν. Και τότε θα δεχθούμε όλοι την απάντησή του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, εσπευσμένα, βεβιασμένα θα έλεγα, για να προλάβει η Κυβέρνηση έφερε σήμερα κοντά στο κλείσιμο της Βουλής τη συζήτηση αυτή για τη συμφωνία της ντροπής, χωρίς προηγούμενη ενημέρωση ούτε του Ελληνικού Λαού, αλλά ούτε και αυτών ακόμα των αντιπροσώπων του Λαού, των Βουλευτών.

Κύριοι συνάδελφοι, δεκαπέντε χρόνια μετά το θεαματικό εκείνο κάψιμο των φακέλων και βέβαια για να θυμόμαστε, επί Νέας Δημοκρατίας και μάλιστα συγκεκριμένα θα έλεγα επί Νέας Δημοκρατίας με Υπουργό Δημοσίας Τάξεως τον κ.Κεφαλογιάννη, στη Χαλυβουργική, για να θυμούνται μερικοί, είχαμε το θεαματικό κάψιμο των φακέλων. 'Ερχεται σήμερα το μεγαλύτερο ηλεκτρονικό φακέλωμα στην ιστορία της ανθρωπότητας. Φακέλωμα ηλεκτρονικό ανθρώπων, ζώων και εμπορευμάτων -στην ίδια κατηγορία τους βάζει- που συνεπάγεται κατάργηση των ατομικών ελευθεριών. Φακελώνονται τα πάντα και να μην λέτε τη μισή αλήθεια, γιατί η μισή αλήθεια είναι ένα μεγάλο ψέμα. Φακελώνονται ζώα, σπίτια, αντικείμενα, αλλά και η προσωπική ζωή του καθενός μας. Και αφήστε τα ψευτοδιλήμματα για εμπόρους ναρκωτικών και ποινικά φυγόδικους. Αυτά είναι ιστορίες για αγρίους. Το άρθρο 7 του ν.2472 το λέει ξεκάθαρα, κύριε Ιωαννίδη. Λέει για τα ευαίσθητα δεδομένα, λέει για την ιατρική συμπεριφορά, για την κοινωνική συμπεριφορά, λέει και για τα ερωτικά απόρρητα προσωπικά του κάθε ατόμου, το άρθρο 7 του ν.2472. Και βέβαια λέει φυλετική, εθνική προέλευση πολιτικά φρονήματα, θρησκευτικές ή φιλοσοφικές πεποιθήσεις, συμμετοχή σε ενώσεις, σωματεία, συνδικαλιστικές οργανώσεις και κρατάει καλά ο χορός.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Διαβάστε το άρθρο 7, κύριε συνάδελφε.

ΓΕΡΑΣΙΜΟΣ ΓΙΑΚΟΥΜΑΤΟΣ: Το έχω διαβάσει, κύριε Υπουργέ. Το άρθρο 7 λέει ξεκάθαρα και για την υγεία. Και βέβαια, αυτή η επεξεργασία των δεδομένων θα γίνεται από ιδιώτες εντός ή εκτός Ελληνικής Επικράτειας. 

Κύριοι συνάδελφοι, πρώτοι στο δικαίωμα κάθε ανθρώπου και κάθε λαού είναι ο σεβασμός απ'όλους της προσωπικής ελευθερίας, της ελευθερίας της συνείδησης της σκέψης και της δράσης. Αυτό το πρωταρχικό ανθρώπινο δικαίωμα καταργείται με τη σύμβαση της ντροπής. Δεν πρέπει, προκειμένου να δημιουργήσουμε το απαραίτητο κοινωνικοοικονομικό και θεσμικό εκείνο πλαίσιο για την ένταξή μας στην Ευρωπαϊκή 'Ενωση, να θυσιάσουμε θελημένα ή αθέλητα μερικοί, αιώνιες αξίες στο βωμό της οποιασδήποτε οικονομικής ανάπτυξης. Πρέπει, ως κόρη οφθαλμού, να διαφυλάξουμε την κιβωτό των αξιών του γένους. Εγώ προσωπικά αρνούμαι τη σύμβαση για τους εξής απλούς τέσσερις λόγους.

Πρώτον εμπεριέχει μεγάλο δημοκρατικό έλλειμμα και αφήστε τις σατανολογίες και δαιμονολογίες. 

Δεύτερον, αποτελεί απειλή για το 'Εθνος.

Τρίτον, αποτελεί απειλή κατά της ελληνικής κοινωνίας και

Τέταρτον, αποτελεί απειλή κατά της Ορθοδοξίας. Είτε το θέλετε είτε όχι, αυτή η Χώρα είναι και κατοικείται από Χριστιανούς Ορθόδοξους.

Θα αναλύσω γιατί τα λέγω αυτά. Πρώτον , ολοκληρώνεται με τη συμφωνία της ντροπής το νομοθετικό πλαίσιο για την πλήρη ηλεκτρονική αρχειοθέτηση σε πανευρωπαϊκό επίπεδο. Αργότερα θα γίνει και σε παγκόσμιο επίπεδο. Δεύτερον, γίνεται δυνατή η παραβίαση του προσωπικού απορρήτου και η παρακολούθηση κάθε ελεύθερου ανθρώπου. Τρίτον, ακυρώνεται το Σύνταγμά μας, εφ' όσον οι διατάξεις της συμφωνίας της ντροπής της σύμβασης αποτελούν μέρος του εσωτερικού ελληνικού δικαίου και υπερισχύουν προ πάσης αντιθέτου διατάξεως νόμου. Το λέει αυτό το άρθρο 28 παρ. 1.

Επομένως, υπερισχύει η κατάλυση των ατομικών ελευθεριών με το ηλεκτρονικό φακέλωμα των πολιτών ως υπόπτων και ενόχων που επιβάλει αυτή η συμφωνία αυτή. Τέταρτον, είναι δε απειλή για το 'Εθνος διότι καταλύει την εθνική αυτονομία και κυριαρχία. Απειλείται η απομόνωση της Χώρας μας από τους ομόδοξους βαλκανικούς λαούς. Η Ελλάδα δεν έχει χερσαία σύνορα με την Ευρωπαϊκή Ενωση. Ποιος θα διαφυλάξει, ποιος θα ασφαλίσει τις θάλασσές μας, εφόσον μάλιστα δεν προβλέπεται στη Συμφωνία της Σένγκεν η καταδίωξη των εγκληματιών και υπόπτων παρά μόνον δια των κατά ξηράς συνόρων , όπως λέει το άρθρο 41;

Σελίδα 7325 

Πέμπτον. Η Ελλάδα , περιθωριακή μειοψηφία στην Ευρώπη του Μάαστριχτ και του Σένγκεν θα συνθλίβεται στις συμπληγάδες πέτρες των ισχυρών.Τόσα και τόσα έχουμε υποστεί και ταπεινωθεί και έχουμε αδικηθεί στα εθνικά μας θέματα και έχουν τόσο πολύ οι ισχυροί της Ευρώπης εγκληματίσει.Πρόσφατο παράδειγμα η κρίση στα ' Ιμια και οι βραχονησίδες.

ΦΟΙΒΟΣ ΙΩΑΝΝΙΔΗΣ: Στο Ευρωπαϊκό Δικαστήριο πήγατε και δικαιωθήκατε...

ΠΡΟΕΔΡΕΥΩΝ (Παναγιώτης Σγουρίδης): Μη ρίχνετε λάδι στη φωτιά.

ΓΕΡΑΣΙΜΟΣ ΓΙΑΚΟΥΜΑΤΟΣ: Θα σας πω για το Ευρωπαϊκό Δικαστήριο.Η Ελλάδα δεν το κάνει αποδεκτό. 'Οποτε τη συμφέρει το δέχεται.

Επίσης, αποτελεί απειλή κατά της κοινωνίας διότι η κοινωνία μας με αυτή τη σύμβαση διαιρείται σε καλούς και κακούς πολίτες, σε αθώους και ενόχους, άνευ τεκμηρίων. Το άρθρο 25 ορίζει πίνακες διεθνείς και εθνικούς ανεπιθύμητων πολιτών.

'Εβδομον. Καθιστά υποχρεωτικές τις ηλεκτρονικές ταυτότητες και θα τα πούμε εν καιρώ όταν έλθουν οι ηλεκτρονικές ταυτότητες και η κάρτα ηλεκτρονικής ασφάλισης, ότι ο έλεγχος των προσώπων γίνεται ασφυκτικός με την επιβολή ηλεκτρονικών ταυτοτήτων του ΕΚΑΜ. ' Οχι μόνο η διασυνοριακή κίνηση αλλά και εντός των συνόρων κίνηση θα γίνεται με κάρτα-ταυτότητα που θα περιέχει τα στοιχεία ηλεκτρονικά καταχωρημένα ή θα έχει τον κωδικό αριθμό ΕΚΑΜ για τα δεδομένα των κομπιούτερς.

'Ογδοον, αποτελεί απειλή για την Ορθοδοξία. Η Ελλάδα των δέκα εκατομμυρίων θα είναι μία αμελητέα μειοψηφία στην Ευρώπη του Σένγκεν , των τριακοσίων εκατομμυρίων παπικών και πρωτοσταντών. Μέσα σ' αυτή τη φωνή των τριακοσίων εκατομμυρίων Ευρωπαίων δεν θα ακούγεται η φωνή της Ελλαδίτσας, της Ορθοδόξου Εκκλησίας διότι και μέχρι τώρα δεν έχουμε ακούσει σε κανένα ευρωπαϊκό λόμπυνα στηρίζεται η Ελλάδα στις δίκαιες απαιτήσεις της. Και βέβαια θα εφαρμόσετε και την αρχή της μειοψηφίας για να μας έχουν απο κάτω. Η φωνή της Ορθοδοξίας θα πνίγεται όπως πνίγεται σήμερα η φωνή της Ελλάδας.

'Εκτον, δεν μας έφερε όμως κανένας οποιοδήποτε χαρτί που να είναι υπέρ της κύρωσης που να λέγει ότι η Ευρωπαϊκή ' Ενωση δεσμεύεται για τα εξωτερικά σύνορα. Ολο λένε "θα". Τελικά στο "θα" έχουμε φθάσει τους τούρκους να διεκδικούν εκατόν τριάντα βραχονησίδες και θα διεκδικήσουν σε λίγο την Κρήτη και την Κεφαλλονιά. Ξεκάθαρες κουβέντες πρέπει να λέγονται εδώ μέσα. Λέγει ακόμα η σύμβαση ότι καταργεί τους ελέγχους στα εσωτερικά σύνορα των συμβαλλομένων κρατών μεταφέροντάς τους στα εξωτερικά σύνορα.

Κατ'αυτόν τον τρόπο -το λέει η Σύμβαση- δημιουργείται ένας ενιαίος χώρος χωρίς εσωτερικά σύνορα. Δηλαδή, αυτός ο χώρος λέγεται Σένγκεν; Αλήθεια, γιατί δεν μας ξεκαθαρίζει η Ευρωπαϊκή 'Ενωση -και εμείς τη σύμβαση θα την ψηφίσουμε- ποια είναι τα εξωτερικά σύνορα της Ευρώπης; Είναι τα 'Ιμια; Είναι οι βραχονησίδες; Ποια είναι; Φέρτε μου μια δήλωση εδώ, εσείς οι πολυπράγμονες, ευρωπαϊστές και εκσυγχρονιστές της Ευρωπαϊκής 'Ενωσης που να κατοχυρώνει γι'αυτό το δικαίωμα. Και εγώ, θα την ψηφίσω πολύ ευχαρίστως. Κανείς δεν το κάνει. 'Ολοι λέτε "θα". Δεν το ξεκαθαρίζει κανείς.

Κύριοι συνάδελφοι, μέσα εδώ δεν είμαστε αριθμοί και τεχνοκράτες, δεν είμαστε πιστά σκυλάκια αφοσιωμένα στις προσταγές του Μάαστριχτ, των ισχυρών της Ευρώπης. Θα πρέπει γι'αυτό, να θυμίσω εδώ τον μεγάλο εθνικό μας ποιητή που έλεγε και πολύ φοβάμαι ότι θα το διαβάζουμε στο μέλλον παραφρασμένο, ότι δηλαδή "Λευτεριά για λίγο πάψε να κτυπάς με το σπαθί, τώρα σίμωσε και κλάψε" -θα λέμε στο εξής- "για τη σύμβαση αυτή", που θέλετε να ψηφίσουμε σήμερα. Να, λοιπόν, γιατί φοβούμαι -για τους λόγους που ανέπτυξα- ότι η σύμβαση θα αποτελέσει στο μέλλον ντροπή, για εκείνους που τη στηρίζουν. Εγώ την καταψηφίζω με όλη τη δύναμη της ψυχής μου.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Θα σας μιλήσω αναλυτικά. Παρόλο που η Χώρα μας αποτελεί μοναδικό ευρωπαϊκό σύνορο και ανάχωμα στο τουρκικό ηρωϊνοποιείο και ηρωϊνοπωλείο, το οποίο ως γνωστόν καλύπτει υψηλότατο ποσοστό της πίτας του πανευρωπαϊκού ναρκοεμπορίου, δεν υπάρχει μια επεξεργασμένη ευρωπαϊκή πολιτική προστασίας του ευρωπαϊκού χώρου που υποτίθεται ότι θα ανελάμβανε η Συνθήκη αυτή του Σένγκεν.

Φυσικά, δεν συνιστά σοβαρή ευρωπαϊκή πολιτική το αυτονόητο, δηλαδή η πλατωνική αναγνώριση από τους εταίρους μας, ότι κάποια στιγμή στο μέλλον θα αποτελέσουμε ευρωπαϊκά σύνορα. Τους ευχαριστούμε πολύ!

Η Συνθήκη αυτή του Σένγκεν δεν ασχολείται με τον πυρήνα του προβλήματος, τον γειτονικό μας επαγγελματία εισβολέα, ο οποίος εκτός των υψηλής έντασης εισβολών στην Αλεξανδρέτα, στην Κύπρο, στο Νότιο Κουρδιστάν, παράλληλα ασκεί μεγάλο πλήθος από εισβολές χαμηλής έντασης, ναρκοεμπόριο, συστηματική, ρατσιστικού τύπου διακίνηση λαθρομεταναστών, μεταξύ των οποίων δεν υπάρχουν Τούρκοι. Αυτό αποδεικνύει τη ρατσιστική μορφή αυτής της πολιτικής της εισβολής χαμηλής έντασης. Η μετάδοση ζωασθενειών, οι πυρπολήσεις δασών και οι παραβιάσεις εναερίου, θαλασσίου και τελευταία χερσαίου ελλαδικού χώρου, όπως και η νέα ειδική τουρκική πολιτική στη Θράκη, είναι μερικά από τα συστατικά που συναποτελούν την επεξεργασμένη τουρκική πολιτική συνόρων, με πανευρωπαϊκές φυσικά παρενέργειες. Και λάβετε υπόψη σας, ότι όλα αυτά συμβαίνουν εν μέσω της μεγαλύτερης κρίσης που πέρασε ποτέ στην ιστορία του το γειτονικό κράτος. Φαντασθείτε τι θα έκανε, εάν δεν περνούσε αυτή την κρίση.

Είναι ζητήματα με τα οποία δεν είχε ασχοληθεί η ευρωπαϊκή πολιτική, ούτε φυσικά η ελληνική Πολιτεία, της οποίας, όχι μόνο τα ανατολικά σύνορα, το Αιγαίο και η Θράκη, αλλά κι αυτή ακόμα η Αθήνα αποτελεί ακριτική πόλη και γι'αυτό αποτελεί προνομιακή αγορά ναρκοεμπορίου με τζίρο εκατοντάδων δισεκατομμυρίων επιλεκτικά προς τους στρατεύσιμους μαθητές λυκείων της Πρωτεύουσας. Αν, όπως έλεγε ο Οθωναίος, το 1922 είχαμε μια ήττα των στρατιωτικών, τα σύγχρονα νεοθωμανικά σχέδια προσδοκούν σε μια ήττα των στρατιωτών.

Την ίδια στιγμή, καμιά ευρωπαϊκή πολιτική και ηθική δεν έχει το δικαίωμα να κάνει τα στραβά μάτια, να κάνει την αποσιώπησή της ρουσφέτι στο τουρκικό ναρκοπωλείο, στο όνομα μιας κάποιας προοπτικής πώλησης οπλικών συστημάτων, στην ουσία κλίρινγκ, αντιπραγματισμό ανταλλαγή, ή επί το λαϊκότερον τράμπα όπλων με ηρωϊνη.

Να διακηρύσσουν μάλιστα αμφότεροι, υποκριτικά, την ειρήνη, την οποία όμως συγχέουν με την ηρωίνη. 'Οπως κανείς με μία στοιχειώδη ευρωπαϊκή πολιτική παιδεία και ηθική, δεν έχει το δικαίωμα να ισχυριστεί και πολύ περισσότερο να καταχωρίσει π.χ. τους εκατόν εβδομήντα πέντε 'Ελληνες Βουλευτές να μας κατηγοριοποιήσει ως ύποπτους φιλοτρομοκράτες, επειδή προσκαλέσαμε στην Αθήνα τον Κούρδο ηγέτη Οτσαλάν, τον οποίο κάποιοι επηρεασμένοι από παραμύθια 'Αγκυρας, φραγκολεβαντίνοι, συνεχίζουν να τον θεωρούν μαζί με τον μαρτυρικό και ιστορικό κουρδικό λαό, ως τρομοκράτες. Να νομιμοποιήσουμε δηλαδή την Τουρκία εκτός των άλλων νομιμοποιήσεων που ήδη της έχουμε κάνει μέσω των διαλόγων κατά καιρούς, σε ρόλους πληροφοριοδότη, χαλκείου και χαφιέ. Και όλα αυτά εν μέσω δημοκρατικού και σοσιαλιστικού στη συντριπτική του πλειοψηφία, ευρωπαϊκού περιβάλλοντος.

Κανέναν, λοιπόν, δεν τιμά τέτοιο σύστημα πληροφόρησης. Ούτε την ελευθερία τιμά, ούτε την ειρήνη ούτε την αυτοδιάθεση ούτε τη δημοκρατία, αλλά και τον ανθρωπισμό, την αλληλεγγύη και τον διεθνισμό μας, τις αρχές, δηλαδή, εκείνες και αξίες που απετέλεσαν τα θεμέλια των ευρωπαϊκών δημοκρατιών και των πολιτισμένων εθνών και λαών. Και εν πάση περιπτώσει, το Στρασβούργο δεν μπορεί να γίνει μία νέα Βαλαωρίτου σαν εκείνη της Θεσσαλονίκης, μία νέα αρχή ασφάλειας που γνώρισαν πολύ καλά σε προηγούμενες δεκαετίες οι 'Ελληνες δημοκράτες.

Σελίδα 7326 

Από την άλλη πλευρά, τη στιγμή που το Ευρωπαϊκό, αλλά και τα εθνικά δίκαια των κρατών-μελών της Ευρωπαϊκής 'Ενωσης έχουν εναρμονιστεί, κύριοι Υπουργοί, προς τη συνθήκη του Δουβλίνου περί προσφύγων, δηλαδή διευκολύνουν την παροχή ασύλου, η τουρκική πολιτική το εμπορεύεται αυτό. Εμπορεύεται τον ίδιο τον ευρωπαϊκό και τον ιστορικά βεβαιωμένο ελληνικό ανθρωπισμό μέσω της συστηματικής και της ρατσιστικού τύπου διακίνησης λαθρομεταναστών. Χρησιμοποιεί τους Κούρδους πρόσφυγες ως πειραματόζωα εντοπισμού ναρκοπεδίων στον 'Εβρο, ενσωματώνοντας τους τυχόν διασωθέντες στο ψευδοκατηγορητήριό της περί εκπαίδευσης Κούρδων τρομοκρατών από την Ελλάδα, με την τελευταία να σύρεται σε αμήχανες απολογίες, όπως η προχθεσινή. Διακινεί συστηματικά χιλιάδες λαθρομετανάστες χρησιμοποιώντας τους ως μηχανισμό αποσταθεροποίησης των συνόρων, άσκηση ψυχολογικής βίας στις αγρότισσες των συνόρων, παρενόχληση στις ελληνικές 'Ενοπλες Δυνάμεις, αλλά και ως προπέτασμα καπνού και διευκόλυνση προς το ναρκοεμπόριο. Για όλους αυτούς τους λόγους, όχι μόνο η Ελλάδα, αλλά ολόκληρη η Ευρωπαϊκή 'Ενωση όφειλε να επεξεργαστεί μία άλλη συνθήκη και πολιτική συνόρων, τόσο των εξωτερικών της συνόρων, όσο και των εσωτερικών της. Και όχι μόνο των συνόρων της. Μία συνολική πολιτική για ολόκληρη αυτή την περιοχή της Ανατολικής Μεσογείου, της Χερσονήσου του Αίμου και της Μαύρης Θάλασσας. Μία πολιτική δηλαδή ανάδειξης, πολύμορφης ανάπτυξης και αναβάθμισης της γεωοικονομικής κυρίως στρατηγικής θέσης της περιοχής, αλλά και προστασίας της από τις υπαρκτές και συνεχώς κλιμακούμενες ανεπιθύμητες εισβολές, αποσταθεροποιήσεις και παραμορφώσεις. Κεντρική θέση σε μια τέτοια νέα και επεξεργασμένη ευρωπαϊκή πολιτική έχουν το Αιγαίο και η Θράκη. Και η συμφωνία αυτή του Σένγκεν δεν λέει τίποτα για όλα αυτά.

Για όλους αυτούς τους λόγους, οφείλει να βρει τη συνέχειά της σε μία νέα Συνθήκη, όχι όπως αυτή που ήδη έχει συζητηθεί την ώρα που μιλάμε στο Ευρωκοινοβούλιο μετά από μια εισήγηση μιας Ισπανίδας σοσιαλίστριας, κας Τερόν, που στην ουσία δηλαδή και αυτή ακόμη η Συνθήκη του Σένγκεν είναι σήμερα αναχρονιστική, θα καταργηθεί στην πράξη.

Αλλά όλα αυτά μου δίνουν το δικαίωμα να παραφράσω μία φράση περί τυρανίας του Γεωργίου Παπανδρέου που λέει ότι "εμείς δεν επιλέγουμε μεταξύ καταχωρητών, αρνούμαστε την καταχώρηση".

Το Σένγκεν οφείλει να βρει τη συνέχειά του σε μία άλλη ευρωπαϊκή πόλη, κατά τη γνώμη μου σε μία πόλη συνοριακή, πόλη "ομπρέλλα", ανάχωμα απέναντι στην κύρια αιτία που παράγει τα προβλήματα αυτά προς όλη την Ευρωπαϊκή 'Ενωση -σας είπα για τα ναρκωτικά, ότι υπάρχουν επίσημες στατιστικές αναλύσεις πως το 70% του ευρωπαϊκού ναρκοεμπορίου έχει την "αγία" της έδρα στο γειτονικό σφαγείο- απέναντι στην τουρκική ναρκοκρατία και δουλεμποροκρατία.

Υπάρχει μεγάλο πλήθος γεωοικονομικών και γεωστρατηγικών προσόντων στην Αλεξανδρούπολη, η οποία κατέχει την πιο αξιόλογη θέση σε ολόκληρο το ευρωπαϊκό ρυμοτομικό -Εγνατίας και Χερσαίων Δαρδανελίων γωνία- που της παρέχει τη δυνατότητα να συνδέσει το όνομά της με μια ομώνυμη συνθήκη αλλά και να συνδεθεί κατ' ουσίαν με μία Ευρωπαϊκή πολιτική προστασίας, δηλαδή, της Ευρωπαϊκής 'Ενωσης, του Ευρωπαϊκού Σώματος, από αυτά που υποτίθεται, ότι θέλει να προστατευθεί μέσω της Συνθήκης του Σένγκεν.

Αυτό σημαίνει, ότι αναδεικνύεται μία νέα ευρωπαϊκή πολιτική η οποία φυσικά σήμερα δεν υπάρχει, όπως βεβαίως δεν υπάρχει ούτε η ελληνική πολιτική. Φυσικά αναφέρομαι στην επίσημη εκδοχή των υπαρκτών πολιτικών εκφράσεων. Γι αυτό, κύριε Υπουργέ, όχι.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο για πέντε λεπτά.

ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, θα ήταν πάρα πολύ χρήσιμο η ανάγνωση αυτής της Συνθήκης του Σένγκεν να γίνει με βάση το ελληνικό δικαιϊκό σύστημα. Και αν η συζήτηση γινόταν διάταξη προς διάταξη, είμαι βέβαιος, ότι τουλάχιστον όσοι επικοινωνούν με την νομική πραγματικότητα και το σύστημα δικαίου της Χώρας, θα κατέληγαν στο συμπέρασμα ότι ανατρέπονται βασικές αρχές του δικαιϊκού μας συστήματος. Νέες έννοιες εισάγονται, καινούριες έννοιες, οι οποίες δεν εξασφαλίζουν τη συνταγματική κάλυψη.

Είχα, κύριε Πρόεδρε και κύριοι συνάδελφοι, τη δυνατότητα στη Διαρκή Επιτροπή, να διατυπώσω τέτοιες απόψεις και να υποστηρίξω, ότι διατάξεις της Συνθήκης του Σένγκεν έρχονται σε ευθεία αντίθεση με διατάξεις του Συντάγματος, όπως είναι τα άρθρα 2, 5, 9, 13, 14 και 19. Επίσης, είχα τη δυνατότητα να υποστηρίξω, ότι διατάξεις της Συνθήκης Σένγκεν, για την οποία σήμερα και η συζήτησή μας, έρχεται σε αντίθεση με διεθνείς συμβάσεις, όπως για παράδειγμα η Σύμβαση της Ρώμης για τα ανθρώπινα δικαιώματα. Και εισέπραξα μύδρους του αρμοδίου Υπουργού Εξωτερικών, ο οποίος μάλιστα, μου συνέστησε, αφού προηγουμένως με φιλοφρόνησε ως έγκριτο νομικό, "να είμαι σοβαρότερος". Εγώ διεκδικώ από τον αρμόδιο Υπουργό να είναι απλώς σοβαρός, προκειμένου να επικοινωνήσει με τα συγκεκριμένα κείμενα, αλλά και με τις απόψεις που έχουν διατυπώσει έγκριτοι συνταγματολόγοι.

Ερώτησε λίγο πριν, κύριε Υπουργέ, ο Πρόεδρος του Συνασπισμού τι άλλαξε και μετέβαλε η Κυβέρνηση άποψη για τη Συνθήκη του Σένγκεν. Τι άλλαξε, κύριε Υπουργέ -είναι ζωντανή ακόμα η φωνή αρμοδίων Υπουργών, αλλά και στελεχών του ΠΑΣΟΚ- τι μετεβλήθη, κύριοι συνάδελφοι, ώστε σήμερα η Κυβέρνηση να διαφοροποιείται πλήρως και να προσέρχεται, χωρίς τον ελάχιστο ενδοιασμό, στην υποστήριξη αυτής της Συμβάσεως.

Κύριε Πρόεδρε, οι αιτιάσεις μας είναι συγκεκριμένες. Η Σύμβαση του Σένγκεν υπεισέρχεται σε ζητήματα που αφορούν την εθνική κυριαρχία και ειδικώς τις ατομικές ελευθερίες.

Η Συμφωνία της Σύμβασης του Σένγκεν, κύριε Υπουργέ, με την ευρωπαϊκή σύμβαση των δικαιωμάτων του ανθρώπου, όπως αυτή ερμηνεύεται με τη νομολογία του Ευρωπαϊκού Δικαστηρίου δεν είναι πάντοτε σαφής.

Μικρότερη, αλλά όχι αμελητέα σημασία έχει ο έμμεσος χαρακτήρας της νομοθετικής μεταρρύθμισης που θα επέλθει. Δεν είναι εκ των προτέρων σαφής και μετρήσιμος ο αριθμός των εθνικών νομοθετικών ρυθμίσεων, που θα παραμεριστούν με την κύρωση της Συνθήκης του Σένγκεν. Και επομένως, η άμεση και ad hoc νομοθετική βούληση για τις νέες διατάξεις, δεν θα έχει πάντοτε την ευκαιρία να εκφρασθεί.

Τέλος, κύριοι συνάδελφοι, στο πλαίσιο του χρόνου μου, εάν η σύμβαση Σένγκεν κυρωθεί πριν από τις αναγκαίες για την προσαρμογή αναθεωρήσεις του Συντάγματος, και σε ορισμένες περιπτώσεις, της νομοθεσίας, η εφαρμογή της θα οδηγήσει προφανώς σε έκδοση ακυρωτικών αποφάσεων από τα Ανώτατα Δικαστήρια της Χώρας. 

Αυτές, κύριε Πρόεδρε και κύριοι συνάδελφοι, δεν είναι δικές μου απόψεις. Είναι απόψεις του Υπουργείου Δικαιοσύνης, που διατυπώθηκαν προς τον παρόντα Υπουργό Εξωτερικών, κ. Κρανιδιώτη με το από 11 Ιουλίου 1994 έγγραφο του Υπουργείου Δικαιοσύνης. Απόψεις με τις οποίες απόλυτα συμφωνώ.

Η Κυβέρνηση, κατά συνέπεια, δεν αισθάνεται την ανάγκη να υπερασπισθεί το κυρίαρχο της ελληνικής νομοθεσίας; Θα μπορούσε, έχοντας, κύριε Υπουργέ, τη δική της πολιτική επιλογή, για την οποία και θα κρινόταν, να προχωρήσει στην Αναθεώρηση του Συντάγματος. Και τότε πια, με έναν περίγυρο συνταγματικό που θα διεσφάλιζε τα ανθρώπινα δικαιώματα και τις ατομικές ελευθερίες, θα είχατε την δυνατότητα να κυρώσετε την όποια Συνθήκη Σένγκεν εσείς θα επιλέγατε. Αλλά τότε βέβαια θα είχατε ακεραία και πάλι την ευθύνη.

Κύριε Πρόεδρε και κύριοι συνάδελφοι, εάν κάποιοι σήμερα εφησυχάζουν και υποστηρίζουν, ότι η Συνθήκη του Σένγκεν θέλει να αντιμετωπίσει το οργανωμένο έγκλημα -βεβαίως θέλει, και ποιος απο εμάς, που έχουμε αντίθετη άποψη, δεν αντιστρατευόμαστε το οργανωμένο έγκλημα- και υποστηρίζουν πάλι με βεβαιότητες και εφησυχασμούς ότι δεν θα θιγούν τα ανθρώπινα δικαιώματα, δεν έχουν να κάνουν τίποτε άλλο,

Σελίδα 7327 

παρά να αναμείνουν επ' ολίγον, για να διαπιστώσουν πως η καταγραφή, η συγκέντρωση, η αποτύπωση των προσωπικών δεδομένων, μέσα από το ηλεκτρονικό φακέλωμα, όχι απειλεί, ουσιαστικά υπονομεύει τα ανθρώπινα δικαιώματα και τις ατομικές ελευθερίες.

Πολύ περισσότερο, δε, κύριε Πρόεδρε, όταν ο θεσμικός αντίποδας, ο νόμος -υποτίθεται- για την προστασία του ατόμου από τη συγκέντρωση των προσωπικών δεδομένων, δεν είναι επαρκής και έχει κριθεί από πάρα πολλούς ως εξαιρετικά ατελής. 

Αναλαμβάνει κατά συνέπεια, κύριοι συνάδελφοι, και η Κυβέρνηση, αλλά και όποιος ψηφίσει αυτή τη Συνθήκη, στο ακέραιο την ευθύνη του. 

Τα ατομικά δικαιώματα, οι ανθρώπινες ελευθερίες δεν είναι ένα παρεμπίπτον ζήτημα, κύριε Πρόεδρε. Είναι ένα ζήτημα που έχει σχέση με τη δημοκρατία και τη λειτουργία της. Είναι ένα ζήτημα και ένα μέγεθος που έχει σχέση με τη διεκδίκηση των δημοκρατικών πολιτών για μία Ευρώπη των ατομικών ελευθεριών και των δημοκρατικών θεσμών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ψωμιάδης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, κυρίες και κύριοι συνάδελφοι, θα θυμάσθε σίγουρα λίγες λέξεις από ένα τραγούδι του Μίκη Θεοδωράκη που λέει "τη ρωμιοσύνη μην την κλαίς". Αλήθεια, μήπως ήρθε η ώρα να κλάψουμε τη ρωμιοσύνη; Μήπως πέρασε ήδη αυτή η ώρα; 

Γιατί, πριν λίγα χρόνια δεν θα πίστευε κανείς, ότι η Κυβέρνηση του ΠΑ.ΣΟ.Κ. θα έφερνε στη Βουλή την περιβόητη Συμφωνία του Σένγκεν και μάλιστα σε χρονικά περιθώρια πιεσμένα. Δεν θα πίστευε κανείς, ότι η σημερινή Κυβέρνηση είναι δέσμια -και αυτή είναι η πραγματικότητα- μιάς οικονομικής και ηλεκτρονικής δικτατορίας.

Γιατί μιλάμε για μία συμφωνία που έχει προκαλέσει τις έντονες αντιδράσεις της εκκλησίας και Λαού, ενός Λαού που χρόνια τώρα τον έχετε στο περιθώριο και στην αδιαφορία. 

Προσωπικά πιστεύω, ότι πρόκειται για ένα νομοσχέδιο που έρχεται να νομιμοποιήσει την ηλεκτρονική συλλογή, επεξεργασία και διακίνηση προσωπικών πληροφοριών. Είναι ένα νομοσχέδιο που φακελώνει, κυρίες και κύριοι συνάδελφοι, την ίδια τη δημοκρατία. Φυσικά η εισηγητική έκθεση ελάχιστα αναφέρει περί αυτών. Και αυτό είναι ανεπίτρεπτο, είναι επικίνδυνο, γιατί σε ένα τόσο σπουδαίο νομοσχέδιο που θα στοιχίσει δεκάδες δισεκατομμύρια στον Ελληνικό Λαό, βλέπουμε να είναι ακόμα και σήμερα ανύπαρκτη η ενημέρωση του ίδιου του Λαού.

Μιλάμε, κυρίες και κύριοι συνάδελφοι, όπως είπε και ο κ. Γιακουμάτος για το μεγαλύτερο φακέλωμα στην ιστορία της ανθρωπότητος. Με το νομοσχέδιο αυτό θεσμοθετείται πλέον ένα πλήρες ηλεκτρονικό φακέλωμα για το οποίο σχεδόν οι πάντες διερωτώνται ποιους σκοπούς εξυπηρετεί. Και γνωρίζουμε, αλλά δεν το λέμε ποιους σκοπούς εξυπηρετεί. Εξυπηρετεί τις σκοτεινές δυνάμεις αυτών που θέλουν, αυτούς που θέλουν να ελέγχουν τα πάντα. Γιατί η άποψη που εκφράστηκε για διερεύνηση εγκληματικών και ποινικών υποθέσεων δεν την συμμερίζεται κανείς και δεν πείθει κανέναν. Εδώ πρόκειται για μια ηλεκτρονική συλλογή και καταγραφή των πάντων ή σχεδόν των πάντων, για τα πάντα, μέσα από την οποία παραβιάζεται το προσωπικό απόρρητο, η ίδια η προσωπικότητα του ατόμου και παράλληλα, πλήττεται το τεκμήριο της αθωότητάς του.

Από καθαρά δε χριστιανικής άποψης, δημιουργεί έντονες ανησυχίες για ενδεχόμενη καταπάτηση των θρησκευτικών ελευθεριών και του χριστιανικού αισθήματος και γενικά, έρχεται σε πλήρη αντίθεση με την ορθόδοξη θρησκεία μας, την πίστη μας, που ως γνωστόν μεριμνά για την ελευθερία και όχι για την καταδυνάστευση του ατόμου. 

Βεβαίως η διείσδυση της τεχνολογίας στη ζωή μας είναι καλοδεχούμενη και όχι απορριπτέα, αρκεί να χρησιμοποιείται για την εξυπηρέτηση του ατόμου και όχι για την καταδυνάστευσή του όπως στην προκειμένη περίπτωση που καταργείται ο άνθρωπος από ανώτατο ον και καθίσταται πλέον ένας αριθμός, ένα προϊόν και μάλιστα, βιομηχανοποιημένο.

Συγκεκριμένα μέσα από τις διατάξεις αυτού του νομοσχεδίου παραβιάζεται η προσωπικότητα του ατόμου με την καταγραφή των πάντων, ακόμα και των ευαίσθητων στοιχείων.

Πέραν αυτών, θα ήθελα να πω, ότι αυτό το νέο σύστημα έρχεται σε αντίθεση με το Σύνταγμά μας. Αλλοιώνεται όπως ακούστηκε και από άλλους συναδέλφους, το Σύνταγμά μας, που προστατεύει την προσωπική ελευθερία και τα δικαιώματα του πολίτη. Διαχωρίζει τους πολίτες από δω και πέρα σε καλούς και κακούς, σε αθώους και σε ένοχους. 'Ερχεται σε αντίθεση με την Ορθοδοξία, με την ίδια μας αν θέλετε την πίστη, γιατί μέσα απ' αυτό το σύστημα που θα ανοίγει -και μην το αρνιόμαστε- με το γνωστό αριθμό 666 και που θα υπάρχει αποτυπωμένο στις νέες κάρτες-ταυτότητες, αριθμοποιείται, κωδικοποιείται και χαράσσεται ο άνθρωπος. Μεταβάλλεται από πρόσωπο κατ' εικόνα του Θεού, σε έναν αριθμό, σε ένα εμπόρευμα.

Εύλογα διερωτάται, λοιπόν, κάθε καλόπιστος πολίτης σε τί αποσκοπούν όλα αυτά. Γιατί τέτοια εμμονή σ'αυτό το σύστημα και στο συγκεκριμένο αριθμό; Τελικά, οδηγούμαστε σε μια νέα εποχή; Αυτό είναι το επιδιωκόμενο; Αν ναι, ποια είναι αυτή η αρχή; Μια εποχή που στοχεύει στη ρομποτοποίηση του ανθρώπου,στην οποία θα συνθλίβεται η προσωπικότητά του, θα περιφρονούνται οι πνευματικές του ανησυχίες και η ταυτότητά του πλέον θα περιορίζεται σ' ένα αριθμό και μάλιστα στον αναφερόμενο, για τον οποίο έχουν υπάρξει έντονες αντιδράσεις από την εκκλησία και οι οποίες όπως φαίνεται αγνοούνται;

Αμφισβητείται,κυρίες και κύριοι συνάδελφοι,η Αποκάλυψη, διότι δεν έχουμε αντιληφθεί ότι η Αποκάλυψη δεν είναι κείμενο ενός καιρού και μιας γενιάς ανθρώπων, αλλά όλων των καιρών και όλων των γενεών.

Ακούσαμε από τον Κοινοβουλευτικό Εκπρόσωπο του ΠΑ.ΣΟ.Κ. ότι χρόνια τώρα υπεραμύνεται των ανθρωπίνων και ατομικών δικαιωμάτων. Πολλές φορές, κυρίες και κύριοι συνάδελφοι, υπεραμυνθήκαμε όλοι μας, μηδενός εξαιρουμένου, ανθρώπινα δικαιώματα, ατομικά δικαιώματα, στα λόγια, στα ψηφίσματα. Ιδού η Ρόδος, ιδού και το πήδημα. 'Οποιος θέλει να υπεραμυνθεί των ατομικών δικαιωμάτων των συμπολιτών, των Ελλήνων, των παιδιών του, να μην ψηφίσει αυτή την επικίνδυνη Συνθήκη.

Σας θυμίζω τι έλεγε τότε Υπουργός του ΠΑΣΟΚ ο κ. Μαγκάκης, πριν λίγα χρόνια. Οι κίνδυνοι από την εφαρμογή της Συνθήκης είναι μεγάλοι διότι η ζωή των πολιτών κινδυνεύει να γίνει κοινό ανάγνωσμα από τη συνένωση αρχείων όπως ιατρικών, φορολογικών, δικαστικών, ακόμα και πολιτικών. Βλέπουμε να έχει δίκιο ο κ. Μαγκάκης, διότι είναι βέβαιο -και πρέπει να το καταλάβουμε- ότι το απόρρητο της προσωπικής ζωής των πολιτών, τα δικαιώματα και οι ελευθερίες, θα καταστρατηγηθούν εν ονόματι της δήθεν προστασίας τους. Κανείς δεν αρνείται την Ευρώπη. 'Ομως, πριν από την Ευρώπη, κυρίες και κύριοι συνάδελφοι, υπάρχουν τα συμφέροντα της Ελλάδας.

Πρέπει να αποσύρετε, λοιπόν, το παρόν νομοσχέδιο, κύριε Υπουργέ. Διαφορετικά, δώστε μία λύση προαιρετική, έτσι ώστε να εκτονωθεί η ένταση και μην βιάζονται οι συνειδήσεις του Λαού, γιατί αλλιώς, κύριε Υπουργέ, παραδίνετε αφύλακτη την Ελλάδα στις αντίχριστες και ανθελληνικές δυνάμεις.

Κυρίες και κύριοι συνάδελφοι, προσωπικά, συνειδησιακά -λυπάμαι που θα έλθω για μια ακόμα φορά σε αντίθεση με την Παράταξή μου- δεν ψηφίζω το παρόν νομοσχέδιο, που εκπροσωπεί ένα ηλεκτρονικό θηρίο που θέλει να καταστρέψει ιδιαίτερα τους νέους, να διαλύσει οικογένειες, να μετατρέψει τους λαούς σε σύνολα, χωρίς ιστορία και προοπτική, να υποβαθμίσει την αξία του ανθρώπου, του προσώπου, να την υποτάξει στην πολυεθνική εξουσία και να τον υποδουλώσει μέσω αυτού του νομοσχεδίου.

Προσωπικά, σαν ελεύθερος πολίτης, δεν συνδέω το όνομά μου και την παρουσία μου στο Ελληνικό Κοινοβούλιο με τέτοιο επικίνδυνο και θα έλεγα, αν βρισκόμασταν σε άλλο χώρο, διεστραμμένο νομοσχέδιο, που τις αρνητικές του επιπτώσεις 

Σελίδα 7328 

θα τις βρούμε πιστεύω μπροστά μας στο μέλλον.

Κλείνοντας, θέλω να πω, ότι πρέπει κάποια στιγμή να λέγονται και κουβέντες που υπεραμύνονται την ορθόδοξη θρησκεία μας. Να είσαστε βέβαιοι, κυρίες και κύριοι συνάδελφοι, ότι η ορθόδοξη θρησκεία μας όσο βάλλεται τα τελευταία χρόνια, ακόμα και μέσα στο Ελληνικό Κοινοβούλιο -και το γνωρίζουμε πολύ καλά- τόσο πιο έντονα θα την αισθανθούμε και την τρίτη χιλιετία.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, κατανοώ τις προσπάθειες για τη δημιουργία του απαραίτητου κοινωνικοοικονομικού και θεσμικού πλαισίου στο δρόμο προς την Ευρωπαϊκή ολοκλήρωση.

Κατανοώ, επίσης, την εξέλιξη και τον εκσυγχρονισμό της ανθρωπότητας μέσω των ηλεκτρονικών υπολογιστών. 'Ομως, από την άλλη πλευρά, εγώ δηλώνω και κατά τεκμήριο και κατ'ουσία, ότι είμαι οπαδός της ιδέας της ελευθερίας. Και ακριβώς η ιδέα της ελευθερίας δεν είναι ανεξέλεγκτη. 'Εχει ορισμένες αρχές. Η ιδέα της ελευθερίας διασφαλίζεται όταν γνωρίζει ο πολίτης ότι προστατεύεται η ελευθερία του από τον διπλανό του. Βέβαια, για να γίνει αυτό πρέπει να υπάρχουν εγγυήσεις, πρέπει να υπάρχουν μηχανισμοί εγγυήσεων. Κάτι τέτοιο δεν φαίνεται να υπάρχει στη σύμβαση αυτή που συζητάμε.

Ξέρω, ότι πολλοί θα σπεύσουν, τους διαφωνούντες μ'αυτή τη Συμφωνία Σένγκεν, να μας κατατάξουν σε κατηγορίες: Κάποιοι θα μας πουν ότι είμαστε θρησκόληπτοι, κάποιοι άλλοι ότι είμαστε υπερευαίσθητοι χριστιανοί, κάποιοι άλλοι ότι επιδιδόμαστε σε πλειοδοσία προστασίας των ατομικών ελευθεριών, κάποιοι άλλοι ότι δαιμονολογούμε. Τίποτα απ'όλα αυτά, αγαπητοί συνάδελφοι, δεν υπάρχει. Ωστόσο, υπάρχει μία σύμπτωση απόψεων ανθρώπων απ'όλες τις Πτέρυγες της Βουλής που θεωρητικά, κοσμοθεωρητικά ανήκουμε σε διαφορετικές σχολές. Αυτό θα πρέπει να προβληματίσει ακόμα και εκείνους που με επιχειρήματα και με πειθώ εκσυγχρονισμού προσπαθούν μας πείσουν.

Ωστόσο όμως, μία ψύχραιμη και ρεαλιστική εκτίμηση αυτής της συμφωνίας, αλλά και των συνεπειών αυτής της συμφωνίας, φαίνεται καθαρά, ότι ουσιαστικά προσχωρούμε σε έναν ολοκληρωτικό ηλεκτρονικό έλεγχο των πολιτών. Επίσης, φαίνεται από τα πράγματα, ότι οι συνέπειες είναι ολέθριες και σε επίπεδο πολιτικό και σε επίπεδο θρησκευτικό, αλλά ειδικότερα και σε επίπεδο προσωπικής ελευθερίας. Γιατί είναι βέβαιο, ότι παραβιάζεται το προσωπικό απόρρητο και θεσμοθετείται ουσιαστικά η παρακολούθηση κάθε ελεύθερου ανθρώπου.

Αν εξετάσει κανείς τα ευαίσθητα δεδομένα προσωπικού χαρακτήρα, το πρόβλημα παίρνει μεγαλύτερη ένταση. Είναι επίσης βέβαιο, ότι μέσα απ'αυτή τη Συμφωνία υπονομεύεται η Ελληνορθόδοξη αυτοσυνειδησία. Είναι επίσης βέβαιο, ότι καταλύεται η εθνική αυτονομία και η κυριαρχία. Ακυρώνεται το Σύνταγμα που τονίστηκε και από άλλους συναδέλφους συγκεκριμένα με την ονοματολόγηση συγκεκριμένων άρθρων του Συντάγματος. Και φυσικά αν λάβει κανείς υπόψη και την προϊστορία από τη συζήτηση αυτής της Συνθήκης, δηλαδή όταν ξαναεπιχειρήθηκε να κυρωθεί, υπάρχουν διαπιστωμένες αντιφάσεις ανθρώπων που σήμερα εμφανίζονται υπερασπιστές και χθες ήταν έντονοι επικριτές.

Καταλύεται ουσιαστικά το Κράτος και οι υπηρεσίες ασφαλείας. Δεν χρειάζεται να πούμε λεπτομέρειες πάνω σ'αυτά. Ακόμη-ακόμη απειλείται και η Εθνική Ασφάλεια.

'Οταν όλα αυτά, αγαπητοί συνάδελφοι, με κυρίαρχο την παραβίαση των ατομικών ελευθεριών, διαπιστώνονται, εγώ πραγματικά δυσκολεύομαι να κατανοήσω ακόμη και εκείνους που πιστεύουν, ότι μέσω του ηλεκτρονικού εκσυγχρονισμού θα λυθούν τα προβλήματα της ελληνικής κοινωνίας. Αλλά ταυτόχρονα δεν αντέχω να μην υπενθυμίσω, ότι αυτή η πλειοδοσία εκσυγχρονισμού γιατί δεν διαπιστώνεται και ως πλειοδοσία διαφύλαξης των συνόρων της Ελλάδας στα πλαίσια της Ευρωπαϊκής 'Ενωσης, ακριβώς για να καλυτερεύσουμε την Ελλάδα.

Είναι βέβαιο, ότι απειλείται απομόνωση από τους ομορθόδοξους Βαλκανικούς λαούς και αυτό λεπτομερειακά ακούστηκε και από προηγούμενους ομιλητές. Εγώ δεν θα σπεύσω να επικαλύψω αυτά που ειπώθηκαν πιο νωρίς.

Είναι επίσης, βέβαιο, ότι η Ελλάδα θα καταστεί περιθωριακή μειοψηφία στην Ευρώπη σε θέματα πληροφόρησης και όλα αυτά που είπα προηγούμενα.

Εγώ προσωπικά δεν είμαι υπερ της ταξικής κοινωνίας. Ωστόσο, με τη συνθήκη αυτή καθιερώνεται και ταξική και κοινωνική διαίρεση, που οδηγεί μέχρι την αίρεση του νέου ρατσισμού.

Επίσης, καθιερώνεται σύστημα κοινωνικών αποκλεισμών των πολιτών, ανακινούνται ταξικές διακρίσεις και όλα αυτά, και φυσικά ο ανυποψίαστος πολίτης βρίσκεται μπροστά σε ένα σύνολο συγκεντρωμένων πληροφοριών που ούτε και εκείνος καλά-καλά δεν έχει καταχωρήσει στη μνήμη του.

Δεν είναι δυνατόν, αγαπητοί συναδελφοι, μπροστά σε μία τέτοια ωμή παραβίαση στους κανόνες της ελευθερίας, αλλά και στους ιδεαλιστές αυτής της ελευθερίας, να δεχόμαστε εν ονόματι του εκσυγχρονισμού να παραβιαστούν αυτές οι αρχές.

Νομίζω, ότι η κοινωνία μας, αλλά και το πολιτικό μας σύστημα έχει ανάγκη από αρχές και κανόνες. Και αυτές ακριβώς που αναφέρονται σε αυτά που είπα, προσδιορίζουν και το ποιοτικό χαρακτηριστικό του ήθους του κάθε πολίτη που ζει και λειτουργεί μέσα σε μία κοινωνία , πολύ δε περισσότερο μέσα στο Ελληνικό Κοινοβούλιο.

Δεν θέλω να σας κουράσω περισσότερο. Είναι προφανές από αυτά που είπα, χωρίς να φθάνω στα σημεία του φανατισμού είτε της πλειοδοσίας, δεν μπορώ ως ελεύθερος πολίτης να υπερψηφίσω την κύρωση αυτής της Συμφωνίας. Και το κάνω με μεγάλη λύπη μου, γιατί πραγματικά πιστεύω, πως όταν η συνείδηση υπερτερεί της κομματικής σκοπιμότητας, ο κάθε 'Ελληνας πολιτικός πρέπει να διαλέγει το πρώτο. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας) Θόρυβος από τα Θεωρεία.

ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω πολύ από τα θεωρεία να μην υπάρχουν εκδηλώσεις.

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, οι ομιλητές συνάδελφοι που προηγήθηκαν του ΠΑ.ΣΟ.Κ. και της Νέας Δημοκρατίας, πλην ορισμένων βέβαια εξαιρέσεων, προσπάθησαν να μας πείσουν για την αναγκαιότητα και την χρησιμότητα της ψήφισης της Συνθήκης του Σένγκεν. Φαίνεται πως οι κύριοι συνάδελφοι, δεν πήραν το μήνυμα γιατί στην Ενωμένη Ευρώπη, άλλαξαν οι συνθήκες περί Συνθήκης Σένγκεν. Θα σας διαβάσω από το δελτίο της Βουλής, την πληροφορία. Λέει: "Βρυξέλλες-Βέλγιο. 4.6.1997. Με την υιοθέτηση έκθεσης της Ισπανίδας σοσιαλίστριας Ευρωβουλευτού, 'Αννα Τερόν-Κουσι, το Ευρωπαϊκό Κοινοβούλιο εγκρίνει τη δημιουργία ενός ευρωπαϊκού συστήματος πληροφόρησης που θ'αντικαταστήσει το σύστημα πληροφόρησης Σένγκεν."

Και συνεχίζει η πληροφορία: " Για να εξασφαλιστεί η προστασία των προσώπων και η ιδιωτική ζωή, το Ευρωπαϊκό Κοινοβούλιο ζητάει επίσης να καθοριστεί ότι το ευρωπαϊκό σύστημα πληροφόρησης πρέπει να παρέχει πληροφορίες στις τελωνειακές, αστυνομικές και δικαστικές αρχές για δεδομένα που έχουν σχέση με παρανομίες και πράξεις που απειλούν τη δημόσια τάξη".

Και τέλος, η Επιτροπή, όπως είπε ο Βρετανός επίτροπος Νηλ Κίνοκ στους Ευρωβουλευτές, συμφωνεί με την γνώμη ότι το Ευρωπαϊκό Δικαστήριο πρέπει να έχει αρμοδιότητα σχετικά με τα θέματα του ευρωπαϊκού συστήματος πληροφόρησης. 

Διαβεβαίωσε εξάλλου τους Ευρωβουλευτές, που διατύπωσαν το φόβο, ότι θα λειτουργούν πολλά συστήματα πληροφόρησης, ότι το νέο ευρωπαϊκό σύστημα πληροφόρησης θα αντικαταστήσει το σύστημα πληροφόρησης Σένγκεν.

Γιατί, κύριε Υπουργέ, δεν περιμένετε λίγο να διαμορφωθούν 

Σελίδα 7329 

τα πράγματα διαφορετικά από εκείνες τις αντιλήψεις που είχαν επικρατήσει, όταν ήθελαν να θεσμοθετήσουν αυτή τη Συνθήκη Σένγκεν;

'Οπως γνωρίζετε κύριε Υπουργέ η Ελλάδα βασανίζεται από δύο επάρατες συνθήκες. Η μία είναι η Συνθήκη του Μάαστριχτ και η άλλη είναι η Συνθήκη του Σένγκεν. Και οι δύο αμφισβητουνται σήμερα από την Ευρώπη. Η Ελλάδα παρά ταύτα επιμένει σε αυτές τις συνθήκες. Θα δείτε ότι κάνετε λάθος, κύριε Υπουργέ. Είναι λάθος της Κυβέρνησης να επιμένει σε κάποια ζητήματα τα οποία έχουν τονιστεί κατ'επανάληψη απ' όλες τις Πτέρυγες της Βουλής, ακόμα και από την δική σας Παράταξη. Βέβαια η Αξιωματική Αντιπολίτευση στο σύνολό της σύρεται μαζί σας για να ψηφίσει μία κατάπτυστη συνθήκη για την οποία θα λογοδοτήσετε στο μέλλον ενώπιον του Ελληνικού Λαού.

Οπως γνωρίζετε, κύριε Υπουργέ, σύμφωνα με το άρθρο 28 παράγραφος 1 του Συντάγματος, διεθνείς συμβάσεις από την επικύρωσή τους με νόμο αποτελούν αναπόσπαστο μέρος του εσωτερικού μας δικαίου και υπερισχύουν απο κάθε άλλη αντίθετη διάταξη νόμου. Εδώ, κύριε Υπουργέ, αν επικυρώσετε αυτή την Συνθήκη, αυτή θα υπερισχύει έναντι των ατομικών ελευθεριών και δικαιωμάτων των Ελλήνων πολιτών με τις παρακολουθήσεις που προβλέπει, με τις συλλήψεις, με τους χαρακτηρισμούς σε αθώους και ενόχους.

Επίσης με την επικύρωση αυτής της Συνθήκης να γνωρίζετε, κύριε Υπουργέ, ότι καταργείτε το ίδιο το Κράτος και τις υπηρεσίες ασφαλείας. Με την επικύρωσή της καταργείτε ακόμα και τα απόρρητα του Κράτους τα οποία θα διαβιβάζονται σε ξένες υπηρεσίες που επιβουλεύονται την ασφάλεια αυτής της Χώρας. 'Εχετε το δικαίωμα με την τυπική πλειοψηφία που διαθέτετε στην Βουλή -και όχι την ουσιαστική- να ψηφίσετε αυτή την συνθήκη. Να γνωρίζετε όμως ότι αυτό θα είναι ένα απο τα μελανότερα στοιχεία της διακυβέρνησης σας.

ΠΡΟΕΔΡΕΥΩΝ (Παναγιώτης Σγουρίδης): Η κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, αν κάποιος πρέπει να λογοδοτήσει απόψε το βράδυ στην Βουλή για την απερίγραπτη σύγχυση, την παραπληροφόρηση και για ένα είδος σχεδόν υστερίας που κυκλοφορεί σε ένα μέρος του Ελληνικού Λαού, αν κάποιος πρέπει να λογοδοτήσει για την παρεξήγηση που επικρατεί γύρω από την συνθήκη του Σένγκεν, αυτός είναι η Κυβέρνηση και το ΠΑ.ΣΟ.Κ. Πρέπει να δώσει λόγο για την ανακολουθία της, για τις παλινωδίες, τις ψυχώσεις με τις οποίες διακατείχετο μέχρι πρότινος το λεγόμενο λαϊκό και πατριωτικό ΠΑ.ΣΟ.Κ., που τον εμπόδισαν να προχωρήσει υπεύθυνα, όπως έπρεπε ήδη από το 1994, στην κύρωση αυτής της σύμβασης.

Ο κ. Κωνσταντόπουλος και οι Βουλευτές της Νέας Δημοκρατίας -άκουσα τον κ. Καμμένο με πολλή προσοχή- παρουσίασαν τις εκφράσεις, σκέψεις και ενστάσεις που διετύπωνε το ίδιο το ΠΑΣΟΚ και οι Υπουργοί του το 1994 εναντίον της Συνθήκης Σένγκεν. Σήμερα το ΠΑ.ΣΟ.Κ. εμφανίζεται με το φιλευρωπαϊκό του πρόσωπο και με την αξίωση η επίσημη Ελλάδα που εκπροσωπείται από την Κυβέρνηση του ΠΑ.ΣΟ.Κ. στο εξωτερικό να συμβαδίσει πλέον με την Ευρώπη. Είναι φυσικό λοιπόν σήμερα να δημιουργεί αυτές τις αντιδράσεις και να βρίσκεται σε πλήρη αδυναμία να τις αντιμετωπίσει. Δε νομίζω ότι ο κύριος Υπουργός που μίλησε στην αρχή αντιμετώπισε τις ενστάσεις και διέλυσε τους φόβους τους οποίους ανέπτυξαν πολλοι συνάδελφοι εδώ.

Κύριε Πρόεδρε, η Νεα Δημοκρατία υπήρξε πάντα συνεπής και συνεπής είναι και σήμερα. Η ίδια υπέγραψε τη συνθήκη το 1992 και δυο φορές ή τρεις, αν δεν κάνω λάθος, την έχει καταθέσει ως πρόταση νόμου, μαζί με το νομοσχέδιο για την επεξεργασία των προσωπικών πληροφοριών. Συνεπώς η συνέπεια της Παράταξης είναι δεδομένη και οι ανακολουθείες της κυβερνητικής Παράταξης είναι επίσης δεδομένες.

Τώρα επί του περιεχομένου της συμβάσεως: 'Οταν, κύριε Πρόεδρε, αξιώνουμε κοινοτική αλληλεγγύη από τους Ευρωπαίους και αξιώνουμε να προστατεύουνε τα σύνορά μας, δεν είναι δυνατό να το εννοούμε μόνο από τη πλευρά που μας ενδιαφέρει, δηλ. των εξωτερικών απειλών, και να αρνούμεθα την προστασία των συνόρων της Ελλάδος κατά το σκέλος που τα σύνορα αυτά είναι σύνορα της Ευρώπης. Επομένως να αρνούμεθα ένα άλλο είδος προστασίας που παρέχει η Ευρώπη, το οποίο είναι εξίσου σημαντικό με την ασφάλεια των συνόρων από εξωτερικούς κινδύνους, όπως είναι η ασφάλεια των συνόρων από τη διακίνηση του οργανωμένου εγκλήματος.

Δυστυχώς, η γεωγραφική θέση της Ελλαδας και άλλες ιστορικές και πολιτικές συνθήκες την έχουν καταστήσει κέντρο διερχομένου εγκλήματος. Ναρκωτικά, λαθρομετανάστευση, εμπόριο όπλων, τρομοκρατία, περνούν από την Ελλάδα και πολλές φορές σταματούν εδώ. 'Εχουμε άπειρα τέτοια θλιβερά δείγματα που έχουν αφήσει τα ίχνη τους στη Χώρα μας.

Συνεπώς, δεν υπάρχει άλλος τρόπος να προστατευτούμε παρά μόνο υιοθετώντας τις υποδείξεις και τους όρους, τους οποίους θέτει η Ενωμένη Ευρώπη για την προστασία της ίδιας της Ευρωπης από το εισαγόμενο οργανωμένο έγκλημα. Φυσικό είναι η έμφαση να δίδεται στα εξωτερικά σύνορα της Ευρώπης, αφού στο εσωτερικό πλέον θα πάψουν να υπάρχουν σύνορα.

Οι ενστάσεις που διατυπώνονται και τις οποίες ακούσαμε σ' αυτήν την Αίθουσα είναι δυο ειδών. Είναι ενστάσεις που έχουν σχέση με την προστασία των ατομικών δικαιωμάτων. Κυκλοφορεί η εντυπωση ότι η σύμβαση αυτή περιορίζει τα ατομικά δικαιώματα, θίγει τη προσωπική ζωή, εισέρχεται στο ιδιωτικό απόρρητο και δημιουργεί ένα σύστημα παρακολούθησης και κηδεμόνευσης των πολιτών. Μια άλλη κατηγορία ενστάσεων έχει σχέση με τις θρησκευτικές πεποιθήσεις, διότι συνδέει -εσφαλμένα, και εδώ είναι υποχρεώση της Κυβέρνησης, η οποία πρεπει ρητά και κατηγορηματικά να διαλύσει αυτές τις εντυπώσεις- συνδέει τη λειτουργία του συστήματος πληροφοριών Σένγκεν με τις θρησκευτικές πεποιθήσεις που έχουν σχέση με την Αποκάλυψη του Ιωάννη και το γνωστό 666.

Για μας όλες οι απόψεις είναι σεβαστές, οπουδήποτε και αν στηρίζονται, και έχουμε χρέος και να τις σεβόμαστε και να τις προστατεύουμε. Αλλά εκείνο, το οποίο έχουμε ακόμα μεγαλύτερο χρέος να κάνουμε, είναι, αν αυτές οι απόψεις είτε στηρίζονται σε εσφαλμένη βάση είτε δεν έχουν σχέση με το συζητούμενο αντικείμενο, έχουμε υποχρέωση να τις διαλύουμε. Βλέπω ότι η Κυβέρνηση συστηματικά το αρνείται και κατά κάποιον τρόπο δείχνει και μια αλλαζονία, σαν να περιφρονεί αυτές τις αντιλήψεις, αρνείται να δώσει πάντως τις δέουσες εξηγήσεις.

Εάν διαβάσουμε τη συνθήκη -και νομίζω ότι πολλά που λέγονται στην Αίθουσα οφείλονται στο γεγονός ότι δεν έχει μελετηθεί σωστά η συνθήκη ή τουλάχιστον έχουν μελετηθεί ορισμένες πλευρές και έχουν αφεθεί αμελέτητες ορισμένες άλλες- θέτει σοβαρές ασφαλιστικές δικλείδες για την προστασία των ατομικών δικαιωμάτων και σοβαρούς περιορισμούς, ώστε να μην πραγματοθούν οι κίνδυνοι που πάντα είναι υπαρκτοί.

Το πιο ευαίσθητο κεφάλαιο είναι αυτό που αναφέρεται στις πληροφορίες, δηλαδή στη λειτουργία του κεντρικού συστήματος πληροφοριών. Εκεί λοιπόν, δεν πρέπει να διαφύγει της προσοχής μας, ότι τα πάντα όσα διαβιβάζονται και αποθηκεύονται στο κεντρικό σύστημα πληροφοριών, εμφανίζουν δυο χαρακτηριστικά: Το ένα χαρακτηριστικό είναι ότι διαβιβάζονται από τα κράτη-μέλη βάσει του εθνικού τους δικαίου και στο μέτρο που το εθνικό δίκαιο επιτρέπει την αποθήκευση και διαβίβαση αυτών των πληροφοριών.

Αυτό είναι το ένα στοιχείο. 

Το δεύτερο είναι, ότι οι πληροφορίες, δε συγκεντρώνονται για να δημιουργούνται αρχεία, αλλά συγκεντρώνονται από τις επίσημες Αρχές του κράτους-μέλους και διαβιβάζονται για τέσσερις αποκλειστικά σκοπούς:

Πρώτον, για την έκδοση εγκληματιών, άρα έχουμε να κάνουμε με πρόσωπα, για τα οποία έχει εκδοθεί δικαστική απόφαση από ευρωπαϊκό κράτος. Δεύτερον, έχουν σχέση με την απαγόρευση εισόδου αλλοδαπών, όπου και όπως -λέει ειδικά το άρθρο 96- έχουν εκδοθεί δικαστικές αποφάσεις των

Σελίδα 7330 

κρατών-μελών, οι οποίες αναφέρονται σε αυτούς τους αλλοδαπούς.

Τρίτον, έχουν σχέση με την προστασία προσώπων που είναι στόχοι, επομένως με την προστασία προσώπων που κινδυνεύουν. 

Τέταρτον, έχουν σχέση είτε με κατηγορουμένους είτε με μάρτυρες, που είναι υποχρεωμένοι βάσει της νομοθεσίας κάποιου κράτους-μέλους να εμφανιστούν σε δικαστήριο και δε βρίσκονται. 

Αυτοί είναι οι τέσσερις στόχοι, για τους οποίους τα κράτη-μέλη επί τη βάσει της νομοθεσίας τους συγκεντρώνουν πληροφορίες και τις διαβιβάζουν στο κεντρικό σύστημα.

Υπάρχει εδώ κάποια ένσταση, η οποία να λέει ότι γι'αυτούς τους στόχους και υπ'αυτές τις προϋποθέσεις δεν είναι δυνατόν να γίνει συγκέντρωση πληροφοριών;

Αλλά πέραν αυτού, υπάρχουν και άλλες ασφαλιστικές δικλείδες προστασίας του συστήματος. Πρώτα από όλα, είπα και πριν, ότι μόνο το κράτος συγκεντρώνει αυτές τις πληροφορίες και τις διαβιβάζει. 'Επειτα, την επίβλεψη του Συστήματος Σένγκεν την έχει η λεγόμενη Εκτελεστική Επιτροπή, η οποία αποτελείται από έναν εκπρόσωπο Υπουργό του κάθε κράτους-μέλους. Αποφάσεις λαμβάνει αυτό το συλλογικό όργανο μόνο με ομοφωνία. Δηλαδή, ο 'Ελληνας Υπουργός που θα μετέχει σε αυτό το όργανο, θα αποφασίζει με ομοφωνία με τα άλλα κράτη για οτιδήποτε αφορά το σύστημα πληροφοριών. Και δε νομίζω ότι ο Υπουργός είναι ανεξέλεγκτο όργανο. Ποιο άλλο όργανο να επιβλέπει ένα συλλογικό όργανο που αποτελείται από Υπουργούς, όπως, αν δεν κάνω λάθος, ζήτησε ο εκπρόσωπος του Κομμουνιστικού Κόμματος;

ΟΡΕΣΤΗΣ ΚΟΛΟΖΩΦ: Το Ευρωπαϊκό Δικαστήριο.

ΑΝΝΑ ΜΠΕΝΑΚΗ-ΨΑΡΟΥΔΑ: Αυτό είναι δυνατόν, κύριε συνάδελφε. Και μάλιστα, είναι μέσα στις προτάσεις του Ευρωπαϊκού Κοινοβουλίου...

ΟΡΕΣΤΗΣ ΚΟΛΟΖΩΦ: Δεν προβλέπεται.

ΑΝΝΑ ΜΠΕΝΑΚΗ-ΨΑΡΟΥΔΑ : Αυτό είναι μια σοβαρή υπόδειξη, που τίποτα δεν απαγορεύει να γίνει δεκτή.

Εκτός αυτού όμως, υπάρχει το Εθνικό Συστημα Σένγκεν, αυτό που θα συλλέγει τις πληροφορίες, στην Ελλάδα, το οποίο στο χέρι μας είναι, Κυβέρνηση και Βουλή, να το συστήσουμε και να το συνθέσουμε με τον καλύτερο δυνατό τρόπο. Και επιπλέον, η Σύμβαση επιβάλλει, αυτή η εθνική αρχή που θα συλλέγει τα στοιχεία, να επιβλέπεται από μια άλλη αρχή ελέγχου, για το αν κάνει σωστά τη δουλειά της. Πόσες άλλες ασφαλιστικές δικλείδες να τεθούν, ώστε να εξασφαλιστεί η δημοκρατική λειτουργία και ο σεβασμός των πολιτών; Εκτός εάν -και με αυτό τελειώνω, κύριε Πρόεδρε- αμφιβάλλουμε για τη δημοκρατική συγκρότηση και για την αποτελεσματικότητα του δικού μας Κράτους, εάν πιστεύουμε, ότι εδώ μέσα, Βουλή και Κυβέρνηση, δεν είμαστε σε θέση να αυτοπροστατευθούμε. Αυτό όμως νομίζω ότι δε συμβαίνει. Και γι'αυτό πιστεύω, ότι οι αντιρρήσεις που υπάρχουν, οφείλονται μόνο σε παραπληροφόρηση. Και υπεύθυνη γι' αυτήν την παραπληροφόρηση είναι μόνο η Κυβέρνηση.

ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Μπενάκη.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ'αρχήν να αναφερθώ σε κάτι που είπε ο Κοινοβουλευτικός Εκπρόσωπος του ΠΑ.ΣΟ.Κ. Και είναι κάτι που λέγεται πολύ συχνά σε αυτή την Αίθουσα. Δεν είναι δυνατόν να αμφισβητηθεί κανενός η προσήλωση στο σεβασμό των δικαιωμάτων του ανθρώπου.

Θα μου επιτρέψετε, κύριε Πρόεδρε, να πω ότι εγώ δε θεωρώ ότι εκ προοιμίου είναι κάποιος αυτό που δηλώνει. 

'Εχω το δικαίωμα να τον κρίνω με βάση τα έργα του. 'Οταν έρχεσαι και ψηφίζεις νόμους για το ηλεκτρονικό φακέλωμα που δίνουν τη δυνατότητα να συγκεντρώνονται και να υφίστανται επεξεργασία στοιχεία για την πολιτική αντίληψη του καθενός για τη θρησκεία, για την ιδεολογία, για την ερωτική ζωή, για την υγεία, είναι δυνατόν να διατείνεσαι μετά, ότι σέβεσαι και παλεύεις για τα δικαιώματα του ανθρώπου, όταν έρχεσαι και ψηφίζεις τέτοιου είδους εγκληματικές συνθήκες, δημιουργήματα αρρωστημένων, διεστραμμένων μυαλών, όπως είναι η συνθήκη Σένγκεν, ή ο νόμος για τη δήθεν προστασία του πολίτη από την επεξεργασία και συγκέντρωση προσωπικών και μάλιστα ευαίσθητων δεδομένων; Και πετάς σκόνη στα μάτια ότι δημιουργείς ορισμένες εγγυήσεις. Ε, λοιπόν για μένα είναι καθαρό, δε σέβεσαι τα δικαιώματα του ανθρώπου. Εχω το δικαίωμα να έχω αυτήν την άποψη και αυτήν την κρίση. Αυτό είναι το ένα που ήθελα να πω για να συνεννοούμαστε κάποτε σ' αυτήν την Αίθουσα.

Είναι γεγονός ότι αυτή η συνθήκη είναι τεράστιας σημασίας. Είναι ολέθρια, όχι μόνο για τη Χώρα μας, για το Λαό μας, αλλά για όλους τους λαούς των χωρών-μελών αυτής της συνθήκης αλλά και των τρίτων χωρών. Και έρχεται να συζητηθεί με τη διαδικασία του άρθρου 108, μέσα σε τέτοια ασφυκτικά χρονικά πλαίσια, ενώ κατά τη γνώμη μας, θα έπρεπε να δοθεί η δυνατότητα, αφού ενημερωθεί ο Ελληνικός Λαός, να αποφασίσει ο ίδιος ο Ελληνικός Λαός.

Είναι βέβαια γνωστή η ευαισθησία και των κυβερνήσεων του ΠΑ.ΣΟ.Κ. και των κυβερνήσεων της Νέας Δημοκρατίας που αρνήθηκαν το αίτημα του Λαού μας για δημοψήφισμα, για το Μάαστριχτ. 'Ερχεστε σήμερα κύριοι της Ν.Δ. και το κατακεραυνώνετε, αλλά τότε προειδοποιούσαμε για τις σημερινές συνέπειες και ακόμη είμαστε στις αρχές. Το ίδιο, λοιπόν, λέμε και σήμερα για τη Συνθήκη Σένγκεν.

Υπάρχει αυτή η διαδικασία ουσιαστικά του επείγοντος. Και βεβαίως, υπάρχει και η άρνηση από το Προεδρείο της Επιτροπής και την Κυβέρνηση, να υπάρξουν ακροάσεις αρμοδίων στην Επιτροπή. Διάβασα τα Πρακτικά και άκουσα να λέει ο κ. Πάγκαλος "έγινε πολύ μεγάλη συζήτηση για το νόμο, για την προστασία του πολίτη και το θέμα κατά συνέπεια, εξαντλήθηκε". Μα, ούτε και τότε στην Επιτροπή δέχθηκε η Κυβέρνηση να έρθουν οι αρμόδιοι για ακρόαση, όπως είναι ο Δικηγορικός Σύλλογος. Και έχουμε θέση του Δικηγορικού Συλλόγου, κάθετα ενάντια στη συνθήκη Σένγκεν, αλλά και στον περίφημο νόμο, τον εθνικό νόμο, αν θέλετε, που πρέπει να συνοδεύει τη συνθήκη Σένγκεν.

Επίσης, ακούστηκαν διάφορα άλλα πράγματα. Είπε ο κ. Πάγκαλος στην Eπιτροπή ότι "δεν μπορούμε να μην κυρώσουμε τη συνθήκη, γιατί δεν θα μπορέσουν και οι άλλοι να την εφαρμόσουν". Μα, αυτό, είναι ένα μεγάλο ψέμα. Διότι ήδη η συνθήκη Σένγκεν εφαρμόζεται σε όλες τις χώρες που την υπέγραψαν και την κύρωσαν και διότι υπάρχουν δυο άλλες χώρες, η Αγγλία και η Ολλανδία που δεν την έχουν υπογράψει. Πώς είναι δυνατόν να προσπαθούμε με τέτοια τερτίπια να εξαπατήσουμε τον κόσμο;

Επίσης πρέπει να πούμε κύριε Πρόεδρε -καθαρές κουβέντες- ότι πρόκειται για μια καθαρά αντισυνταγματική σύμβαση και εμείς επιμένουμε σ' αυτό. Διότι, μεταξύ των άλλων άρθρων του Συντάγματος είναι αντίθετη και με το άρθρο 28 στην παράγραφο 3, όπου διευκρινίζει ότι "η Ελλάδα προβαίνει ελεύθερα με νόμο, που ψηφίζεται από την απόλυτη πλειοψηφία του όλου αριθμού των Βουλευτών, σε περιορισμούς ως προς την άσκηση της εθνικής κυριαρχίας, της εφ' όσον αυτό υπαγορεύεται από σπουδαίο εθνικό συμφέρον, δε θίγει τα δικαιώματα του ανθρώπου και τις βάσεις του δημοκρατικού πολιτεύματος και γίνεται με βάση τις αρχές της ισότητας και με τον όρο της αμοιβαιότητας".

'Εχουμε, λοιπόν, εδώ πέρα μια πρώτη επιταγή: Τέτοιου είδους συνθήκες πρέπει να ψηφιστούν με την πλειοψηφία του συνόλου των Βουλευτών, δηλαδή με 151 ψήφους. Και βεβαίως, έχουμε περιορισμό της εθνικής κυριαρχίας, αφού δίνεται η δυνατότητα να περιορίζεται το δικαίωμα της Χώρας μας να χορηγεί τη βίζα, τη θεώρηση διαβατηρίου, που νομίζει ότι πρέπει να χορηγήσει και υποβάλλεται σε περιορισμούς να παρέχει το άσυλο που νομίζει στους πολιτικούς πρόσφυγες που νομίζει καθώς επίσης και αφού η συνθήκη δίνει την δυνατότητα στις αστυνομίες τρίτων χωρών-μελών της Σένγκεν, να έρχονται, να εισβάλουν στη Χώρα μας και να συλλαμβάνουν αυτούς που υποπτεύονται ότι μπορεί να 

Σελίδα 7331 

διαπράξουν κάποιο έγκλημα ή απλώς κάποια αξιόποινη πράξη.

Φυσικά υπάρχει η παραβίαση των δικαιωμάτων του ανθρώπου, στην οποία εκτεταμένα αναφέρθηκε και ο Ειδικός Αγορητής του Κόμματός μας και ο Κοινοβουλευτικός μας Εκπρόσωπος, αλλά και άλλοι Αγορητές. 

Επίσης, πρέπει να πούμε ότι δεν είναι επιχείρημα το να λέμε ότι "τόσες άλλες χώρες κυρώθηκε και υπογράφηκε, αυτές δε σέβονται τα δικαιώματα του ανθρώπου;" Θα έπρεπε κανονικά να απαντηθούν ένα ένα τα επιχειρήματα και η κριτική που αραδιάστηκαν εδώ, σε συγκεκριμένα άρθρα, σε συγκεκριμένες διατάξεις.

Εγώ θα προσπαθήσω, στο χρόνο που έχω, να αναφερθώ περισσότερο στην αντιμετώπιση των αλλοδαπών στη Χώρα μας, μια που και εμείς οι 'Ελληνες σε δύσκολες συνθήκες είχαμε την ευκαιρία να αντιμετωπίσουμε τέτοιου είδους συμπεριφορές και ορισμένες μεν φορές να γευθούμε τη ζεστασιά της διεθνιστικής αλληλεγγύης, άλλες φορές την πίκρα του ρατσισμού και της δίωξης από χώρες που διατείνονταν ότι σέβονται τα δικαιώματα του ανθρώπου. Υπάρχει, λοιπόν, ένας ασφυκτικός έλεγχος στην είσοδο, στην παραμονή και κυκλοφορία στο έδαφος των χωρών - μελών της Σένγκεν. Και πρέπει εδώ να θυμίσουμε ότι παράλληλα έχει κυρωθεί και η Συνθήκη του Δουβλίνου, στην οποία θα αναφερθώ παρακάτω.

Στο άρθρο 5 μπαίνουν οι προϋποθέσεις για την είσοδο αλλοδαπού στις χώρες Σένγκεν: κατοχή έγκυρου εγγράφου, που επιτρέπει τη διέλευση των συνόρων, κατοχή έγκυρης θεώρησης, ενιαίας τώρα για όλες τις χώρες, να έχει έγγραφα που δικαιολογούν το σκοπό και τις προϋποθέσεις παραμονής. Και εδώ είναι το ερώτημα από ποιον και μέσω ποιας διαδικασίας, θα εκδίδονται τα έγγραφα αυτά. Καμία απάντηση δε δόθηκε και δε δίνεται, ούτε από τη Συμφωνία ούτε απ' αυτούς που την υπερασπίσθηκαν απόψε.

Πώς θα αποτρέπεται ο υποκειμενισμός, η αυθαιρεσία, τα μέτρα εξαναγκασμού και άλλα σε βάρος του αλλοδαπού; Πρέπει ακόμα, σύμφωνα με τη Συνθήκη, να υπάρχει η βεβαιότητα ότι δε θεωρείται πως μπορεί ο συγκεκριμένος να διαταράξει τη δημόσια τάξη και την εθνική ασφάλεια -και ξέρουμε τι σημαίνουν αυτά- ή τις διεθνείς σχέσεις ενός από τα συμβαλλόμενα μέρη. Επίσης, στη Συνθήκη εισάγεται η έννοια του υπόπτου και ο αλλοδαπός είναι εκ προοιμίου επικίνδυνος και ύποπτος. Το ερώτημα που τίθεται είναι: Με βάση ποια στοιχεία και κριτήρια οι αρχές ελέγχου θα καταλήγουν στο αν μπορεί "να διαταράξει τη δημόσια τάξη ή τις διεθνείς σχέσεις συμβαλλόμενου κράτους;" Δηλαδή, για τη Γερμανία ένας Κούρδος, ένας Σέρβος είναι εκ προοιμίου ταραξίες. 'Αρα, λοιπόν, έξω, στο πυρ το εξώτερο όλοι αυτοί. 'Εχουμε δηλαδή ένα θέμα, σχετικά με την ίδια την εθνική ανεξαρτησία της Χώρας μας, τις σχέσεις μας με τους γειτονικούς λαούς. Αλλά και αν ο αλλοδαπός έχει άδεια διαμονής σε μία χώρα - μέλος της Σένγκεν, με βάση την παράγραφο 3 του άρθρου 5, μπορεί να απαγορεύεται η διέλευση από κράτος - μέλος, όπου συγκεκριμένα ο αλλοδαπός είναι καταχωρημένος στον εθνικό κατάλογο της χώρας και θεωρείται επικίνδυνος.

Επίσης, στα άρθρα 6 και 7, όχι μόνο ο πολίτης τρίτης χώρας, αλλά και οι πολίτες χωρών - μελών της Σένγκεν μπορούν να θεωρούνται ύποπτοι.

Υπάρχει το θέμα της χορήγησης πολιτικού ασύλου. Στα άρθρα 28 με 38 μπαίνουν σοβαροί περιορισμοί στη χορήγηση ασύλου. Εδώ ακριβώς έχουμε τη Συνθήκη του Δουβλίνου, που προβλέπει κι αυτή ότι αν ένας πολιτικός πρόσφυγας ζητήσει άσυλο από μία χώρα και απορριφθεί η αίτησή του, τότε σε καμιά άλλη χώρα της Σένγκεν δεν μπορεί να απευθυνθεί να ζητήσει άσυλο.

'Εχουμε, λοιπόν -και συνοψίζω- μία σειρά παραβάσεις και κατάφωρες παραβιάσεις των Συνθηκών της Γενεύης του 1951 και των προβλέψεων της Αρμοστίας του ΟΗΕ -και του ΟΗΕ γενικότερα- ως προς τη χορήγηση ασύλου, αλλά και του ίδιου του Συντάγματος της Ελλάδας, που λέει στο άρθρο 5, παράγραφος 2, εδάφιο 2, αν δεν απατώμαι, ότι "απαγορεύεται η έκδοση από τη Χώρα μας η έκδοση αλλοδαπού, που διώκεται για τη δράση του υπέρ της ελευθερίας".

Βεβαίως, τελειώνοντας, κύριε Πρόεδρε, θα ήθελα να πω ότι αυτό που πρέπει να γίνει είναι να πάρετε πίσω αυτό το τερατούργημα, αυτό το κατασκεύασμα -όπως είπαμε- αρρωστημένων νοών, που το επινόησαν απλώς και μόνο οι πολυεθνικές και οι εγκέφαλοί τους για να κατοχυρώσουν τη δικτατορία τους σε μία εποχή που νομίζουν ότι μπορούν να πάρουν πίσω ό,τι κατάφεραν οι λαοί να κατακτήσουν με θυσίες.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα ήθελα, απευθυνόμενος σε σας, κύριε Πρόεδρε αλλά και σε όλους του Βουλευτές να αναλάβετε όλοι τις ευθύνες σας. Η σημερινή σας στάση καταγράφεται στην ιστορία, στη συνείδηση του Λαού μας, αλλά σε κάθε περίπτωση έχετε υπόψη σας ότι και αν τελικά, αγνοώντας όλες αυτές τις εκκλήσεις, ψηφίσετε τη συνθήκη, οι λαοί με τον αγώνα τους θα την ακυρώσουν στην πράξη.

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Ιωαννίδη, έχετε ζητήσει το λόγο επι προσωπικού;

ΦΟΙΒΟΣ ΙΩΑΝΝΙΔΗΣ: Μάλιστα, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Πείτε μας σε τι συνίσταται το προσωπικό σας.

ΦΟΙΒΟΣ ΙΩΑΝΝΙΔΗΣ: 'Οπως προφανώς ακούσατε ο κ. Κόρακας προηγουμένως αναφερόμενος σε μένα απεφάνθη ότι δε σέβομαι τα ανθρώπινα δικαίωματα και αυτό βεβαίως θα μου επιτρέψετε να το θεωρώ, για πολλούς λόγους, σοβαρή ύβρη. Δε θα απαντήσω σ' αυτόν τον τόνο, αλλά θέλω μισό λεπτό για να δώσω μία απάντηση.

ΠΡΟΕΔΡΕΥΩΝ (Παναγιώτης Σγουρίδης): 'Εκανε μία πολιτική κρίση.

ΦΟΙΒΟΣ ΙΩΑΝΝΙΔΗΣ: Με συγχωρείτε, αυτό δεν είναι πολιτική κρίση.

ΣΤΡΑΤΗΣ ΚΟΡΑΚΑΣ: Ούτε αυτό δεν μπορούμε να πούμε;

ΠΡΟΕΔΡΕΥΩΝ (Παναγιώτης Σγουρίδης): Είναι πολιτική κρίση, το Προεδρείο κρίνει...

ΦΟΙΒΟΣ ΙΩΑΝΝΙΔΗΣ: Δεν είναι πολιτική κρίση, με συγχωρείτε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Αυτό κρίνει το Προεδρείο.

ΦΟΙΒΟΣ ΙΩΑΝΝΙΔΗΣ: Μπορεί να διαφωνήσει με την άποψή μου, αλλά δε δικαιούται, επειδή έχω διαφορετική άποψη απ' αυτόν, να αμφισβητεί το δικό μου σεβασμό στα ανθρώπινα δικαιώματα. Αυτό ήθελα να διευκρινήσω.

ΠΡΟΕΔΡΕΥΩΝ (Παναγιώτης Σγουρίδης): Σαφώς. 'Ολοι ξέρουμε ότι σέβεστε τα ανρθώπινα δικαιώματα, αλλά κρίνει ο κ. Κόρακας ότι εσείς δεν τα σέβεστε.

ΦΟΙΒΟΣ ΙΩΑΝΝΙΔΗΣ: Εγώ δε χρειάζομαι να επικαλεσθώ το παρελθόν μου. Θα σας πω μόνο ένα πράγμα και απευθύνομαι στον κ. Κόρακα: 'Οτι ο σεβασμός στα ανθρώπινα δικαιώματα δεν είναι υπόθεση διακηρύξεων. Είναι υπόθεση καθημερινής συμπεριφοράς. Η δε απόδοση στις γνώμες ή στις απόψεις των άλλων μειωμένης ευαισθησίας για τα ανθρώπινα δικαιώματα, δε χαρακτηρίζει αυτούς στους οποίους απευθύνεται, αλλά το λέγοντα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, όπως γνωρίζετε η Νέα Δημοκρατία δεν αντιτίθεται στη Συνθήκη, αλλά αναγνωρίζοντας τις ευαισθησίες πολλών συναδέλφων, δεν επιχειρεί να επιβάλει ενιαία γραμμή σ' αυτό το θέμα.

Οι συνάδελφοι, έχουν αφεθεί να ψηφίσουν κατά συνείδηση και να εκφράσουν τις απόψεις τους και γι' αυτό θέλω να ξεκαθαρίσω και εγώ τη δική μου προσωπική θέση. 

Οι φιλελεύθερες αρχές μου με κάνουν να νιώθω στενοχώρια κάθε φορά που το δικαίωμα της ελευθερίας περιορίζεται, έστω και για λόγους προστασίας της κοινωνίας, από φαινόμενα όπως το οργανωμένο έγκλημα και η τρομοκρατία. Δεν υπάρχει αμφιβολία ότι η Συνθήκη του Σένγκεν, που οδηγεί σε συντονισμό των προσπαθειών στην Ευρώπη, κατά των πάσης

Σελίδα 7332 

φύσεως εγκληματικών, παρανόμων ενεργειών και τρομοκρατίας, με το να ενισχύει τους ελέγχους στα εξωτερικά σύνορα της Ευρωπαϊκής 'Ενωσης και να χαλαρώνει τους διασυνοριακούς ελέγχους μέσα στην ίδια την Ευρωπαϊκή 'Ενωση, οδηγεί σε κάποιους περιορισμούς δικαιωμάτων.

Ο συντονισμός αυτός συνεπάγεται και ανταλλαγή πληροφοριών μέσω συμβατών ηλεκτρονικών συστημάτων και πάντα αυτές οι εξελίξεις δημιουργούν εύλογες ανησυχίες για πολλούς συναδέλφους και για πολλούς πολίτες.

Ωστόσο, συμμερίζομαι τη θέση, που νομίζω ότι απέδειξαν τόσο η Εισηγήτρια της Νέας Δημοκρατίας κα Γιαννάκου Κουτσίκου, όσο και ο Κοινοβουλευτικός Εκπρόσωπος του Κόμματός μας κ. Τσιτουρίδης όσο και πριν από λίγο η κα 'Αννα Ψαρούδα-Μπενάκη, ότι στη συνθήκη αυτή, η οποία είναι προϊόν βαθειάς μελέτης, στα πλαίσια της Ευρωπαϊκής 'Ενωσης, υπάρχουν ασφαλιστικές δικλείδες που διασφαλίζουν, πάντα στα πλαίσια της Ευρωπαϊκής 'Ενωσης, τόσο τα ανθρώπινα δικαιώματα, όσο και την εθνική κυριαρχία.

Τα ανθρώπινα δικαιώματα διασφαλίζονται, βέβαια, με την έννοια ότι η ελευθερία του ενός σταματάει εκεί που αρχίζει η ελευθερία του άλλου.

Αυτή η έννοια της ελευθερίας νομίζω ότι είναι η βάση των σύγχρονων οργανωμένων κοινωνιών. Δεν μπορούμε να μιλάμε για απεριόριστα δικαιώματα ελευθερίας, διότι τότε καταργούμε κάθε μορφή οργανωμένου κράτους και κάθε έννοια κρατικής καταστολής, έστω και αν αυτή η κρατική καταστολή έχει ως στόχο τις αντικοινωνικές ενέργειες, το οργανωμένο έγκλημα, την τρομοκρατία.

'Εχω και έναν άλλο λόγο, για τον οποίο νιώθω ότι η Συνθήκη αυτή πρέπει να κυρωθεί. Θεωρώ ότι η εμβάθυνση της ευρωπαϊκής ολοκλήρωσης και η συμμετοχή της Χώρας μας ισότιμα σ' αυτήν τη διαδικασία, αποτελεί την καλύτερη, αν όχι τη μόνη εγγύηση, όχι μόνο για βελτίωση του βιοτικού μας επιπέδου, αλλά και για την ασφαλή διατήρηση της εθνικής μας υπόστασης. Διότι δεν μπορώ να φανταστώ ότι η εθνική μας υπόσταση μπορεί να διατηρηθεί στα πλαίσια του σύγχρονου κόσμου, χωρίς την ομπρέλα που μας παρέχει η Ευρωπαϊκή 'Ενωση. Αυτή την έννοια έχει άλλωστε και το περίφημο "ανήκουμε στη Δύση", που είχε πει ο ιδρυτής του Κόμματός μας και που βλέπουμε με ευχαρίστηση πολλοί από μας, σήμερα, να το ασπάζεται και το ΠΑ.ΣΟ.Κ.

Αναγνωρίζω και τις θρησκευτικές ευαισθησίες ορισμένων συναδέλφων, αλλά δεν μπορώ να θεωρήσω αυτές τις ευαισθησίες ως επαρκή δικαιολόγηση για πλήρη απόρριψη αυτής της Συνθήκης.

Νομίζω ότι η πρόθεση προστασίας των ανθρωπίνων δικαιωμάτων θα αποδειχθεί στην πράξη. Οι Συνθήκες από μόνες τους δεν είναι ούτε καλές ούτε κακές. Υπάρχουν επαρκή περιθώρια διακριτικής χρήσης των δικαιωμάτων που παρέχονται από τη Συνθήκη στις εθνικές αρχές -και εννοώ εδώ την Κυβέρνηση και τις μελλοντικές κυβερνήσεις της Χώρας- ώστε πραγματικά να διασφαλίσουμε τα ανθρώπινα δικαιώματα, αλλά να προστατεύσουμε και την κοινωνία.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Αλογοσκούφη.

Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, κάνοντας χρήση της ελευθερίας, της συνειδήσεως την οποία έχω και την οποία δε με παρεμπόδισε και το Κόμμα μου να εκφράσω ελευθέρως, δεν μπορώ παρά να διαφωνήσω με τη Συνθήκη, την οποία συζητείται σήμερα.

Δεν μπορώ να συμφωνήσω σε καμία περίπτωση, γιατί με την υπό συζήτηση και κύρωση Συνθήκη αποδομείται ολόκληρος ο νομικός μας πολιτισμός αφ'ενός και αφ'ετέρου, αποσαθρώνεται το θεμελιώδες κεφάλαιο των ατομικών και κοινωνικών δικαιωμάτων, αφού παραβιάζονται τα άρθρα 2,5,9,13,14 και 19 του Συντάγματος. Ανατρέπεται, παραδείγματος χάριν, το τεκμήριο της αθωότητος, το οποίο συνιστά βασικό στοιχείο του νομικού πολιτισμού μας.

Επίσης, εισάγονται όροι, όπως "ύποπτος", "ενδείξεις", γενικοί όροι, αξιολογικοί όροι...

ΗΛΙΑΣ ΠΑΠΑΔΟΠΟΥΛΟΣ: Δεν υπάρχουν αυτοί οι όροι;

ΑΠΟΣΤΟΛΟΣ ΑΝΔΡΕΟΥΛΑΚΟΣ: ... τους οποίους όρους, κύριε συνάδελφε, με νομοθετήματα, τα οποία φέρατε εσείς, το ΠΑ.ΣΟ.Κ. τα τελευταία χρόνια, προσπαθήσατε να περιορίσετε. Δραστικά δε περιορίσατε έννοιες, όπως την έννοια της επικινδυνότητας, το "ύποπτος φυγής" για την προσωρινή κράτηση στο χώρο της ποινικής δικονομίας και άλλους όρους.

'Ερχεστε, λοιπόν, τώρα εδώ και εισηγείσθε την επιψήφιση μιας Συνθήκης, η οποία ουσιαστικά συνιστά νομικό και συνταγματικό μεσαίωνα, σε σχέση με το νομικό και συνταγματικό μας status.

Είναι σεβασμός προς την αξία του ανθρώπου οι ρυθμίσεις τις οποίες εισάγει η Συνθήκη αυτή, όταν ολοκληρώνει το ηλεκτρονικό φακέλωμα σε πανευρωπαϊκό και αύριο σε παγκόσμιο επίπεδο; 'Οταν παραβιάζεται το άβατο της προσωπικής ελευθερίας, το προσωπικό απόρρητο, η προσωπική ζωή του ανθρώπου που θεμελιώνεται και καταξιώνεται στο άρθρο 9 του Συντάγματος, είναι δυνατόν 'Ελληνες Βουλευτές να ταχθούν υπέρ της Συνθήκης;

Ποιοι νοσηροί εγκέφαλοι, οι οποίοι θέλουν να εξουσιάζουν τα πάντα στην Ευρώπη και στον κόσμο ολόκληρο αύριο, έρχονται και κάνουν αυτές τις ρυθμίσεις, οι οποίες δείχνουν δίψα για εξουσία, για έλεγχο συνειδήσεων;

Δε συνιστά επίσης, περιορισμό της εθνικής μας κυριαρχίας, όταν μπορούν να εισέρχονται ξένες διωκτικές αρχές στο ελληνικό έδαφος και να κάνουν συλλήψεις;

Δε δημιουργείται εθνική ανασφάλεια από το γεγονός ότι θα υπάρχει ένα κεντρικό σύστημα συλλογής, αποθηκεύσεως και επεξεργασίας πληροφοριών, στο οποίο θα έχουν πρόσβαση μή φιλικές προς την Ελλάδα χώρες, που είναι ήδη μέλη της Ευρωπαϊκής 'Ενωσης, αλλά και αυτές που ενδέχεται αύριο να γίνουν μέλη όπως είναι η Τουρκία που κάθε άλλο παρά φιλικά διάκειται προς την Ελλάδα. Δε θα έχει πρόσβαση σ' αυτήν την αποθηκευμένη γνώση, σ' αυτά τα στοιχεία, τα οποία θα αφορούν 'Ελληνες πολίτες;

Αυτά όλα προάγουν την εθνική μας ασφάλεια; Προάγουν την εθνική μας υπόσταση; Προάγουν την εθνική μας αυτογνωσία;

'Ολα αυτά, κύριε Πρόεδρε, εμένα με βρίσκουν αντίθετο. Τοποθετούμαι δε με σαφήνεια και με καθαρότητα εναντίον αυτών των ρυθμίσεων και τις καταψηφίζω.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ανδρεουλάκο.

Κύριε Υπουργέ, ζητήσατε το λόγο.

Ορίστε, έχετε το λόγο, για πέντε λεπτά.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Κύριε Πρόεδρε, θα ήθελα να απαντήσω σε κάποια από τα ερωτήματα που έχουν τεθεί στην Αίθουσα αυτή.

Πρώτα απ' 'όλα θέλω να εκφράσω τη λύπη μου που δεν ήμουν εδώ από την αρχή της συζήτησης. Είχαμε διαβουλεύσεις με την Ολλανδική Προεδρία της Ευρωπαϊκής 'Ενωσης. Ο Πρωθυπουργός και ΥΠΕΞ της Ολλανδίας επισκέπτονται τη Χώρα μας ενόψη του Ευρωπαϊκού Συμβουλίου.

Το σύστημα του Σένγκεν, όπως γνωρίζετε, συνίσταται από μία συμφωνία, η οποία δημιουργεί ένα χώρο όπου καταργούνται οι έλεγχοι στα εσωτερικά σύνορα των κρατών που αποτελούν αυτόν το χώρο και θεσπίζει συνοδευτικές πολιτικές. Στόχος, δηλαδή, είναι η προστασία των κρατών-μελών από εξωτερικούς κινδύνους και η ελεύθερη διακίνηση στο εσωτερικό αυτού του χώρου.

Η Σύμβαση αυτή ρυθμίζει, τις προϋποθέσεις για τη διέλευση μέσω των εξωτερικών συνόρων με μια ενιαία, ομοιόμορφη πολιτική θεωρήσεων έναντι των υπηκόων των κρατών των τρίτων χωρών.

Προβλέπει, όμως, τη δυνατότητα επαναφοράς των ελέγχων στα εσωτερικά σύνορα για περιορισμένο χρονικό διάστημα και για λόγους που ανάγονται στη δημόσια τάξη ή στην εθνική ασφάλεια, μετά από διαβούλευση με τα συμβαλλόμενα κράτη.

Να σας θυμίσω ότι για το θέμα αυτό υπάρχει αυτή τη στιγμή μια μεγάλη συζήτηση στα πλαίσια της Διακυβερνητικής Διάσκεψης στην Ευρωπαϊκή 'Ενωση, κατά πόσο, δηλαδή, το

Σελίδα 7333 

Σένγκεν θα ενσωματωθεί μέσα στη νέα αναθεωρημένη Συνθήκη της Ευρωπαϊκής 'Ενωσης. Η πλειοψηφία των κρατών-μελών υποστηρίζει ακριβώς τη θέση αυτή, ότι το σύστημα αυτό πρέπει να ενσωματωθεί και να αποτελέσει τμήμα της Ευρωπαϊκής 'Ενωσης. Αυτή είναι και η θέση της Χώρας μας. Δε νομίζω, όμως, ότι θα περάσει, γιατί, όπως γνωρίζετε, χρειάζεται ομοφωνία. Κάποιες χώρες, όπως είναι η Βρεταννία, αντιτίθενται αλλά για άλλους λόγους, όχι για λόγους που σχετίζονται με αυτά που ακούστηκαν σ' αυτήν την Αίθουσα, αλλά διότι θέλουν να διατηρήσουν τον έλεγχο στα δικά τους σύνορα, έλεγχος ο οποίος είναι ιδιαίτερα αυστηρός.

Για τη Χώρα μας, πιστεύω ότι το Σένγκεν προσφέρει πολλά πλεονεκτήματα. Και προσφέρει πολλά πλεονεκτήματα, διότι όλα τα σύνορα της Ελλάδας θεωρούνται και αποτελούν εξωτερικό σύνορο του χώρου του Σένγκεν με αποτέλεσμα να ενισχύεται η προστασία του συνόρου αυτού με αυστηρούς ελέγχους. Επίσης ενισχύεται και η δραστηριότητα των Σωμάτων Ασφάλειας και της Αστυνομίας που επιτηρούν τα σύνορα με τεχνογνωσία, η οποία πρόκειται να μεταφερθεί στη Χώρα μας.

Αντιλαμβάνεσθε ότι αυτό έχει και μία μεγάλη πολιτική σημασία για μία χώρα όπως είναι η δική μας, η οποία συνορεύει στα ανατολικά με την Τουρκία, η οποία απειλεί την ακεραιότητα και την ασφάλειά μας.

Πιστεύω, λοιπόν, ότι ακριβώς επειδή η Χώρα μας συνορεύει με τρίτες χώρες, ακριβώς επειδή έχει ανάγκη προστασίας των εξωτερικών της συνόρων, θα πρέπει να προσχωρήσουμε σ' αυτήν τη Σύμβαση, θα πρέπει να ωφεληθούμε από τα πλεονεκτήματα, από τα προνόμια, που προβλέπει αυτή η Συνθήκη.

'Οσον αφορά τις ενστάσεις που έχουν ακουστεί στην Αίθουσα αυτή, αυτές κατατάσσονται σε δύο κατηγορίες. Ενστάσεις που αφορούν τα ανθρώπινα δικαιώματα και ενστάσεις που αφορούν θρησκευτικά δικαιώματα.

'Οσον αφορά την προστασία του πολίτη, πιστεύω ότι οι απόψεις που ακούστηκαν, οι επιφυλάξεις, αν δεν είναι εντελώς ανυπόστατες, είναι οπωσδήποτε υπερβολικές. Ο πολίτης προστατεύεται και τα δικαιώματά του κατοχυρώνονται απόλυτα. Το ίδιο ισχύει και όσον αφορά τις θρησκευτικές πεποιθήσεις. Οι απόψεις που έχουν ακουστεί σε σχέση με την Αποκάλυψη του Ιωάννη, ή τον αριθμό 666, δεν έχουν καμία σχέση με την πραγματικότητα, δεν εμφανίζονται πουθενά μέσα στη Συνθήκη και ασφαλώς η Συνθήκη αυτή δεν έρχεται σε καμία περίπτωση σε αντίθεση με την εκκλησία ή με τη θρησκεία ή με την ορθοδοξία.

Αντίθετα, σειρά από διατάξεις που αναφέρονται στην προστασία δεδομένων προβλέπουν τη διαδικασία, με βάση την οποία όποια διαβιβάζονται οι πληροφορίες. Οι πληροφορίες αυτές διαβιβάζονται από το εθνικό κράτος, μέσα από την αναγκαία εθνική νομοθεσία είναι ο νόμος για την προστασία των προσωπικών δεδομένων που εξασφαλίζει ένα επίπεδο προστασίας των δεδομένων προσωπικού χαρακτήρα, που είναι τουλάχιστον αντίστοιχο με εκείνο που απορρέει από τις διεθνείς συμβάσεις και από τη γνωστή σύμβαση του Συμβουλίου της Ευρώπης για την προστασία των ανθρωπίνων δικαιωμάτων.

Ο νόμος λοιπόν 2472/1997 συνιστά για τη Χώρα μας την αρχή προστασίας δεδομένων προσωπικού χαρακτήρα με αποστολή την εποπτεία της εφαρμογής των προϋποθέσεων για την επεξεργασία δεδομένων προσωπικού χαρακτήρα. 'Ηδη αυτή η αρχή έχει αρχίσει να συγκροτείται και θα είναι σύντομα σε πλήρη λειτουργία. Πλην των ρυθμίσεων της εθνικής νομοθεσίας, το άρθρο 115 της Σύμβασης εφαρμογής προβλέπει τη δημιουργία κοινής αρχής ελέγχου, η οποία αποτελείται από δύο εκπροσώπους εθνικής αρχής με αρμοδιότητα τον έλεγχο της τεχνικής υπηρεσίας υποστηρίξεως του συστήματος πληροφοριών Σένγκεν. 

Με βάση τις ανωτέρω ρυθμίσεις ο θιγόμενος πολίτης έχει δικαίωμα ελέγχου των στοιχείων που τον αφορούν και οποιοδήποτε όργανο διαπράττει αυθαιρεσία, υπόκειται σε βαρύτατες ποινικές, αστικές και διοικητικές, κυρώσεις.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Τέλος, για την ορθή εφαρμογή της Σύμβασης την ευθύνη έχει η εκτελεστική επιτροπή, στην οποία κάθε κράτος διαθέτει μια έδρα, εκπροσωπείται δε από τον Υπουργό που είναι αρμόδιος για την εκτέλεση της παρούσης Σύμβασης και οπωσδήποτε χρειάζεται ομοφωνία για τη λήψη των αποφάσεων.

Κύριε Πρόεδρε, αν έχω κάποια λεπτά ακόμη, να απαντήσω ειδικότερα σε κάποια από τα ερωτήματα τα οποία έχουν τεθεί.

ΠΡΟΕΔΡΕΥΩΝ (Παναγιώτης Σγουρίδης): Σύντομα όμως.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Αναφέρθηκε από ορισμένους συναδέλφους ότι η Κυβέρνηση του ΠΑΣΟΚ άλλαξε πολιτική στο θέμα. Δεν άλλαξε πολιτική. Θα θυμίσω ότι εγώ ο ίδιος σε απάντησή μου σε ερώτηση που είχε τεθεί εδώ στο Κοινοβούλιο πριν από τρία χρόνια είχα πεί ότι πολιτική της Κυβέρνησής μας ήταν να προχωρήσουμε στην κύρωση αυτής της Σύμβασης, εφόσον βεβαίως προηγουμένως υπάρχει η δυνατότητα να περάσει ο νόμος για τα προσωπικά δεδομένα.

'Οσον αφορά το θέμα του "φακελώματος" που έθεσαν ορισμένοι από τους Βουλευτές, θέλω να παρατηρήσω ότι δεν έχει καμία σχέση αυτό το οποίο θα γίνεται με τη Σύμβαση με το γνωστό "φακέλωμα". Εδώ πρόκειται να γίνεται η συλλογή πληροφοριών από εξουσιοδοτημένα άτομα με νόμιμο τρόπο.

Υπάρχει η δυνατότητα ελέγχου, υπάρχει δυνατότητα έρευνας και ασφαλώς οποιαδήποτε κατάχρηση υπόκειται σε σοβαρές και βαρύτατες αστικές, ποινικές και διοικητικές κυρώσεις.

Κύριε Πρόεδρε, τελειώνω υπογραμμίζοντας τα οφέλη που έχει να αποκομίσει η Χώρα μας ενσωματούμενη μέσα σ'αυτό το σύστημα. 

Θα ήθελα, επίσης, να ζητήσω από τη γραμματεία μια μικρή διόρθωση. Στην ειδική έκθεση που συντάχθηκε σύμφωνα με το άρθρο 75 παράγραφος 3 του Συντάγματος, εκ παραδρομής αναφέρεται στο σημείο 7 ότι οι σχετικές δαπάνες θα αντιμετωπισθούν από τις πιστώσεις των αρμοδίων Υπουργείων Προϋπολογισμού 1996. Αντ'αυτού θα πρέπει να γραφεί 1997. Και το έτος 1997 του δευτέρου εδαφίου του σημείου 7 να διορθωθεί σε 1998. Ευχαριστώ.

ΣΑΒΒΑΣ ΤΣΙΤΟΥΡΙΔΗΣ: Παρακαλώ, κύριε Πρόεδρε το λόγο.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί του σχεδίου νόμου του Υπουργείου Εξωτερικών "Κύρωση: 1. Της Συμφωνίας μεταξύ των Κυβερνήσεων των κρατών της Οικονομικής 'Ενωσης του Μπενελούξ, της Ομοσπονδιακής Δημοκρατίας της Γερμανίας και της Γαλλικής Δημοκρατίας σχετικά με τη σταδιακή κατάργηση των ελέγχων στα κοινά σύνορα.

2. Της Σύμβασης εφαρμογής της ανωτέρω Συμφωνίας μεταξύ των ιδίων κρατών-μελών.

3. Των Πρωτοκόλλων και των Συμφωνιών προσχώρησης στις παραπάνω Συμφωνίες: της Ιταλικής Δημοκρατίας, του Βασιλείου της Ισπανίας, της Δημοκρατίας της Πορτογαλίας, της Ελληνικής Δημοκρατίας, της Αυστριακής Δημοκρατίας, της Φιλανδικής Δημοκρατίας, του Βασιλείου της Δανίας και του Βασιλείου της Σουηδίας μετά των τελικών πράξεων, πρακτικών, δηλώσεων και κοινών δηλώσεων αυτών".

Κύριοι συνάδελφοι, έχει κατατεθεί αίτηση ονομαστικής ψηφοφορίας της οποίας το κείμενο έχει ως εξής:

Προς 

τον κ. Πρόεδρο της Βουλής

Οι κάτωθι Βουλευτές ζητούμε την διεξαγωγή ονομαστικής ψηφοφορίας επί του σχεδίου νόμου "Κύρωση: 1. της Συμφωνίας μεταξύ των Κυβερνήσεων των Κρατών της Οικονομικής 'Ενωσης του Μπενελούξ, της Ομοσπονδιακής Δημοκρατίας της Γερμανίας και της Γαλλικής Δημοκρατίας σχετικά με τη σταδιακή κατάργηση των ελέγχων στα κοινά σύνορα,

2. Της Σύμβασης εφαρμογής της ανωτέρου Συμφωνίας μεταξύ των ιδίων κρατών-μελών,

3. Των Πρωτοκόλλων και των Συμφωνιών προσχώρηση στη παραπάνω Συμφωνίας: της Ιταλικής Δημοκρατίας κ.λπ., μετά

Σελίδα 7334 

των τελικών πράξεων, πρακτικών, δηλώσεων και κοινών δηλώσεων αυτών", προς το οποίο είμεθα αντίθετοι:

Οι αιτούντες Βουλευτές

Απόστολος Ανδρεουλάκος

Πάνος Καμμένος 

Αδάμ Ρεγκούζας

Θεόδωρος Σκρέκας

Καραμπίνας Κων/νος

Γιακουμάτος Γερ.

Ψωμιάδης Παν.

Καρατζαφέρης Γιωρ.

Δημοσχάκης Θεοφ.

Γεωργ. Τσαφούλιας

Αράπης Γ.

Καρακώστας Ι.

Καρατάσος 

Κόρακας Ευστρ.

Αγγουράκης Μπ.

Φ. Κουβέλης

Σ. Αλφιέρη

Ηλίας Βεζδρεβάνης

Ευάγγελος Γ. Πολύζος

Νικ. Κατσαρός

Καραμηνάς Κων.

Βασίλειος Πάππας

Γ.Β. Γαρουφαλιάς

Τριαντάφυλλος Αθ. Μπέλλος

Μελάς Παναγ.

Βύρων Γ. Πολύδωρας

ΣΑΒΒΑΣ ΤΣΙΤΟΥΡΙΔΗΣ: 'Εχω ζητήσει το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα να λάβετε το λόγο σύμφωνα με το άρθρο 108 του Κανονισμού. Διαβάσατε τον Κανονισμό. Εφ'όσον είστε Κοινοβουλευτικός Εκπρόσωπος, διαβάστε τον καλά.

ΣΑΒΒΑΣ ΤΣΙΤΟΥΡΙΔΗΣ: Ζήτησα το λόγο πριν περαιωθεί η συζήτηση και πριν αρχίσετε να διαβάζετε...

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο πριν.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν εφαρμόζεται ακριβώς το άρθρο 108. Είναι μια ιδιάζουσα περίπτωση.

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Κατσαρέ.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δώσατε το λόγο σε όλους τους Κοινοβουλευτικούς Εκπροσώπους. Εξαίρεση θα κάνετε σε έναν;

ΠΡΟΕΔΡΕΥΩΝ (Παναγιώτης Σγουρίδης): Δευτερολογία είναι αυτή. Μίλησε 16 λεπτά, κύριε Κατσαρέ.

ΣΑΒΒΑΣ ΤΣΙΤΟΥΡΙΔΗΣ: Μια ερώτηση μπορώ να θέσω στον κύριο Υπουργό;

ΠΡΟΕΔΡΕΥΩΝ (Παναγιώτης Σγουρίδης): 'Οχι δεν μπορείτε. 'Εχουμε μπει στη διαδικασία της ψηφοφορίας.

ΣΑΒΒΑΣ ΤΣΙΤΟΥΡΙΔΗΣ: Επιμένω ότι με είδατε να ζητώ το λόγο πριν αρχίσει η διαδικασία.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα αναγνώσω τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος κατά τον Κανονισμό αριθμός για την υποβολή της.

Ο κ. Πάνος Καμμένος. Παρών.

Ο κ. Αδάμ Ρεγγούζας. Παρών. Ο κ. Θεόδωρος Σκρέκας. Παρών.

Ο κ. Κωνσταντίνος Καραμπίνας. Παρών.

Ο κ. Γεράσιμος Γιακουμάτος. Παρών.

Ο κ. Παναγιώτης Ψωμιάδης. Παρών.

Ο κ. Θεοφάνης Δημοσχάκης. Παρών.

Ο κ. Γεώργιος Τσαφούλιας. Παρών.

Ο κύριος Γεώργιος Καρατζαφέρης. Παρών.

Ο κ. Ιωάννης Αράπης. Παρών.

Ο κ. Ιωάννης Καρακώστας. Παρών.

Ο κ. Γεώργιος Καρατάσος. Παρών.

Ο κ. Στρατής Κόρακας. Παρων.

Ο κ. Χαράλαμπος Αγγουράκης. Παρών.

Ο κ. Φώτιος Κουβέλης. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.

Συνεπώς διακόπτουμε τη συνεδρίαση για δέκα λεπτά.

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.

Κύριοι συνάδελφοι, το Προεδρείο εκτιμώντας τις ανάγκες του Νομοθετικού 'Εργου, σύμφωνα με τον Κανονισμό ('Αρθρο 73, παράγραφος 3), θα λύσει τη συνεδρίαση για αύριο Τρίτη 10 Ιουνίου 1997 και ώρα 19.00' με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού της Αριστεράς και της Προόδου κ. Νικολάου Κωνσταντόπουλου, σε επίπεδο Αρχηγών Κομμάτων, με θέμα: "Τους σχεδιασμούς και τις επιλογές της Κυβέρνησης στα θέματα του κοινωνικού διαλόγου και της κοινωνικής πολιτικής", σύμφωνα με την ειδική ημερήσια διάταξη.

Λύεται η συνεδρίαση.

'Ωρα λήξης 23.45'.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
