ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ  Θ’

Πέμτπη 9 Μαρτίου 2006

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Βριλλησίων και το 8ο Δημοτικό Σχολείο Λειβαδιάς, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 10 Μαρτίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των συνδεδεμένων εταιρειών και άλλες διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών», σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΓΕΩΡΓΑΚΟΠΟΥΛΟΣ Δ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΛΛΙΩΡΑΣ Η., σελ.
ΚΟΥΣΕΛΑΣ Δ., σελ.
ΜΑΚΡΥΠΙΔΗΣ Α., σελ.
ΜΑΝΩΛΗΣ Ι., σελ.
ΜΠΕΖΑΣ Α., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΦΛΩΡΙΔΗΣ Γ., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄
     ΣΥΝΕΔΡΙΑΣΗ   SΘ΄
     Πέμπτη 9 Μαρτίου 2006
     Αθήνα, σήμερα στις 9 Μαρτίου 2006, ημέρα Πέμπτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Ηλία Καλλιώρα, Βουλευτή Φθιώτιδος, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές B΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Εκτελεστική Γραμματεία του ΠΑΜΕ καταδικάζει την Οδηγία «Μπολκενστάϊν» και ζητεί την καταψήφισή της.
2) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και . ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοϋπαλλήλων Εταιρείας Τσάνταλη καταγγέλλει τις συνεχιζόμενες διώξεις συνδικαλιστών του κλάδου των εμφιαλωμένων ποτών.
3) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμαρχος Μελιβοίας Νομού Λάρισας διαμαρτύρεται για τις αλλαγές στα δρομολόγια και στο σταθμό αφετηρίας και τερματισμού των λεωφορείων στο Δ.Δ. Μελιβοίας.
4) Οι Βουλευτές Αχαΐας και Α΄ Αθηνών κ. ΠΑΝΑΓΙΩΤΗΣ ΚΟΣΙΩΝΗΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ένωση Συντακτών Ημερησίων Εφημερίδων Πελοποννήσου – Ηπείρου – Νήσων ζητεί να καταβληθούν άμεσα τα δεδουλευμένα στους εργαζόμενους του τηλεοπτικού σταθμού «Tele Time» και του ραδιοφωνικού σταθμού «Relax».
5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το WWF Ελλάς ζητεί την άμεση έγκριση του σχεδίου τριμερούς συμφωνίας για την εδραίωση της συνεργασίας και τη συνολική διαχείριση των υδάτων στο Πάρκο των Πρεσπών κ.λπ..
6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Κέντρο για τη Μελέτη του Περιβάλλοντος και της Πολιτιστικής Κληρονομιάς στη Λίμνη Βοιβηίδα – Κάρλα ζητεί χρηματοδότηση για εργασίες βελτίωσης του χώρου που διαθέτει στα Κανάλια του Δ.Δ. Κάρλας Νομού Μαγνησίας.
7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κύριοι Μπαλαμώτης Στέργιος και Γραμμενόπουλος Νικόλαος ζητούν τη μονιμοποίησή τους στη Δ/νση Κτηνιατρικής της Ν.Α. Μαγνησίας.
8) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία οι συμβασιούχοι καθηγητές του Δημοτικού Ωδείου Βόλου ζητούν να μετατραπούν οι συμβάσεις εργασίας τους σε αορίστου χρόνου.
9) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί την εικοσιτετράωρη λειτουργία του Σιδηροδρομικού Σταθμού  Κιλκίς.
10) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Εργαζομένων Δημοσίων Σχολικών Κυλικείων Δυτικής Μακεδονίας διατυπώνει τις προτάσεις του για το νομοθετικό καθεστώς λειτουργίας και εκμετάλλευσης των σχολικών κυλικείων.
11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά και  δημοσιεύματα εφημερίδων με τα οποία η Ένωση Αγροτικών Συλλόγων Ιεράπετρας ζητεί να αποζημιωθούν οι δικαιούχοι παραγωγοί για την ηρτημένη παραγωγής τους, που καταστράφηκε λόγω αδυναμίας μεταφοράς της.
12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί το ακίνητο στην Παχειά Άμμο Λασιθίου ιδιοκτησίας της Ε.Τ.Ε. να περιέλθει στο Δήμο Ιεράπετρας σε τιμή ανάλογη της αντικειμενικής αξίας του.
13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Γεωργακοπούλου Βασιλική ζητεί να της χορηγηθεί από το Ι.Κ.Α. η σύνταξη  του αποθανόντος συζύγου της.
14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Μπενιάς ζητεί να δικαιωθεί υλικά και ηθικά, μερίδα ναυτεργατικών στελεχών για τη συμμετοχή τους στην Εθνική Αντίσταση.
15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα για μετατόπιση των πυλώνων της Δ.Ε.Η. από τον οικισμό της Αμμουδάρας Αγίου Νικολάου Κρήτης.
16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη στελέχωση του Περιφερειακού Ιατρείου της Ελούντας.
17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γεωπόνων Λασιθίου ζητεί τη μετατροπή του σταθμού Γεωργικής Έρευνας Ιεράπετρας σε Ινστιτούτο Θερμοκηπιακών Καλλιεργειών.
18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Αποφοίτων Ιατρών Χωρών εκτός της Ε.Ε. ζητεί την αναγνώριση με το νέο σύστημα εξετάσεων των πτυχίων των αποφοίτων Ιατρικής, χωρών εκτός Ε.Ε..
19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος του Οροπεδίου Λασιθίου ζητεί χρηματοδότηση για την αποκατάσταση των ζημιών στο οδικό δίκτυο του δήμου του.
20) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι γονείς του θεραπευτικού προγράμματος «ΕΝ ΔΡΑΣΕΙ» ζητούν να ενεργοποιηθεί και να λειτουργήσει ο ν. 2331/95 άρθρο 21 παράγραφος 1Θ΄ περί αντιμετώπισης των χρηστών που έχουν διατελέσει αξιόποινες πράξεις, έχουν καταδικαστεί και συμπληρώσει το 1/5 της ποινής τους και παρακολουθούν πρόγραμμα απεξάρτησης στις φυλακές να συνεχίζουν, αν ήθελαν, με απευθείας μεταγωγή τους σε θεραπευτικές κοινότητες.
21) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία το WWF ζητεί να ενημερωθεί σχετικά με τη διαχείριση του Διασυνοριακού Πάρκου Πρεσπών και της διασυνοριακής συνεργασίας για την ανάπτυξή του.
22) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας το οποίο αναφέρεται σε αυθαίρετη κατασκευή πλησίον του Λιμενικού Ταμείου Χαλκίδας.
23) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Εμπορικός Σύλλογος Κατερίνης ζητεί τη ρύθμιση από το Ι.Κ.Α. όλων των ασφαλιστικών διαφορών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4137/2-11-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 4011Β/23-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας πληροφορούμε ότι η μελέτη του Περιφερειακού Σχεδίου Διαχείρισης Στερεών Αποβλήτων (ΠΕΣΔΑ) Περιφέρειας Στερεάς Ελλάδος ανατέθηκε από την Περιφέρεια Στερεάς Ελλάδος.
     Όπως μας πληροφόρησε η Περιφέρεια Στερεάς Ελλάδος με σχετικό έγγραφό της η σύμβαση για τη σύνταξη της μελέτης του Περιφερειακού Σχεδίου Διαχείρισης Στερεών Αποβλήτων (ΠΕΣΔΑ) υπεγράφη την 21/10/2004. Σύμφωνα με την σύμβαση, η μελέτη θα εκπονείτο σε 2 φάσεις, διάρκειας 2 μηνών η πρώτη και ενός μηνός η δεύτερη, χωρίς να υπολογίζονται τα ενδιάμεσα στάδια εγκρίσεων.
     Την 19-7-2005 υπεβλήθη ολοκληρωμένα η Β' φάση της μελέτης, μετά από δοθείσες παρατάσεις χρόνου.
     Τελικά η μελετητική εταιρεία υπέβαλε τα αιτούμενα 17 αντίγραφα της μελέτης την 27/9/2005 και την 3-10-2005 εστάλησαν από την ΔΙ.ΠΕ.ΧΩ. Περ. Στερεάς Ελλάδας προς γνωμοδότηση στους συναρμόδιους φορείς (Περιφερειακό Συμβούλιο, Νομαρχιακά Συμβούλια, ΤΕΔΚ Νομών κ.α.), σύμφωνα με τις διατάξεις του άρθρου 6 της αρ. ΗΠ 50910/2727/2003 ΚΥΑ (ΦΕΚ 1909/Β).
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 5602/14-12-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 4147Β/5-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Σύμφωνα με το σχέδιο ΚΥΑ που προωθήθηκε στο Υπουργείο ΠΕΧΩΔΕ από το Υπουργείο Οικονομίας και Οικονομικών και το Υπουργείό Τουριστικής Ανάπτυξης, η Περιφέρεια Κρήτης περιλαμβάνεται στα τμήματα της Επικράτειας, στα οποία δεν έχουν εφαρμογή οι ενισχύσεις επιχορήγησης, επιδότησης χρηματοδοτικής μίσθωσης και επιδότησης μισθολογικού κόστους του Ν.3299/2004, για τα επενδυτικά σχέδια ίδρυσης ή επέκτασης ξενοδοχειακών εγκαταστάσεων.
     Σύμφωνα με το σκεπτικό του εν λόγω σχεδίου ΚΥΑ, για τη διαμόρφωση του, ελήφθησαν υπόψη, μεταξύ άλλων:
     - Οι προτάσεις των θεσμικών κυρίως φορέων περιοχών της Επικράτειας,
     - Τα πορίσματα από την αξιολόγηση στατιστικών στοιχείων για την εξέλιξη της εν γένει τουριστικής δραστηριότητας της Ελλάδας τα έτη 1998 - 2004
     - Τα αποτελέσματα της εφαρμογής της με α.π. 27783/22.04.03 (ΦΕΚ 499/Β/2004) αντίστοιχης ΚΥΑ.
     Σε κάθε περίπτωση η οποιαδήποτε τροποποίηση, βάσει νόμου, δεν είναι δυνατή πριν την πάροδο διετίας.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 5493/18-12-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 4136Β/5-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης, σας γνωρίζουμε ότι:
     Όσον αφορά στη χρηματοδότηση του Φορέα Διαχείρισης και του Εθνικού θαλάσσιου Πάρκου:
     Με την υπ. αριθμ. 182139/28.04.2005 Απόφαση Γενικού Γραμματέα, εντάχθηκε στο Επιχειρησιακό Πρόγραμμα «ΠΕΡΙΒΑΛΛΟΝ» το έργο «ΟΡΓΑΝΩΣΗ ΤΗΣ ΠΡΟΣΤΑΣΙΑΣ ΚΑΙ ΤΟΥ ΕΘΝΙΚΟΥ ΘΑΛΑΣΣΙΟΥ ΠΑΡΚΟΥ ΑΛΟΝΝΗΣΟΥ - ΒΟΡΕΙΩΝ ΣΠΟΡΑΔΩΝ», με Φορέα Υλοποίησης τον Φορέα Διαχείρισης της προστατευόμενης περιοχής. Ο προϋπολογισμός του έργου είναι 352.000 Ευρώ και αφορά στις εξής δράσεις:
     1. Χρηματοδότηση της αρχικής λειτουργίας (start υρ) του Φορέα Διαχείρισης. 
     2. Εκπόνηση προγραμμάτων φύλαξης και παρακολούθησης περιβαλλοντικών παραμέτρων
     3. Εκπόνηση προγράμματος ενημέρωσης - ευαισθητοποίησης
     Για το παραπάνω έργο εγκρίθηκε στις 29/07/2005, με απόφαση Υπουργού Οικονομίας και Οικονομικών, η ένταξη του στο ΠΔΕ (κωδικός 2005ΣΕ07530025) και η πίστωση για το 2005 (100.000,00 Ευρώ). Αναμένεται η υποβολή αιτήματος χρηματοδότησης από τον Φορέα Διαχείρισης προς το Υ.ΠΕ.ΧΩ.Δ.Ε. προκειμένου να εκταμιευθεί η πρώτη δόση της χρηματοδότησης του έργου.
     Στο πλαίσιο της 5ης Πρόσκλησης του Μέτρου 8.1 του Επιχειρησιακού Προγράμματος «ΠΕΡΙΒΑΛΛΟΝ», υποβλήθηκε νέα πρόταση από το Φορέα Διαχείρισης της προστατευόμενης περιοχής, προϋπολογισμού 900.000 ΕΥΡΩ και αφορά στις εξής δράσεις:
     1. Δημιουργία συμπληρωματικής κτιριακής υποδομής 
     2. Δημιουργία υποδομών προστασίας και διαχείρισης 
     3. Προμήθεια ραντάρ, σκαφών και οχήματος για τη λειτουργία του σκάφους.
     Η υπηρεσία διαχείρισης του ΕΠΠΕΡ έχει ζητήσει επικαιροποίηση - τροποποίηση του τεχνικού δελτίου της συγκεκριμένης πρότασης προκειμένου να αξιολογηθεί στο πλαίσιο της 5ης πρόσκλησης.
     Όσον αφορά στη λειτουργία του Φορέα Διαχείρισης του Εθνικού θαλάσσιου Πάρκου:
     Η συγκρότηση των Δ.Σ. γίνεται ως γνωστόν βάσει των ρυθμίσεων του ν.2742/99 «Χωροταξικός σχεδιασμός και αειφόρος ανάπτυξης και άλλες διατάξεις». Για το σκοπό αυτό έχουν ήδη αποσταλεί οι ακόλουθες επιστολές του Υπουργού ΠΕ.ΧΩ.Δ.Ε. προς τους εμπλεκόμενους φορείς προκειμένου να ορίσουν τους εκπροσώπους τους:
     α) ΑΠ.165671/1366/8.4.05: προς Υπουργείο Ανάπτυξης
     β) ΑΠ.165672/1367/8.4.05: προς Υπουργείο Αγροτικής Ανάπτυξης και Τροφίμων
     γ) ΑΠ. 165675/1370/8.4.05: προς ΥΕΝ
     δ) ΑΠ. 165653/1348/8.4.05: προς Περιφέρεια Θεσσαλίας Ν.Α. Μαγνησίας, Δήμο Μαγνησίας, Δήμο Αλοννήσου, Παραγωγικούς Φορείς
     ε) ΑΠ.165896/1834/11.5.05: προς Περιβαλλοντικές Οργανώσεις
     Μόλις ολοκληρωθεί η διαδικασία ορισμού εκπροσώπων των ως άνω φορέων θα συνταχθεί η σχετική Υπουργική Απόφαση ΥΠΕΧΩΔΕ συγκρότησης του νέου Δ.Σ. Μέχρι τότε, τα νυν Δ.Σ. εξακολουθούν να ασκούν τα καθήκοντά τους, σύμφωνα με τις μεταβατικές διατάξεις του Ν.3260/04.
     Έχουν εγκριθεί με Υπουργικές Αποφάσεις και δημοσιευθεί στην Εφημερίδα της Κυβέρνησης όλοι οι Κανονισμοί Λειτουργίας του Φορέα, ώστε αυτός να μπορεί να χρηματοδοτηθεί από το ΕΠΠΕΡ.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 6082/22-12-05 ερώτηση των Βουλευτών κυρίων Παναγιώτου Κοσιώνη και Δημητρίου Τσιόγκα δόθηκε με το υπ’ αριθμ. 4223Β/16-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι:
     1. Σχετικά με το θέμα των αμμοληψιών στους ποταμούς, αρμόδιες υπηρεσίες για την αδειοδότηση και τον έλεγχο της δραστηριότητας είναι η Περιφέρεια Δ. Ελλάδας και η Νομαρχιακή Αυτοδιοίκηση Αιτωλοακαρνανίας. Όπως προκύπτει από την σχετική αλληλογραφία μας, η Δ/νση Ελέγχου και Κατασκευής Έργων της αρμόδιας Περιφέρειας Δυτικής Ελλάδας, μετά από αίτηση του Δήμου Oιvιάδων πραγματοποίησε αυτοψία στον ποταμό Αχελώο, και διαπίστωσε τα προβλήματα που έχουν δημιουργηθεί στις παρόχθιες περιοχές από τις εναποθέσεις φερτών υλικών (Αμμοχάλικα κ.λπ.) στην κοίτη του ποταμού, δηλαδή εκτροπή της ροής και καταστροφή των προστατευτικών αναχωμάτων, υπερχείλιση του ποταμού και κατάκλιση παρόχθιων ιδιοκτησιών κ.λπ..
     Ακολούθως η υπηρεσία απέστειλε Έκθεση Αυτοψίας με τις διαπιστώσεις και τις προτάσεις στον ενδιαφερόμενο Δήμο Οινιάδων. Στη συνέχεια λόγω του επερχόμενου χειμώνα και για να μην παρουσιασθούν προβλήματα στις παραποτάμιες περιοχές, χορηγήθηκε από τον Γενικό Διευθυντή Π.Δ.Ε. άδεια αμμοχαλικοληψίας τριών (3) μηνών στον Δήμο Οινιάδων ώστε να απομακρυνθούν οι φερτές ύλες από την κοίτη του ποταμού Αχελώου.
     Μετά την άδεια αμμοχαλικοληψίας ο Δήμος Oινιάδων προέβη στην δημοπράτηση των εργασιών απομάκρυνσης των φερτών υλικών (αμμοχάλικα κ.λπ.) ώστε να πραγματοποιηθούν οι εργασίες καθαρισμού της κοίτης του ποταμού Αχελώου χωρίς έξοδα του Δήμου.
     Σύμφωνα με το υπ΄ αρ. πρωτ. 9833/8-12-05 έγγραφο της ως άνω αρμόδιας υπηρεσίας, οι εργασίες καθαρισμού της κοίτης του ποταμού Αχελώου από τον Δήμο Oιvιάδων ήταν αναγκαίες για την αντιπλημμυρική προστασία των παραποτάμιων περιοχών λόγω του επερχόμενου χειμώνα.
     2. Ανεξαρτήτως αυτών σας ενημερώνουμε ότι ο Τομέας Νοτίου Ελλάδας της Ειδικής Υπηρεσίας Επιθεωρητών Περιβάλλοντος του ΥΠΕΧΩΔΕ (ΕΥΕΠ), θα προγραμματίσει επιθεώρηση για την διερεύνηση των καταγγελιών στην περιοχή του Δ. Νεοχωρίου Oιvιάδων.
     3. Ο Αχελώος ποταμός, από τη γέφυρα του Πεντάλοφου μέχρι τις εκβολές του περιλαμβάνεται σε προτεινόμενη Ζώνη Προστασίας της Φύσης. Για την προστασία του Αχελώου ποταμού και της ευρύτερης περιοχής της Λ/Θ Μεσολογγίου-Αιτωλικού το ΥΠΕΧΩΔΕ έχει προωθήσει Σχέδιο ΚΥΑ με το οποίο θεσμοθετούνται οι προστατευόμενες περιοχές βάσει των ν. 1650/86 και ν. 3044/02. Ειδικότερα σύμφωνα με την κατάταξη του Σχεδίου, οι νησίδες εντός του ποταμού αποτελούν ζώνες απολύτου προστασίας και η απόληψη φερτών υλικών απαγορεύεται
     4. Σχετικά με την διαχείριση των στερεών αποβλήτων του Δήμου Μεσολογγίου αλλά και της ευρύτερης περιοχής, έχει ολοκληρωθεί ο Περιφερειακός Σχεδιασμός Διαχείρισης Στερεών Αποβλήτων Δ. Ελλάδας και αναμένεται η απόφαση έγκρισης από τον Περιφερειάρχη Δ. Ελλάδας. Ο σχεδιασμός προβλέπει ένα (1) ΧΥΤΑ για την διαχειριστική ενότητα που ανήκει ο Δήμος Μεσολογγίου. Το έργο έχει ενταχθεί στο Ταμείο Συνοχής (1), έχει κατασκευαστεί κατά το μεγαλύτερο μέρος του και αναμένεται να λειτουργήσει άμεσα. Με την έναρξη λειτουργίας του ΧΥΤΑ θα παύσει η λειτουργία του ΧΑΔΑ Μεσολογγίου.
     Ο Υπουργός
     Γ. ΣΟΥΦΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      5. Στην με αριθμό 6166/9-1-06 ερώτηση του Βουλευτή  κ. Νικολάου Κορτσάρη δόθηκε με το υπ’ αριθμ. 2/1940/0022/26-1-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ.6166/9-1-2006 ερώτησης, που κατατέθηκε στη Βουλή από το Βουλευτή κ. Νικόλαο Κορτσάρη, από πλευράς δικής μας αρμοδιότητας, σας πληροφορούμε τα εξής:
      Για λόγους σεβασμού στην ανεξαρτησία της Εκκλησίας της Ελλάδος κάθε φορά που επέρχονται αλλαγές στο θεσμικό πλαίσιο που διέπει τις αποδοχές των δημοσίων υπαλλήλων, ακολουθεί Κοινή Υπουργική Απόφαση των Υπουργών Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, με την οποία επεκτείνονται οι ισχύουσες διατάξεις για τους δημοσίους υπαλλήλους και στους διαβαθμισμένους κληρικούς (Ν.1505/84, Ν.2470/97 και Ν.3205/03).
      Η διαβάθμιση των κληρικών, δηλαδή η αντιστοίχηση των κατηγοριών των κληρικών (Δ΄, Γ΄ κ.λπ.) με τις κατηγορίες των δημοσίων υπαλλήλων (ΥΕ, ΔΕ κ.λπ.) πραγματοποιείται από τη Δ/νση Εκκλησιαστικής Διοίκησης του Υπουργείου Εθνικής Παιδείας & Θρησκ/των κατόπιν σχετικής συνεννόησης με τα γνωμοδοτικά όργανα της Εκκλησίας της Ελλάδος. Το Υπουργείο μας ακολούθως προχωρεί στην έκδοση της Κ.Υ.Α. και δεν επεμβαίνει, φυσικά, στα ζητήματα διαβάθμισης παρά μόνο στα ζητήματα κατάταξης των κληρικών στο εκάστοτε μισθολόγιο.
      Ο Υφυπουργός
      ΠΕΤΡΟΣ ΔΟΥΚΑΣ»
      6. Στην με αριθμό 3127/6-10-05 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 36807/962/27-1-06 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ως άνω ερώτησης, σας επισυνάπτουμε το με Α.Π. 873/114/17.10.2005 έγγραφο της Ε.Τ.Ε.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      7. Στην με αριθμό 6609/20-1-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 957/3-2-06 έγγραφο από τον Υπουργό  Αγροτικής Ανάπτυξης και Τροφίμων  η ακόλουθη απάντηση:
      «Σας διαβιβάζουμε συνημμένα το με αριθμ. Πρωτ. 2698/30-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων σε απάντηση της ανωτέρω ερώτησης του Βουλευτή κ. Γ. Ντόλιου.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      8. Στην με αριθμό 6129/4-1-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 857/26-1-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      α. Το Υπουργείο Αγροτικής Ανάπτυξης και Τροφίμων στο πλαίσιο λήψης αποφάσεων για τη διαδικασία εφαρμογής της δακοκτονίας, μελετά τόσο τις παραμέτρους που θα διασφαλίσουν την προστασία της ελαιοπαραγωγής ποσοτικά και ποιοτικά, όσο και τους κανονισμούς της Ευρωπαϊκής Ένωσης.
      β. Για το οικονομικό έτος 2006 στον Τακτικό Προϋπολογισμό του Υπουργείου Αγροτικής Ανάπτυξης και Τροφίμων στο Φ 29/110 και στον οικείο Κ.Α.Ε. 5241 υπάρχει διαθέσιμη πίστωση για δαπάνες δακοκτονίας, ύψους 22.500.000,00 € που εξασφαλίζει τους απαραίτητους πόρους για την απρόσκοπτη και αποτελεσματική εφαρμογή της δακοκτονίας στη χώρα μας.
      γ. Μέχρι σήμερα δεν έχει ληφθεί ουδεμία απόφαση για μεταφορά αρμοδιοτήτων και ως εκ τούτου δεν παρέστη ανάγκη ενημέρωσης και συμφωνίας του ΥΠΕΣΔΑΑ.
      δ. Η πρόθεση του Υπουργείου μας είναι να διερευνήσει την δυνατότητα πιλοτικών εφαρμογών εναλλακτικών τρόπων Δακοπροστασίας της ελαιοπαραγωγής, αξιοποιώντας υπό ειδικές προϋποθέσεις τα αποτελέσματα έρευνας Γεωπονικών Πανεπιστημίων και Ιδρυμάτων Έρευνας (ΕΘΙΑΓΕ).
      Ο Υπουργός
      Ε. ΜΠΑΣΙΑΚΟΣ»
      9. Στην με αριθμό 6189/10-1-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. Β-41/27-1-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6189/10-1-2006 που κατέθεσε στη Βουλή ο Βουλευτής κ. Άγγελος Μανωλάκης, σύμφωνα και με το με αριθμό 3193012/13-1-2006 έγγραφο του Οργανισμού Σιδηροδρόμων Ελλάδος, σας πληροφορούμε τα πιο κάτω:
      1. Οι ατμομηχανές του ΟΣΕ αποσύρθηκαν από την κυκλοφορία, περί το τέλος της δεκαετίας του 1970. Υπάρχουν μόνο δύο ατμομηχανές (μία στο Μηχανοστάσιο της Πάτρας και μία στο Σταθμό Μηχανών Κορίνθου), οι οποίες δεν λειτουργούν και έχουν διατηρηθεί για λόγους μουσειακού ενδιαφέροντος.
      2. Το κυκλοφορούν τροχαίο υλικό μετρικής γραμμής του ΟΣΕ (δηζελομηχανές, αυτοκινητάμαξες και βαγόνια), συντηρείται στα Μηχανοστάσια Καλαμάτας και Πάτρας.
      3. Από πλευράς ΟΣΕ δεν υπάρχει καμία πρόθεση να μετατραπεί ο σταθμός της Κορίνθου σε Μηχανοστάσιο.
      Ο υφιστάμενος Σταθμός Μηχανών Κορίνθου εντός του χώρου του σταθμού, θα διατηρηθεί ως έχει, για την αντιμετώπιση των κυκλοφοριακών αναγκών του δικτύου της μετρικής γραμμής.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)


      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 10 Μαρτίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της  Βουλής)
      1. Η με αριθμό 526/30/7-3-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Παρασκευής Χριστοφιλοπούλου προς τον Πρωθυπουργό, σχετικά με την εθελουσία έξοδο στον Ο.Τ.Ε. 
(Θα απαντήσει ο Υπουργός Οικονομίας και Οικονομικών).
      2. Η με αριθμό 541/7-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Γεωργίου Χουρμουζιάδη προς τους  Υπουργούς Περιβάλλοντος, Χωροταξίας και Δημοσίων Έργων και Μακεδονίας και Θράκης, σχετικά με την ιδιωτικοποίηση της Εταιρείας Ύδρευσης Αποχέτευσης Θεσσαλονίκης κ.λπ..
      3. Η με αριθμό 537/7-3-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επέκταση του θεσμού των Βαρέων και Ανθυγιεινών Επαγγελμάτων του Ι.Κ.Α. και στους εργαζόμενους στο δημόσιο, Ν.Π.Δ.Δ. και Ο.Τ.Α..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 533/7-3-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεοχάρη Τσιόκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία περιοχής οργανωμένης ανάπτυξης υδατοκαλλιεργειών στο Θερμαϊκό Κόλπο, τη σύσταση φορέα διαχείρισης κ.λπ..
      2. Η με αριθμό 540/7-3-2006 επίκαιρη ερώτηση της Βουλευτού του Κομμουνιστικού Κόμματος Ελλάδας  κ. Ελπίδας Παντελάκη προς τον Υπουργό Απασχόλησης και Κοινωνικής Προστασίας, σχετικά με τη λειτουργία της Καπνοβιομηχανίας «ΚΕΡΑΝΗΣ», την εξασφάλιση των θέσεων εργασίας κ.λπ..
      3. Η με αριθμό 527/7-3-2006 επίκαιρη ερώτηση του Βουλευτή του  Συνασπισμού Ριζοσπαστικής Αριστεράς κ. Φώτη Κουβέλη  προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη διανομή μέρους την υπερκερδών των επιχειρήσεων στους εργαζόμενους.
      4. Η με αριθμό 531/7-3-2006 επίκαιρη ερώτηση το Ανεξάρτητου Βουλευτή κ. Πέτρου Μαντούβαλου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων για την αντιμετώπιση της εισφοροδιαφυγής και την εξάλειψη της ανασφάλιστης εργασίας.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι,
      εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
      Η διάσκεψη των Προέδρων αποφάσισε το νομοσχέδιο αυτό να συζητηθεί σε δύο συνεδριάσεις. Σήμερα το νομοσχέδιο θα συζητηθεί επί της αρχής και θα ψηφιστεί και στην επόμενη συνεδρίαση θα συζητήσουμε και θα ψηφίσουμε τα άρθρα καθώς και τις τροπολογίες. 
      Με επιστολή του στο Προεδρείο ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο το Βουλευτή κ. Κωνσταντίνο Τασούλα.
      Επίσης με επιστολή του ο Γενικός Γραμματέας της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο το Βουλευτή κ. Γεώργιο Φλωρίδη.
      Ομοίως με επιστολή του ο Κοινοβουλευτικός Εκπρόσωπος του Κ.Κ.Ε κ. Κολοζώφ ορίζει ως Κοινοβουλευτικό Εκπρόσωπο τον κ. Άγγελο Τζέκη.
      Τέλος, επίσης με επιστολή του ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή το Βουλευτή κ. Ιωάννη Δραγασάκη.
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείο Εσωτερικών, Δημόσιας Διοίκησης και Αποκέντρωσης «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών».
      Κύριε Υφυπουργέ, πριν προχωρήσουμε στη συζήτηση του νομοσχεδίου, έχετε να κάνετε τυχόν νομοτεχνικές παρατηρήσεις;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Βεβαίως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ να τις αναγνώσετε και να τις καταθέσετε στα Πρακτικά, προκειμένου να λάβουν γνώση οι κύριοι συνάδελφοι.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ήθελα να καταθέσω κάποιες νομοτεχνικές βελτιώσεις και διορθώσεις που αναφέρονται στο άρθρο 2 στις παραγράφους 4, 5, 7, 9 και 3, στο άρθρο 4 παράγραφος 3, και στο άρθρο 9 στην παράγραφο 3. Τα καταθέτω. 
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      
ΠΡΟΕΔΡΕΥΩΝ (Ιωάννης Τραγάκης): Να κατατεθεί και να μοιραστεί στους συναδέλφους.
      Το λόγο έχει ο συνάδελφος εισηγητής της Νέας Δημοκρατίας κ. Ηλίας Καλλιώρας. 
      ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κύριε Πρόεδρε.
      Αγαπητοί συνάδελφοι, συμπληρώνοντας δύο χρόνια διακυβέρνησης του τόπου από τη Νέα Δημοκρατία και ακούγοντας ειδικότερα τον Αρχηγό της Αξιωματικής Αντιπολίτευσης, θα ήθελα να αρχίσω μιλώντας σχετικά μ’ αυτό. 
      Κύριε Πρόεδρε, η οικονομία βελτιώνεται. Σας θυμίζω ότι κάποιοι και κυρίως η διαπλοκή μιλούσε συνεχώς για καταστροφή και καταστροφολογία. Μίλαγε για παράδειγμα για ύφεση. Η ύφεση δεν ήρθε. Μιλούσε για ανεργία. Η ανεργία δεν αυξήθηκε. Μιλούσε για πρόστιμα. Τα πρόστιμα δεν ήρθαν. Βεβαίως, μετά το πέρας των Ολυμπιακών Αγώνων και τους εξαιρετικούς αγώνες τους οποίους ζήσαμε, η Ελλάδα προχωρά μπροστά και η νέα διακυβέρνηση προχωρά με νοικοκύρεμα αυξάνοντας τις επιχειρηματικές προσδοκίες –τα στοιχεία του Ι.Ο.Β.Ε. προχθές για το θέμα αυτό- και βεβαίως ανακάμπτουν και οι επενδύσεις, είτε αυτές είναι δημόσιες είτε είναι ιδιωτικές. 
      Κύριε Πρόεδρε, το βηματισμό της Κυβέρνησης τον δίνει ο Πρωθυπουργός. Μιλώντας στη Θεσσαλονίκη δύο φορές τα δύο προηγούμενα χρόνια έδωσε τον πολιτικό βηματισμό που άκουγε σε δύο και μόνο λέξεις. Η μία λέξη ήταν η λέξη «μεταρρυθμίσεις» και η άλλη στην οποία αναφέρθηκε την επόμενη χρονιά στη Θεσσαλονίκη ο κύριος Πρωθυπουργός ήταν «ελληνική περιφέρεια». Όλη η Κυβέρνηση, όλα τα στελέχη της Νέας Δημοκρατίας ακολουθούν αυτόν το βηματισμό. 
      Και φέτος, το 2006, μιλώντας για δομικές αλλαγές, δηλαδή τις μεταρρυθμίσεις, προχωρούμε μπροστά. Και σας αναφέρω ορισμένες νομοθετικές πρωτοβουλίες, οι οποίες είναι καθ’ οδόν, όπως η σύσταση του Σώματος Δημοσιονομικών Ελεγκτών, η προώθηση του Εθνικού Πλαισίου Στήριξης κατ’ αναλογία του Κοινοτικού Πλαισίου Στήριξης, η αξιοποίηση της ακίνητης περιουσίας του δημοσίου και βεβαίως αυτό που έρχεται στη συνέχεια, Σεπτέμβριο - Οκτώβριο του έτους που τρέχει, η μείωση, όπως έχουμε υποσχεθεί στο προεκλογικό μας πρόγραμμα, των φορολογικών συντελεστών για τα φυσικά πρόσωπα. 
      Αγαπητοί συνάδελφοι και κύριε Πρόεδρε, ειδικότερα η Νέα Δημοκρατία ξέρει πού πάει, πώς πάει και πότε θα φτάσει. Έχει συγκεκριμένο σχέδιο δράσης και συγκεκριμένη πορεία. Προχωρούμε με δομικές αλλαγές. Δυστυχώς όμως έχουμε την Αξιωματική Αντιπολίτευση, η οποία σ’ αυτήν την πορεία βρίσκεται αντιμέτωπη με τον εαυτό της. Δεν θέλει να βοηθήσει. 
      Και θα επιτρέψω στους συναδέλφους μου να καταλάβουν ορισμένα στοιχεία, γιατί λέω αυτήν τη φράση. Πρώτα απ’ όλα, αγαπητοί συνάδελφοι, καταλαβαίνουμε ότι το ΠΑ.ΣΟ.Κ. πρέπει να ανανεωθεί. Το είπε ο ίδιος ο Πρόεδρός σας. Επίσης, τα ποιοτικά στοιχεία των ερευνών, τα οποία δεν τα πολυκοιτάτε, αναλογικά προς τη Νέα Δημοκρατία ξέρετε τι δείχνουν; Κρίνουν αρνητικά το έργο της Αξιωματικής Αντιπολίτευσης. 
      Επίσης, κύριε Πρόεδρε, εδώ και είκοσι τέσσερις μήνες το ΠΑ.ΣΟ.Κ.  κατάφερε να καταθέσει μόνο δύο «μαύρες βίβλους» ανά έτος για το τι έκανε ή τι δεν έκανε η Νέα Δημοκρατία. 
    Εγώ λυπάμαι γι’ αυτό, γιατί οι Έλληνες, πρώτα απ’ όλα, δεν θέλουν τη «μαύρη βίβλο». Οι Έλληνες ξέρουν καλύτερα αν αυτό που ζουν είναι καλό ή κακό και δεν χρειάζονται ερμηνεία από το Βήμα της Βουλής για το πώς εσείς καταλαβαίνετε την πραγματικότητα. Τη ζουν μόνοι τους.
    Από εκεί και πέρα, αν θέλατε να βοηθήσετε την πατρίδα μας, θα έπρεπε να μας παρουσιάσετε τη «λευκή βίβλο», τις ιδέες σας. Και από ιδέες έχετε στερέψει. Και θα μάθετε την αντιπολίτευση σιγά - σιγά. Την επόμενη τετραετία θα είστε και πάλι καλοί μαθητές. Και θα καταλάβετε ότι υπάρχουν και μαύρα πολιτικά χάλια σε ορισμένα κόμματα, τα οποία δεν έχουν κάνει αυτοκριτική. Αυτά τα κόμματα δεν ασχολήθηκαν με την ήττα του 2004. 
    Επίσης, δεν σκέφτεστε, αγαπητοί συνάδελφοι, πώς θα επαναφέρετε αυτούς που σας εγκατέλειψαν. Κοιτάτε –κι εδώ είναι ίσως και μαύρο χιούμορ- πού δεν θα κάνετε ανατροπές. Ακολουθείτε τη γραμμή των Μέσων Μαζικής Ενημέρωσης και στοιχίζεστε πίσω από τα συνδικαλιστικά κινήματα –μικρά ή μεγάλα- ή τα συνδικάτα. Αυτό δεν είναι πολιτική.
    Ακόμη, απ’ ό,τι βλέπω, ετοιμάζεστε τώρα τελευταία ορισμένοι από εσάς να φορέσετε και μαύρα κοστούμια. Ακούστε να δείτε, αγαπητοί συνάδελφοι: Είστε οι ίδιοι άνθρωποι, λέτε τα ίδια πράγματα και θα έχετε τα ίδια αποτελέσματα στις επόμενες εκλογές. 
    Κύριε Πρόεδρε, θα ήθελα να προχωρήσω στο νομοσχέδιο, το οποίο πρέπει να πω ότι είναι τεχνικό, τεχνοκρατικό, δύσκολο νομοσχέδιο για να το κατανοήσει ο πολίτης. Κι επειδή μιλούμε επί της αρχής, πρέπει να πω ότι είναι τέσσερα τα κεφάλαια και εννέα τα άρθρα.
    Θα αρχίσω από το Α’ κεφάλαιο. Τι αφορά το Α’ κεφάλαιο; Ενσωματώνει την κοινοτική οδηγία 2003/123, η οποία πέρασε από την Ευρωπαϊκή Επιτροπή, από την Ευρώπη, στις 22 Δεκεμβρίου του 2003. Η οδηγία αυτή τροποποιούσε δύο παλαιότερες οδηγίες. Δεν μπαίνω στους αριθμούς. 
    Για ποιο λόγο γίνεται αυτό; Για να έχουμε κοινό φορολογικό καθεστώς μητρικών και θυγατρικών εταιρειών. Δεν θα σταθώ σε λεπτομέρειες. Είναι πολύ τεχνικό το θέμα. 
    Ποιος είναι ο στόχος; Να απαλλάξει από διπλή φορολογία -είτε είναι μητρική η επιχείρηση είτε είναι θυγατρική είτε είναι εγγονή επιχείρηση- σε εκείνες τις περιπτώσεις που έχουμε αναντιστοιχία των εγκαταστάσεων αυτών των επιχειρήσεων, που είναι δηλαδή εγκαταστάσεις παραγωγής και η έδρα τους από την άλλη πλευρά.
    Το επόμενο που κάνει το σχέδιο νόμου είναι να επεκτείνει και τον αριθμό των εταιρειών. Δηλαδή έχουμε πλέον νέα εταιρεία, την Ευρωπαϊκή Εταιρεία, την οποία την περιλαμβάνει. Διότι είναι ένα νέο νομοθέτημα για τη χώρα μας και μία νέα πραγματικότητα για την Ευρώπη.
    Από εκεί και πέρα, σε αυτήν την περίπτωση, το σχέδιο νόμου σκοπό έχει να ορίσει το τι ακριβώς πρέπει να γίνει για να εφαρμοστεί το νέο δίκαιο, ακόμα και στις νέες εταιρείες. Παρακάτω θα αναφέρω ακόμα μερικά ονόματα, ποιες είναι, και όλα αυτά.
    Επίσης, ένα άλλο σημαντικό το οποίο κάνει, ίσως λόγω παγκοσμιοποίησης, είναι ότι μειώνει σταδιακά από 25% σε 10% το ελάχιστο ποσοστό μιας εταιρείας για να θεωρηθεί μητρική, θυγατρική ή εγγονή. Δηλαδή, αντί να είναι 25%, που είναι σήμερα, από 1.1.2009 το ποσοστό πηγαίνει στο 10%, γιατί λόγω παγκοσμιοποίησης έχουμε πολλούς που συμμετέχουν στο μετοχικό κεφάλαιο. Αυτό το προβλέπει σταδιακά η συγκεκριμένη ρύθμιση, αρχίζοντας από το 25% και φτάνοντας από 1.1.2009 στο 10%.
    Επίσης, αγαπητοί συνάδελφοι, υπάρχει ειδική μνεία και μέριμνα για τις επιχειρήσεις οι οποίες είναι φορολογικά διαφανείς. Φορολογικά διαφανής μία επιχείρηση είναι όταν αυτή φορολογείται για το μερίδιό της –τα κέρδη- σε επίπεδο εταίρου. Συνεπώς εξ ορισμού είναι φορολογικά διαφανής. Και υπάρχει και ειδική μέριμνα στο νομοσχέδιο γι’ αυτήν την περίπτωση.
    Τώρα, ευρωπαϊκή εταιρεία είναι αυτή; Συνεταιριστική εταιρεία; Διαφανείς εταιρείες;  Όλες αυτές οι νέες περιπτώσεις περιλαμβάνονται στο σχέδιο νόμου που συζητούμε σήμερα. Και λύνει το θέμα το οποίο αντιμετωπίζουν οι επιχειρήσεις και στην Ευρώπη αλλά και στον υπόλοιπο κόσμο άπαξ διά παντός. 
      Το Β’ κεφάλαιο, κύριε Πρόεδρε, ασχολείται με την αμοιβαία διοικητική συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας. Είναι μια άλλη οδηγία, η 2004/56, του Απριλίου του 2004. Εδώ μπαίνει το ζήτημα της ανταλλαγής πληροφοριών. Μπαίνουμε δηλαδή στη συνδρομή, η οποία είναι απαραίτητη για να καθοριστεί η φορολογική οφειλή καθώς και οι φόροι που εμπίπτουν στο πεδίο εφαρμογής. Άρα, λοιπόν, είναι ξεκάθαρα μια διαχειριστική μορφή νόμου, η οποία έχει σαν σκοπό να καταπολεμήσει τη διασυνοριακή απάτη, είτε αυτή είναι φοροδιαφυγή είτε είναι φοροαποφυγή είτε είναι φορολογική απάτη. Αυτός είναι ο κεντρικός στόχος και σκοπός αυτής της συγκεκριμένης διάταξης.
      Επίσης, η συγκεκριμένη περίπτωση αναφέρει και εξουσιοδοτεί τον Υπουργό Οικονομίας να αποφασίζει για τον τρόπο που θα υποστηρίζεται αυτή η διαδικασία. Έχει ακόμα ειδικές ρυθμίσεις και περιορισμούς που θέτει η δική μας νομοθεσία, η οποία σημειωτέον δεν είναι ίδια με τη νομοθεσία των άλλων είκοσι πέντε χωρών ή ορισμένων από αυτές που έχουν σχέση με το φορολογικό απόρρητο και που πρέπει να ακολουθηθεί. Εδώ το σχέδιο νόμου συγκεκριμενοποιεί αυτήν τη διαδικασία. Χρησιμοποιεί, επίσης, πάλι την υπογραφή του Υπουργού για να πάρει δικές του αποφάσεις και για τον τύπο του εγγράφου, αλλά και για τον τρόπο που κοινοποιούνται τα έγγραφα. Γιατί ρυθμίζεται με αυτόν τον τρόπο η ανασφάλεια που υπάρχει, για να υπάρχει κράτος δικαίου σε πανευρωπαϊκό επίπεδο. Ορίζει ακόμη τη Διεύθυνση Διεθνών Οικονομικών Σχέσεων ως τη διεύθυνση που θα ασχολείται με τα ζητήματα αυτά. Τέλος, η συγκεκριμένη περίπτωση του Κεφαλαίου Β’ μιλάει και για ταυτόχρονους ελέγχους. Εδώ θεσμοθετείται η δυνατότητα της φορολογικής διοίκησης του ελληνικού κράτους να μπορεί με άλλες φορολογικές διοικήσεις και αρχές να διενεργούν ταυτόχρονους ελέγχους για τους γνωστούς λόγους.
      Πιο κάτω το σχέδιο νόμου προχωράει σε μία άλλη περίπτωση όπου γίνεται τροποποίηση διατάξεων σχετικά με τις υποχρεώσεις των υποκείμενων σε Φ.Π.Α., που είναι εγκαταστημένοι σε άλλο κράτος - μέλος της Ευρωπαϊκής Ένωσης. Είναι η γνωστή έκτη οδηγία. Εδώ καταργεί την υποχρέωση να υπάρχει λογιστής ή φοροτεχνικός. Επίσης, καταργεί την υποχρέωση των επιχειρήσεων να τηρούν βιβλία και να εκδίδουν στοιχεία, όταν αυτές έχουν την έδρα σε άλλη χώρα. Στην προκειμένη περίπτωση πρέπει να πω ότι υποχρεωτικά κινούμαστε με αυτήν την έννοια γιατί έχουμε την αιτιολογημένη γνώμη της Ευρωπαϊκής Ένωσης -τρεις περιπτώσεις έχουν έρθει στα γραφεία του Υπουργείου- για μη συμμόρφωση της χώρας μας για διαφορετικά ζητήματα. Είμαστε υποχρεωμένοι –και αυτό κάνουμε με το άρθρο 5 ειδικότερα- να προσαρμοστούμε και να εναρμονιστούμε με την έκτη οδηγία και με τις υποχρεώσεις μας για αυτές τις περιπτώσεις, όπου πλέον δεν θα χρειάζεται φοροτεχνικός ή λογιστής, αλλά αρκεί η περίπτωση του φορολογικού ή άλλου αντιπροσώπου. 
      Στο άρθρο 6 πρέπει να πούμε ότι, λόγω της μεγάλης υποβολής δηλώσεων για το φόρο μεταβίβασης ακινήτων, το σχέδιο νόμου δίνει και εδώ λύση. Έχουμε την περίπτωση να επιτρέπεται η σύνταξη συμβολαίων και το 2006, δηλαδή μετά την 1-1-2006 μέχρι 28-2-2006. Και αυτό γίνεται προφανώς για να προλάβουν, λόγω του φόρτου εργασίας, να γίνουν αυτές οι γραπτές κινήσεις που πρέπει να κάνουν, είτε είναι οι εφορίες είτε είναι οι συμβολαιογράφοι και βεβαίως για να λυθεί το θέμα αυτό με τη διαφορά –προσέξτε- ότι οι δηλώσεις αυτές είχαν υποβληθεί μέχρι την τελευταία ημέρα πέρσι και από την άλλη μεριά οι αιτήσεις ταυτόχρονα να είναι με την αντικειμενική αξία, εκείνη που ίσχυε μέχρι την τελευταία ημέρα πέρσι. Αυτό για να μην υπάρχουν παρεξηγήσεις.
      Στο άρθρο 7, κύριε Πρόεδρε, έχουμε την περίπτωση του Εθνικού Τελωνειακού Κώδικα. Εδώ πρέπει να πούμε ότι υπάρχουν περιπτώσεις παραβατών, οι οποίοι είχαν κυρώσεις -να το πω έτσι απλά- για εισαγωγή αυτοκινήτων ή μοτοσυκλετών από τρίτες χώρες, τα οποία παραλάμβαναν από χώρες της Ευρωπαϊκής Ένωσης αλλά και από τη δική μας χώρα. Και υπήρχαν και υπέρογκα πρόστιμα.
Αυτή τη στιγμή  πρέπει να πούμε ότι υπάρχει  ένα τεράστιο πρόβλημα, το οποίο φαίνεται από τη συμφόρηση που έχουν τα τελωνεία και οι χώροι φύλαξης στις αντίστοιχες περιπτώσεις. 
      Κύριε Πρόεδρε, θα πρέπει να πω εδώ ότι και πάλι η χώρα μας έχει πρόβλημα με την Ευρωπαϊκή Ένωση, γιατί οι παραβάτες έστελναν στην Επιτροπή Αναφορών τις αναφορές τους για πρόστιμα τα οποία θεωρούσαν –και θα συμφωνήσω εν μέρει- υψηλά. Αυτό δημιουργούσε ένα δυσμενές κλίμα για την Ελλάδα, το οποίο πρέπει να  άρουμε. Γι’ αυτόν το λόγο μπαίνει αυτή η συγκεκριμένη διάταξη, η οποία ανάμεσα στα άλλα θα λύσει το πρόβλημα, θα είναι πιο δίκαια, αλλά και βεβαίως θα αποφέρει και οικονομικό όφελος στη χώρα μας υπέρ του ελληνικού δημοσίου. 
      Θα ήθελα να τελειώσω με τις ρυθμίσεις του τέλους ταξινόμησης επιβατικών αυτοκινήτων. Είναι η τελευταία περίπτωση, όπου υπάρχουν δύο κατηγορίες, τα ρυπογόνα ή λιγότερο ρυπογόνα ή μη ρυπογόνα, δύο ανάλογες περιπτώσεις δηλαδή, όπου ενώ έχουμε από 1-1-2006 για τα καινούργια αυτοκίνητα το νέο τρόπο αντιμετώπισης, για εισαγόμενα μεταχειρισμένα υπήρχαν περιπτώσεις, όπου μπορούσαν δυνητικά να φθάσουν τα πρόστιμα για την εισαγωγή ακόμα και τρεις φορές παραπάνω. 
      Εδώ, λοιπόν, το σχέδιο νόμου εξομαλύνει αυτήν την κατάσταση προς όφελος όλων των πλευρών με ένα δίκαιο τρόπο και βεβαίως κλείνει ένα πολύ μεγάλο κεφάλαιο αδικίας για τα θέματα τα οποία έχουν σχέση είτε με τα καινούργια αυτοκίνητα, θέμα που είναι ρυθμισμένο, είτε με τα μεταχειρισμένα, που δεν είναι ρυθμισμένο και το κάνουμε σήμερα.
      Κύριε Πρόεδρε, θα ήθελα να πω ότι βεβαίως ψηφίζουμε το σχέδιο νόμου, διότι αν μη τι άλλο φέρνει την Ελλάδα πιο κοντά στην Ευρώπη και τα νέα ευρωπαϊκά δεδομένα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Κουσελάς έχει το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, σήμερα δεν συζητάμε επί των προγραμματικών δηλώσεων της Κυβέρνησης, συζητάμε ένα συγκεκριμένο νομοσχέδιο. Φαίνεται, όμως, ότι αρκετοί συνάδελφοι από τη Νέα Δημοκρατία  έχουν αποκτήσει μια κουλτούρα προγραμματικών δηλώσεων. Επεξεργάζονται δηλώσεις τις οποίες κάνουν, τις διακηρύττουν και πάντα μένουν στα χαρτιά. Εκείνο που σηματοδοτεί τα δύο χρόνια από την ανάληψη της διακυβέρνησης, δεν είναι τίποτα άλλο παρά η διάσταση λόγων και  έργων. Αποδεικνύεται, δηλαδή, σε όλο της το μεγαλείο η πολιτική εξαπάτηση την οποία υπέστη το τελευταίο χρονικό διάστημα ο ελληνικός λαός. 
      Το σχέδιο νόμου που συζητάμε σήμερα στην Ολομέλεια της Βουλής αποτελείται από τρεις διαφορετικές κοινοτικές οδηγίες, τις οποίες έπρεπε ήδη να έχουμε ενσωματώσει στο εσωτερικό μας δίκαιο και από έξι ασύνδετες μεταξύ τους τροπολογίες, τρεις εκ των οποίων έχουν ήδη ενσωματωθεί και μια σειρά από άλλες διατάξεις. Εν ολίγοις, δηλαδή, εάν κάποιος αναζητούσε την αρχή αυτού του σχεδίου νόμου, προφανώς δεν θα μπορούσε να τη βρει, αφού το νομοσχέδιο δεν είναι τίποτα άλλο παρά μια συρραφή άρθρων και διατάξεων ασύνδετων αλλά και άσχετων μεταξύ τους. Το μόνο κοινό στοιχείο είναι ότι ανήκουν στο πεδίο αρμοδιότητας του Υπουργείου Οικονομίας και Οικονομικών.
      Κυρίες και κύριοι συνάδελφοι, αυτό το σχέδιο νόμου καταδεικνύει για μια ακόμα φορά την προχειρότητα με την οποία νομοθετεί η Κυβέρνηση, αλλά και την παταγώδη αποτυχία της στην οικονομική πολιτική που άσκησε και ασκεί. Προχειρότητα και αποτυχία την οποία, δυστυχώς, καλούνται να πληρώσουν οι εργαζόμενοι, οι  μισθωτοί, οι συνταξιούχοι, οι οποίοι υφίστανται τις συνέπειες της χειρότερης εισοδηματικής πολιτικής των δεκατριών τελευταίων ετών. 
      Τα παραπάνω δεν αποτελούν απλά κάποιες διαπιστώσεις δικές μας. Έχουν αποτυπωθεί και το γνωρίζετε σε όλες τις τελευταίες δημοσκοπήσεις. Δεν είναι τυχαίο ότι το 59,9% των πολιτών θεωρεί ότι η χώρα βαδίζει σε λάθος κατεύθυνση και ότι η οικονομική  πολιτική της Κυβέρνησης είναι σκληρή και συντηρητική.
        Δεν θέλω σήμερα -γιατί θα μιλήσουμε την Τρίτη- να αναφερθώ εκτενώς πάνω στα ζητήματα της εισοδηματικής πολιτικής. Εκείνο που θέλω να πω σχετικά με τη διαδικασία είναι πως είναι πρόκληση, κύριε Υπουργέ, ο τρόπος με τον οποίο επιλέξατε να δώσετε στη δημοσιότητα την εισοδηματική πολιτική με ένα φαξ από το Υπουργείο στα μέσα ενημέρωσης και με μία τροπολογία την οποία καταθέσατε, ως συνήθως, ημέρα Παρασκευή. 
        Με αυτά τα δεδομένα δημιουργείται βάσιμα η εντύπωση ότι το Υπουργείο Οικονομίας και Οικονομικών χωρίς υπευθυνότητα, στα πλαίσια μίας ανεύθυνης και χωρίς σχεδιασμό νεοφιλελεύθερης πολιτικής, δημιούργησε μια σειρά από μεγάλα και σημαντικά προβλήματα στα έσοδα του κρατικού προϋπολογισμού και όχι μόνο. Προβλήματα που τώρα μέσα από το νομοσχέδιο και τις τροπολογίες που συζητάμε, με αιφνιδιαστικά και σπασμωδικά μέτρα προσπαθεί να αντιμετωπίσει. Προβλήματα που δεν δημιούργησε βέβαια το Υπουργείο Οικονομικών μόνο, αλλά η Κυβέρνηση στο σύνολό της. Και επιστρατεύει προς τούτο νέα πεδία δημιουργικής λογιστικής και ευκαιριακής ενίσχυσης των εσόδων για να εισπράξει 1,58 δισεκατομμύρια ευρώ τουλάχιστον μέσα από τις διατάξεις τις οποίες καλούμεθα να ψηφίσουμε. 
        Είναι ή δεν είναι αυτό μια άνευ προηγουμένου τιτλοποίηση; Αυτά σηματοδοτούν το άρθρο 9 που αφορά σε ρυθμίσεις του Ταμείου Παρακαταθηκών και Δανείων, το άρθρο 10 για την αύξηση των συντελεστών προκαταβολής φόρου εισοδήματος στις Α.Ε. και Ε.Π.Ε., σε συνεταιρισμούς κ.λπ., καθώς και η τροπολογία για τη μη εφαρμογή ουσιαστικά των διεθνών λογιστικών προτύπων στη χώρα μας. 
        Πιο συγκεκριμένα, με το άρθρο 9 σκοπεύετε να αντλήσετε άλλο 1.000.000.000 ευρώ για την κάλυψη της μαύρης τρύπας που δημιουργήσατε και για την υλοποίηση ενός διάτρητου προϋπολογισμού, του προϋπολογισμού του 2006, μέσα από μία αδιαφανή διαδικασία, που πέραν των άλλων επιχειρεί να νομιμοποιήσει ειλημμένες αποφάσεις. Ήδη, όπως πληροφορούμεθα και το αναφέραμε στην αρμόδια επιτροπή, το διοικητικό συμβούλιο του Ταμείου Παρακαταθηκών και Δανείων έχει εδώ και ένα χρόνο εκχωρήσει τις απαιτήσεις του για χορηγηθέντα στεγαστικά δάνεια ύψους 2.000.000.000 ευρώ σε κονσόρτσιουμ τραπεζών μεταξύ των οποίων η «MORGAN STANLΕY», η «MΕRRΙLL LYNCH» κ.λπ.. 
        Υπήρχε έλλειψη διαθεσίμων, κύριε Υπουργέ, στο ταμείο; Για ποιο λόγο προβήκατε σ’ αυτές τις διαδικασίες; Εδώ βέβαια προκύπτει μία σειρά από ερωτηματικά και για τις ίδιες τις διαδικασίες που ακολουθήθηκαν. Δηλαδή με ποιον τρόπο επελέγη το συγκεκριμένο κονσόρτσιουμ των τραπεζών, πώς έγινε η διαπραγμάτευση των επιτοκίων και μια σειρά από άλλα σοβαρά ζητήματα, που έχουν άμεση σχέση με τη διαφάνεια στην όλη διαδικασία. 
        Ζητάτε όμως μέσα από το σχέδιο νόμου, πέραν των άλλων, να εκχωρήσουμε στο Ταμείο Παρακαταθηκών και Δανείων τη δυνατότητα να αγοράζει και ομόλογα της «S.P.V.»., της εταιρείας δηλαδή η οποία θα κάνει την τιτλοποίηση και η οποία μεσολαβεί. Και το κάνετε αυτό επειδή προφανώς η συγκεκριμένη εταιρεία σάς πιέζει για να εξασφαλιστεί περισσότερο.
        Από τα παραπάνω βέβαια γίνεται φανερό ότι προχωρείτε σε τιτλοποιήσεις χρησιμοποιώντας σαν προμετωπίδα το Ταμείο Παρακαταθηκών και Δανείων.
         Όταν εμείς, κύριε Υπουργέ, κάναμε τιτλοποίηση, όχι βέβαια με αυτόν τον τρόπο και με αυτές τις διαδικασίες, μας κατηγορούσατε ότι χρεώναμε τις επόμενες γενεές και ο σημερινός Πρωθυπουργός έλεγε ότι διαπράττουμε ένα «έγκλημα». Εσείς προωθείτε τιτλοποίηση με πλήρη αδιαφάνεια και θέλετε εκ των υστέρων να καλύψετε αποφάσεις που έχουν ήδη ληφθεί. Ομολογείτε δηλαδή σήμερα έμπρακτα ότι η αντιπολίτευση που κάνατε τότε, ήταν ανεύθυνη και ισοπεδωτική. 
        Με το άρθρο 10 στη θέση της συνολικότερης τιτλοποίησης, που δήθεν απορρίψατε σαν λύση στον προϋπολογισμό του 2006, επιχειρείτε άλλη μια κατασκευή. Στην ουσία προεξοφλείτε έσοδα του 2007 αυξάνοντας τους συντελεστές προκαταβολής του φόρου εισοδήματος για χιλιάδες όχι μόνο μεγάλες αλλά και μικρομεσαίες επιχειρήσεις.
      Με άλλα λόγια, καλείτε αιφνιδιαστικά εβδομήντα χιλιάδες περίπου επιχειρήσεις να καταβάλουν για το 2006 450.000.000 ευρώ επιπλέον και μ’ αυτόν τον τρόπο υπονομεύετε το επενδυτικό κλίμα. Όμως, εσείς δεν ήσασταν και δεν είστε εκείνοι που ισχυρίζεστε ότι επιτέλους σ’ αυτήν τη χώρα θα πρέπει να έχουμε μία σταθερή φορολογία και σταθερούς όρους; Αυτό είναι το μήνυμα που δίνετε σήμερα, όχι μόνο στους Έλληνες επιχειρηματίες, αλλά και στους επιχειρηματίες από τις άλλες χώρες που θέλουν να επενδύσουν στον τόπο μας;
      Αποσταθεροποιείτε -αν δεν ανατρέπετε- τον επιχειρηματικό σχεδιασμό χιλιάδων μικρομεσαίων επιχειρήσεων και συνεταιρισμών, δεδομένου ότι η διάταξη αυτή δεν αφορά μόνο το Σ.Ε.Β., κάποιες μεγάλες επιχειρήσεις ή τις τράπεζες, αλλά αφορά εβδομήντα χιλιάδες μικρομεσαίες επιχειρήσεις, πολλές από τις οποίες –και το γνωρίζετε- θα αντιμετωπίσουν έντονα προβλήματα ρευστότητας στα πλαίσια ενός ανταγωνισμού, που κάθε μέρα που περνάει, οξύνεται. 
      Το Ε.Β.Ε.Α. –και γνωρίζετε τι σημαίνει Ε.Β.Ε.Α.- διά στόματος του κ. Φουντουκάτου δήλωσε -και έχω εδώ τη δήλωσή του, δημοσιεύθηκε στις εφημερίδες και θα την καταθέσω- ότι «στον καταναλωτή θα μετακυλίσουμε την αύξηση προκαταβολής φόρου». Ο δε εκπρόσωπος της Ένωσης Ελληνικών Τραπεζών είπε ότι «Δεν μπορώ αυτήν τη στιγμή να σας πω πώς ακριβώς θα επιμερίσουμε το κόστος, που αναλαμβάνουν οι τράπεζες, μέσα από κάποιες διαδικασίες στους συναλλασσόμενους». Το βέβαιο είναι, όμως, ότι θα το μετακιλήσουν, όπως μετακυλίουν και μια σειρά από άλλα βάρη, παραβλέποντας και καταπατώντας ακόμα και νόμους και αποφάσεις του Αρείου Πάγου και του Συμβουλίου της Επικρατείας.
      Το συμπέρασμα λοιπόν, αγαπητές συναδέλφισσες και συνάδελφοι, που μπορεί να βγάλει αβίαστα καθένας, είναι ότι τα παραπάνω θα τα πληρώσουν οι πολίτες, οι συναλλασσόμενοι, οι εργαζόμενοι, οι οποίοι θα κληθούν να καλύψουν το κόστος αυτής της ρύθμισης, την οποία επιχειρείτε. Εσείς βέβαια παρουσιάζετε αυτήν τη ρύθμιση σαν μια ρύθμιση που στοχεύει, άκουσον-άκουσον, στη φορολογική δικαιοσύνη. Όμως, η δήθεν φορολογική δικαιοσύνη σας είναι απάτη. Για ποια  φορολογική δικαιοσύνη μιλάτε στην εισηγητική έκθεση, όταν οι εργαζόμενοι φέτος θα πληρώσουν τετραπλάσιους φόρους απ’ ό,τι οι μεγάλες επιχειρήσεις, σύμφωνα με τον προϋπολογισμό που εσείς ψηφίσατε πριν από λίγους μήνες; Είναι γνωστό ότι τα προϋπολογιζόμενα έσοδα για τα φυσικά πρόσωπα είναι τετραπλάσια εκείνων για τα νομικά πρόσωπα. Για ποια φορολογική δικαιοσύνη μιλάτε, όταν οι έμμεσοι φόροι αυξάνονται φέτος κατά 8,8% έναντι 2,1% που αυξήθηκαν πέρυσι, με αποτέλεσμα να ανατρέπεται έτι περαιτέρω η σχέση έμμεσων και άμεσων φόρων; 
      Επομένως, μη χύνετε κροκοδείλια δάκρυα για τους εργαζόμενους. Εάν πραγματικά νοιαζόσασταν για τους εργαζόμενους, δεν θα φέρνατε αυτήν την εισοδηματική πολιτική. Θα έπρεπε να είχατε προχωρήσει στην τιμαριθμοποίηση της φορολογικής κλίμακας, θα έπρεπε να είχατε αλλάξει τη σχέση άμεσων-έμμεσων φόρων και όχι να αυξάνετε, αλλά να μειώνετε τη φορολογία. Εσείς δεν το κάνατε. Αυτό που κάνατε, ήταν ότι μειώσατε τη φορολογία στα μη επενδυόμενα κέρδη. Παίζετε θέατρο και επιχειρείτε για μία ακόμα φορά να εξαπατήσετε τους εργαζόμενους. 
      Αναφερόμενος τώρα στον κορμό αυτού του νομοσχεδίου, η πρώτη παρατήρησή μας αφορά τη σημαντική καθυστέρηση της εναρμόνισης της χώρας μας με τα κεφάλαια Α’ και Β’ του παρόντος και με τις δύο αντίστοιχες οδηγίες. Ειδικότερα το άρθρο 2, παράγραφος 1 της οδηγίας 123/22-12-2003 ορίζει ότι μέχρι την 1-1-2005, το αργότερο, έπρεπε η οδηγία αυτή να έχει ενσωματωθεί στο εσωτερικό μας δίκαιο. Το ίδιο έπρεπε να είχε συμβεί και με την οδηγία 56/2004, αφού και εκεί ορίζεται προθεσμία. Μετά από τόση καθυστέρηση θα περιμέναμε, αντί να μας φέρετε ένα εμβαλωματικό νομοσχέδιο, το οποίο είναι συνειδητά δυσνόητο και λειτουργικά ατελές, να μας φέρετε κωδικοποιημένες διατάξεις για το κάθε θέμα που πραγματεύεται αυτό το νομοσχέδιο, ώστε να είναι άμεσα κατανοητές και εφαρμόσιμες.
      Η δεύτερη παρατήρηση που θέλω να κάνω, αφορά το εάν και κατά πόσο υπάρχει εκτίμηση και σχεδιασμός αντιμετώπισης των συνεπειών που θα έχουν στην πραγματική οικονομία οι αλλαγές που επέρχονται με τη συγκεκριμένη εναρμόνιση. Είναι έτοιμος ο διοικητικός και κρατικός μηχανισμός για τη σωστή υλοποίηση αυτών των αλλαγών; Υπάρχει εκτίμηση για τις επιπτώσεις στα δημόσια έσοδα, ιδιαίτερα από την οδηγία για τη φορολογία συνδεδεμένων εταιρειών, μετά την επέκταση και του πεδίου ισχύος της; 
      Δημιουργείται η εντύπωση σε κάθε καλόπιστο που διαβάζει αυτό το νομοσχέδιο, ότι η Κυβέρνηση ενσωματώνει ακατέργαστες διατάξεις ευρωπαϊκών οδηγιών, χωρίς προετοιμασία και στοιχειώδη αποτίμηση των συνεπειών που θα έχουν στον προϋπολογισμό και στην πραγματική οικονομία. 
      Σε ό,τι αφορά το κεφάλαιο Α’, εδώ φαίνονται τα προβλήματα, τα οποία έχουν σχέση μ' αυτό που είπα, γιατί θα μπορούσατε –και δεν θέλω να επεκταθώ παραπάνω- να είχατε προβλέψει ότι η δεύτερη οδηγία που ήρθε, τροποποιεί την πρώτη. Αυτό θα μπορούσατε να το είχατε κάνει ευθύς εξ αρχής. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επίσης, θα ήθελα να σημειώσω ότι τόσο στο ν. 2478/1998 όσο και στο παρόν νομοσχέδιο, δεν προβλέπεται κάποια υπουργική απόφαση για τις διαδικασίες και τα πιστοποιητικά που  θα πρέπει να προσκομιστούν, προκειμένου να ελέγχεται η συμμετοχή της μητρικής ή της θυγατρικής κατά 20% στο κεφάλαιο. Επίσης, δεν προβλέπονται κυρώσεις σε περίπτωση απάτης. 
      Μετά τις αλλαγές που επέρχονται στα διανεμόμενα κέρδη μεταξύ θυγατρικών και μητρικών στις χώρες της Ευρωπαϊκής Ένωσης, τίθεται ζήτημα όξυνσης του ανταγωνισμού μεταξύ των εθνικών φορολογικών συστημάτων για τη φορολόγηση νομικών προσώπων και προοπτικά -ιδίως μετά την είσοδο της Βουλγαρίας και της Ρουμανίας- τίθεται και θέμα ανταγωνισμού έδρας. Δηλαδή, ένας όμιλος με πολλές θυγατρικές σε διάφορες χώρες της Ευρωπαϊκής Ένωσης, θα εξαρτά τη διανομή και τη μεταφορά κερδών των θυγατρικών και των «εγγονών» εταιρειών προς τη μητρική, πιθανώς δε και τη μεταφορά της έδρας σε άλλη χώρα- μέλος, από το πόσο χαριστικό θα είναι το εθνικό φορολογικό καθεστώς προς τις εταιρείες αυτές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω αμέσως, κύριε Πρόεδρε.
      Στην προοπτική ένταξης της Βουλγαρίας και της Ρουμανίας στην Ευρωπαϊκή Ένωση, αρκετές μητρικές εταιρείες σε χώρες της Ευρωπαϊκής Ένωσης και στην Ελλάδα θα έχουν σοβαρό κίνητρο να μεταφέρουν την έδρα τους για συγκέντρωση και φορολογία των  κερδών τους στις χώρες αυτές. 
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με βάση, λοιπόν, τα παραπάνω, εύλογα προκύπτει το εξής ερώτημα: Έχει σχέδιο η Κυβέρνηση για  παρεμβάσεις στην Ευρωπαϊκή Ένωση, ώστε να υπάρξει κατά το δυνατόν ενιαίο πλαίσιο φορολογίας των κερδών ή θα μπούμε σ' αυτόν τον ανταγωνισμό με σοβαρές συνέπειες για τα έσοδα από νομικά πρόσωπα και με συνακόλουθες πιέσεις για ακόμα μεγαλύτερη μετακίνηση του φορολογικού βάρους στη φορολογία των φυσικών προσώπων; 
      Δεν με παίρνει ο χρόνος για να αναφερθώ αναλυτικά στα υπόλοιπα κεφάλαια. Όμως, θα το κάνω μιλώντας επί των άρθρων. 
      Κλείνοντας, λοιπόν, σχετικά με το κεφάλαιο Γ’ και σε ό,τι αφορά τον Εθνικό Τελωνειακό Κώδικα –θα ήταν παράλειψή μου να μην το πω- όντως έχει γίνει μια σημαντική δουλειά σ’ αυτό το κομμάτι -γιατί οφείλουμε να λέμε και τα θετικά- η οποία βέβαια είχε σχεδόν ολοκληρωθεί μέχρι τις 7 Μαρτίου 2004. Το θέμα της αναμόρφωσης του Τελωνειακού Κώδικα είναι ένα σοβαρό ζήτημα και θα βοηθήσει σημαντικά στο «χτύπημα» της γραφειοκρατίας, στην αύξηση των εσόδων του κράτους και στον περιορισμό της ταλαιπωρίας του πολίτη. Κάποιες επί μέρους παρατηρήσεις που έχω, θα τις κάνω στην κατ’ άρθρον συζήτηση. 
      Κυρίες και κύριοι συνάδελφοι, κλείνοντας, είναι εμφανές, απ’ όσα προανέφερα, ότι το ΠΑ.ΣΟ.Κ. διαφωνεί ριζικά με την ασκούμενη από την Κυβέρνηση οικονομική πολιτική, μια πολιτική η οποία είναι και ευκαιριακή και αδιέξοδη και η οποία φορτώνει μονομερώς τα βάρη στις πλάτες των εργαζόμενων, αλλά ιδιαίτερα στις πλάτες των ασθενέστερων οικονομικά τάξεων. 
      Θα ψηφίσουμε αυτό το νομοσχέδιο επί της αρχής, μόνο σε ό,τι αφορά την ενσωμάτωση των τριών οδηγιών, τις οποίες –όπως είπα- έπρεπε ήδη να έχουμε ενσωματώσει. Από εκεί και πέρα, στα υπόλοιπα ζητήματα, θα ασκήσουμε την κριτική μας. Στα περισσότερα άρθρα διαφωνούμε –τα επί μέρους θα τα πούμε- και επιφυλασσόμαστε να ασκήσουμε την κριτική και να αναπτύξουμε την αντίθεσή μας κατά τη συζήτηση επί αυτών των άρθρων. 
      Θα δώσουμε τη μάχη και μέσα και έξω από τη Βουλή, προκειμένου η υφιστάμενη οικονομική πολιτική να ανατραπεί στο σύνολό της. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Άγγελος Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Κύριοι Βουλευτές, έχουμε ένα νομοσχέδιο της Κυβέρνησης με διάφορες βέβαια διατάξεις, που δεν έχουν αρχή και τέλος. Είναι ένα πάζλ διαφορετικών διατάξεων, που εμείς βέβαια εκτιμούμε ότι αν μπουν στην κατάλληλη θέση η κάθε μία, τότε θα έχουμε την πραγματική πολιτική εικόνα της Κυβέρνησης και στο παρόν νομοσχέδιο. Δεν είναι, δηλαδή, μόνο τεχνοκρατικές ρυθμίσεις, όπως ακούστηκε από τον εισηγητή της Πλειοψηφίας. Έχουν συγκεκριμένο πολιτικό περιεχόμενο και φανερώνουν ξεκάθαρα τι επιδιώκει και πού πηγαίνει η Κυβέρνηση. 
      Θέλω να τονίσω, κύριε Πρόεδρε, εδώ τη διαμαρτυρία μας προς την Κυβέρνηση και το Προεδρείο -για να μπορέσει να στραφεί προς την Κυβέρνηση- ότι σοβαρά ζητήματα, όπως είναι η εισοδηματική πολιτική για το 2006, δεν μπορεί να έρχονται με τη μορφή τροπολογίας, χωρίς να συζητούνται στην αρμόδια κοινοβουλευτική επιτροπή και χωρίς να δίνεται η δυνατότητα στη Βουλή πραγματικά για μια ανοιχτή συζήτηση για την εισοδηματική πολιτική της Κυβέρνησης. Και βέβαια για μας είναι εύγλωττο αυτό –και θα το πω παρακάτω- δηλαδή το ότι η Κυβέρνηση κρύβει πραγματικά τον εαυτό της πίσω από το δάχτυλό της. Και παρά τα όσα ακούσαμε από τον εισηγητή για τις μεγάλες επιτυχίες της Κυβέρνησης, η πραγματικότητα που αντιμετωπίζει ο εργαζόμενος λαός, είναι εκείνη που δείχνει πραγματικά πού στοχεύει και η παρούσα Κυβέρνηση. 
      Έτσι, λοιπόν, έχουμε την ενσωμάτωση κοινοτικών οδηγιών στο εθνικό δίκαιο. Γνωρίζουμε ότι αφορούν τη φορολογία των μητρικών και των θυγατρικών εταιρειών των διαφόρων κρατών-μελών. Μάλιστα οι οδηγίες αυτές είναι από το 1990 και οριστικοποιήθηκαν το 2004. Έχουμε και το ν. 2578/98 επί κυβέρνησης του ΠΑ.ΣΟ.Κ., που εναρμονίστηκε με την Ευρωπαϊκή Ένωση. Να αναφέρω βέβαια ότι αυτός ο νόμος αφορά τις συγχωνεύσεις, διασπάσεις και ανταλλαγές τίτλων των ανωνύμων εταιρειών. Βοηθά δηλαδή, όπως είχαμε τονίσει τότε, στο να γίνονται συγχωνεύσεις και να δημιουργούνται ισχυροί επιχειρηματικοί όμιλοι στα πλαίσια του ανταγωνισμού -και του εσωτερικού, αλλά και του διεθνή ανταγωνισμού- δίχως να πληρώνουν τίποτα και, κυρίως, απαλλάσσονται και από το φόρο υπεραξίας και έχουν και ένα σωρό άλλα ευεργετήματα. 
      Η τροποποίηση, δηλαδή, που κάνει και το παρόν νομοσχέδιο, είναι ότι  αυτές τις φοροδιευκολύνσεις, φοροαπαλλαγές, φοροασυλίες τις διευρύνει και σε άλλες μορφές εταιρειών, όπως τις καθορίζει ο Κώδικας Φορολογίας Εισοδήματος. Πιστεύουμε ότι και αυτή η ενσωμάτωση της οδηγίας είναι κομμένη και ραμμένη στις ανάγκες του ανταγωνισμού των επιχειρηματικών ομίλων και  μάλιστα γίνεται και ένας διαχωρισμός μεταξύ διαφανών και αδιαφανών εταιρειών. Αυτό για μας σημαίνει ότι θα πρέπει να περιμένουμε και το επόμενο βήμα της Κυβέρνησης για ακόμα μεγαλύτερες φοροαπαλλαγές. 
      Όσον αφορά βέβαια την παγκοσμιοποίηση και τις νέες φοροαπαλλαγές, όπως είπε και ο εισηγητής στην επιτροπή, αναγκάζει να παρθούν αυτά τα μέτρα και στο πλαίσιο της Ευρωπαϊκής Ένωσης και μάλιστα να μειωθεί και το ποσοστό συμμετοχής μιας εταιρείας από το 25% στο 20% και με σταδιακή βέβαια μείωση να φθάσει στο 10%. Αυτό δεν είναι δικαιοσύνη μεταξύ πολυεθνικών και λαού. Είναι δικαιοσύνη μεταξύ των πολυεθνικών, για να μην  υπάρχει ο ανταγωνισμός, αλλά είναι, όμως, σε βάρος του εργαζόμενου λαού. 
      Και δεν είναι τυχαίο, κύριε Πρόεδρε, το ότι δεν υπάρχει ενιαία φορολογική πολιτική στα πλαίσια της Ευρωπαϊκής Ένωσης. Διότι σε άλλους κλάδους, σε άλλους τομείς, υπάρχει ενιαία πολιτική εκεί, που πραγματικά χτυπάει δικαιώματα των εργαζομένων και των άλλων λαϊκών στρωμάτων, αλλά εδώ όμως δεν υπάρχει ενιαία φορολογική πολιτική, γιατί μέσω της πίεσης για μείωση των φορολογικών συντελεστών, που υπάρχουν διάσπαρτοι μέσα στα κράτη-μέλη της Ευρωπαϊκής Ένωσης, επιδιώκει το μεγάλο κεφάλαιο ακόμη μεγαλύτερες φοροαπαλλαγές μέσω των ανταγωνιστικών φορολογικών συστημάτων του ενός κράτους-μέλους, δήθεν για προσέλκυση άμεσων ξένων επενδύσεων. 
      Το αποτέλεσμα; Το αποτέλεσμα είναι να έχουμε μεγάλες φοροαπαλλαγές, να έχουμε φοροεπιβαρύνσεις στους μισθωτούς, στους συνταξιούχους και στους μικρομεσαίους, αλλά απ’ ό,τι δείχνει και η ίδια η πραγματικότητα, προσέλκυση ξένων άμεσων επενδύσεων δεν υπάρχει στη χώρα, γιατί υπάρχουν και άλλες χώρες, οι οποίες φορολογούν τις επενδύσεις με ακόμα μικρότερους φορολογικούς συντελεστές.
      Πραγματικά φαίνεται και από το παρόν νομοσχέδιο ποιους ευνοεί η Κυβέρνηση. Παραδείγματος χάρη,  υπάρχει αύξηση της προκαταβολής του φόρου στις ανώνυμες εταιρείες, στις εταιρείες περιορισμένης ευθύνης, στους συνεταιρισμούς από το 55% στο 65% και από το 60% στο 80% για τις τράπεζες.
      Εμείς δεν λέμε ότι δεν πρέπει να αυξηθεί η προκαταβολή του φόρου, ιδίως για τις ανώνυμες εταιρείες και ιδίως για τις τράπεζες. Υπάρχει ένα πρόβλημα βέβαια για τις μικρές επιχειρήσεις και πρέπει η Κυβέρνηση να το αντιμετωπίσει. Δεν μπορούμε, δηλαδή, να βάζουμε «στο ίδιο σακί» μεγάλες ανώνυμες εταιρείες και μικρομεσαίες εταιρείες, που θα πω παρακάτω πόσο άγρια φορολογούνται.
      Βέβαια, εδώ είναι το ζήτημα. Βλέπω την Αξιωματική Αντιπολίτευση να παίρνει το μέρος των ανωνύμων εταιρειών, των τραπεζών; Καλά, δεν ξέρουμε πόσο μειώθηκε ο ανώτατος φορολογικός συντελεστής στις επιχειρήσεις αυτές; Δεν ξέρουμε ότι πριν από λίγα χρόνια ήταν 45%, ότι επί των ημερών των κυβερνήσεων του ΠΑ.ΣΟ.Κ. κατέβηκε στο 35% και ότι επί των ημερών της σημερινής Κυβέρνησης μειώνεται στο 25%; Αυτά, αν τα μεταφράσετε σε ευρώ, πρόκειται πραγματικά για μεγάλες φοροαπαλλαγές, για εκατοντάδες εκατομμύρια ευρώ. Θα αναφέρω μόνο ότι μέσα στο 2005 η φορολογία από τα νομικά πρόσωπα ήταν μειωμένη κατά 522.000.000 ευρώ, λόγω της μεγάλης μείωσης των φορολογικών συντελεστών. 
      Γνωρίζουμε βέβαια πολύ καλά ότι αυτήν την αύξηση της προκαταβολής του φόρου, όπως έχει ειπωθεί κατ’ επανάληψη, θα τη «φορτώσουν» στην κατανάλωση. Είναι επόμενο αυτό. Ό,τι μέτρο παίρνετε, δηλαδή, για τις μεγάλες εταιρείες -επειδή δεν υπάρχουν οι αντίστοιχοι έλεγχοι από τις κυβερνήσεις- μετακυλίεται στην κατανάλωση. Αυτό σημαίνει μεγαλύτερη ακρίβεια και φοροκλοπή από την τσέπη του καταναλωτή. 
      Σ’ αυτό το σημείο θα υπενθυμίσω ότι η αύξηση της προκαταβολής έγινε και με το ν. 2579/1998, από 50% στα 55%, για τα φυσικά και νομικά πρόσωπα. Είναι ένα ενδεικτικό μέτρο ευνοϊκής ρύθμισης, κατά εμάς, για τους μεγάλους επιχειρηματικούς ομίλους. Αν ήθελε πραγματικά η Κυβέρνηση, αντί να αυξήσει την προκαταβολή του φόρου, θα έπρεπε να αυξήσει τους ανώτατους φορολογικούς συντελεστές.
      Άλλη μία ιδιαίτερη ρύθμιση που πραγματικά ευνοεί -αν θέλετε- και τους μεγάλους κατασκευαστικούς ομίλους, είναι η άλλη διάταξη που μιλάει για αύξηση των αντικειμενικών αξιών. Δόθηκε μία παράταση για δύο μήνες. Τι έκανε η Κυβέρνηση; Για να αντλήσει έσοδα για τον κρατικό προϋπολογισμό, βγήκε μέσα στο 2005 και είπε «Αυξάνω κατά πολύ μεγάλο ποσοστό τις αντικειμενικές αξίες».
      Τι είδαμε, κύριε Υπουργέ και κύριοι συνάδελφοι; Είδαμε να τρέχουν όλοι στις εφορίες, για να ρυθμίσουν τα περιουσιακά τους στοιχεία. Αυτό τι σημαίνει; Σημαίνει ότι ο κρατικός προϋπολογισμός άντλησε απ’ όλη αυτήν τη διαδικασία πολύ υψηλά έσοδα. Μάλιστα, είδαμε να αυξάνονται και οι πραγματικές αξίες που πλήρωναν, για να αγοράσουν έστω και ένα διαμέρισμα, έστω και ένα μαγαζί. Αυτό τι σημαίνει; Ότι πραγματικά οι κατασκευαστικές εταιρείες και οι μεγαλοεργολάβοι έχουν βγάλει τεράστια κέρδη και αυτό έγινε για την αύξηση των φορολογικών εσόδων, αφού υπάρχουν μεγάλες φοροαπαλλαγές. Η Κυβέρνηση συνεχίζει πραγματικά το έργο που έχει ξεκινήσει εδώ και δύο χρόνια γιατί δεν ακούσαμε τίποτα και από τον εισηγητή της Πλειοψηφίας. 
      Η ρύθμιση του Ταμείου Παρακαταθηκών και Δανείων είναι προς όφελος του λαού; Ξέρετε τι κάνετε εδώ; Εδώ είναι μία ρύθμιση για την τιτλοποίηση των μελλοντικών εσόδων. Σ’ αυτό το σημείο εσείς δεν ήσασταν που ως Αξιωματική Αντιπολίτευση εγκαλούσατε τότε την κυβέρνηση ότι υποθηκεύει το μέλλον του Ταμείου αυτού και άλλων ταμείων; 
     Εσείς τι κάνετε τώρα; Έρχεστε και δίνετε τη δυνατότητα στο Ταμείο Παρακαταθηκών και Δανείων να παρέχει κάθε μορφή πιστώσεων προς το νομικό πρόσωπο, στο οποίο μεταβιβάζονται τα μελλοντικά έσοδα. Δηλαδή, χορηγείτε και δάνεια στο νομικό πρόσωπο, προκειμένου να πάρει τη δουλειά. Μάλιστα, αναφέρεται ότι δίνεται η δυνατότητα στο Ταμείο να αποκτά κινητές αξίες, ομολογίες του νομικού προσώπου που θα αναλάβει τη συγκεκριμένη δουλειά.
     Αυτή ακριβώς, κύριε Πρόεδρε, είναι μία χαρακτηριστική ρύθμιση. Είναι φωτογραφική, ευνοϊκή ρύθμιση. Εγώ δεν ξέρω ποιον διευκολύνετε. Είναι μια χαρακτηριστική ρύθμιση διαπλοκής και το επιχείρημά σας –το επαναλαμβάνω- ότι τα ίδια έκανε το ΠΑ.ΣΟ.Κ., δεν σας απαλλάσσει από τις σοβαρές πολιτικές σας ευθύνες. Διαπλοκή τότε, διαπλοκή και τώρα. 
     Ας πάμε όμως και σε μια άλλη ρύθμιση. Μάλιστα μπορώ να πω ότι αυτές είναι τροπολογίες που θα τις συζητήσουμε αργότερα, αλλά δεν μπορώ να μην τις αναφέρω, για να αποδείξω αυτό που λέμε: Ότι, δηλαδή, η πολιτική σας ευνοεί τα μεγάλα επιχειρηματικά συμφέροντα, όπως τη σύναψη συμβάσεων του δημοσίου με χρηματοοικονομικούς συμβούλους για τις ιδιωτικοποιήσεις.
     Εδώ τι γίνεται, κύριοι συνάδελφοι; Παρακάμπτεται η διαδικασία, καθώς και ο ν. 3310/2005 που ήταν για το «Βασικό Μέτοχο» και αρκεί τώρα μια υπεύθυνη δήλωση του χρηματοοικονομικού συμβούλου για τη μη συνδρομή των ασυμβίβαστων ιδιοτήτων και απαγορεύσεων, κατά την έννοια και τις προϋποθέσεις που θέτει αυτός ο συγκεκριμένος νόμος. Δηλαδή, ούτε τον ελάχιστο έλεγχο θα κάνει η Κυβέρνηση. 
     Για ποια διαφάνεια, λοιπόν, εσείς μιλάτε; Είναι αδιαφανής η πολιτική σας. Γιατί είναι ξεκάθαρο ότι υπερασπίζεται πραγματικά τα συμφέροντα των μεγάλων επιχειρηματικών ομίλων και συνδέεται και με την πολιτική ενίσχυσης του κεφαλαίου. 
     Επίσης, ως προς τα διεθνή πρότυπα χρηματοοικονομικής πληροφόρησης, θέλω να πω ότι είναι ιδιαίτερη αυτή η ρύθμιση, γιατί έχετε σκοπό πραγματικά να παρακάμψετε και το ν. 2190/1920, όπου υπήρχαν ορισμένες διατάξεις για τις περιπτώσεις που δεν πάνε καλά οι επιχειρήσεις και έχουν ζημιές. Επειδή, λόγω της εφαρμογής των διεθνών προτύπων χρηματοοικονομικής πληροφόρησης, υπάρχουν ζημιές, ιδίως σε τράπεζες,  έρχεστε τώρα και λέτε ότι δεν ισχύουν αυτά που λέει ο συγκεκριμένος νόμος. Είναι μια ευνοϊκή ρύθμιση και προς τις ιδιωτικές επιχειρήσεις, αλλά πολύ περισσότερο για να εξυπηρετήσει τα σχέδια που έχετε εσείς ως Κυβέρνηση: Να ιδιωτικοποιήσετε δημόσιες επιχειρήσεις και μεταξύ αυτών είναι η Αγροτική Τράπεζα της Ελλάδος, η Εμπορική Τράπεζα και άλλες δημόσιες επιχειρήσεις. Είναι δηλαδή και αυτή μια χαρακτηριστική ρύθμιση, που ευνοεί τα σχέδιά σας για ιδιωτικοποίηση δημοσίων επενδύσεων. Θα πούμε βέβαια περισσότερα, όταν συζητήσουμε κατ’ άρθρον το νομοσχέδιο. 
     Ο στόχος σας είναι η ύπαρξη αυξημένων μερισμάτων από τις δημόσιες επιχειρήσεις, ώστε να έχουν μια καλύτερη εικόνα μπροστά στο φαινόμενο της ιδιωτικοποίησης. Να έχετε, δηλαδή, μεγαλύτερα έσοδα ως Κυβέρνηση, για να καλύψετε τα ελλείμματα και το δημόσιο χρέος. 
     Για τη διάταξη για το φόρο μεγάλης ακίνητης περιουσίας, θέλω να πω ότι αυξάνετε τους φορολογικούς συντελεστές κατά 18%. Τι κάνετε, όμως; Δεν παίρνετε τις αντικειμενικές αξίες, αλλά πηγαίνετε στις προηγούμενες αντικειμενικές αξίες και έτσι ακριβώς ευνοείτε αυτούς, οι οποίοι κατέχουν τη μεγάλη ακίνητη περιουσία, δηλαδή επιχειρηματικούς ομίλους, τράπεζες και όλους αυτούς οι οποίοι πραγματικά πληρώνουν πολύ λιγότερα απ’ ό,τι έπρεπε να πληρώσουν. Εσείς  μάλιστα λέτε ότι θα εισπράξετε 28.000.000 λιγότερα απ’ ό,τι έπρεπε.
     Θα κλείσω, κύριε Πρόεδρε, λέγοντας λίγα λόγια για την εισοδηματική πολιτική, γιατί περισσότερα θα πούμε κατά τη συζήτηση της τροπολογίας. Δεν μπορώ, όμως, να μην αναφερθώ από τώρα σ’ αυτό. Αφορά όλο το δημόσιο, τα νομικά πρόσωπα δημοσίου δικαίου, τους Οργανισμούς Τοπικής Αυτοδιοίκησης, τους μονίμους των Ενόπλων Δυνάμεων, της Ελληνικής Αστυνομίας, του Πυροσβεστικού, του Λιμενικού Σώματος, αλλά και τους συνταξιούχους. Η τροπολογία που μας φέρνει η Κυβέρνηση, προβλέπει αύξηση 3% στο βασικό.
	Στην πραγματικότητα όμως, κύριε Πρόεδρε, κυρίες και κύριοι Βουλευτές, είναι πολύ μικρότερη η αύξηση, γιατί έχουμε και αλλαγή στη φορολογική κλίμακα. Και αυτό με τη μη τιμαριθμοποίηση της φορολογικής κλίμακας, σημαίνει ότι ο συνολικός παρακρατηθείς φόρος θα αυξηθεί, αλλά θα αυξηθεί και η παρακράτηση η μηνιάτικη, που σημαίνει ότι δεν είναι ούτε το 3%, αλλά είναι σχεδόν στο 2%.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δύο, τρία λεπτά, κύριε Πρόεδρε.
      Και δεν καλύπτει όχι μόνο τον επίσημο πληθωρισμό, αλλά πολύ περισσότερο δεν καλύπτει τον πραγματικό πληθωρισμό, την πραγματική ακρίβεια που αντιμετωπίζουν τα λαϊκά νοικοκυριά.  Είναι γνωστό, κύριε Πρόεδρε, ότι αυτή η αύξηση αποτελεί το πρότυπο, τον μπούσουλα και για τον ιδιωτικό τομέα. 
      Και πείτε μου, κύριε Πρόεδρε,  το εξής: Ο ιδιωτικός τομέας έχει 592 ευρώ κατώτερο μισθό. Στο δημόσιο ο κατώτερος μισθός είναι 611 ευρώ και γίνεται 629 ευρώ. Τι αντιμετωπίζεις μ’ αυτούς τους μισθούς; Μπορείς να αντιμετωπίσεις κάτι;
	Όμως, εμείς είχαμε τονίσει και στη συζήτηση του κρατικού προϋπολογισμού, ότι η αύξηση του καθαρού μέσου μισθού που προέβλεπε μέσα, δεν θα υπερέβαινε το 1,7%. Και αυτό πράττει σήμερα η Κυβέρνηση. Δηλαδή ό,τι είπε στον κρατικό προϋπολογισμό, αυτό πράττει σήμερα, όμως στα λόγια. ‘Οπως είπε και ο εισηγητής, αλλά και άλλα στελέχη της Κυβέρνησης και της Πλειοψηφίας:  «Εμείς πραγματικά ενδιαφερόμαστε για το εισόδημα του εργαζόμενου λαού».
	Ακριβώς το αντίθετο γίνεται. Και μάλιστα, η συνέχιση της εισοδηματικής πολιτικής λιτότητας για όλους τους εργαζόμενους γίνεται και με την επίκληση του δημόσιου ελλείμματος και χρέους, αλλά και την ενίσχυση της επιχειρηματικότητας και της ανταγωνιστικότητας, δηλαδή με προϋποθέσεις που διευκολύνουν την κερδοφορία των επιχειρηματικών ομίλων.
	Και εδώ τώρα είναι ακριβώς το θέμα. Εγώ θα σας πω το εξής: Λέτε ότι δεν έχετε χρήματα και, μάλιστα, λέτε ότι αυτό το 3% θα στοιχίσει 451.000.000 ευρώ, 333.000.000 ευρώ για τους μισθωτούς του δημοσίου και 115 εκατομμύρια ευρώ για τους συνταξιούχους. 
      Όμως, από τις φοροαπαλλαγές που έγιναν το 2005, 522.000.000 ευρώ λιγότερα πλήρωσαν τα νομικά πρόσωπα, δηλαδή οι ανώνυμες εταιρείες, από 100.000.000 ευρώ απαλλάξατε και δεν πληρώνουν πλέον οι μεγαλοκαναλάρχες –η διαπλοκή- γιατί μειώσατε το φόρο και τον καταργείτε από τις διαφημίσεις και είναι και  28.000.000 ευρώ από το φόρο μεγάλης ακίνητης περιουσίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το σύνολο μόνο απ’ αυτά είναι 670.000.000 ευρώ, που σημαίνει ότι χρήματα υπάρχουν, αλλά όταν έχεις ως κύριο στόχο την εξυπηρέτηση των επιχειρηματικών ομίλων, τότε δεν θα περισσεύουν χρήματα για τους εργαζόμενους, είτε του ιδιωτικού είτε και του δημόσιου τομέα. 
	ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
	ΑΓΓΕΛΟΣ ΤΖΕΚΗΣ: Ολοκληρώνω μ’ αυτό, κύριε Πρόεδρε.
	Είναι γνωστό, κύριε Πρόεδρε και κύριε Υπουργέ, ότι οι τέσσερις τράπεζες έχουν κέρδη πάνω από 2.000.000 ευρώ και, μάλιστα, η έκθεση της Τράπεζας Ελλάδος λέει ότι οι Έλληνες έχουν επενδύσει στο εξωτερικό ομόλογα 14,5 δισεκατομμυρίων ευρώ περίπου, σε έντοκα γραμμάτια 2.300.000.000 ευρώ, σε μετοχές περίπου 1.800.000.000 ευρώ, δηλαδή στο σύνολο περίπου 19.000.000 ευρώ.
	Αυτά πού τα βρήκαν; Είναι ο παραγόμενος πλούτος από τον κόπο και το μόχθο του εργαζόμενου λαού, για να τον καρπώνονται οι επιχειρηματικοί όμιλοι. 
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, ολοκληρώστε.
      ΑΓΓΕΛΟΣ ΤΖΕΚΗΣ: Είναι διαφορετικές, λοιπόν, οι πολιτικές ευθύνες και των προηγουμένων κυβερνήσεων και των σημερινών. Και καλά τα είπε, βέβαια, ο εισηγητής της Αξιωματικής Αντιπολίτευσης για το φορολογικό. Το ερώτημα που θέτουμε, είναι γιατί όσα είπε δεν τα έκανε το ΠΑ.ΣΟ.Κ. ως κυβέρνηση.
      Καταψηφίζουμε, κύριε Πρόεδρε, επί της αρχής το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, την εισοδηματική πολιτική θα τη συζητήσουμε –υποθέτω- πιο αναλυτικά τις επόμενες μέρες. Η παρατήρηση που θέλω να κάνω μόνο, είναι η εξής: Διάβαζα στις εφημερίδες χθες ότι ήδη «έφυγε» εγκύκλιος του Γενικού Λογιστηρίου του Κράτους για την υλοποίηση της εισοδηματικής πολιτικής. 
      Άρα, τι θα συζητήσουμε; Η Βουλή καλείται να παίξει ρόλο επικυρωτή αποφάσεων, που ήδη έχουν ληφθεί.
Η Βουλή, ούτε για τα προσχήματα δεν καλείται να συζητήσει πράγματι και να χαράξει μια εισοδηματική πολιτική. Και αυτό βεβαίως δεν είναι τυχαίο, διότι αυτό που ονομάζουμε εισοδηματική πολιτική, είναι πολιτική μείωσης των πραγματικών διαθέσιμων εισοδημάτων. Η Κυβέρνηση πρέπει επιτέλους να δώσει μια πειστική εξήγηση για το πώς γίνεται σε μια χώρα και σε μια περίοδο όπου το εθνικό εισόδημα της χώρας αυτής αυξάνει σε τρέχουσες τιμές με 7,5% ή και περισσότερο, οι πραγματικοί  μισθοί να μειώνονται και όταν μάλιστα, απ’ ό,τι φαίνεται, δεν είναι ακριβής ο δείκτης για την ακρίβεια και τον πληθωρισμό, που υποτίθεται ότι μετράει. 
      Επισημαίνω και πρόσφατη έκθεση της Ο.Κ.Ε., η οποία, τουλάχιστον για τους χαμηλόμισθους, σημειώνει ότι ο πληθωρισμός είναι μεγαλύτερος από αυτόν που δείχνει ο δείκτης τιμών καταναλωτού. Άρα, θέλω να πω ότι η πραγματική μείωση των εισοδημάτων είναι μεγαλύτερη από αυτήν που δείχνουν οι αριθμοί. Και εν πάση περιπτώσει, η Κυβέρνηση αυτή πήρε τις εκλογές με κεντρικό σύνθημα και υπόσχεση «Μείωση των ανισοτήτων». Ήθελα να ξέρω αν με το να μειώνεις τα πραγματικά εισοδήματα, όταν τα κέρδη αυξάνουν, μειώνεις τις ανισότητες ή τις διευρύνεις;
      Έρχομαι, όμως, στο νομοσχέδιο. Μιλώντας και τελευταίος από τους εισηγητές, θα ήθελα να μου επιτραπεί ένα σχόλιο. Φοβάμαι ότι δεν έχει φανεί ακόμα καθαρά ο χαρακτήρας αυτού του νομοσχεδίου, παρ’ όλο που και ο κ. Κουσελάς και ο κ. Τζέκης στο τέλος είπαν ορισμένα πράγματα.
      Το νομοσχέδιο αυτό δεν είναι τεχνικό, δεν είναι διαδικαστικό. Με το νομοσχέδιο αυτό, ιδίως στο πρώτο του μέρος, θεσμοθετούμε μηχανισμούς δυνητικής διευρωπαϊκής φοροδιαφυγής. Αυτό κάνει τούτο το νομοσχέδιο. Δημιουργεί μηχανισμούς, δίνει δυνατότητες, ώστε οι πολυεθνικές εταιρείες να κάνουν φοροδιαφυγή. Γιατί να μην το πούμε αυτό με το όνομά του; Και μάλιστα αυτό, βεβαίως, θα πει κάποιος –και σωστά- ότι έχει ήδη γίνει με την οδηγία 90435 που ενσωματώθηκε στο ν. 2578/98. Με εκείνη ήδη την οδηγία απαλλάσσονται τα μερίσματα από την παρακράτηση φόρου στην πηγή, εφόσον αυτά καταβάλλονται από μια θυγατρική, που λειτουργεί στην Ελλάδα, σε μια μητρική που λειτουργεί σε άλλη χώρα. Αν, δηλαδή, έχουμε ένα παράρτημα μιας πολυεθνικής στην Ελλάδα και δώσει μέρος των κερδών που πραγματοποιεί στην Ελλάδα στη μητρική της εταιρεία, τα κέρδη αυτά δεν θα φορολογηθούν στην Ελλάδα. Θα φορολογηθούν στην άλλη χώρα. 
      Με το νομοσχέδιο αυτό τώρα διατηρείται αυτή η δυνατότητα και επεκτείνεται το πεδίο εφαρμογής της σε περισσότερες κατηγορίες επιχειρήσεων. Επίσης, μειώνεται και το όριο, το κριτήριο του ποια εταιρεία είναι θυγατρική μιας άλλης. Μπορεί ακόμα και μ’ ένα 10% συμμετοχή να θεωρείται θυγατρική.
      Τι σημαίνουν αυτά πρακτικά; Ας υποθέσουμε ότι έχουμε τρεις χώρες. Στη μία χώρα τα κέρδη φορολογούνται με 40%, στη δεύτερη τα κέρδη φορολογούνται με 20% και στην τρίτη χώρα φορολογούνται με 0%. Τι επιτρέπει αυτός ο μηχανισμός, που θεσμοθετούμε εδώ; Επιτρέπει σε μία πολυεθνική επιχείρηση, στη χώρα που ο συντελεστής είναι  40%, ει δυνατόν, να μην εμφανίζει καθόλου κέρδη και ει δυνατόν, να εμφανίζει ζημιές. Επιτρέπει στη χώρα που ο συντελεστής είναι 20%, να εμφανίζει λίγα κέρδη και στη χώρα που ο συντελεστής είναι 0, να τα μεταφέρει εκεί και να εμφανίζει εκεί τα κέρδη. Ποιο θα είναι το αποτέλεσμα;  Τα κέρδη να φορολογηθούν με μηδενικό συντελεστή. 
      Το μηχανισμό αυτό πρέπει να τον συνδυάσουμε τώρα μ’ ένα δεύτερο στοιχείο. Όπως θα γνωρίζετε, μία ευρωπαϊκή επιχείρηση, νομίζω η «MARKS &  SPENCER», προσέφυγε στο Ευρωπαϊκό Δικαστήριο και δικαιώθηκε με το αίτημα να μπορεί να συμψηφίζει ζημιές, που έχει μια θυγατρική της, με κέρδη που έχει μια άλλη. Αυτό, δηλαδή, που ισχύει εντός μιας χώρας. ‘Οπως σας είπα, δικαιώθηκε. 
      Τι σημαίνει πρακτικά αυτό; Με το μηχανισμό που περιέγραψα, μπορεί μια πολυεθνική να εμφανίζει ζημιές στις χώρες όπου ο συντελεστής φορολόγησης είναι υψηλός, να εμφανίζει κέρδη εκεί που οι συντελεστές είναι μηδενικοί, να επιτρέπεται ο συμψηφισμός ζημιών και κερδών, με αποτέλεσμα να μη φορολογείται καθόλου.
      Ο κ. Κουσελάς και στην Επιτροπή και εδώ με άφησε να καταλάβω ότι το ξέρει το θέμα. Όμως, στο τέλος το ψηφίζετε το νομοσχέδιο. Καταλαβαίνω ότι είχατε μια ευθύνη, διότι επί κυβερνήσεων ΠΑ.ΣΟ.Κ. αυτά διευθετήθηκαν, αλλά εν πάση περιπτώσει, τα πράγματα αλλάζουν. Αυτό που σας λέω, συζητείται στην Ευρωπαϊκή Ένωση. Δεν είναι κάτι που είναι κρυφό ή μυστικό. 
      Κανονικά σήμερα θα έπρεπε να συζητούμε με ποιο τρόπο θα μπορούσε να ακυρωθεί αυτή η οδηγία, να αποσυρθεί και πώς η Κυβέρνηση θα μπορούσε να πάρει πρωτοβουλία στην Ευρωπαϊκή Ένωση, για να ακυρωθεί αυτή η οδηγία. Αντ’ αυτής, θα έπρεπε να συζητούμε τρόπους, όπως σωστά ελέχθη από τον κ. Τζέκη και τον κ. Κουσελά, για το πώς θα διασφαλιστεί ένα κοινό, έστω, κατώτατο όριο φορολογίας των κερδών -για να μη μιλήσω για φορολογική εναρμόνιση που είναι κάτι πιο προωθημένο- ούτως ώστε να μην επιτρέπεται στις επιχειρήσεις να παίζουν αυτά τα παιχνίδια, τα οποία τελικά και μακροχρόνια είναι σε βάρος όλων των χωρών και τελικά του κοινωνικού κράτους, διότι η υστέρηση των εσόδων εκεί οδηγεί. 
      Άρα, λοιπόν, περί αυτού πρόκειται. Δεν είναι κάτι απλό και μου κάνει εντύπωση που άκουσα εδώ ότι προσαρμοζόμαστε στην Ευρώπη. Ποια Ευρώπη; Την Ευρώπη της φοροδιαφυγής; 
      Το γενικότερο, λοιπόν, πολιτικό θέμα που τίθεται, με αφορμή και αυτήν την οδηγία και την ενσωμάτωσή της, είναι ο φορολογικός ανταγωνισμός και πώς θα τον αντιμετωπίσουμε. Κάνουν μεγάλο λάθος όσοι υποτιμούν τη σημασία αυτού του προβλήματος. Ο φορολογικός ανταγωνισμός είναι μηχανισμός διάλυσης του κοινωνικού κράτους, υπονόμευσης της κοινωνικής πολιτικής. Ήδη, εμείς ως χώρα έχουμε ένα πρόβλημα –και ελπίζω ο Υπουργός να μας δώσει μια εικόνα για το πού βρισκόμαστε- σχετικά με την απαίτηση της Ευρωπαϊκής Ένωσης να ακυρωθεί η διάταξη για τα αφορολόγητα αποθεματικά. Μας πιέζει η Ευρωπαϊκή Ένωση να μην έχουμε αφορολόγητα αποθεματικά που, αν θέλετε, είναι το μόνο φορολογικό μέτρο που εγώ προσωπικά θα έβλεπα ότι έχει μια αξία. Δηλαδή, κάνε αφορολόγητα αποθεματικά, θα σε φορολογήσω με μειωμένο συντελεστή, προκειμένου να κάνεις επενδύσεις. Μας πιέζει η Ευρωπαϊκή Ένωση να καταργήσουμε αυτήν τη ρύθμιση, αλλά μας ενθαρρύνει –για να μην πω μας πιέζει- να μειώσουμε συνολικά τους φορολογικούς συντελεστές επί των κερδών.
      Εδώ έχουμε και ένα δεύτερο πρόβλημα που πρέπει να το πούμε. Παντού υπάρχουν κάποιοι νόμοι, που ευνοούν φορολογικά τις συγχωνεύσεις με μια λογική ότι υπάρχουν πλεονεκτήματα. Στην Ελλάδα υπάρχει μια διάταξη που χαρακτηρίζει «συγχώνευση» την απορρόφηση θυγατρικών εταιρειών. Μα, αυτό δεν είναι συγχώνευση. Μια εταιρεία, σε περιόδους που το Χρηματιστήριο είναι σε άνοδο, φτιάχνει διάφορες θυγατρικές εταιρείες, τις βάζει στο Χρηματιστήριο, παίρνει τα λεφτά του κόσμου και κάποια στιγμή τις απορροφά.
      ΑΓΓΕΛΟΣ ΤΖΕΚΗΣ: Έγινε αυτό.
      ΙΩΑΝΝΗΣ ΔΡΑΓΑΣΑΚΗΣ: Πώς δεν έγινε; 
      Κάποια στιγμή τις απορροφά στην κυρίως εταιρεία και της δίνει το κράτος κίνητρα για να το κάνει αυτό, της δίνει μειωμένο συντελεστή. Τουλάχιστον 200.000.000 ευρώ από τα κέρδη των τραπεζών φέτος οφείλονται σ’ αυτήν την κομπίνα, όπως θα την πω εγώ. 
      Κύριε Υπουργέ, μου κάνει εντύπωση το εξής: Το ΠΑ.ΣΟ.Κ. τα έκανε αυτά, εσείς γιατί δεν τα καταργείτε τώρα που έγιναν οι συγχωνεύσεις; Πού καταργείται;
      ΓΕΩΡΓΙΟΣ ΦΛΩΡΙΔΗΣ: Αυτό είναι ή είναι η ερμηνεία που κάνουν υπέρ των τραπεζών;
      ΙΩΑΝΝΗΣ ΔΡΑΓΑΣΑΚΗΣ: Δεν ξέρω, βρείτε τα. Εγώ λέω ότι αυτό είναι σκάνδαλο, είναι μία τεράστια υποκρισία αυτό που γίνεται εδώ.
      ΓΕΩΡΓΙΟΣ ΦΛΩΡΙΔΗΣ: Εκεί είναι το θέμα. Δεν φταίει η διάταξη. Πρέπει, όμως, να μπει σε εφαρμογή.
      ΙΩΑΝΝΗΣ ΔΡΑΓΑΣΑΚΗΣ: Ευνοήθηκαν οι τράπεζες μ’ αυτόν τον τρόπο, για να επιχορηγηθούν από τους φορολογούμενους. Αυτό είναι. Διότι, εντάξει, κύριε Υπουργέ, η Νέα Δημοκρατία πήρε τις εκλογές πριν από δυο χρόνια, τώρα όμως κλείνουν δυο χρόνια και έχετε τη δική σας ιστορία, το δικό σας παρελθόν. Δεν μας αρκεί το επιχείρημα για το τι έκαναν οι άλλοι. Αυτό το ξέρουμε. Το θέμα τώρα είναι τι κάνετε εσείς. 
    Και βλέπω ότι ό,τι στραβό έκανε το ΠΑ.ΣΟ.Κ. το διατηρείτε, το αξιοποιείτε και το επαυξάνετε. Δεν το διορθώνετε. 
    Ποια είναι η διέξοδος; Τι προτείνουμε εμείς; Στο γενικότερο θέμα που αφορά την Ευρώπη -γιατί εδώ υλοποιούμε, ενσωματώνουμε οδηγίες ευρωπαϊκές- η δική μας άποψη ήταν από παλιά και είναι ότι ο στόχος πρέπει να είναι η θεσμοθέτηση κατώτατων ορίων. Να αποτραπεί ο φορολογικός ανταγωνισμός ο οποίος οδηγεί στο κοινωνικό ντάμπινγκ. Σε μια χώρα που, για διάφορους λόγους, οι συσχετισμοί δύναμης επιτρέπουν στις κυβερνήσεις να μην παρέχουν στους πολίτες της εκείνα τα δημόσια και τα κοινωνικά αγαθά που πρέπει να παρέχουν, μπορεί να μηδενίζει τους φορολογικούς συντελεστές και αυτό να δημιουργεί μια γενικότερη πίεση προς όλες τις χώρες. 
    Σε σχέση μ’ αυτό, όπως είπα, ο στόχος πρέπει να είναι να αποσυρθούν αυτές οι οδηγίες. Αυτό βεβαίως αφορά όλη την Ευρωπαϊκή Ένωση. Εν πάση περιπτώσει στο μέτρο που εφαρμόζονται και όσο διάστημα εφαρμόζονται πρέπει να υπάρξουν και ειδικές ποινές αλλά και μηχανισμοί ελέγχου. 
    Παλιά στη χώρα μας υπήρχε στο Υπουργείο Εμπορίου, τη δεκαετία του ΄70 και ’80  κάποιος μηχανισμός ελέγχου υπερτιμολογήσεων. Η ανάγκη για τέτοιους ελέγχους δεν έχει μειωθεί, αντίθετα έχει αυξηθεί στις μέρες μας. Πρέπει, λοιπόν, να υπάρξει στο Υπουργείο Οικονομικών μια ειδική υπηρεσία, μια ειδική μονάδα με την κατάλληλη υλική υποδομή και υποδομή προσωπικού, που να ελέγχει πρακτικές των επιχειρήσεων που έχουν πολυεθνική διάρθρωση, είτε αφορούν αυτές οι πρακτικές σε υπερτιμολογήσεις και υποτιμολογήσεις είτε αφορούν σε φοροδιαφυγή είτε σε άλλα μέτρα καταστρατήγησης των νόμων, έστω αυτών που ισχύουν. 
    Επίσης εμείς νομίζουμε –μια και έγινε κουβέντα- ότι πρέπει αυτές οι διατάξεις που χαρακτηρίζουν συγχώνευση την απορρόφηση θυγατρικών επιχειρήσεων να καταργηθούν. Και αν είναι θέμα ερμηνείας όπως είπε ο κ. Φλωρίδης να διευκρινιστεί ότι δεν ισχύει σ’ αυτή την περίπτωση. Πού θα πάει, δηλαδή, αυτή η δουλειά; Να συζητήσουμε κάποια μέτρα για μικρές ιδίως επιχειρήσεις, για μεσαίες επιχειρήσεις, να δράσουν από κοινού, να συγχωνευθούν κ.λπ. Αλλά το να δίνουμε κίνητρα για να γίνονται τέτοια παιχνίδια, κυρίως χρηματιστηριακά και φορολογικά, είναι μια πρόκληση προς τους βαριά φορολογούμενους ‘Ελληνες πολίτες. 
    Εγώ αυτά ήθελα να πω με κύριο στόχο να αναδείξω ότι το νομοσχέδιο που συζητάμε, ιδίως στο πρώτο του μέρος, κρύβει ένα σημαντικό πολιτικό ζήτημα το οποίο και πρέπει να το ονομάσουμε και πρέπει να δείξουμε τις συνέπειές του. Θέλω να πιστεύω ότι δεν θα έπρεπε να ψηφιστεί έστω αυτό το άρθρο. Εμείς βεβαίως καταψηφίζουμε το νομοσχέδιο στο σύνολό του και γι’ αυτούς τους λόγους και για άλλους που θα πούμε στην κατ’ άρθρο συζήτηση. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και ένας συνοδός- καθηγητής από το 2ο Γυμνάσιο Βριλησσίων. 
    Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
    Εισερχόμαστε στον κατάλογο των εγγεγραμμένων ομιλητών. Το λόγο έχει ο κ. Γείτονας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. Κυρίες και κύριοι συνάδελφοι με τα κεφάλαια Α’ και Β’ του νομοσχεδίου εναρμονίζεται η ελληνική νομοθεσία με διατάξεις κοινοτικών οδηγιών που αναφέρονται κυρίως στο κοινό φορολογικό καθεστώς μητρικών και θυγατρικών εταιρειών καθώς και στην αμοιβαία διοικητική συνδρομή στον τομέα της άμεσης φορολογίας. 
      Πρόκειται ασφαλώς για οδηγίες, και αυτό που θέλω να τονίσω, τονίστηκε και από προλαλήσαντες συναδέλφους, είναι ότι έχει ιδιαίτερη σημασία προέχει η σωστή εφαρμογή τους, όταν μάλιστα μιλούμε για φορολογικά ζητήματα στην Ευρωπαϊκή Ένωση. Γι’ αυτό είμαι υποχρεωμένος να επαναλάβω ορισμένες γενικές επισημάνσεις που έκανα στην επιτροπή. 
      Πρώτη επισήμανση. Πιστεύω ότι η εναρμόνιση με οδηγίες έχει καταντήσει μια μηχανιστική διαδικασία. Και αυτό είναι μεγάλο λάθος για κάθε περίπτωση, ιδιαιτέρως όταν πρόκειται και για πολύπλοκα ζητήματα όπως είναι τα φορολογικά.
      Εγώ πιστεύω ότι η Κυβέρνηση και οι υπηρεσίες κάθε φορά οφείλουν να παρουσιάζουν σχέδιο για την εφαρμογή τους και εκτιμήσεις για τις επιπτώσεις στην πραγματική οικονομία. Θα έπρεπε να συζητούμε κάθε φορά με συμμετοχή φορέων, ώστε να ξέρουμε τι περιμένουμε και πώς θα εφαρμοστούν και όχι να κινούμαστε στα τυφλά. 
      Το θέμα για παράδειγμα εν προκειμένω της απαλλαγής –αναφέρομαι στη μία σχετική Οδηγία- από την παρακράτηση φόρων στην πηγή των μερισμάτων και άλλων κερδών, τα οποία καταβάλλονται από τις θυγατρικές εταιρείες στις μητρικές, είναι ένα θέμα που μπορεί κανείς να έχει επιφυλάξεις. Είναι ένα θέμα δύσκολο, είναι ένα θέμα επικίνδυνο. Ποιες θα είναι οι επιπτώσεις για παράδειγμα στη φοροδιαφυγή μέσα από την κινητικότητα αλλαγής έδρας μητρικών και θυγατρικών εταιρειών; Τις έχει μετρήσει κανένας; Πιστεύω πως όχι. Και όμως μας ενδιαφέρει ιδιαίτερα, όπως είπε και ο εισηγητής μας, με την είσοδο της Βουλγαρίας και της Ρουμανίας στην Ευρωπαϊκή Ένωση. 
      Πιστεύω, λοιπόν, και κλείνω την πρώτη μου επισήμανση ότι όταν νομοθετούμε θα πρέπει να εξετάζουμε βασανιστικά όλες τις πτυχές. Αυτό θα είναι προς όφελος και της οικονομίας και της κοινωνίας.
      Πέραν τούτου, κύριοι συνάδελφοι, η Κυβέρνηση κατά την προσφιλή της πλέον τακτική, καθ’ έξιν θα έλεγα, χρησιμοποιεί τα νομοσχέδια και εν προκειμένω το νομοσχέδιο εναρμόνισης ως όχημα για να φορτώσει ποικιλία φορολογικών και τελωνειακών διατάξεων και σωρεία τροπολογιών. Αναφέρομαι στα κεφάλαια Γ’ και Δ’ του νομοσχεδίου και τις τροπολογίες που κατατέθηκαν στην επιτροπή και τώρα στην Ολομέλεια. 
      Για μια ακόμη φορά υποβαθμίζεται πραγματικά κατά ένα τρόπο απαράδεκτο η κοινοβουλευτική λειτουργία. Και δεν είναι απλά θέμα παραβίασης του Κανονισμού, αλλά είναι θέμα ποιότητας του νομοθετικού έργου και εξηγούμαι:  
      Στην επιτροπή κατατέθηκε μεταξύ των άλλων τροπολογία για αύξηση του συντελεστή προκαταβολής φόρου εισοδήματος από νομικά πρόσωπα. Είναι αυτά που έγινε άρθρο 10 στο κεφάλαιο Δ’. Αυτό σημαίνει προείσπραξη εσόδων περίπου μισού δισεκατομμυρίου ευρώ. Μετά από την ψήφιση του προϋπολογισμού του 2006 που δεν προέβλεπε σχετικά έσοδα.
      Ζητήσαμε στην επιτροπή ακρόαση φορέων. Χάλασε τον κόσμο η κυβερνητική πτέρυγα. Πρέπει, όμως, να γίνει κατανοητό ότι δεν μπορούμε να νομοθετούμε αιφνιδιαστικά, εν κρυπτώ, ερήμην της κοινωνίας. 
      Αλήθεια, κύριοι συνάδελφοι, πού είναι τα μεγάλα λόγια της Κυβέρνησης για φορολογική σταθερότητα και όχι για αιφνιδιασμούς; Και καλά, κύριοι συνάδελφοι της κυβερνητικής πτέρυγας, οι μεγάλες επιχειρήσεις, οι τράπεζες με τα πολλά κέρδη μπορούν να απορροφήσουν αυτό το κόστος αν και όπως είπαν οι εκπρόσωποι των μεγάλων επιχειρήσεων στην επιτροπή θα το μετακυλήσουν σίγουρα στους καταναλωτές. Τι γίνεται, όμως, με τους συνεταιρισμούς, με τις δεκάδες χιλιάδες μικρές και μεσαίες επιχειρήσεις που πάσχουν, κυρίως, από ρευστότητα; Το αντέχουν αυτό; 
      Τρίτη επισήμανση. Πιστεύω ότι σε ένα δαιδαλώδες πραγματικά σε όλους τους τομείς –αναφέρομαι και εν προκειμένω στον Τελωνειακό Κώδικα- νομοθετικό πλαίσιο, όπως το ελληνικό θα έπρεπε οι τροποποιήσεις να κωδικοποιούνται για την απλοποίηση της χρήσης και την αποφυγή γραφειοκρατίας.
      Η γραφειοκρατία που προκύπτει από τη χαμηλή ποιότητα και τις αδυναμίες του νομοθετικού έργου, έχει άμεση σχέση όχι απλά μόνο με την ταλαιπωρία του πολίτη και των επιχειρήσεων, αλλά συνεισφέρει αρνητικά στην ανταγωνιστικότητα της οικονομίας. Και υπάρχουν και σχετικές μετρήσεις πάνω σ’ αυτό το ζήτημα.
      Κλείνοντας μ’ αυτές τις τρεις επισημάνσεις, κύριε Πρόεδρε, θέλω να προσθέσω ακόμα: Η Κυβέρνηση κατέθεσε στην Ολομέλεια σοβαρές τροπολογίες για την εισοδηματική πολιτική, για τους συντελεστές φορολογίας μεγάλης ακίνητης περιουσίας. Έτσι μοιραία αναγκαστικά μεταφέρει και τη συζήτηση επί της αρχής στην εισοδηματική και οικονομική πολιτική.
      Άκουσα τον εισηγητή της κυβερνώσας παράταξης να είναι περήφανος για το έργο της διετίας. Ο κόσμος «το έχει τούμπανο και σεις κρυφό καμάρι». Η Κυβέρνηση κατάφερε στα δύο χρόνια να οδηγήσει την οικονομία σε κατήφορο, την κοινωνία σε ανασφάλεια, τα νοικοκυριά σε απόγνωση. Αυτή είναι η αλήθεια. Η οικονομία είναι σε επιτήρηση, η ανάπτυξη «στο ψυγείο», έχει μπει φρένο στην αναπτυξιακή πορεία και η πορεία σύγκλισης αντιστρέφεται σιγά-σιγά σε πορεία απόκλισης.
      Στα δύο χρόνια, κυρίες και κύριοι συνάδελφοι της Νέας Δημοκρατίας, πρέπει να το κατανοήσετε, διαλύθηκαν οι μύθοι, τα άλλοθι, έπεσαν οι μάσκες και φάνηκε το πραγματικό πρόσωπο μιας  αδέξιας δεξιάς κυβέρνησης. Η πολιτική σας έφερε κέρδη για τους λίγους, ζημιές και χρέη για τους πολλούς. Και η αγορά έχει παγώσει, οι μικρομεσαίες επιχειρήσεις πάσχουν και ταυτόχρονα έχετε εξαπολύσει επίθεση ενάντια στους εργαζομένους.
      Ανακοινώσατε την εισοδηματική πολιτική που μας φέρατε με την τροπολογία με FAX. Εκεί φθάσατε να μην μπορείτε να κοιτάξετε στα μάτια τους Έλληνες; Η εισοδηματική πολιτική είναι και κοινωνικά και αναπτυξιακά απαράδεκτη. Ύστερα από δώδεκα-δεκατρία χρόνια έχουμε απώλεια πραγματικού εισοδήματος των μισθωτών και συνταξιούχων.
      Στη «Μεγάλη Σαρακοστή» μπήκαμε, κύριε Κοινοβουλευτικέ Εκπρόσωπε της Νέας Δημοκρατίας. Σε διαρκή σαρακοστή λιτότητας βάζετε τους μισθωτούς και τους εργαζομένους. «Τσιφούτηδες» σε μισθωτούς και συνταξιούχους, γαλαντόμοι στους λίγους. Τους χαρίσατε μερικά δισεκατομμύρια. Δεν έχω χρόνο να τα υπενθυμίσω συνολικά. Οι πολίτες ξαναζούν τον εφιάλτη του ’90-’93.
      Η απώλεια τώρα του πραγματικού εισοδήματος σε συνδυασμό με την ακρίβεια που κατατρώγει σαν σαράκι καθημερινά το οικογενειακό εισόδημα, έχει φέρει τα νοικοκυριά στα όρια επιβίωσης και τρέχουν για δανεικά. Δεν τρέχουν από «χόμπυ», αλλά από ανάγκη. Η υπερχρέωση των νοικοκυριών μεγαλώνει επικίνδυνα, εξελίσσεται ως φούσκα, η οποία θα σκάσει.
      Είσαστε παρών προχθές κύριε Κοινοβουλευτικέ Εκπρόσωπε, στην Επιτροπή Οικονομικών Υποθέσεων. Ακροαστήκαμε τον κ. Γκαργκάνα, επιμείναμε και επιμένουμε να επισημαίνουμε τους κινδύνους και ότι χρειάζεται να ληφθούν πρόσθετα μέτρα.
      Η πολιτική σας, λοιπόν, υποσκάπτει συνολικά την ανάπτυξη, την κοινωνική συνοχή και γι’ αυτό ξεσηκώνει αντιδράσεις. Και όσο γρηγορότερα ανακοπεί αυτή η πορεία, τόσο καλύτερο για τον τόπο και το λαό. Ευτυχώς όπως δείχνουν και οι τάσεις στο εκλογικό σώμα, η αντίστροφη μέτρηση για την Κυβέρνησή σας άρχισε. Η παρένθεση της Νέας Δημοκρατίας θα κλείσει γρήγορα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Μανώλης.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεύτερος πρέπει να είμαι εγώ, κύριε Πρόεδρε.
      ΙΩΑΝΝΗΣ ΜΑΝΩΛΗΣ: Αν θέλετε να μιλήσετε, εγώ δεν έχω κανένα πρόβλημα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Παρακαλώ μιλήστε για να απαντήσω και σε σας. 
      ΙΩΑΝΝΗΣ ΜΑΝΩΛΗΣ: Πάντως θέλω να ακούσω και εσάς, αν και όλοι κινείστε στο ίδιο μοτίβο. 
      Έχετε μάθει το παιχνίδι να πατάτε σε δυο βάρκες. Είστε και με το χωροφύλακα και με τον κλέφτη. Πώς γίνεται αυτό; Μόνο εσείς του ΠΑ.ΣΟ.Κ. το έχετε μάθει, αλλά ευτυχώς που υπάρχει το κανάλι της Βουλής, ευτυχώς που υπάρχει ο αδιάψευστος μάρτυρας η εικόνα και έτσι καταλαβαίνει ο κόσμος τι θέλετε να πείτε.
      Και για να ξεκινήσω από τα τελευταία που είπε ο κ. Γείτονας, λέω το εξής: Είδα μια μέρα τον κ. Παπανδρέου να επισκέπτεται τη Γ.Σ.Ε.Ε., τότε που ήταν σε κρίση το θέμα των κλαδικών συμβάσεων εργασίας. Είχε  βγει ο πρόεδρος του Σ.Ε.Β. την προηγούμενη μέρα, αγαπητοί συνάδελφοι, και είχε πει ότι «το πρόβλημα δεν είναι αν θα κλείσουν και κάποια συνδικάτα». Και έρχεται ο Πρόεδρος του ΠΑ.ΣΟ.Κ. μετά τη συνάντηση με τη Γ.Σ.Ε.Ε. και λέει ακριβώς το ίδιο. Ότι το πρόβλημα δεν είναι αν θα κλείσουν δυο συνδικάτα, αλλά το πρόβλημα είναι να υπογράφονται συμβάσεις.
      Μα, για να υπογράφονται συμβάσεις, αγαπητοί φίλοι και συνάδελφοι, θα πρέπει κάποιος να την υπογράφει, θα πρέπει να υπάρχουν συνδικάτα, για να την υπογράψουν. Αν, λοιπόν, κλείσουν τα δύο συνδικάτα, δεν θα υπογράφουν συμβάσεις. Και τρέξατε μετά να διορθώσετε λέγοντας ότι δεν ήθελε να πει αυτό ο κ. Παπανδρέου. Ή ήθελε να το πει και το είπε και καταλάβαμε με ποιους είναι ή δεν ήθελε να πει αυτό και ήθελε να πει κάτι άλλο, οπότε αυτό είναι επικίνδυνο, να βγαίνει ο Πρόεδρος της Αξιωματικής Αντιπολίτευσης και να λέει άλλα πράγματα. Είναι εκπληκτικό αυτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Μανώλη…Διαστρεβλώνετε τις δηλώσεις του Προέδρου του ΠΑ.ΣΟ.Κ..
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε, κύριε Γείτονα; Οι μισοί διαφωνούσαν μαζί σας προηγουμένως και δεν επέτρεψα καμία διακοπή. Δεν επιτρέπω διακοπές. Να ακουστεί ο ομιλητής. Ούτε μια στιγμή δεν διεκόπητε εσείς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν διαστρέβλωσα τίποτα.
      ΙΩΑΝΝΗΣ ΜΑΝΩΛΗΣ: Την άποψή μου λέω, κύριε Γείτονα. Δεν διαστρέβλωσα. Ήμασταν μαζί, όταν ζήτησα το βίντεο και έπαιξε και το είδατε και εσείς και ο ελληνικός λαός. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε. Τελείωσε αυτό.
      ΙΩΑΝΝΗΣ ΜΑΝΩΛΗΣ: Από ό,τι κατάλαβα μπαίνοντας μέσα, άκουσα ότι δεν υπάρχουν συνάδελφοι, για να υπερασπιστούν το νομοσχέδιο. Τέτοια νομοσχέδια και μάλιστα τέτοιες διατάξεις που έρχονται να αυξήσουν το φορολογικό βάρος στους έχοντες και κατέχοντες και στους τραπεζίτες, όχι μόνο τα υπερασπιζόμαστε, αλλά τα στηρίζουμε και τα ψηφίζουμε με τα δυο χέρια. Εσείς προσέξτε που είστε και τι κάνετε. Γιατί είδα το εκπληκτικό στην επιτροπή –και υπάρχουν τα πρακτικά της επιτροπής στη Βουλή και ακούστηκε και σήμερα- να βγαίνετε και να εγκαλείτε στην επιτροπή τον εκπρόσωπο των τραπεζών, γιατί λέει δεν αντέδρασε πολύ που θα αυξηθεί η παρακράτηση της προκαταβολής του φόρου. Και σήμερα με έκπληξη άκουσα το συνάδελφο εισηγητή του ΠΑ.ΣΟ.Κ., που προέρχεται και από τους εργαζόμενους της τράπεζας και από το συνδικαλιστικό κίνημα και από τη Γ.Σ.Ε.Ε., να λέει –το έχω σημειώσει και επικαλούμαι τα Πρακτικά- ότι υπονόησε ο εκπρόσωπος της τράπεζας αλλά και ο Σ.Ε.Β. ότι θα μετακυλίσουν το κόστος που προκύπτει στους εργαζόμενους και τους καταναλωτές. Και ρωτάω, κύριοι συνάδελφοι, και εδώ, ενώπιον του ελληνικού λαού να βγείτε και να το πείτε: Δηλαδή, επειδή υπάρχει ο κίνδυνος ότι μπορεί να γίνει αυτό, να μη φορολογούμε καθόλου τις τράπεζες;
      ΔΗΜΗΤΡΙΟΣ ΚΟΥΣΕΛΑΣ: Αυτό καταλάβατε; 
      ΙΩΑΝΝΗΣ ΜΑΝΩΛΗΣ: Αυτό ακριβώς είπατε, ότι θα μετακυλιθεί. Αλλά ξέρω τι θέλετε τώρα εσείς. Εσείς ξέρετε τι θέλετε; Εσείς έρχεστε, διαλύετε την οικονομία κυριολεκτικά και θέλετε κάθε εννιά χρόνια να έρχεται η Νέα Δημοκρατία, να μαζεύει τα ασυμμάζευτα, να σας φτιάχνει την οικονομία, να παίρνει σκληρά μέτρα για το ασφαλιστικό, όπως πήρε ο Σιούφας, και εσείς να έρχεστε μετά σαν κύριοι, αφού βρήκατε μία οικονομία σε καλύτερη κατάσταση, και να τη διαλύετε. Σας πήραμε χαμπάρι και σας πήρε και ο ελληνικός λαός χαμπάρι. 
      Λέτε τώρα ότι για το ασφαλιστικό θα θέσετε πλαίσιο συζήτησης. Τι πλαίσιο να θέσετε; Εσείς πριν από τέσσερα χρόνια λύσατε το ασφαλιστικό. Θα φέρουμε κασέτες και θα τις δει ο κόσμος. Λέγατε ότι μέχρι το 2032 με το 1% του Α.Ε.Π. από το κράτος λύνεται το ασφαλιστικό και το έλεγαν και οι συνδικαλιστές σας. Ήμασταν λίγοι αυτοί που λέγαμε ότι το 1% του Α.Ε.Π. δεν πρόκειται να λύσει το ασφαλιστικό και ότι σύντομα θα έχουμε πρόβλημα. Το κουκουλώσατε, το βάλατε κάτω από το χαλί και σου λέει, θα έλθουν τα κορόιδα να λύσουν το πρόβλημα, να τους τιμωρήσει ο ελληνικός λαός και να ξαναέλθουμε εμείς να τα διαλύσουμε. Αυτή είναι η λογική σας. Αλλά έχετε αποκαλυφθεί απόλυτα. 
      ΑΓΓΕΛΟΣ ΤΖΕΚΗΣ: Συνεταιράκι με τον Πολυζωγόπουλο …
      ΙΩΑΝΝΗΣ ΜΑΝΩΛΗΣ: Προχθές εγκαλέσατε στην επιτροπή –και είναι γραμμένο στα Πρακτικά- τον εκπρόσωπο των τραπεζών, γιατί, λέει, δεν υπερασπίζεται τα συμφέροντα των μετόχων. Με ποιους είστε πραγματικά; Πρέπει κάποια στιγμή να πείτε με ποιον είστε. Δεν μπορείτε να είστε με όλους, και με τους αδύνατους και με τους έχοντες και με τους κατέχοντες και με τους τραπεζίτες και με τους φτωχούς. Δεν γίνεται αυτό το πράγμα. Διαλέξτε, λοιπόν, με ποιον είστε. Εκτός αν δεν έχετε αποφασίσει ή ξέρετε μέσα σας με ποιον είστε, αλλά θέλετε να είστε Κυβέρνηση πάλι κοροϊδεύοντας τον πολίτη ότι μπορεί κάτι να αλλάξει, αν έλθετε στην εξουσία. Τόσα χρόνια είστε τα ίδια πρόσωπα. Ο κόσμος, επιτρέψτε μου να πω, έχει κουραστεί να βλέπει τους ίδιους και τους ίδιους να τον κοροϊδεύουν και δεν μπορεί να σας εμπιστευθεί. 
      ΑΓΓΕΛΟΣ ΤΖΕΚΗΣ: Γι’ αυτό άλλαξαν τα πρόσωπα… 
    ΙΩΑΝΝΗΣ ΜΑΝΩΛΗΣ: Κύριε Υπουργέ, εγώ διαπιστώνω ότι δεν υπάρχει Αντιπολίτευση -και το είπα με τον ίδιο ακριβώς τρόπο και στην επιτροπή- η οποία να έρθει να πει: Αυξάνετε στις τράπεζες την παρακράτηση του φόρου της προκαταβολής; Την πηγαίνετε στο 80%; Όχι 80%, 100%. Ό,τι γίνεται με τον εργαζόμενο, το φουκαρά, τον απλό, όλους μας. Εκατό τοις εκατό πληρώνουμε την προκαταβολή του φόρου. Εκατό τοις εκατό.
    ΑΓΓΕΛΟΣ ΤΖΕΚΗΣ: Εμείς λέμε να αυξηθεί η φορολογία τους. Όχι η προκαταβολή του φόρου.
    ΙΩΑΝΝΗΣ ΜΑΝΩΛΗΣ: Δεν μιλάω για εσάς, κύριε Τζέκη. Εσείς τουλάχιστον είστε συνεπής σ’ αυτά που λέτε. Μιλάω για τους συναδέλφους του ΠΑ.ΣΟ.Κ..
    Τι έρχεστε και λέτε λοιπόν;
    ΑΓΓΕΛΟΣ ΤΖΕΚΗΣ: Εσείς τι λέτε;
    ΔΗΜΗΤΡΙΟΣ ΚΟΥΣΕΛΑΣ: Εσείς τι λέτε;
    ΙΩΑΝΝΗΣ ΜΑΝΩΛΗΣ: Εγώ είπα 100%. Και θα το πω ξανά και τώρα.
    Επειδή εσείς δεν μπορείτε να το πείτε, διότι δεν μπορείτε να στεναχωρήσετε τα αφεντικά, γιατί δεν μπορείτε να πείτε μία κακή κουβέντα για τους τραπεζίτες, θα το πω εγώ: Κύριε Υπουργέ, 100%. Προκύπτει ένα όφελος σημαντικό. Και προτείνω το όφελος αυτό να δοθεί στην αγροτική σύνταξη, στο Ε.Κ.Α.Σ., στις συντάξεις. Και να δοθεί από φέτος –όχι από του χρόνου- μία μεγαλύτερη αύξηση. Μπορεί να γίνει. Για να δούμε αν θα το ψηφίσουν και οι συνάδελφοι. Διότι εδώ αντιδρούν στο 80%. Να πέσουν τα προσωπεία, να πέσουν οι μάσκες, να καταλάβουν οι πολίτες τι ακριβώς θέλουν να πουν. Η πολιτική έχει μία συνέπεια. Δεν μπορεί σήμερα να λέμε άλλα και αύριο άλλα. 
    Άρα, λοιπόν, η πρότασή μου, κύριε Υπουργέ, είναι πολύ καθαρή. Και θεωρώ ότι πρέπει σήμερα να δεχθούμε τροπολογία και το 80% για τις τράπεζες να πάει στο 100%. Να μας πείτε και πόσο είναι το κέρδος και στην εισοδηματική πολιτική, την άλλη εβδομάδα, να συμπεριληφθεί αυτό το κομμάτι.
    Επειδή σας έπιασε πόνος για τις επιχειρήσεις, θέλω να πω το εξής: Όταν μειώνουμε τους συντελεστές της φορολογίας, ξεσηκώνεστε ότι χαρίζουμε δισεκατομμύρια στις επιχειρήσεις, που πρέπει να κάνουν επενδύσεις. Τώρα που σε κάποιες μεγάλες επιχειρήσεις γίνεται αύξηση της προκαταβολής του φόρου -παίρνουν δέκα και επιστρέφουν ένα- έρχεστε και διαμαρτύρεστε. 
    Πάρτε απόφαση με ποιους είστε. Δεν μπορείτε να λέτε αντιφατικά πράγματα, όπως είπε ο Διοικητής της Τράπεζας της Ελλάδος προχθές. Μας είπε ότι πρέπει να γίνει αναδιανομή του εισοδήματος. Ακούσατε τι του είπα. «Μα, αναδιανομή σημαίνει να πάρουμε από τους έχοντες και να τα δώσουμε σε αυτούς που δεν έχουν». Και ο Διοικητής της Τράπεζας της Ελλάδος είναι υπερασπιστής και προστάτης αυτών που έχουν και κυρίως των τραπεζιτών. Και παράλληλα προτείνει να είναι σφιχτή η εισοδηματική πολιτική, να μη δίνουμε αυξήσεις. Μα, δεν μπορεί να πατάει σε δύο βάρκες. Δεν μπορεί να είναι και με τους φτωχούς και με αυτούς που έχουν.
    Και στο ΠΑ.ΣΟ.Κ. αυτό κάνετε. Μπορεί στο παρελθόν να το πετύχατε και να κοροϊδέψατε τον ελληνικό λαό. Τώρα δεν θα το πετύχετε.
    Και για να σας προλάβω, αυτά που υποσχεθήκαμε, θα τα δώσουμε μέχρι το τέλος της τετραετίας. Μη χαίρεστε για τις δημοσκοπήσεις, γιατί ακόμα και οι δημοσκοπήσεις δεν σας δίνουν τίποτα. Μόλις ο κόσμος πάρει αυτά που του υποσχεθήκαμε –και είναι ο αγρότης, ο μικρομεσαίος, ο εργαζόμενος, ο συνταξιούχος- θα μας ξαναψηφίσει με μεγαλύτερη διαφορά. Διότι πρέπει να μείνετε πολλά χρόνια στην Αντιπολίτευση, να βάλετε μυαλό, να έχετε εναλλακτική πρόταση και να μας δώσετε με καθαρό τρόπο ιδεολογικό στίγμα. 
    Δεν έχετε ιδεολογικό στίγμα. Πώς γίνεται να είστε και με τους τραπεζίτες και με τους φτωχούς κ.λπ.; Αυτό δεν γίνεται. Πραγματικά δεν το καταλαβαίνω. Ίσως να μην καταλαβαίνω εγώ την πολιτική. Ίσως η πολιτική να σημαίνει αυτό. Την τέχνη, δηλαδή, να κοροϊδεύω τον κόσμο. Εγώ δεν θα το κάνω και θα με ακούτε μέχρι τέλους.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Γεωργακόπουλος έχει το λόγο.
    ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, παρακαλώ το λόγο επί προσωπικού.
    ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κύριε συνάδελφε.
    ΔΗΜΗΤΡΙΟΣ ΚΟΥΣΕΛΑΣ: Έγινε αναφορά στο όνομά μου.
    ΠΡΟΕΔΡΕΥΩΝ (Ιωάννης Τραγάκης): Το ότι έγινε αναφορά στο όνομά σας, δεν σημαίνει ότι υπάρχει προσωπικό. Εδώ ακούγεται και το όνομα του Ελευθέριου Βενιζέλου. Θα σηκωθεί από τον τάφο; 
    ΔΗΜΗΤΡΙΟΣ ΚΟΥΣΕΛΑΣ: Άφησε υπονοούμενα.
    ΠΡΟΕΔΡΕΥΩΝ (Ιωάννης Τραγάκης): Έκλεισε το θέμα. Δεν υπάρχει προσωπικό.
    ΔΗΜΗΤΡΙΟΣ ΚΟΥΣΕΛΑΣ: Να μου δώσετε το λόγο μετά να δευτερολογήσω.
    ΠΡΟΕΔΡΕΥΩΝ (Ιωάννης Τραγάκης): Αυτό το δικαιούστε.
    Ορίστε, κύριε Γεωργακόπουλε, έχετε το λόγο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο κ. Μανώλης είναι γνωστός διαστρεβλωτής των όσων ακούει, γιατί τα αντιλαμβάνεται μόνο από το δεξιό λοβό του εγκεφάλου του. Δεν μπορεί να τα δει με όλο τον εγκέφαλο, με αποτέλεσμα να ακούει μόνο αυτά που θέλει. 
    Και επειδή μας κατηγόρησε ότι εμείς είμαστε και με τον αστυφύλακα και με τον κλέφτη, θα σας εξηγήσω για άλλη μία φορά, όπως το εξήγησα στην επιτροπή: 
      Δεν κατηγορήσαμε την Κυβέρνηση, κύριε Μανώλη και κύριοι συνάδελφοι της Συμπολίτευσης, γιατί αυξάνει τις προκαταβολές. Ας τις πάει και 200%. Κατηγορούμε, όμως, την Κυβέρνηση, γιατί άλλο προϋπολογισμό μας έφερε και ψηφίσαμε εδώ και άλλον υλοποιούμε. Και ερωτώ τον κύριο Υπουργό και εσάς να μου πείτε σε ποια σελίδα του προϋπολογισμού αναφέρεται η αύξηση των προκαταβολών του φόρου από τα νομικά πρόσωπα. Πείτε μου! Τετρακόσια πενήντα εκατομμύρια ευρώ είναι αυτά. Και να μου πείτε, επίσης, σε ποια δαπάνη του προϋπολογισμού θα πάνε. Πού θα δαπανηθούν αυτά τα 450.000.000 ευρώ που είναι έξω από τον προϋπολογισμό.
      Απαντήστε μου, λοιπόν, σ’ αυτό το ερώτημα, κύριε Μανώλη, για να έχουμε σωστό διάλογο και να μη λέτε ότι εμείς πατούμε σε δύο βάρκες. Εσείς άλλα λέτε και άλλα κάνετε. Ο εισηγητής σας μας είπε ότι η Νέα Δημοκρατία ξέρει τι κάνει, ξέρει πού πάει και ξέρει τι λέει. Ε, λοιπόν, σας πληροφορώ ότι ούτε πού πάει ούτε πώς πάει ούτε τι λέει ξέρει.
      Και θα σας πω ένα παράδειγμα. Στις 20 Δεκεμβρίου του 2004 απ’ αυτό το Βήμα ο κ. Αλογοσκούφης έλεγε κάποια πράγματα. Θα σας τα διαβάσω από τα Πρακτικά, γιατί σας έχω πει πολλές φορές ότι είστε θύματα του κ. Αλογοσκούφη, ότι είστε θύματα του Υπουργού Οικονομίας και Οικονομικών, στηρίζοντας πολλές φορές την πολιτική του, γιατί εσείς δεν ενθυμίστε, αλλά εμείς ενθυμούμαστε. 
      Τι έλεγε, λοιπόν, ο κ. Αλογοσκούφης στις 20 Δεκεμβρίου του 2004; «Κυρίες και κύριοι της Αξιωματικής Αντιπολίτευσης, φαίνεται πως δεν μαθαίνετε από τα λάθη σας, γιατί συνεχίζετε την κινδυνολογία. Τη συνεχίσατε και χθες. Μόλις χθες ήρθε εδώ ο κ. Χριστοδουλάκης και ανέφερε σε μια αποστροφή της ομιλίας του, την οποία μοίρασε και στον Τύπο, ότι η Κυβέρνηση θα αναγκαστεί να αυξήσει κατά 1% το συντελεστή φόρου προστιθέμενης αξίας, για να διορθώσει τη δημοσιονομική κατάσταση. Προφανώς αυτή ήταν η κρυφή πολιτική του κόμματός τους. Αυτή ήταν η κρυφή πολιτική του ΠΑ.ΣΟ.Κ.. Αυτά μας επιφυλάσσατε, εάν κερδίζατε τις εκλογές του Μαρτίου του 2004». Χειροκροτήματα από την πτέρυγα της Νέας Δημοκρατίας, σημειώνουν τα Πρακτικά της Βουλής. 
      Και συνεχίζει: «Έτσι θα αντιμετωπίζατε τη δυσχερή οικονομική κατάσταση στην οποία είχατε φέρει με την πολιτική σας τη χώρα; Αυτά σχεδιάζατε και τώρα θέλετε να πείτε ότι αυτά θα κάνουμε εμείς; Ε, δεν θα τα κάνουμε, κύριοι συνάδελφοι. Εμείς έχουμε άλλη πολιτική. Εμείς θα πάμε να αντιμετωπίσουμε τα προβλήματα μέσα από την ανάπτυξη». Χειροκροτήματα από τη μεριά της Συμπολίτευσης.
      Ποιον κορόιδευε, λοιπόν, ο κ. Αλογοσκούφης; Εμάς; Εσάς κορόιδευε, γιατί εμείς το είχαμε προβλέψει ότι θα αυξήσει το Φ.Π.Α. κατά 1%. Και ήρθε στις 27 Μαρτίου του 2005 και αύξησε το Φ.Π.Α. κατά 1%. Κορόιδευε τον ελληνικό λαό ή δεν τον κορόιδευε; Αυτά σας λέμε, αλλά δεν θέλετε να τα ακούσετε, γιατί πιστεύετε ότι άλλα λέγονταν.
      Μας λέτε ακόμα σε μια τροπολογία για το φόρο μεγάλης ακίνητης περιουσίας. Ακούστε την απάτη. Ενώ αυξήθηκαν οι αντικειμενικές αξίες των ακινήτων κατά μέσο όρο κατά 30%, που θα έπρεπε και τα απαλλασσόμενα από το φόρο μεγάλης ακίνητης περιουσίας να αυξηθούν κατά 30%, έτσι ώστε να μην μπουν και άλλοι μέσα, τι κάνει η Κυβέρνηση; Αυξάνει κατά 18% το συντελεστή, δηλαδή, 12% παραπάνω φόρους και αυτό το ονομάζει απαλλαγή, γιατί μας λέει ότι εάν δεν έκανε αύξηση των αντικειμενικών αξιών στο 30%, με το φόρο της μεγάλης ακίνητης περιουσίας που υπήρχε, θα πλήρωναν 58.000.000 ευρώ. Τώρα θα πληρώσουν 27.000.000 ευρώ και πρέπει να είναι ευχαριστημένοι. 
      Σε ποιους τα λέτε αυτά; Δεν κοροϊδεύετε; Έπρεπε να αυξήσετε τα απαλλασσόμενα ποσά της μεγάλης ακίνητης περιουσίας κατά 30%, γιατί τώρα θα μπουν και άλλοι, που θα έχουν ένα ή δύο διαμερίσματα στο φόρο μεγάλης ακίνητης περιουσίας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν θα μπει κανένας νέος στο σύστημα λόγω της αναπροσαρμογής των αντικειμενικών αξιών.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν θα μπουν, γιατί αφήσατε όσους ήταν, αλλά θα πληρώσουν περισσότερο φόρο. Είναι φορομπηχτική η τροπολογία την οποία φέρνετε. 
      ΠΡΟΕΔΡΕΥΩΝ (Ιωάννης Τραγάκης): Θα μπουν ή δεν θα μπουν;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν θα μπουν.
      ΠΡΟΕΔΡΕΥΩΝ (Ιωάννης Τραγάκης): Δεν θα μπει κανείς. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν θα πω για τη διευκόλυνση της φοροδιαφυγής που γίνεται με το βασικό κορμό του νομοσχεδίου. Αυτό είναι δεδομένο. Το εξήγησε πάρα πολύ ωραία ο κ. Δραγασάκης και άλλωστε δεν έχω και το χρόνο να το κάνω.
      Να σας πω κάτι άλλο: Έρχεστε να ενσωματώσετε στο νομοσχέδιο μια τροπολογία του Ταμείου Παρακαταθηκών και Δανείων. Και τι λέτε; Ακούστε: Το νομικό πρόσωπο, το οποίο θα αναλάβει την τιτλοποίηση των εσόδων του Ταμείου Παρακαταθηκών και Δανείων, θα δανείζεται από το Ταμείο Παρακαταθηκών και Δανείων για να αγοράσει –προσέξτε- τους τίτλους, τους οποίους θα πάει να πουλήσει στο Λονδίνο ή σε άλλη χρηματαγορά. Εάν δεν τους πουλήσει, θα τους αγοράζει ξανά το Ταμείο Παρακαταθηκών και Δανείων. Εμείς, όταν κάναμε την τιτλοποίηση των εσόδων, δεν τα είχαμε κάνει αυτά. Και μας κατηγορούσατε εδώ σφόδρα. Εσείς, δηλαδή, τι κάνετε; Μας κατηγορείτε για ό,τι δεν κάναμε και μας αντιγράφετε κακώς, κάκιστα, σε ό,τι κάναμε, για το οποίο μας κατηγορούσατε ως αντιπολίτευση. Αυτό σημαίνει απόλυτη συνέπεια λόγων και έργων. Θερμά συγχαρητήρια! Και αυτό επειδή μας εγκαλέσατε, κύριε συνάδελφε και για όσα μας είπατε εδώ.
      Ένα άλλο που μου έκανε εντύπωση, κύριε Υπουργέ, είναι ότι η εισηγητική έκθεση του Λογιστηρίου δεν αναφέρει καθόλου ούτε απώλειες ούτε αύξηση των εσόδων από την αλλαγή της φορολογικής βάσης, η οποία γίνεται με το νομοσχέδιο, με την ενσωμάτωση των δύο οδηγιών. Δεν αναφέρει τίποτε. Δεν θα υπάρξει καμία επίπτωση; Είναι βέβαιον αυτό; Σας ρωτάω να μου πείτε: Είναι βέβαιον ότι δεν θα υπάρξει καμία επίπτωση στα έσοδα; Αναφέρει μόνο τα έσοδα που θα είναι από τον Ο.Δ.Δ.Υ., από τα τελωνειακά και από τα άλλα. Στο άλλο νομοσχέδιο καμία αναφορά. Σιγήν ιχθύος. Γιατί εκεί, βεβαίως, θα ωφεληθούν οι πολυεθνικές. 
      Τελειώνοντας, κύριοι συνάδελφοι, θέλω να πω το εξής: Μας είπε ο εισηγητής της Πλειοψηφίας ότι οι Έλληνες ζουν την πραγματικότητα. Είναι γεγονός ότι ζουν μία ζοφερή πραγματικότητα. Και γι’ αυτό εγκαταλείπουν –γρήγορα μάλιστα- το σκάφος της Νέας Δημοκρατίας: γιατί εξαπατήθηκαν και εξαπατώνται συνέχεια. Στον απολογισμό που κάνατε θυμηθήκατε το Euro και τη Eurovision, ξεχάσατε όμως τους νταβατζήδες, ξεχάσατε τα διαπλεκόμενα, ξεχάσατε το «Βασικό Μέτοχο». Τα ξεχάσατε όλα αυτά, για τα οποία σας κατηγορεί ο ελληνικός λαός. Πολύ σύντομα, κύριοι συνάδελφοι, θα επανέλθετε εκεί που σας είχε τάξει πριν από δύο χρόνια ο ελληνικός λαός.
      ΠΡΟΕΔΡΕΥΩΝ (Ιωάννης Τραγάκης): Το ψηφίζετε επί της αρχής το νομοσχέδιο ή δεν το ψηφίζετε, κύριε συνάδελφε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όταν θα τεθεί το θέμα, θα απαντήσω.
      ΠΡΟΕΔΡΕΥΩΝ (Ιωάννης Τραγάκης): Για να ξέρω, γιατί την άλλη φορά είχε δημιουργηθεί παρεξήγηση.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό θέμα, κύριε Μανώλη.
      ΙΩΑΝΝΗΣ ΜΑΝΩΛΗΣ: Υπάρχει, κύριε Πρόεδρε. Και να σας θυμίσω τι υπάρχει: Υπάρχει αναφορά….
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, γιατί υπάρχει προσωπικό για τον κ. Μανώλη και όχι για μένα;
      ΙΩΑΝΝΗΣ ΜΑΝΩΛΗΣ: Υπάρχει αναφορά στο πρόσωπό μου και μάλιστα στη λειτουργία του εγκεφάλου μου!
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι!
      Κύριε Μανώλη, καθίστε ένα λεπτό. Θα τη λύσω εγώ τη διαφορά.
      Πράγματι, ο εισηγητής της Πλειοψηφίας ανεφέρθη στο όνομα του κ. Κουσελά. Είπε: «Ο κ. Κουσελάς». Δεν είπε τίποτε άλλο.
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, παρακαλώ. 
      Πράγματι όμως από τον κ. Γεωργακόπουλο υπήρξαν ορισμένες εκφράσεις προς το πρόσωπο του κ. Μανώλη, οι οποίες θα μπορούσαν να συνιστούν ζήτημα επί προσωπικού. 
      ΙΩΑΝΝΗΣ ΜΑΝΩΛΗΣ: Εάν αυτό δεν συνιστά προσωπικό, τότε ποιο συνιστά;
      ΠΡΟΕΔΡΕΥΩΝ (Ιωάννης Τραγάκης): Έχω όμως την αίσθηση…
      ΙΩΑΝΝΗΣ ΜΑΝΩΛΗΣ: Δεν έχετε την αίσθηση…
      ΠΡΟΕΔΡΕΥΩΝ (Ιωάννης Τραγάκης): Αυτό που λέω εγώ είναι. 
      Ακούστε τώρα: Έχω την αίσθηση ότι προχωράει ήρεμα η συζήτηση και να μην την οξύνουμε παραπάνω. Νομίζω πως δεν είχε καμία πρόθεση για σας ο κ. Γεωργακόπουλος.
      ΙΩΑΝΝΗΣ ΜΑΝΩΛΗΣ: Αναφέρθηκε προσωπικά στη λειτουργία του εγκεφάλου μου.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μπορώ να διευκρινίσω; 
      ΠΡΟΕΔΡΕΥΩΝ (Ιωάννης Τραγάκης): Ναι, κάντε τη διευκρίνιση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είχα καμία προσωπική αναφορά. Ήταν σχήμα λόγου και τίποτε άλλο.
      ΠΡΟΕΔΡΕΥΩΝ (Ιωάννης Τραγάκης): Ήταν σχήμα λόγου. Τελείωσε το θέμα. Ευχαριστούμε πολύ.
      Κύριε Μακρυπίδη, έχετε το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριοι συνάδελφοι, συζητάμε σήμερα ένα νομοσχέδιο, το οποίο ήρθε στην επιτροπή ως κύρωση κοινοτικής οδηγίας, προστέθηκαν τροπολογίες φορολογικού περιεχομένου, ήρθε στην Ολομέλεια ως φορολογικό νομοσχέδιο και καταλήγει ως ένα πολυνομοσχέδιο μέσα στο οποίο, πέρα από μια σειρά φορολογικές διατάξεις, περιλαμβάνεται και το θέμα της εισοδηματικής πολιτικής με τη μορφή τροπολογίας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής, κ. ΣΩΤΗΡΗΣ ΧΑΤΖΗΓΑΚΗΣ)
        Μέσα σ’ αυτό το νομοσχέδιο βλέπουμε ότι η Κυβέρνηση με μια σειρά ρυθμίσεις -όπως είναι η παράταση μέχρι  28 Φεβρουαρίου 2006 στη σύνταξη των συμβολαίων για όσες πράξεις προηγήθηκαν μέχρι 31 Δεκεμβρίου 2005, όπως είναι η αυξημένη είσπραξη προκαταβολής φόρου, όπως είναι η αναπροσαρμογή συντελεστών του φόρου μεγάλης ακίνητης περιουσίας, όπως είναι η εισοδηματική πολιτική κ.λπ.- και με αυτές τις τροπολογίες και με όλο αυτό το νομοσχέδιο έρχεται, κατά τη γνώμη μου και ανατρέπει το, από την ίδια, μέχρι χθες φορολογικό καθεστώς που ίσχυε. Δηλαδή μιλάμε για μια ανατροπή της φορολογικής της πολιτικής και μάλιστα της πολιτικής στο σκέλος των εσόδων. 
        Γιατί από την ψήφιση του προϋπολογισμού πριν από δύο μήνες, μέχρι σήμερα τι έχουμε; Έχουμε μια σειρά μέτρα που ανατρέπουν όσα δεσμεύτηκε η Κυβέρνηση στον προϋπολογισμό. Έχουμε αύξηση υπέρμετρη των αντικειμενικών αξιών των ακινήτων. Έχουμε αναπροσαρμογή και επιβολή μοναδικών συντελεστών καθαρού κέρδους για εκατοντάδες χιλιάδες μικρομεσαίους επιτηδευματίες. Έχουμε αυξημένη είσπραξη προκαταβολής φόρου σε μια προσπάθεια άντλησης εσόδων προκειμένου να στηριχθεί ο παραπαίοντας προϋπολογισμός χωρίς να έχει προϊδεαστεί το ελληνικό Κοινοβούλιο για κάτι τέτοιο. 
        Ειπώθηκαν πολλά και από τον εισηγητή της Πλειοψηφίας αλλά και από το Βουλευτή της Νέας Δημοκρατίας, γιατί ένας βρέθηκε να στηρίξει από την Κοινοβουλευτική Ομάδα της Νέας Δημοκρατίας αυτό το νομοσχέδιο. Και αυτό είναι ένα άλλο θέμα. 
        Έγινε μεγάλη συζήτηση για την αυξημένη είσπραξη της προκαταβολής φόρου. Κατά τη γνώμη μας, αυτή η μεθοδολογία που θυμίζει άλλες εποχές περασμένων δεκαετιών, είναι μία έκτακτη εισφορά. Είναι ένας κεφαλικός φόρος το ποσό των 450.000.000 ευρώ. Πέρα από τις τράπεζες που εκεί επικεντρώθηκε ο ομιλητής από τη μεριά της Νέας Δημοκρατίας, που όντως παρουσιάζουν μια αυξημένη κερδοφορία, γίνεται μέσα από την διάταξη αυτή φοροαφαίμαξη για χιλιάδες επιχειρήσεις που μαστίζονται από την κρίση της αγοράς με τις πτωχεύσεις, με τις ακάλυπτες επιταγές που έχουν εκτιναχθεί στα ύψη. Η αύξηση αυτή της προκαταβολής φόρου δημιουργεί σοβαρά προβλήματα ρευστότητας στις επιχειρήσεις. Αναγκάζει πάρα πολλές απ’ αυτές να καταφύγουν σε δανεισμό για να ανταποκριθούν στις υποχρεώσεις τους. Και επειδή είθισται κάποιοι να αναφέρονται σε ό,τι τους βολεύει και σε ό,τι από τη δική τους πολιτική οπτική γωνιά βλέπουν κάποια πράγματα, επικεντρώνονται μόνο στο θέμα των τραπεζών. 
        Πόσες είναι οι τράπεζες που έχουν αυξημένη είσπραξη προκαταβολής, κύριε Υπουργέ; Πέντε, δέκα, δεκαπέντε; Δεν μιλάμε γι’ αυτές. Ξέρετε γιατί σας καταγγέλλουμε; Ξέρετε γιατί σας κατακρίνουμε; Για τις τριάντα εννέα χιλιάδες ανώνυμες εταιρείες, για τις είκοσι μία χιλιάδες εταιρείες περιορισμένης ευθύνης στις οποίες αυξάνετε την προκαταβολή. Απ’ αυτές τις χιλιάδες επιχειρήσεις –και αναζητήστε τα στοιχεία στο Υπουργείο Οικονομικών- το 40% είναι μικρομεσαίες, είναι οικογενειακές επιχειρήσεις, που φυτοζωούν. Είναι επιχειρήσεις ανώνυμες εταιρείες, οικογενειακές, στο Κρανίδι, στο Άργος και στο Ναύπλιο. Και κόπτεται και λέει να πάμε στο 100% της προκαταβολής ο κύριος ομιλητής της Νέας Δημοκρατίας.
        Αυτή είναι η αντίληψη που έχετε σχετικά με το ενιαίο και σταθερό φορολογικό περιβάλλον που πρέπει να έχουμε; Γι’ αυτό σας κατακρίνουμε. Γιατί το 40% απ’ αυτές τις εξήντα χιλιάδες επιχειρήσεις είναι μικρομεσαίες που διέρχονται μεγάλη και σοβαρή κρίση. Και προκειμένου να ανταποκριθούν στις υποχρεώσεις τους είτε θα μετακινήσουν το κόστος στον πολίτη-καταναλωτή, είτε θα ανατρέξουν σε δανεισμό με ό,τι αυτό συνεπάγεται.
        Στο άρθρο 6 προβλέπετε την παράταση προθεσμίας μέχρι 28 Φεβρουαρίου 2006 για την υπογραφή πράξεων που έλαβαν χώρα μέχρι 31 Δεκεμβρίου 2005. Γιατί το κάνετε; Αναγνωρίζετε μέσα απ’ αυτήν τη ρύθμιση τα σοβαρά προβλήματα που δημιουργήθηκαν στους συναλλασσόμενους μέσα σ’ ένα εξάμηνο σχετικά με την αύξηση των αντικειμενικών αξιών με τα προβλήματα και την ταλαιπωρία συναλλασσομένων πολιτών και υπηρεσιών, αλλά και επιπρόσθετα προκειμένου να πετύχετε –και το καταφέρατε σε κάποιο βαθμό- να αυξήσετε τα έσοδα το 2005. ‘Εσοδα όμως, κύριοι της Νέας Δημοκρατίας, που είναι ευκαιριακά και με μέτρα μάλιστα αποσπασματικά.
      Κύριοι της Νέας Δημοκρατίας, και ως αντιπολίτευση κοπτόσασταν για την έλλειψη -δήθεν- τότε σταθερού φορολογικού περιβάλλοντος, για λόγους επενδυτικούς, αναπτυξιακούς και φυσικά και για λόγους φορολογικής δικαιοσύνης, για την αναδιανομή του εισοδήματος. Έτσι μας λέγατε χρόνια ως αντιπολίτευση. Και σας ερωτώ: Τι έκανε η Νέα Δημοκρατία ως Κυβέρνηση δύο χρόνια σ’ αυτόν τον τομέα; Η Κυβέρνηση της Νέας Δημοκρατίας δύο χρόνια τώρα ψήφισε οκτώ νομοσχέδια φορολογικού περιεχομένου και είκοσι τέσσερις φορολογικές ρυθμίσεις και μέτρα. Έξι από αυτά τα μέτρα εμπεριέχουν την φοροαφαίμαξη για μισθωτούς και συνταξιούχους. Δύο από αυτά τα μέτρα είναι στην κατεύθυνση αύξησης της έμμεσης φορολογίας με επιδείνωση της σχέσης άμεσων και έμμεσων φόρων.  Τέσσερα από αυτά τα μέτρα-ρυθμίσεις αφορούν τα ακίνητα, με επιβάρυνση της φορολογίας των ακινήτων. Δύο μέτρα-ρυθμίσεις στοχεύουν στην φοροεπιδρομή των μικρομεσαίων επιχειρήσεων. 
      Ερωτώ, κύριε Υπουργέ: Με την αύξηση, που δεν πέρασε από τη Βουλή, γιατί είχατε τη δυνατότητα με εξουσιοδότηση νόμου να αναπροσαρμόσετε τους μοναδικούς συντελεστές καθαρού κέρδους, αυτή η αναπροσαρμογή τι έχει σαν αποτέλεσμα; Για εκατόν πενήντα επαγγέλματα, δραστηριότητες, επιτηδευματίες, μικρομεσαίους να αυξηθεί κατά 20%, 30%, 40% έως και 60% ο μοναδικός συντελεστής καθαρού κέρδους. Ξέρετε τι σημαίνει αυτό; Σημαίνει ότι αυξάνεται ο φόρος, ότι επιβαρύνονται έως 138% επιχειρήσεις που δραστηριοποιούνται στον τομέα του εμπορίου, έως 203% επιχειρήσεις που δραστηριοποιούνται στον τομέα της βιοτεχνίας, έως 350% έχουμε επιβάρυνση στον τομέα παροχής υπηρεσιών και έως 690% έχουμε επιβάρυνση με την αναπροσαρμογή των συντελεστών καθαρού κέρδους σε εταιρείες και επιχειρήσεις που δραστηριοποιούνται στον τομέα των ασφαλειών. 
      Προχωρήσατε αυτά τα δύο χρόνια σε οκτώ μέτρα-ρυθμίσεις που συνέβαλαν στην αύξηση της φοροδιαφυγής και στην έξαρση της φοροκλοπής. Τα έχουμε πει. Να μη μιλήσουμε πάλι για τα αμαρτωλά τελωνεία Δοϊράνης και Νίκης, να μη μιλήσουμε για τη σκανδαλώδη ρύθμιση που φέρατε για να εξυπηρετήσετε τους υμετέρους, όταν προχωρήσατε στην δυνατότητα να μπορούν να περαιώσουν υποθέσεις όσοι είχαν δηλώσει απώλεια των βιβλίων τους από πυρκαγιές, από πλημμύρες και μάλιστα στη βόρειο Ελλάδα και μια σειρά τέτοια θέματα.
      Προχωρήσατε με δύο μέτρα-ρυθμίσεις σε εξόφληση γραμματίων και εξυπηρέτηση υμετέρων. Επίσης, προχωρήσατε με δύο μέτρα-ρυθμίσεις σε φοροελαφρύνσεις στους μεγαλοκεφαλαιούχους, στα διανεμόμενα κέρδη και στα διαπλεκόμενα μέσα από την κατάργηση του τέλους στους μεγαλοδιαφημιστές στην τηλεόραση.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Ολοκληρώνω, κύριε Πρόεδρε.
      Άρα, κύριοι της Νέας Δημοκρατίας, δύο χρόνια πετύχατε το ακατόρθωτο. Με είκοσι τέσσερις νομοθετικές πρωτοβουλίες, με οκτώ νομοθετήματα, με είκοσι πέντε μέτρα-ρυθμίσεις, τι δημιουργήσατε; Δημιουργήσατε ανισότητα φορολογική εις βάρος των εργαζομένων, κρίση στην αγορά και ανασφάλεια και αβεβαιότητα στους εταίρους και στους κοινωνικούς φορείς και στους επενδυτές. Αυτό όντως είναι κατόρθωμα, γι’ αυτό σας κατακρίνουμε και γι’ αυτό ήδη ο λαός έχει πάρει τις αποφάσεις του.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
      Δεν υπάρχει άλλος εγγεγραμμένος ομιλητής. 
      Το λόγο έχει ο Υφυπουργός Οικονομίας και Οικονομικών κ. Αντώνιος Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, η διετία που πέρασε, η πρώτη διετία της διακυβέρνησης της Νέας Δημοκρατίας, ήταν μια διετία σημαντική για την οικονομία, ήταν μια διετία μεταρρυθμίσεων σε όλο το φάσμα της οικονομίας, μια διετία στην οποία τέθηκαν οι βάσεις για τον μετασχηματισμό της οικονομίας. Έγινε σημαντική προεργασία για την αξιοποίηση των δυνατοτήτων που έχει η χώρα μας.
      Πραγματοποιήσαμε σημαντικά βήματα για την επίλυση των προβλημάτων που έχει η οικονομία μας και παράλληλα, καταφέραμε να δώσουμε στην οικονομία ένα σαφή αναπτυξιακό προσανατολισμό. 
      Παρά την κακή κατάσταση που παραλάβαμε, αντιμετωπίζουμε με αποτελεσματικότητα τις προκλήσεις και παράγουμε σημαντικό έργο. Η πολιτική που εφαρμόσαμε στην οικονομία, η πολιτική της ήπιας δημοσιονομικής προσαρμογής, απεδείχθη τελικά ότι ήταν μια πολιτική η οποία έδωσε καρπούς. Το δημοσιονομικό έλλειμμα μειώθηκε -παρά το γεγονός ότι κάποιοι δεν πίστευαν ότι θα γίνει κάτι τέτοιο- περισσότερο από δύο εκατοστιαίες μονάδες του Α.Ε.Π., ενώ παράλληλα και παρά το γεγονός ότι υπήρξε μια τόσο σημαντική δημοσιονομική προσαρμογή -πρωτόγνωρη για τα ευρωπαϊκά δεδομένα- καταφέραμε να κρατήσουμε στην οικονομία μας υψηλούς ρυθμούς ανάπτυξης. Τη χρονιά που πέρασε, ο ρυθμός ανάπτυξης έφθασε στο 3,7%.
      Πάνω, λοιπόν, σ’ αυτήν την πορεία που χαράξαμε την προηγούμενη διετία, προχωρούμε και το επόμενο διάστημα, προχωρούμε και το 2006, προχωρούμε και τη χρονιά που βρίσκεται μπροστά μας. 
      Το νομοσχέδιο το οποίο συζητείται σήμερα, είναι ένα νομοσχέδιο το οποίο προσαρμόζει βασικά τη νομοθεσία μας σε υφιστάμενες κοινοτικές οδηγίες και παράλληλα, ρυθμίζει με ένα τρόπο, θα έλεγα πρακτικό, ζητήματα τα οποία απαιτούν άμεση αντιμετώπιση. 
      Επειδή άκουσα εδώ την κριτική των συναδέλφων της Αντιπολίτευσης –και κυρίως της Αξιωματικής Αντιπολίτευσης- θα ήθελα να θυμίσω ότι η ενσωμάτωση των οδηγιών είναι μία διαδικασία υποχρεωτική η οποία προκύπτει από τη Συνθήκη της Ευρωπαϊκής Κοινότητας. 
      Επίσης, θα ήθελα να θυμίσω ότι πριν ενσωματωθούν κάποιες οδηγίες, οι οδηγίες αυτές έχουν αποτελέσει αντικείμενο διαπραγμάτευσης στο Συμβούλιο των Υπουργών. Θα μπορούσαν να είναι σωστές οι παρατηρήσεις –και εδώ αναφέρομαι, κυρίως, στους συναδέλφους της Αξιωματικής Αντιπολίτευσης- οι οποίες ετέθησαν σε σχέση με την εναρμόνιση με τις συγκεκριμένες κοινοτικές οδηγίες. 
      Όμως, αυτές τις παρατηρήσεις έπρεπε να τις κάνουν όταν γινόταν η διαπραγμάτευση αυτών των οδηγιών στα Συμβούλια των Υπουργών, όταν τότε άλλοι κυβερνούσαν. Κυβέρνηση τότε ήταν το ΠΑ.ΣΟ.Κ. Η οδηγία 2003/123, η οποία εγκρίθηκε στις 22-12-2003, προφανώς έγινε αντικείμενο διαπραγμάτευσης τα προηγούμενα χρόνια, δηλαδή το 2000-2001-2002-2003, όταν άλλοι ήταν στην κυβέρνηση. 
      Το νομοσχέδιο αυτό, ουσιαστικά, περιλαμβάνει τέσσερα κεφάλαια. Επαναλαμβάνω ότι τα τρία συνιστούν εναρμόνιση με συγκεκριμένες οδηγίες, ενώ ένα μέρος από τις διατάξεις του Δ’ κεφαλαίου -και συγκεκριμένα το άρθρο 7- έχει προκύψει λόγω της ανάγκης αντιμετώπισης προσφυγών και αναφορών που έχουν γίνει  κατά της χώρας μας στην Ευρωπαϊκή Ένωση.
      Τέλος, στα άρθρα 9 και 10 έχουν ενσωματωθεί οι τροπολογίες οι οποίες κατατέθηκαν στην επιτροπή για το Ταμείο Παρακαταθηκών και Δανείων και για την αύξηση των συντελεστών προκαταβολής του φόρου εισοδήματος για τις επιχειρήσεις. 
      Με το κεφάλαιο Α’, ενσωματώνεται η οδηγία 2000/123, η οποία αναφέρεται στο φορολογικό καθεστώς των μητρικών και θυγατρικών εταιρειών. Η πρώτη οδηγία η οποία θέσπισε κανόνες για την καταβολή των μερισμάτων ήταν η οδηγία 90/435, η οποία ενσωματώθηκε στο εθνικό μας δίκαιο με το ν. 2578/98. 
      Επειδή ο συνάδελφος εισηγητής της Αξιωματικής Αντιπολίτευσης μας κατηγόρησε για καθυστέρηση στην ενσωμάτωση των οδηγιών, θα πρέπει να υπενθυμίσω ότι αυτή η αρχική οδηγία –η οδηγία 90/435- η οποία θέσπισε τους βασικούς κανόνες, ήταν μία οδηγία η οποία εγκρίθηκε το 1990 και παρ’ ότι εγκρίθηκε τότε, ενσωματώθηκε από την τότε κυβέρνησή σας στο εσωτερικό μας δίκαιο οκτώ χρόνια μετά, δηλαδή το 1998 με το ν. 2578/98. 
      Επομένως δεν μπορείτε να μέμφεστε την Κυβέρνηση για καθυστέρηση και επαναλαμβάνω ότι η όποια καθυστέρηση υπήρξε στην ενσωμάτωση αυτών των οδηγιών, πρακτικά δεν δημιουργούσε κάποιο πρόβλημα, διότι αυτές οι οδηγίες ήταν σε ισχύ. 
      Η εμπειρία, λοιπόν, που αποκτήθηκε απ’ αυτήν την αρχική οδηγία στο διάστημα εφαρμογής της, έδειξε ότι υπάρχουν και άλλοι τρόποι με τους οποίους μπορούμε να βελτιώσουμε την κατάσταση και παράλληλα, να επεκταθούν τα πλεονεκτήματα της αρχικής οδηγίας και σε άλλου είδους εταιρείες. Γι’ αυτόν ακριβώς το λόγο, υπήρξε και η μεταγενέστερη τροποποιητική οδηγία, δηλαδή η οδηγία 2003/123. 
      Οι διατάξεις, λοιπόν, του κεφαλαίου Α΄ που ενσωματώνει αυτήν την οδηγία, επεκτείνουν το πεδίο εφαρμογής της και σε νέους τύπους εταιρειών, οι οποίες για τη χώρα μας περιλαμβάνουν, πέρα από τις ανώνυμες εταιρείες και τις Ε.Π.Ε., αλλά και κάθε άλλη εταιρεία η οποία συστήνεται με βάση το εσωτερικό μας δίκαιο και υπόκειται σε φόρο εταιρειών στην Ελλάδα.
      Επίσης, προβλέπεται σταδιακή μείωση μέχρι το 2009 από το 25% στο 10% του ορίου συμμετοχής μιας εταιρείας στο κεφάλαιο της άλλης, έτσι ώστε η πρώτη να θεωρείται μητρική και η δεύτερη θυγατρική. 
      Με το B΄ κεφάλαιο του νομοσχεδίου ενσωματώνεται μια άλλη οδηγία η 2004/56 σχετικά με την αμοιβαία διοικητική συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας. Η αμοιβαία διοικητική συνδρομή μεταξύ των κρατών θεσμοθετήθηκε για πρώτη φορά με προγενέστερη οδηγία με την 77/799 και αυτή η οδηγία μεταφέρθηκε στο εσωτερικό μας δίκαιο με το ν. 1914/1990. Έρχονται δύο βασικές αλλαγές με αυτή τη νεότερη οδηγία. Αυτές οι αλλαγές αποτυπώνονται στο άρθρο 4 του νομοσχεδίου. 
      Η πρώτη αλλαγή είναι η θεσμοθέτηση της δυνατότητας κοινοποίησης από την αρμόδια αρχή ενός κράτους-μέλους πράξεων που αφορούν την εφαρμογή της φορολογικής νομοθεσίας στο έδαφος του άλλου κράτους-μέλους.
      Η δεύτερη αλλαγή είναι η θεσμοθέτηση ταυτόχρονων φορολογικών ελέγχων με σκοπό να υπάρχει ανταλλαγή πληροφοριών και για τα δύο μέλη. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υφυπουργέ, να μου επιτρέψετε να σας κάνω μια διακοπή για να κάνω μια ανακοίνωση και κρατώ το χρόνο σας.
      Κυρίες και κύριοι συνάδελφοι, θέλω να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρεις συνοδοί - δάσκαλοι από το 8ο Δημοτικό Σχολείο Λιβαδειάς.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Με συγχωρείτε που σας διέκοψα, κύριε Υπουργέ, και σας δίνω πάλι το χρόνο σας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Με το κεφάλαιο Γ΄ και συγκεκριμένα με το άρθρο 5 τροποποιούνται διατάξεις που έχουν σχέση με τις υποχρεώσεις υποκείμενων σε Φ.Π.Α. που είναι εγκατεστημένοι σε άλλο κράτος-μέλος της Ευρωπαϊκής Ένωσης. Αναγκαστήκαμε να προχωρήσουμε σε αυτές τις τροποποιήσεις, διότι η Ευρωπαϊκή Ένωση έχει ήδη κινήσει διαδικασία παράβασης κατά της Ελλάδος. Η ελληνική νομοθεσία έρχεται σε ορισμένα σημεία σε αντίθεση με τις διατάξεις της έκτης οδηγίας και, κυρίως, σε ζητήματα που έχουν σχέση με τον φορολογικό αντιπρόσωπο. Το άρθρο 5, λοιπόν, μεταξύ των άλλων προβλέπει την κατάργηση ορισμένων υποχρεώσεων που επέβαλε μέχρι σήμερα η ελληνική νομοθεσία για το Φ.Π.Α., όπως η υποχρέωση ορισμού φορολογικού αντιπροσώπου από μη εγκατεστημένες στην Ελλάδα επιχειρήσεις άλλων κρατών-μελών, η τήρηση βιβλίων, η έκδοση στοιχείων, καθώς επίσης και η υποχρέωση υπογραφής των δηλώσεων Φ.Π.Α. από λογιστή φοροτεχνικό.
      Έρχομαι τώρα στο έκτο άρθρο του ίδιου κεφαλαίου Γ΄. Με το άρθρο αυτό δίνεται η δυνατότητα να συντάσσονται οριστικά συμβόλαια μεταβίβασης ακινήτων από την 1η Ιανουαρίου 2006 μέχρι τέλος Φεβρουαρίου 2006, στις περιπτώσεις, βέβαια, που έχουν κατατεθεί δηλώσεις και έχουν πληρωθεί οι σχετικοί φόροι μέχρι και το τέλος του προηγούμενου έτους, μέχρι δηλαδή και τις 31 Δεκεμβρίου 2005. Πρόκειται για μια διάταξη η οποία προβλέφθηκε για να εξυπηρετήσει τους πολίτες, λόγω της κατάστασης που είχε δημιουργηθεί με την αναπροσαρμογή των αντικειμενικών αξιών.
      Πρέπει επίσης εδώ να υπενθυμίσω ότι παρόμοια ακριβώς διάταξη με αυτήν που υπάρχει στο άρθρο 6, είχε θεσμοθετηθεί και παλαιότερα με νόμο του 1998 όταν στα τέλη του 1997 είχαμε αύξηση στις αντικειμενικές τιμές των ακινήτων. Με το νόμο αυτόν τότε του 1998, είχε δοθεί η δυνατότητα υπογραφής των σχετικών συμβολαίων μέχρι και τέλος Φεβρουαρίου του 1998. Ακριβώς ανάλογη είναι και η ρύθμιση την οποία εισάγουμε σήμερα, προκειμένου όπως είπα να διευκολύνουμε τους πολίτες στις συναλλαγές τους λόγω της συγκέντρωσης στα συμβολαιογραφικά γραφεία το τελευταίο διάστημα του 2005, μεγάλου αριθμού μεταβιβάσεων ακινήτων. 
      Το Δ΄ κεφάλαιο του νομοσχεδίου αφορά σε άρθρα του Εθνικού Τελωνειακού Κώδικα. Με το άρθρο 7 αναμορφώνεται το άρθρο 137 του Τελωνειακού Κώδικα και με το άρθρο 8 ρυθμίζεται το τέλος ταξινόμησης των επιβατικών αυτοκινήτων που προβλέπεται στο άρθρο 121 του Τελωνειακού Κώδικα.
      Η οδηγία 83/182 για τις φορολογικές ατέλειες που εφαρμόζονται στο εσωτερικό της κοινότητας στις προσωρινές εισαγωγές μεταφορικών μέσων, προβλέπει ότι πρόσωπα τα οποία έχουν τη συνήθη κατοικία τους σε άλλο κράτος-μέλος μπορούν να κυκλοφορούν το ιδιωτικό τους αυτοκίνητο για ορισμένο χρονικό διάστημα στην Ελλάδα, χωρίς την καταβολή του τέλους ταξινόμησης. Αυτό το συγκεκριμένο χρονικό διάστημα είναι έξι μήνες.
      Μετά το 1993 όμως με την κατάργηση των συνόρων και τη λειτουργία της εσωτερικής αγοράς, η είσοδος στη χώρα αυτοκινήτων ταξινομημένων σε άλλα κράτη-μέλη χωρίς διατυπώσεις και ελέγχους οδήγησε σε αρκετές περιπτώσεις στην καταστρατήγηση των όρων και των προϋποθέσεων της προσωρινής εισαγωγής ιδιωτικών αυτοκινήτων.
Πολλά πρόσωπα εγκατεστημένα στη χώρα μας εκμεταλλεύτηκαν τη δυνατότητα εισαγωγής χωρίς διατυπώσεις και ελέγχους, για να μεταφέρουν και να χρησιμοποιούν αυτοκίνητα χωρίς να καταβάλλουν τις οφειλόμενες δασμοφορολογικές επιβαρύνσεις. Για να αντιμετωπιστεί η κατάσταση που δημιουργήθηκε, θεσπίστηκαν στο παρελθόν υψηλά πρόστιμα και παράλληλα προβλέφθηκε ακόμα και η ποινή της λαθρεμπορίας η οποία συνεπάγεται και κατάσχεση του οχήματος. 
	Πολλοί όμως από τους παραβάτες κατέφυγαν τα τελευταία χρόνια στην Επιτροπή Αναφορών του Ευρωπαϊκού Κοινοβουλίου και διαμαρτυρήθηκαν κατά της χώρας μας για μη ορθή εφαρμογή της οδηγίας που ανέφερα προηγουμένως, της 83/182. Προκειμένου, λοιπόν, να αντιμετωπιστεί το νομικό πρόβλημα που έχει δημιουργηθεί –διότι υφίσταται νομικό πρόβλημα- προτείνεται η συγκεκριμένη τροποποίηση του άρθρου 137 του Τελωνειακού Κώδικα και η τροποποίηση αυτή έχει πολύ συγκεκριμένους στόχους. 
	Ο πρώτος στόχος είναι να ανατραπεί το δυσμενές κατά κάποιο τρόπο κλίμα, που έχει δημιουργηθεί εναντίον της χώρας μας στις Βρυξέλλες λόγω ακριβώς των αναφορών και των προσφυγών που έγιναν από τους συγκεκριμένους παραβάτες.
	Ο δεύτερος στόχος είναι τα πρόστιμα να γίνουν πιο αντικειμενικά. Επιπλέον, εκτός του ότι τα πρόστιμα θα γίνουν πιο αντικειμενικά, θα γίνει και πιο απλή η διαδικασία καθορισμού των προστίμων, απ’ ό,τι είναι μέχρι σήμερα. Η αναμόρφωση επομένως του άρθρου 137 στοχεύει και στο σεβασμό της αρχής της αναλογικότητας, αλλά και στην προσαρμογή των προστίμων με βάση το κοινοτικό δίκαιο και τις αποφάσεις του Δικαστηρίου των Ευρωπαϊκών Κοινοτήτων. 
	Ο τρίτος βασικός στόχος που εξυπηρετείται με τη συγκεκριμένη αναμόρφωση του άρθρου 137, είναι να ρυθμιστούν εκκρεμότητες παλιών περιπτώσεων παραβάσεων σε σχέση με οχήματα προερχόμενα από κοινοτικές, αλλά και από άλλες, τρίτες χώρες. Υπάρχει ένας μεγάλος όγκος υποθέσεων στα τελωνεία μας, ένας όγκος υποθέσεων που καθιστά δυσχερή τη λειτουργία των τελωνειακών υπηρεσιών. 
	Τέλος, με τη συγκεκριμένη αναμόρφωση του άρθρου 137 δίνουμε οριστική λύση στο ζήτημα των κατασχεθέντων και υπό δέσμευση αυτοκινήτων με αποτέλεσμα να έχουμε μετά την εφαρμογή του αναμορφωμένου άρθρου, την άμεση αποσυμφόρηση των τελωνειακών μας αποθηκών.
	Έρχομαι τώρα στο άρθρο 8 του κεφαλαίου Δ΄ που, όπως είπα, αναφέρεται κι αυτό σε τροποποίηση διάταξης του Τελωνειακού Κώδικα. Σύμφωνα με το άρθρο 121 του Εθνικού Τελωνειακού Κώδικα προβλέπεται ότι σε περίπτωση έκδοσης νέας κοινοτικής οδηγίας με νέες προδιαγραφές ως προς τις εκπομπές ρύπων, θα εφαρμόζονται οι χαμηλότεροι συντελεστές τέλους ταξινόμησης για τα καινούργια αυτοκίνητα. 
	Η ίδια διάταξη προβλέπει συγχρόνως ότι για τα μεταχειρισμένα αυτοκίνητα της οδηγίας 98/69 γραμμή Α΄ και 94/12, θα εφαρμόζονται υψηλότεροι συντελεστές. Επομένως, αν πηγαίναμε στην εφαρμογή της ισχύουσας διάταξης του άρθρου 121 του Τελωνειακού Κώδικα, θα είχαμε μεγάλη αύξηση του τέλους ταξινόμησης στα μεταχειρισμένα αυτοκίνητα, αφού διπλασιάζονται και σε ορισμένες περιπτώσεις τριπλασιάζονται οι επιβαρύνσεις γι’ αυτές τις κατηγορίες των μεταχειρισμένων αυτοκινήτων και τριπλασιάζονται οι συντελεστές ταξινόμησης.
	Η αύξηση της επιβάρυνσης θα οδηγούσε σε σημαντική αύξηση των τιμών των μεταχειρισμένων αυτοκινήτων και αυτό θα επέφερε πλήγμα στον κλάδο και προβλήματα χρεοκοπίας χιλιάδων μικρών και μεγάλων εισαγωγέων μεταχειρισμένων αυτοκινήτων.
	 Η διάταξη, λοιπόν, η οποία προτείνεται στο άρθρο 8 διασφαλίζει κατά κάποιον τρόπο ένα μεταβατικό χρονικό διάστημα, διασφαλίζει την ομαλή μετάβαση από το παλιό στο νέο φορολογικό καθεστώς.
	Τι λέει με απλά λόγια η διάταξη; Ότι όσα μεταχειρισμένα οχήματα εισέλθουν στη χώρα μας έως 31.6.2006, δηλαδή έχουν κατατεθεί τα δικαιολογητικά εισαγωγής ή οι δηλώσεις άφιξης οχημάτων, θα υπάγονται στους ισχύοντες συντελεστές ταξινόμησης εφόσον, βέβαια, έχουν εκτελωνιστεί και έχουν καταβληθεί οι φορολογικές επιβαρύνσεις μέχρι το τέλος του έτους 2006, δηλαδή μέχρι 31.12.2006.
	 Επισημαίνω, βέβαια, ότι για τα καινούργια αυτοκίνητα τα οποία εισάγονται από 1.1.2006 ισχύουν με βάση την κοινοτική νομοθεσία οι μειωμένοι συντελεστές ταξινόμησης και γι’ αυτά τα καινούργια αυτοκίνητα δεν υπάρχει μεταβατική περίοδος. 
	Με το άρθρο 9 του Δ΄ κεφαλαίου προβλέπεται η συμπλήρωση της ειδικής νομοθεσίας για την παροχή στεγαστικών δανείων από το Ταμείο Παρακαταθηκών και Δανείων. Η ρύθμιση αυτή είναι μία ρύθμιση αναγκαία για τη διασφάλιση των δικαιωμάτων του Ταμείου Παρακαταθηκών και Δανείων με τρόπο εύχρηστο και αποτελεσματικό. Ο στόχος είναι να ενισχυθεί η στεγαστική πολιτική του Ταμείου Παρακαταθηκών και Δανείων προς τους δημόσιους υπαλλήλους, αλλά και προς όλους τους δικαιούχους του Ταμείου. Επιπλέον, περιλαμβάνεται διάταξη με την οποία το Ταμείο μπορεί να προβαίνει σε ορισμένες χρηματοπιστωτικές πράξεις που αποσκοπούν στην πιστωτική του ενίσχυση και στη βελτίωση της εξωτερικής του αξιολόγησης.
      Και επειδή άκουσα στις τοποθετήσεις τους, κατηγορίες από τους συναδέλφους της Αντιπολίτευσης ότι εδώ πρόκειται για ρυθμίσεις διαπλοκής ή ρυθμίσεις αδιαφάνειας, θέλω να επισημάνω ότι εδώ τα πράγματα είναι πάρα πολύ απλά. Οι διατάξεις είναι σαφείς και ξεκάθαρες. Κύριοι συνάδελφοι, συμπεριφορές τέτοιες, διαπλοκής και αδιαφάνειας δεν ταιριάζουν στη δική μας διακυβέρνηση, είναι συμπεριφορές που ανήκουν στο παρελθόν. Πιστεύω ότι είναι συμπεριφορές που ανήκουν γενικά στο παρελθόν, για το πολιτικό σύστημα της χώρας.
      Τέλος, έρχομαι στο τελευταίο άρθρο, στο οποίο έχει ενσωματωθεί η τροπολογία για την αύξηση της προκαταβολής του φόρου εισοδήματος στις επιχειρήσεις, η τροπολογία η οποία κατατέθηκε και συζητήθηκε στην επιτροπή. Το άρθρο αυτό του Δ΄ κεφαλαίου, το άρθρο 10, προβλέπει ότι αυξάνεται από 55% σε 65% το ποσοστό προκαταβολής των ανώνυμων εταιρειών και των εταιρειών περιορισμένης ευθύνης, καθώς επίσης και των υπόλοιπων νομικών προσώπων της παραγράφου 1 του άρθρου 101 του Κώδικα Φορολογίας Εισοδήματος.
      Ειδικά για τις τράπεζες, για τις τραπεζικές ανώνυμες εταιρείες και τα υποκαταστήματα αλλοδαπών τραπεζών που λειτουργούν νόμιμα στην Ελλάδα, το ποσοστό αυτό της προκαταβολής αυξάνεται από 60% σε 80%. Άκουσα με προσοχή τις τοποθετήσεις όλων των συναδέλφων και στην επιτροπή, όπου έγινε εκτεταμένος διάλογος για τη συγκεκριμένη διάταξη και εδώ σήμερα στην Ολομέλεια και θέλω να υπογραμμίσω ότι αισθάνομαι πως τα δάκρυά σας και οι ανησυχίες σας για τις χιλιάδες μικρομεσαίες επιχειρήσεις, που υποτίθεται ότι πλήττονται απ’ αυτό το μέτρο, είναι δάκρυα εικονικά. 
      Το λέω αυτό, διότι υπάρχει μια βασική πολιτική αντίφαση στις τοποθετήσεις που άκουσα κυρίως των συναδέλφων της Αξιωματικής Αντιπολίτευσης. Από τη μια μεριά, οι συνάδελφοι της Αξιωματικής Αντιπολίτευσης μας κατηγορούν για προνομιακή μεταχείριση των επιχειρήσεων, επειδή μειώσαμε στο παρελθόν τους φορολογικούς συντελεστές στις επιχειρήσεις και από την άλλη μεριά, μας μέμφεστε σήμερα ότι αιφνιδιάζουμε φορολογικά τις επιχειρήσεις και ότι στην πράξη –αυτό μας λέτε- με την αύξηση της προκαταβολής του φόρου ακυρώνουμε στην ουσία τη μείωση των φορολογικών συντελεστών που υπήρξε στο παρελθόν για τις επιχειρήσεις.
      Νομίζω λοιπόν ότι εδώ πρέπει να δώσετε μια ξεκάθαρη πολιτική απάντηση. Πρέπει να  αποφασίσετε αν στηρίζετε ή όχι την επιχειρηματική δραστηριότητα, μια δραστηριότητα η οποία δημιουργεί ανάπτυξη και φέρνει θέσεις εργασίας στη χώρα. Δεν υπάρχει άλλη λύση για την τόνωση της ανάπτυξης και για τη δημιουργία θέσεων εργασίας. Αυτό είναι ένα βασικό πολιτικό ερώτημα, στο οποίο δεν μπορείτε να υπεκφεύγετε, δεν μπορείτε να πατάτε σε δυο βάρκες, αλλά πρέπει να δώσετε μια σαφή πολιτική απάντηση.
      Αυτό το οποίο εγώ θέλω να τονίσω είναι ότι με την συγκεκριμένη διάταξη δεν αιφνιδιάζουμε φορολογικά τις επιχειρήσεις, διότι δεν πρόκειται για φορολογική επιβάρυνση, ούτε ακυρώνουμε στην πράξη τη μείωση των φορολογικών συντελεστών. Με τη μείωση των φορολογικών συντελεστών, ο φόρος που τελικά πληρώνουν παρά την αύξηση της προκαταβολής οι επιχειρήσεις, είναι μικρότερος από ό,τι πριν τη μείωση των φορολογικών συντελεστών.
      Η αύξηση της προκαταβολής του φόρου, που θα πληρωθεί στο επόμενο χρονικό διάστημα, μέσα στο 2006, σε οκτώ ισόποσες μηνιαίες δόσεις, αποτελεί πράγματι μια προσωρινή εκταμίευση διαθεσίμων από την επιχείρηση. Το ποσό, όμως, της προκαταβολής του φόρου που θα καταβληθεί μέσα στο 2006 θα συμψηφιστεί το αμέσως επόμενο έτος, το 2007, με το φόρο εισοδήματος τον οποίο οφείλει η επιχείρηση.
      Γιατί πήραμε αυτό το μέτρο; Ο πρώτος λόγος για τον οποίο πήραμε αυτό το μέτρο είναι για να υπάρξει εναρμόνιση σε σχέση με αυτά που ισχύουν στην υπόλοιπη Ευρώπη. Πρέπει να τονίσουμε ότι στην Ελλάδα έχουμε για τις επιχειρήσεις το χαμηλότερο συντελεστή, το χαμηλότερο ποσοστό προκαταβολής φόρου. Στη Γερμανία είναι 100%, στη Δανία είναι 100%, 93,5% είναι στην Ιταλία, 95% στην Πορτογαλία, 95% στην Αυστρία και περίπου σε αυτήν την τάξη μεγέθους είναι και στις υπόλοιπες χώρες της Ευρωπαϊκής Ένωσης.
      Η προκαταβολή φόρου αφορά –επαναλαμβάνω- τις εταιρείες της παραγράφου 1 του άρθρου 101 του Κώδικα Φορολογίας Εισοδήματος, δηλαδή αφορά κυρίως κατά κανόνα κεφαλαιουχικές εταιρείες και όχι φυσικά πρόσωπα ούτε ελεύθερους επαγγελματίες ούτε μικρές επιχειρήσεις.
      Ο δεύτερος λόγος για τον οποίο προχωρήσαμε σε αυτή την αναπροσαρμογή, σε αυτήν την αύξηση της προκαταβολής, είναι γιατί θέλουμε να εξομαλυνθεί η διαφορά που υπάρχει στην προκαταβολή φόρου ανάμεσα στα φυσικά πρόσωπα και στα νομικά πρόσωπα. Στους μισθωτούς υπάρχει παρακράτηση φόρου που πολλές φορές φθάνει και στο 100%.
      Και ο τρίτος λόγος είναι ότι με αυτόν τον τρόπο επισπεύδεται η είσπραξη φόρων που προβλέπονται στον προϋπολογισμό, χωρίς όμως να λαμβάνονται νέα φορολογικά μέτρα. 
      Εάν υπήρχαν νέα φορολογικά μέτρα, αυτό θα έβλαπτε κυρίως τα χαμηλότερα εισοδηματικά στρώματα. Δεν προχωρούμε σε τέτοιου είδους μέτρα, διότι θέλουμε να διασφαλίζεται, παράλληλα με την επίτευξη των στόχων του προϋπολογισμού της δημοσιονομικής εξυγίανσης και η κοινωνική συνοχή. 
      Και βέβαια εδώ πρέπει να τονίσουμε ότι εξακολουθεί να βρίσκεται σε ισχύ  –αυτό δείχνει την ιδιαίτερη ευαισθησία μας για την επιχειρηματικότητα στις μικρές επιχειρήσεις και στις νέες επιχειρήσεις- και δεν αναιρείται με τη συγκεκριμένη διάταξη, ρύθμιση που εμείς φέραμε με το ν. 3296/2004, η οποία προβλέπει ευεργετική μεταχείριση των νέων επιχειρήσεων, δηλαδή στις νέες επιχειρήσεις που ιδρύονται μετά την 1-1-2005, το ποσοστό προκαταβολής φόρου εξακολουθεί να παραμένει μειωμένο κατά 50% για τα τρία πρώτα οικονομικά έτη της δραστηριότητάς τους. Αυτό, προφανώς, αποτελεί μια σημαντική ενίσχυση ρευστότητας για τις νέες επιχειρήσεις, οι οποίες δημιουργούνται. 
      Κύριοι συνάδελφοι, ολοκληρώνω λέγοντας ότι παραλάβαμε μια οικονομία με αδυναμίες, παραλάβαμε μια οικονομία με προβλήματα που είχαν συσσωρευτεί επί έτη. Η οικονομία μας ασφυκτιούσε κάτω από το βάρος υψηλών δημοσιονομικών ελλειμμάτων και υψηλού δημόσιου χρέους. Είμαστε σήμερα σε διαδικασίες υπερβολικού ελλείμματος, γιατί οι προηγούμενες κυβερνήσεις συντήρησαν αυτά τα υπερβολικά ελλείμματα για λόγους καθαρά μικροκομματικούς. 
      Για εμάς ο στόχος είναι απαρέγκλιτος και ο στόχος είναι η μείωση του ελλείμματος κάτω από το 3% του ΑΕΠ. Πάνω σ’ αυτό το στόχο βαδίζουμε και θα τον πετύχουμε. Σ’ αυτή τη δύσκολη προσπάθεια πρέπει να βοηθήσουν όλοι. Όπως βοηθούν οι μισθωτοί και οι συνταξιούχοι, πρέπει να βοηθήσουν και οι επιχειρήσεις μας και οι τράπεζες, στο μέρος που τους αναλογεί. Και οι τράπεζες βέβαια οι οποίες έχουν, ούτως ή άλλως, ένα υψηλό ποσοστό κερδοφορίας. Οι επιχειρήσεις, τις οποίες στηρίζουμε και ενισχύουμε, με μια σειρά από μέτρα και πολιτικές που εφαρμόζουμε την ανταγωνιστικότητά τους, οφείλουν να κατανοήσουν ότι πρέπει να συνεισφέρουν σ’ αυτήν την προσπάθεια, οφείλουν να κατανοήσουν ότι πρέπει να προσαρμοστούν στα ευρωπαϊκά δεδομένα, όχι μόνο ως προς τα δικαιώματά τους, αλλά και ως προς τις υποχρεώσεις τους. Και αυτό κάνουμε με τη συγκεκριμένη διάταξη. 
      Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης. 
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, δεν διέκρινα και μεγάλο ενθουσιασμό στον απολογισμό του κυρίου Υφυπουργού, αλλά και των συναδέλφων της Νέας Δημοκρατίας, για τη συμπλήρωση των δύο ετών της νέας διακυβέρνησης. Άλλωστε τι να πει κανείς, όταν μιλά πάνω σε ζητήματα οικονομικής πολιτικής. 
      Άκουγα αυτές τις μέρες έναν υπεύθυνο διευθύνοντα σύμβουλο μιας εταιρείας δημοσκοπήσεων που συνεργάζεται με τη Νέα Δημοκρατία να λέει ότι αυτό το οποίο διαπιστώνουμε είναι ότι η Νέα Δημοκρατία κάθε εξάμηνο χάνει δύο μονάδες. Τέσσερα εξάμηνα διήλθαμε μέχρι τώρα, οκτώ μονάδες χάθηκαν. Εύχομαι να συνεχίσετε με την ίδια πορεία στα εναπομείναντα τέσσερα εξάμηνα, έτσι ώστε, όπως αντιλαμβάνεστε, πάτε σε πανωλεθρία. Αυτός είναι ο απολογισμός ο δικός σας σε σχέση με την κοινωνία και αυτός θα έπρεπε να σας προβληματίσει, μήπως τυχόν και αλλάξετε κάποια κατεύθυνση στην πολιτική σας. 
      Αλλά επειδή δεν βλέπω καμία διάθεση να αλλάξετε την πολιτική σας και ταυτόχρονα σας παρακολουθώ να μετέρχεστε διάφορους λεκτικούς ακροβατισμούς πάνω σε μείζονα ζητήματα, νομίζω ότι είναι μια ευκαιρία να συζητήσουμε ξανά μερικές βασικές παραμέτρους της οικονομικής πολιτικής που ασκείτε. 
      Εδώ προσπαθείτε τώρα να εμφανίσετε, ενόψει και της διάταξης αυτής με την οποία αυξάνεται η προκαταβολή του φόρου στα νομικά πρόσωπα, ότι κάνετε μια προσπάθεια εξισορρόπησης των δυσμενών για το κοινωνικό σύνολο αποτελεσμάτων της οικονομικής πολιτικής που ασκείτε και μας βάζετε εμάς ερωτήματα, τα οποία υποτίθεται ότι συνιστούν διλήμματα στα οποία πρέπει να απαντήσουμε. 
      Κύριε Υφυπουργέ, πρέπει να σας πω κατ’ αρχάς, ότι μια από τις μεγαλύτερες και εξαιρετικά υπονομευτικές αποφάσεις που πήρατε για το μέλλον αυτού του τόπου είναι η μείωση της φορολογίας κατά δέκα ολόκληρες μονάδες στα διανεμόμενα κέρδη των επιχειρήσεων, στα κέρδη δηλαδή των επιχειρήσεων που διανέμονται και μετατρέπονται ως εισόδημα και στη συνέχεια, αντί να τα φορολογήσετε ως εισόδημα, τα φορολογείτε στην πηγή, με βάση τη δήθεν φορολογία των επιχειρήσεων. 
      Σας λέω, λοιπόν, εγώ ότι θα έπρεπε να διαβάσετε λίγο το πρόγραμμά σας, το οποίο φαίνεται να το έχετε ξεχάσει. Δικό σας πρόγραμμα είναι αυτό. Ξέρετε τι λέτε σ’ αυτό; Λέτε ότι μειώνεται στο 25% ο συντελεστής φορολογίας των αδιανέμητων κερδών. Τα κέρδη, δηλαδή, τα οποία παραμένουν στην επιχείρηση προκειμένου να επενδυθούν. 
      Εσείς μειώσατε τον συντελεστή στο 25% των αδιανέμητων ή των διανεμομένων; Των διανεμομένων. Έτσι ένας ο οποίος έχει συνολικό εισόδημα πάνω από 23.000 ευρώ φορολογείται με την κλίμακα του 40% και ένας ο οποίος είναι μέτοχος σε μία επιχείρηση και θα πάρει 1.000.0000 ευρώ μέρισμα –το οποίο θα μετατραπεί σε εισόδημα, θα πάει στην τσέπη του, δηλαδή- θα φορολογηθεί φέτος με 29% και του χρόνου με 25%. Με αυτό τον τρόπο, σας είπα, βάζετε βόμβα στα θεμέλια της δυνατότητας αυτής της χώρας να υπάρξει, διότι ποια κυβέρνηση –η δική σας ή οποιαδήποτε άλλη- έχει τη δυνατότητα στοιχειώδους αναδιανομής εισοδήματος υπέρ των ασθενεστέρων, όταν στερείται της δυνατότητας να εισπράξει χρήματα απ’ αυτούς που έχουν τις δυνατότητες; Αυτό κάνετε και το κάνετε συστηματικά. 
      Και έρχεστε τώρα να μας πείτε τι; Ότι αυτή τη μείωση, την προκλητική και κοινωνικά άδικη μείωση της φορολογίας στα κέρδη που μετατρέπονται σε εισόδημα θα την αντισταθμίσετε, δήθεν, με την αύξηση της προκαταβολής στο φόρο. Μα, είναι γελοίο. 
      Να σας πω γιατί είναι γελοίο. Και το ξέρετε πάρα πολύ καλά ότι είναι αστείο, αλλά δυστυχώς έρχεστε και το επαναλαμβάνετε εδώ πέρα. Το τελικό αποτέλεσμα, μας είπατε, όσον αφορά τη φορολογική υποχρέωση των επιχειρήσεων δεν αλλάζει με την υπόθεση αυτή. Αν ήταν κάποιος να πληρώσει 100 ευρώ, θα πληρώσει 100 ευρώ και απλώς στο τέλος θα του αφαιρεθεί η προκαταβολή που έδωσε. 
      Σε σχέση, λοιπόν, με το αποτέλεσμα της μετατροπής της κερδοφορίας σε εισόδημα, τι επέρχεται με την αύξηση της προκαταβολής; Τίποτα απολύτως. Ό,τι ήταν να κερδίσει αυτός από τη μείωση της φορολογίας, το κερδίζει καθ’ ολοκληρίαν. Κι αυτό αφορά βέβαια τους μεγάλους και κυρίως αφορά τις τράπεζες που έχουν και τη μεγαλύτερη άνεση, διότι όλη η δουλειά που κάνει αυτή η Κυβέρνηση, η δική σας, είναι μόνο για τις τράπεζες και κυρίως για τους μεγάλους,  λες κι έχετε γίνει παράρτημα των τραπεζών. 
      Ποιους θίγει; Ακούσατε προηγουμένως τους εισηγητές του ΠΑΣΟΚ. Υπάρχουν χιλιάδες μικρομεσαίες επιχειρήσεις, οι οποίες πίστεψαν αυτά που τους λέγατε όχι μόνο τον Δεκέμβριο του 2004, αλλά και τον περασμένο Δεκέμβριο: ότι δεν πρόκειται να επέλθει καμία μεταβολή στις φορολογικές τους υποχρεώσεις. Λοιπόν, κι έρχεστε ένα μήνα μετά και τους λέτε αυτά, ενώ έχουν κάνει άλλο προγραμματισμό. Κάθε επιχείρηση κάνει έναν προγραμματισμό. Κι όσο πιο μικρή είναι, τόσο πιο πολύ δυσκολεύεται στον οικονομικό προγραμματισμό της χρονιάς. Έχει έναν προϋπολογισμό, όπου εκεί μέσα υπάρχει κι ένα σημείο που λέγεται «τραπεζικός δανεισμός». Εάν τώρα υποχρεωθεί να πληρώσει περισσότερα χρήματα, όπως το επιβάλλετε, αυτό σημαίνει ότι από κάπου αυτός πρέπει να βρει λεφτά για να μπορέσει γι’ αυτή την περίοδο να καλύψει –επειδή εσείς αποφασίσατε να τον αιφνιδιάσετε- το ποσό αυτό που του χρειάζεται. Πού θα πάει, λοιπόν; Στις τράπεζες θα πάει. Γι’ αυτό ήλθαν οι τράπεζες ασμένως και είπαν: «Μα, τι 80%; Κάντε το και 100%»! Αφού όλους τους ανθρώπους της πραγματικής οικονομίας πάλι στις τράπεζες θα τους στείλετε, προκειμένου να καλύψουν αυτά τα χρήματα τα οποία εσείς τους αφαιρείτε αιφνιδιαστικά. Επομένως, ποια είναι τα θέματα της κοινωνικής ευαισθησίας ή της κοινωνικής ισορροπίας; 
      Θέλω να σας ρωτήσω και κάτι άλλο. Όταν ανακοινώσατε αυτό το μέτρο το εκλεκτό μέλος της Νέας Δημοκρατίας και πρόεδρος του Εμπορικού και Βιομηχανικού Επιμελητηρίου Αθηνών ο κ. Φουντουκάκος –έχω εδώ τη δήλωσή του- έκανε την εξής απίστευτη δήλωση: «Στον καταναλωτή θα μετακυλήσουμε την αύξηση προκαταβολής φόρων».
      Κατ’ αρχήν, ο κ. Φουντουκάκος φαντάζομαι ότι έλκεται από τέτοιου είδους πρακτικές, καθ’ ότι μέλος της παράταξής σας, που είναι μαθημένοι όλοι στην αισχροκέρδεια ή να χρησιμοποιούν διάφορα τερτίπια προκειμένου να αυξάνουν τις τιμές. Αλλά επειδή ισχυρίζεστε ότι το οικονομικό αποτέλεσμα –και έτσι είναι το φορολογικό- για τις επιχειρήσεις αυτές είναι μηδενικού αθροίσματος στο τέλος, αυτός πώς έρχεται και εξαγγέλλει αυξήσεις στις τιμές; Δεν είδα να του απαντάτε. Δεν είδα να βγείτε να του πείτε ότι εδώ αν τολμήσεις και το κάνεις αυτό θα αντιμετωπίσεις αυτά τα οποία οι νόμοι λένε. Δεν είδα να του πείτε ότι δεν έχεις δικαίωμα να το κάνεις. Αλλά αυτός, στη συνέχεια, έρχεται και σου λέει ότι, κύριε, εμένα με αναγκάζεις να πάω στις τράπεζες για να αναπληρώσω αυτό το ποσό που εσύ με καλείς να πληρώσω τώρα και που δεν το είχα προβλέψει, όταν το Δεκέμβριο μου έδινες υποσχέσεις ότι δεν πρόκειται να υπάρξει καμία αλλαγή στον προγραμματισμό τον οποίο κάνω ως επιχείρηση. 
	Σας ρώτησε ο κ. Δραγασάκης το εξής: Τι γίνεται με αυτό το «πάρτι» της φορολογίας των συγχωνεύσεων; Σε αυτό θα επανέλθουμε, αλλά έχει πολύ μεγάλη αξία να ακούσουμε την άποψή σας για την εφαρμογή αυτών των διατάξεων, εάν δηλαδή, τράπεζες κυρίως, συγχωνεύουν στη μητρική εταιρεία θυγατρικές τους και δι’ αυτού του τρόπου καταλήγουν τελικά να πληρώσουν φόρο 8%. Είναι έτσι; Και μη μου επικαλεστείτε εάν αυτή η διάταξη είναι ή δεν είναι του ΠΑ.ΣΟ.Κ.. Γιατί, αν την εφαρμόζετε με αυτόν τον τρόπο, τότε υπάρχει ένα σοβαρό πρόβλημα εδώ. Πού θα πάει το πράγμα; Είστε δύο χρόνια στην Κυβέρνηση. Αν αυτή η διάταξη έχει τέτοιες παρενέργειες ή δίνετε τέτοιες ερμηνείες, τότε υπάρχει σοβαρότατο πρόβλημα, διότι τελικώς τα στοιχεία που έχουμε –και έχει σημασία να σας ακούσουμε, γιατί δεν απαντήσατε στον κ. Δραγασάκη- μας λένε ότι κάποιες τράπεζες καταφέρνουν μέσα απ’ αυτόν τον τρόπο, μέσα απ’ αυτήν την κομπίνα στην πραγματικότητα, να καταλήγουν να πληρώνουν φόρο 8%, ούτε καν το 29% που τους έχετε βάλει ή το 32% που ήταν πέρυσι.
	Εδώ, λοιπόν, χρειαζόμαστε μία απάντηση, γιατί η κοινωνία δεν μπορεί να τα αντέξει αυτά. Τώρα δεν μπορείτε να επικαλείστε διατάξεις -που δημιουργήθηκαν πιθανόν, για να διευκολύνουν συγχωνεύσεις διαφόρων ανεξαρτήτων τραπεζών μεταξύ τους- και να τις εφαρμόζετε σε τράπεζες, οι οποίες συγχωνεύουν κάποιες θυγατρικές τους. Ακόμα και αν είναι έτσι, οφείλετε αμέσως να καταργήσετε αυτήν τη διάταξη. Δεν μπορεί να γίνει ανεκτή τέτοια εφαρμογή μιας τέτοιας διατάξεως. Περιμένουμε μία απάντηση σ’ αυτό. 
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Έχει καταργηθεί η διάταξη. Δεν είσθε ενημερωμένοι. 
	ΙΩΑΝΝΗΣ ΔΡΑΓΑΣΑΚΗΣ: Δεν έχει καταργηθεί. 
	ΑΓΓΕΛΟΣ ΤΖΕΚΗΣ: Πέστε μας με ποιο νόμο έχει καταργηθεί. 
	ΓΕΩΡΓΙΟΣ ΦΛΩΡΙΔΗΣ: Πέστε μας, επιτέλους, για να δούμε τι θα γίνει.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα σας τα πω στη δευτερολογία μου. 
	ΑΓΓΕΛΟΣ ΤΖΕΚΗΣ: Δεν είπατε τίποτα στην πρωτολογία σας, όλα στη δευτερολογία θα τα πείτε;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν μπορώ να τα πω όλα στην πρωτολογία.
	ΓΕΩΡΓΙΟΣ ΦΛΩΡΙΔΗΣ: Είπε τα σπουδαία.
      Επίσης, έχετε μία τροπολογία εδώ, με την οποία μας λέτε ότι επιχειρήσεις, οι οποίες εμφανίζουν ζημιές με την εφαρμογή των διεθνών λογιστικών προτύπων, θα μπορούν να μοιράσουν κέρδη, δηλαδή μέρισμα. Κύριε Υπουργέ, διαβάζω ότι στα αποτελέσματα τα οποία ανακοίνωσε ο Ο.Τ.Ε. -γιατί προφανώς εκεί κάτι θέλετε να κάνετε- ο Ο.Τ.Ε. εμφανίζει με την εφαρμογή των διεθνών λογιστικών προτύπων για το 2005 ζημιές που είναι γύρω στα 300.000.000 ευρώ. 
      ΑΓΓΕΛΟΣ ΤΖΕΚΗΣ: Και η Αγροτική.
      ΓΕΩΡΓΙΟΣ ΦΛΩΡΙΔΗΣ: Και άλλες.
      Εσείς φέρνετε τώρα διάταξη, για να μπορέσει να πάρει το κράτος ως μέτοχος σε αυτές τις επιχειρήσεις μέρισμα την ώρα που έχουν ζημία; Δηλαδή, τόσο χάλια πάνε τα δημόσια έσοδα; Μέχρι πότε θα συνεχιστούν όλες αυτές οι κομπίνες της εφάπαξ είσπραξης εσόδων, για να μπορείτε τάχα να εμφανίζετε αυξημένο ρυθμό στα έσοδα; Το ξέρετε πάρα πολύ καλά. Θα έλθουμε, όμως, κάποια στιγμή σύντομα και γι’ αυτήν την ιστορία των αυξημένων δήθεν εσόδων που δεν έχουν σχέση με την πραγματική οικονομική δραστηριότητα της χώρας, αλλά με διάφορες λογιστικές μικροκομπίνες τις οποίες κάνετε εκεί πέρα, προκειμένου να πάρετε χρήματα από εδώ, χρήματα από εκεί, χρήματα παραπέρα, για να αποφύγετε το σκόπελο του Μαρτίου στο ECOFIN.  Όμως, αυτό δεν συνιστά σοβαρή λειτουργία μιας υπεύθυνης χώρας. 
	Έχουμε, βέβαια, και την τροπολογία της εισοδηματικής πολιτικής, αυτήν την τροπολογία που δεν είχατε καν κουράγιο να την παρουσιάσετε, όπως γίνεται κάθε φορά από τον Υπουργό Οικονομίας και να πείτε: «Ιδού, η εισοδηματική μας πολιτική για το δεύτερο ή για τον τρίτο χρόνο διακυβέρνησής μας του 2006». Έχουμε αυξήσεις μέχρι 3% με διαπιστωμένο πληθωρισμό πάνω από 3,5%. Τι λέτε τώρα εσείς στους εργαζόμενους του δημόσιου τομέα και στους συνταξιούχους; Τους λέτε ότι εμείς αφαιρούμε από τη δυνατότητά σας να κρατήσετε το επίπεδο ζωής σας και σας παραπέμπουμε, αν θέλετε να κρατήσετε αυτό το επίπεδο, να πάτε να δανειστείτε, διότι εν πάση περιπτώσει τα έξοδα τρέχουν και όλες οι οικογένειες θέλουν να κρατήσουν το επίπεδο ζωής που είχαν τα προηγούμενα χρόνια. Πώς, όμως, θα το κρατήσουν, όταν η εισοδηματική σας πολιτική είναι τέτοια, η οποία κατατρώγει τη βάση της όποιας δυνατότητάς τους να ζουν καλά; Τι τους λέτε πάλι; «Πηγαίνετε να δανειστείτε. Πάρτε καταναλωτικά, προσωπικά ή οτιδήποτε δάνεια –εδώ είναι οι τράπεζες- για να μπορέσετε να κρατηθείτε». 
	Βεβαίως, αυτό έρχεται και δημιουργεί μία άλλη βόμβα στα θεμέλια της κοινωνικής λειτουργίας της χώρας. Και ξέρετε γιατί; Γιατί η Τράπεζα της Ελλάδος με το μηνιαίο δελτίο του Αυγούστου του 2005 παρουσίασε ότι από τα ελληνικά νοικοκυριά περίπου το 8% έχει απόλυτη αδυναμία να εξυπηρετήσει τα δάνεια, τα οποία έχει πάρει. Ακούσαμε, όμως, με οδυνηρή έκπληξη τον κ. Γκαργκάνα πριν από δύο ημέρες στην Επιτροπή των Οικονομικών να λέει ότι το 50% των νοικοκυριών αντιμετωπίζει ήδη μικρότερες ή μεγαλύτερες δυσκολίες.
    Και προσέξτε, το 8% των νοικοκυριών που έχουν απόλυτη αδυναμία να εξυπηρετήσουν τα δάνειά τους έχει γίνει σε δυο χρόνια 12%. Θα το ανακοινώσουν σε λίγες μέρες, μας είπε. Ξέρετε τις σημαίνει αυτό; Μια αύξηση 50% σε κείνα τα νοικοκυριά τα οποία έχουν απόλυτη αδυναμία να εξυπηρετήσουν τα δάνειά τους. 
    Αυτό δημιουργεί αυτή τη στιγμή συνθήκες οι οποίες μπορεί να οδηγήσουν σε τυφλή κοινωνική σύγκρουση. Και πρέπει να το λάβετε υπ’ όψιν σας, όταν με μεγάλη ευκολία και απλόχερα κάνετε ρυθμίσεις, οι οποίες δίνουν ακόμα μεγαλύτερα εισοδήματα στην νέα αριστοκρατία του πλούτου στην Ελλάδα και αφαιρείτε από τον εργαζόμενο λαό. Του αφαιρείτε δηλαδή τη δυνατότητα ανάμεσα στα άλλα να μπορέσει να εξυπηρετήσει και τις δανειακές του υποχρεώσεις. Η λήψη ενός δανείου δεν είναι σώνει και καλά κάτι κακό. Πολλές φορές είναι κάτι εξαιρετικά καλό. Όμως ο άλλος που προγραμματίζει τη ζωή του και βλέπει ότι έρχεται μια Κυβέρνηση, η οποία είτε τον αδικεί με τις πολιτικές της στην ανεργία είτε τον οδηγεί εφόσον εργάζεται στην μείωση του εισοδήματός του, τότε προφανώς βρίσκεται σε αδυναμία να αντιμετωπίσει τα στοιχειώδη. Και αυτό είναι που θα αντιμετωπίσει η ελληνική κοινωνία το επόμενο διάστημα εξαιτίας αυτών των πολιτικών. 
    Έχουμε βέβαια και την τροπολογία στην οποία αναφέρθηκε ο κ. Τζέκης η οποία οδηγεί στον απόλυτο και οριστικό εξευτελισμό της υπόθεσης του Μπαϊρακτάρη. Πάνε οι έλεγχοι, πάνε τα πάντα. Μια απλή βεβαίωση. Τι έγινε ο αγώνας εναντίον της διαπλοκής; Πώς κατάντησε αυτός ο αγώνας; Με μια απλή υπεύθυνη δήλωση ενός αναδόχου ότι δεν υπάρχει πρόβλημα, τελειώνουν τα ζητήματα αυτά; 
    Και βέβαια, αγαπητοί συνάδελφοι, επειδή αναφέρθηκε ο κ. Γεωργακόπουλος στο θέμα τού με πόση μεγάλη ευκολία ο κ. Αλογοσκούφης λέει ψέματα, προσπαθεί αυτή την περίοδο να διαχειριστεί μια κατάσταση, λέγοντας ότι το 2008 θα αρχίσουμε να δίνουμε τα υπεσχημένα. Αλλά θέλω να σας πω ότι το 2008 είναι μια άλλη τετραετία και εσείς προσπαθείτε να διαγράψετε ολόκληρη αυτή την τετραετία σαν να μην υπήρξε, σαν να μην κυβερνήσατε και αναβαπτισμένοι σε ποια κολυμβήθρα του Σιλωάμ δεν ξέρω, θα έρθετε στη συνέχεια για να ικανοποιήσατε τις υποσχέσεις που δώσατε πριν από το 2004. 
    Η τετραετία 2004-2008 για σας είναι σαν να μην υπάρχει. Όμως τα αποτελέσματά της υπάρχουν. Αυτή τη στιγμή διαβρώνετε ολόκληρη η παραγωγική δυνατότητα της χώρας. Και μεγάλα τμήματα του ενεργού πληθυσμού πάνε στο περιθώριο. Και γι’ αυτούς δεν έχετε κανένα απολύτως σχέδιο. Αυτοί θα σας περιμένουν στις επόμενες εκλογές και βεβαίως εκεί θα δείτε τα οδυνηρά για εσάς αποτελέσματα. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Φλωρίδη. Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Τασούλας.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριοι συνάδελφοι, με το συζητούμενο νομοσχέδιο εναρμονίζεται το εθνικό δίκαιο σε θέματα που έχουν να κάνουν με την φορολογική μεταχείριση εταιρειών και των θυγατρικών τους, εναρμονίζεται σε θέματα που έχουν να κάνουν με την αμοιβαία συνδρομή των χωρών-μελών της Ευρωπαϊκής Ένωσης σε θέματα καταπολέμησης της φοροδιαφυγής, και σε θέματα φόρου προστιθεμένης αξίας. Διορθώνονται κατάλοιπα μη εναρμονίσεως της χώρας μας με την έκτη κοινοτική οδηγία, δηλαδή από την εποχή της δεκαετίας του ’70. Και τέλος ρυθμίζονται θέματα που έχουν σχέση με το Ταμείο Παρακαταθηκών και Δανείων και τον τελωνειακό κώδικα, κυρίως θέματα προβλημάτων που δημιουργήθηκαν από την εισαγωγή ταξινομημένων σε άλλες χώρες μεταχειρισμένων οχημάτων στην δική μας χώρα. 
    Οι εισηγητές της Αντιπολίτευσης αλλά και ο Κοινοβουλευτικός Εκπρόσωπος της Αξιωματικής Αντιπολίτευσης προσπάθησαν να γενικεύσουν την συζήτηση επί του νομοσχεδίου αυτού και αναφέρθηκαν σε θέματα που έχουν να κάνουν με τη γενικότερη οικονομική πολιτική, σε θέματα που έχουν να κάνουν με τις σφυγμομετρήσεις, σε θέματα που έχουν να κάνουν με την καταπολέμηση της διαπλοκής και της διαφθοράς. Και εξεπέμφθη από του Βήματος αυτού η πρόβλεψη ότι οι επόμενες εκλογές του 2008 με βάση τις συνταγματικές προθεσμίες θα είναι δήθεν οδυνηρές για την Νέα Δημοκρατία. 
      Το ΠΑ.ΣΟ.Κ. αγάλλεται επ’ εσχάτων διότι οι σφυγμομετρήσεις αναλύονται από το ίδιο με βάση τον τρόπο που χρησιμοποιεί ένας οινόφλυξ, ένας μεθυσμένος επί το λαϊκότερο, το φανοστάτη. Ο οινόφλυξ χρησιμοποιεί τον φανοστάτη όχι για να φωτισθεί αλλά για να στηριχθεί.
       Το ΠΑ.ΣΟ.Κ. χρησιμοποιεί τις σφυγμομετρήσεις και επιδιώκει να στηρίξει τις επιθυμίες του παρά να διαφωτιστεί επί της πραγματικότητας. Η πραγματικότητα είναι ότι οι σφυγμομετρήσεις είναι για τον πολίτη ο οποίος μετέχει, ένας τρόπος εκπομπής μηνυμάτων, ένας τρόπος να εκπέμψει τα μηνύματα και τις προσδοκίες που έχει από τα κόμματα, από τις κυβερνήσεις, από τις αντιπολιτεύσεις.
      Οι σφυγμομετρήσεις δεν συνιστούν ψήφο. Η ψήφος είναι συγκεκριμένη. Όταν γίνεται αλλάζει το σκηνικό, αλλάζει τη σύνθεση της Βουλής. Οι σφυγμομετρήσεις είναι κάτι το οποίο αξιοποιείται και κρίνεται αυτός ο οποίος αξιοποιεί αυτές ή αυτός ο οποίος αγνοεί αυτές.
      Η Νέα Δημοκρατία εισπράττει τα μηνύματα των δημοσκοπήσεων και των εξήντα πέντε, και εκείνων δηλαδή που την εμφάνιζαν να έχει μεγάλη διαφορά με το ΠΑ.ΣΟ.Κ. και εκείνων που την εμφανίζουν τώρα στη δυσκολότερη φάση της συνταγματικής της πορείας μέσα στην τετραετία. Αξιοποιεί τα μηνύματα, δεν κομπορρημονεί ούτε όταν η διαφορά είναι ευδιάκριτη, ούτε όταν η διαφορά είναι μικρότερη και έχει εμπιστοσύνη στην απόδοση των οικονομικών της μέτρων τα οποία επαναλαμβάνω από του Βήματος αυτού δεν συγκρίνονται με την απόδοση που είχε το ΞΥΣΤΟ λαχείο. Μόνο το ΞΥΣΤΟ λαχείο είχε άμεσο αποτέλεσμα. Η οικονομική πολιτική μιας σοβαρής κυβέρνησης η οποία επιθυμεί να συγκρατήσει μια κατηφόρα και εν συνεχεία να βάλει τη χώρα σε ανοδική οικονομική πορεία, δεν σχετίζεται με το ΞΥΣΤΟ λαχείο το οποίο έχετε εσείς υπ’ όψιν σας.
      Η οικονομική πολιτική της Κυβέρνησης άλλαξε τον τρόπο οικονομικής αναπτύξεως από εκείνον ο οποίος στηρίζεται στην τόνωση της εγχώριας ζήτησης, με όλες τις επιπτώσεις που έχει αυτό ιδιαίτερα στο ισοζύγιο των τρεχουσών συναλλαγών και μεταθέτει τον τρόπο ανάπτυξης προς την τόνωση των επενδύσεων, προς την τόνωση της ανταγωνιστικότητας και συνεπώς της εξωστρέφειας της οικονομίας.
      Αυτοί οι στόχοι υπηρετούνται και με τις διαρθρωτικές μεταρρυθμίσεις και με τη δημοσιονομική προσαρμογή που είναι ακριβώς το γόνιμο υπέδαφος για να μετατρέψουμε την οικονομική μας ανάπτυξη σε βιώσιμη, σε διατηρήσιμη και όχι σε κρατικοδίαιτη.
      Η έκθεση της Τραπέζης της Ελλάδος, η οποία παρουσιάστηκε πριν από δύο μέρες στην αρμόδια Επιτροπή Οικονομικών της Βουλής, στο πέμπτο της κεφάλαιο, που αφορά στις οικονομικές προοπτικές της χώρας, ζητά τη συνέχιση και της δημοσιονομικής προσαρμογής και των διαρθρωτικών μεταρρυθμίσεων. Και αναγνωρίζει η έκθεση της Τραπέζης της Ελλάδος ότι έχει ενισχυθεί και το επιχειρηματικό κλίμα στη χώρα, ότι θα έχουμε επιβράδυνση του πληθωρισμού τη χρονιά που διανύουμε, ότι θα έχουμε ενίσχυση της απασχόλησης και ότι αυτό οφείλεται και στις θεσμικές πρωτοβουλίες της Κυβέρνησης και στο γενικότερο συμμάζεμα των δημόσιων οικονομικών. 
      Η εναρμόνιση της νομοθεσίας της χώρας μας προς την Ευρωπαϊκή Ένωση, που άδικα ισχυρίζεστε ότι καθυστερήσαμε να το κάνουμε εν σχέσει με τις οδηγίες που σήμερα μεταφέρουμε στο εθνικό μας δίκαιο –και άδικα το ισχυριστήκατε, γιατί τα πρώτα χρόνια έπρεπε η Kυβέρνηση να εναρμονίσει αυτά που εσείς δεν είχατε εναρμονίσει τα προηγούμενα χρόνια, γιατί μας περίμενε μια σειρά οδηγιών που έπρεπε να βγει από τη  μέση για να έρθει η σειρά των σημερινών- η εναρμόνιση, λοιπόν, της νομοθεσίας της χώρας μας προς την ευρωπαϊκή νομοθεσία είναι επίσης ένα στοιχείο τονώσεως της ανταγωνιστικότητας και ένα στοιχείο καταστρώσεως ενός επιχειρηματικού κλίματος, το οποίο ευνοεί την ανάπτυξη της επιχειρηματικότητας και διευκολύνει τους επιχειρηματίες να ξέρουν σε τι οικονομικό, φορολογικό και νομοθετικό καθεστώς καλούνται να πραγματοποιήσουν τις επενδύσεις τους. 
      Η επιτάχυνση, λοιπόν, της εναρμονίσεως των κοινοτικών οδηγιών και αυτών των τριών που σήμερα καλούμαστε να ψηφίσουμε, δεν έχει να κάνει μόνο με ένα τεχνικό ή ένα απολύτως εξειδικευμένο ζήτημα, αλλά εντάσσεται στη γενικότερη επιτάχυνση και συστηματοποίηση αυτής της εναρμόνισης που είναι απαραίτητη προϋπόθεση για την ανάπτυξη της επιχειρηματικότητας. 
      Η Αντιπολίτευση γενικεύει τη συζήτηση ακόμα και στα ειδικότερα θέματα με στόχο πάντα την οικονομική πολιτική και με φόντο το σήμερα, ούτε καν το αύριο. Και έχοντας αυτό το κοντόφθαλμο και όχι με προοπτική φόντο, αγάλλεται επαναλαμβάνω, η Αντιπολίτευση και ιδιαίτερα η Αξιωματική Αντιπολίτευση γιατί συνδυάζεται η συζήτηση αυτού του νομοσχεδίου με την ανακοίνωση της φετινής εισοδηματικής πολιτικής και την ανακοίνωση της αύξησης της καταβολής των φορολογικών προκαταβολών εκ μέρους των ανωνύμων εταιρειών, των κεφαλαιουχικών εταιρειών και των τραπεζικών ιδρυμάτων. 
      Όλο το πλέγμα της οικονομικής δραστηριότητας του κράτους και όλο το πλέγμα των μέτρων στα πρώτα χρόνια της δημοσιονομικής προσαρμογής δεν είναι ξεκάρφωτο και δεν μπορεί κανείς να το αντιληφθεί μεμονωμένα. Και η εισοδηματική πολιτική για την οποία πρώτη η Κυβέρνηση θα ήθελε να είναι πιο γενναιόδωρη και η πολιτική της εισπράξεως μεγαλύτερης προκαταβολής φόρων από τις ανώνυμες κυρίως εταιρείες και τις τράπεζες, είναι μια πολιτική που αξίζει και οφείλουμε να τη δούμε εντεταγμένη μέσα στο γενικότερο πλέγμα των μέτρων για την ενίσχυση της ανταγωνιστικότητας, για την εναρμόνιση προς αυτά που ισχύουν στην Ευρώπη, αλλά κυρίως να τη δούμε μέσα στην έντονη προσπάθεια νοικοκυρέματος της οικονομίας και στροφής της πορείας της οικονομίας από τις δικές σας ψευδεπίγραφες επιτεύξεις, σε πραγματικές και γι’ αυτό διατηρήσιμες επιτεύξεις. 
      Η ανυπομονησία του ΠΑ.ΣΟ.Κ. να βγάζει συμπεράσματα στο μεσοδιάστημα του εκλογικού κύκλου, μαρτυρούν όχι την αδημονία του να δει αποτελέσματα υπέρ των χαμηλοτέρων στρωμάτων, αλλά μαρτυρούν την ανασφάλειά του να παραδεχθεί και τις τεράστιες ευθύνες του για τον δημοσιονομικό εκτροχιασμό, αλλά και να παραδεχθεί ότι η πορεία που ακολουθούμε είναι η μόνη που εγγυάται καρποφορία. Και δεν εγγυάται καρποφορία στο βωμό του εκλογικού κύκλου της πρώτης τετραετίας. Εγγυάται καρποφορία την οποία ενδεχομένως και το κόμμα της σημερινής Αξιωματικής Αντιπολίτευσης, μετά από τις δικές του τετραετίες στα έδρανα της Αντιπολιτεύσεως, θα καρπωθεί και πολιτικά και πραγματικά, διότι η οικονομία και η κατάσταση της χώρας που θέλει η Νέα Δημοκρατία να κληροδοτήσει στην επόμενη κυβέρνηση, μετά από τις δικές της τετραετίες στα έδρανα της Κυβερνήσεως, θα είναι μία οικονομία η οποία δεν θα μπορεί να ανατραπεί δήθεν μετά από ένα ή δύο χρόνια, ακόμη και μη νοικοκυρεμένης διαχειρίσεως, αλλά θα είναι μία οικονομία η οποία θα αντέχει ακόμη και την ανευθυνότητα ενός παλιού ΠΑ.ΣΟ.Κ., την οποία είδαμε όλα αυτά τα δεκαεννέα χρόνια της κυβερνητικής του θητείας. 
      To συζητούμενο, λοιπόν, νομοσχέδιο δεν είναι σκέτα τεχνικό ή γραφειοκρατικό ή απλώς μεταφορά περίπλοκων οδηγιών στο εσωτερικό μας δίκαιο ούτε οι τροπολογίες, οι οποίες το συνοδεύουν, είναι μία ξεκάρφωτη πολιτική, η οποία έχει στόχο να αποδείξει ότι δήθεν εμείς που θα ψηφίσουμε και θα στηρίξουμε όλα αυτά είμαστε θύματα, όπως δήθεν ελέχθη, του κ. Αλογοσκούφη. Αν υπάρχουν θύματα, όχι απλώς σ’ αυτήν την Αίθουσα, αλλά ευρύτερα σ’ αυτήν τη χώρα, είναι τα θύματα μιας πολιτικής, η οποία ήταν ασυλλόγιστη, είναι τα θύματα μιας πολιτικής, η οποία υπονόμευσε την ανάπτυξη της χώρας και δημιούργησε απίστευτα κρυφά ελλείμματα, τα οποία ήρθαν στο φως. Και σήμερα καλούμαστε όλοι εμείς όχι να θρηνούμε ή να μεταθέτουμε τις ευθύνες στο παρελθόν, αλλά να αναλάβουμε τις ευθύνες μας και να διορθώσουμε και την πορεία και τη γονιμότητα της οικονομίας. 
      Η Νέα Δημοκρατία  και μ' αυτό το νομοσχέδιο και με αυτές τις τροπολογίες συμμαζεύει την οικονομία, νοικοκυρεύει την οικονομία και χαρίζει στο ΠΑ.ΣΟ.Κ., ίσως, την προσωρινή χαρά του να ισχυρίζεται ότι οι σφυγμομετρήσεις μάς έφεραν πιο κοντά, τον τελευταίο καιρό. Θα ήθελα, όμως, να σας κάνω έκκληση, βλέποντας την αδιόρθωτη νοοτροπία που έχετε, να απολαύσετε όσο είναι καιρός αυτό το πιο κοντά που προσωρινά απολαμβάνετε, διότι από εδώ και πέρα και μέχρι το τέλος της πρώτης μας τετραετίας με την καρποφορία και την απόδοση των οικονομικών μέτρων και με τη γενναιοδωρία την οποία το συμμάζεμα της οικονομίας θα μας επιτρέψει να έχουμε προς τα χαμηλότερα στρώματα, θα ξανααπομακρυνθούμε και θα μας βλέπετε όχι τόσο κοντά σας από εδώ και πέρα. Συνεπώς, αυτήν την παρένθεση, όπως χαρακτηρίζετε εσείς δήθεν τη δικιά μας θητεία, αυτήν την παρένθεση της δικής σας αίσθησης ότι είμαστε κοντά, θα τη χάσετε. 
      Γι’ αυτό και έχουμε τεράστια κατανόηση στο να σας ακούμε να απολαμβάνετε αυτές τις σφυγμομετρήσεις, γιατί ξέρουμε ότι στο τέλος της πρώτης τετραετίας και οι σφυγμομετρήσεις, αλλά και το εκλογικό αποτέλεσμα θα επαναφέρουν την απόσταση που μας χωρίζει. Και φαίνεται, δυστυχώς, ότι δεν είναι μόνο απόσταση και διαφορά αριθμού αυτών που μας ψηφίζουν, αλλά είναι απόσταση και νοοτροπίας, είναι η απόσταση που χωρίζει το νοικοκύρεμα από το ξεχαρβάλωμα, η απόσταση εκείνου, ο οποίος θέλει να στήσει μια ισχυρή Ελλάδα, από αυτόν που θέλει να στήσει μία Ελλάδα, που του αποφέρει μόνο πρόσκαιρα εκλογικά οφέλη. 
      Συνεπώς, τη χαρά μιας τέτοιας διαφοράς σάς την αφήνουμε και αναλαμβάνουμε τη χαρά και την ευθύνη του να διορθώσουμε τα πράγματα και να σταθούμε στον ελληνικό λαό σε δύο χρόνια λέγοντάς του ότι και η εισοδηματική μας πολιτική και όλα τα μέτρα που πήραμε στην πορεία της τετραετίας μάς επιτρέπουν να ενισχύσουμε αυτό το ποσοστό των 2 εκατομμυρίων συμπολιτών μας, που μας κληροδοτήσατε κάτω από τα όρια της φτώχειας. 
      ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, μου επιτρέπετε ένα ερώτημα, για να διευκολυνθεί η συζήτηση; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ:  Είναι μία διάταξη, για να διευκολυνθούμε όλοι πιστεύω. Κύριε Πρόεδρε, το άρθρο 18 του νόμου 3296/2004 είναι το άρθρο που αναφέρεται στις συγχωνεύσεις. Σύμφωνα με την παράγραφο 6 του άρθρου αυτού οι διατάξεις του άρθρου εφαρμόζονται για συγχωνεύσεις επιχειρήσεων, των οποίων η ολοκλήρωση θα γίνει μέχρι 31/12/2008.
      Κύριε Πρόεδρε, το ερώτημα είναι το εξής: Ισχύει αυτό το άρθρο, ή δεν ισχύει;
      ΑΓΓΕΛΟΣ ΤΖΕΚΗΣ: Ναι, ισχύει. 
      ΠΡΟΕΔΡΕΥΩΝ (Σωτήρης Χατζηγάκης): Θα σας απαντήσει συνολικά, κύριε Δραγασάκη.
      Ο κύριος Τζέκης έχει το λόγο εκ μέρους του Κομμουνιστικού Κόμματος Ελλάδος και μετά θα απαντήσει συνολικά ο κύριος Υπουργός, για να  κλείσουμε τη συζήτηση.
      Ορίστε, κύριε Τζέκη.
      ΑΓΓΕΛΟΣ ΤΖΕΚΗΣ: Κύριε Πρόεδρε, ακούσαμε με ιδιαίτερη προσοχή τον κύριο Υπουργό και τον Κοινοβουλευτικό Εκπρόσωπο της Νέας Δημοκρατίας. Βεβαίως και οι δύο δεν μπήκαν στον κόπο να κάνουν μια αναφορά στην εισοδηματική τους πολιτική, να την υπερασπιστούν, διότι τόσο εμείς όσο και τα άλλα κόμματα, σταθήκαμε στο συγκεκριμένο ζήτημα, που είναι σημαντικό, εκτός αν θεωρούν ότι είναι μια απλή τροπολογία, η οποία την Τρίτη το απόγευμα θα περάσει και δεν θα ενημερωθεί ο εργαζόμενος του δημοσίου, αλλά και του ιδιωτικού τομέα για το τι γίνεται με την περίφημη εισοδηματική πολιτική. 
      Αυτό δεν είναι τυχαίο, γιατί ο κύριος Υπουργός επεκτάθηκε, μίλησε για μεταρρυθμιστικό έργο και το γενίκευσε. Βέβαια, δεν είναι κανείς αντίθετος με τις μεταρρυθμίσεις. Το ζήτημα είναι, όμως, το περιεχόμενο των μεταρρυθμίσεων και ποιοι θα ωφεληθούν από αυτές.
      Έτσι, λοιπόν, είναι πλούσιο το έργο της Κυβέρνησης σε μεταρρυθμίσεις. Όμως,  η διευθέτηση του εργάσιμου χρόνου είναι φιλεργατική μεταρρύθμιση; Όχι! Διαλύθηκε το οκτάωρο, έχουμε δεκάωρο, έχουμε δωδεκάωρο και μάλιστα απλήρωτες υπερωρίες. Ωφέλησε, λοιπόν, τους επιχειρηματίες. 
      Έχουμε την απελευθέρωση του ωραρίου. Αυτό ευνόησε τις μικρές επιχειρήσεις, δηλαδή θα δουλέψουν στα ανταγωνιστικά πλαίσια και θα έχουν αύξηση του τζίρου και κέρδη; Όχι! Ήταν απαίτηση των πολυεθνικών μεγαλοκαταστημάτων και των μεγάλων σούπερ μάρκετ.
      Είχαμε τη μεταρρύθμιση των Δ.Ε.Κ.Ο., που σημαίνει ότι σε μια δημόσια επιχείρηση έχουμε δύο και τρεις κατηγορίες εργαζομένων. Έχουμε χτύπημα των συλλογικών συμβάσεων, χτύπημα ασφαλιστικών και εργασιακών δικαιωμάτων. Αυτό ήταν προς όφελος των εργαζομένων, ή προς όφελος αυτών οι οποίοι θα αγοράσουν από το ξεπούλημα, που κάνει η Κυβέρνηση, της δημόσιας επιχείρησης; 
      Το χτύπημα των κλαδικών συμβάσεων είναι ένα γεγονός. Η Κυβέρνηση δεν μπορεί να καλύπτεται πίσω από το «δεν με αφορά». Ο ρόλος του Πόντιου Πιλάτου δεν σημαίνει ότι δεν παίρνει το μέρος, για παράδειγμα των τραπεζιτών, όταν λένε ότι δεν θέλουν να υπογράψουν συλλογική σύμβαση με τους τραπεζοϋπαλλήλους. Παίρνει συγκεκριμένο μέρος η Κυβέρνηση με τη μεταρρύθμιση για τους ναυτεργάτες με το νομοσχέδιο που πέρασε την προηγούμενη εβδομάδα.  Με τους εφοπλιστές συντάχθηκε η Κυβέρνηση.
      Μάλιστα, κύριε Πρόεδρε, αθέτησε την προεκλογική υπόσχεση που υπάρχει στο πρόγραμμά της ότι θα μειώσει το φόρο στους ναυτεργάτες. Τι έκανε τώρα; Υλοποίησε τα αιτήματα των εφοπλιστών. Για τους ναυτεργάτες πολιτική επιστράτευση, για τους τραπεζοϋπαλλήλους ξυλοκόπημα και δακρυγόνα. 
      Για τους μικρομεσαίους αγρότες, για τους οποίους εσείς γνωρίζετε καλά, κύριε Πρόεδρε, με την Κοινή Αγροτική Πολιτική αποδέσμευσε την επιδότηση από την παραγωγή. Τι σημαίνει αυτό; Σημαίνει μείωση του αγροτικού εισοδήματος, με κύριο σκοπό να φύγουν από τη μέση οι μικρομεσαίοι αγρότες προς όφελος των μεγάλων επιχειρηματικών ομίλων, που επενδύουν στον αγροτικό τομέα. 
      Μεταρρύθμιση ήταν μήπως και η ακρίβεια, οι έλεγχοι; Μα, είδαμε την ακρίβεια να παίρνει εκρηκτικές διαστάσεις. Για ποιες, λοιπόν, ρυθμίσεις που θα κτυπούσαν τους μεγάλους επιχειρηματικούς ομίλους, οι οποίοι μονοπωλούν και δημιουργούν ολιγοπωλιακές καταστάσεις στην αγορά μας λέτε; 
      Είχαμε μεταρρυθμίσεις που ωφέλησαν την ανεργία; Όχι! Σύμφωνα με τα τελευταία στοιχεία είναι μειωμένες κατά εξίμισι χιλιάδες οι θέσεις εργασίας. Έβγαλε το τρίτο τρίμηνο η EUROSTAT 10,1% την αύξηση της ανεργίας, που σημαίνει ότι παρ’ όλες τις επιδοτήσεις, τις επιχορηγήσεις, τις φοροαπαλλαγές προς τους επιχειρηματικούς ομίλους, η ανεργία είναι πραγματικά υψηλή.
      Μήπως θα είναι φιλεργατική η μεταρρύθμιση που επαγγέλλεται και εξαγγέλλει η Κυβέρνηση για το ασφαλιστικό; Όχι! Εάν θα ανατρέξετε στα προγράμματα, θα ανακαλύψετε ότι έχει ως κύριο στόχο να αυξήσει τα όρια συνταξιοδότησης, να μειώσει τις συντάξεις και να ενισχύσει τις ιδιωτικές ασφαλιστικές εταιρείες, αφού, όπως υποσχέθηκε ο κ. Αλογοσκούφης στη Γενική Συνέλευση των Ιδιωτικών Ασφαλιστικών Εταιρειών, αυτές μπορούν να παίξουν σημαντικό ρόλο στην ασφάλιση και στη συνταξιοδότηση των εργαζομένων.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
Άρα, λοιπόν, λέμε ότι όλο αυτό το μεταρρυθμιστικό έργο της Κυβέρνησης είναι πολιτικά υπέρ των επιχειρηματικών ομίλων, υπέρ του κεφαλαίου. Είναι καθαρά ταξική η πολιτική της Κυβέρνησης. 
      Επειδή αναφερθήκαμε στο νόμο που είχε το ΠΑ.ΣΟ.Κ. για τις συνενώσεις,  ξέρετε, κύριε Υπουργέ, και το ξέρετε πάρα πολύ καλά ότι αυτός ο νόμος ήρθε μετά το Χρηματιστήριο, γιατί ήξεραν όλοι ότι τότε όχι μόνο οι τράπεζες αλλά και οι μεγάλες επιχειρήσεις δημιουργούσαν δύο και τρεις θυγατρικές εταιρείες για την είσοδό τους στο Χρηματιστήριο, γινόταν χαμός για να αποσπάσουν, όπως απέσπασαν, πολύ μεγάλα χρηματικά ποσά. Στην κυριολεξία έγινε μία αρπαγή της λαϊκής αποταμίευσης και βέβαια δόθηκαν ιδιαίτερα κίνητρα για τη συγχώνευση αυτών των εταιρειών με τις μητρικές και εσείς, σύμφωνα με αυτό που διάβασε ο κ. Δραγασάκης, το πάτε μέχρι το 2008, ισχύουν δηλαδή τα κίνητρα για τις συγχωνεύσεις. 
      Επομένως, το ζήτημα για εμάς είναι ότι δεν απαντήσατε και σε αυτά που σας θέσαμε. Δηλαδή η προκαταβολή φόρου, τα 450.000.000 ευρώ πλέον πρέπει να έρθουν συγκεκριμένα, κύριε Υπουργέ, και ακούστε με τι ζητάω για την Τρίτη. Κύριε Πρόεδρε, ζητάμε από την Κυβέρνηση να μας φέρει πόσα ποσά αναλογούν στις ανώνυμες εταιρείες, πόσα ποσά αναλογούν στις εταιρείες περιορισμένης ευθύνης, πόσα ποσά αναλογούν στις μικρές επιχειρήσεις. Εκεί θα δούμε τελικά ποιος είναι αυτός που καρπώνεται τις μεγάλες φοροαπαλλαγές, γιατί είπε πολύ σωστά ο Κοινοβουλευτικός Εκπρόσωπος του ΠΑ.ΣΟ.Κ. ότι μειώσατε κατά δέκα μονάδες τον ανώτατο φορολογικό συντελεστή, αλλά όμως ξέχασε να πει ότι ήταν αυτοί που τον κατέβασαν άλλες δέκα μονάδες, δηλαδή μέσα σε τέσσερα-πέντε χρόνια 20%, κύριε Πρόεδρε, κατέβηκε ο ανώτατος φορολογικός συντελεστής των επιχειρήσεων. 
      Μάλιστα, επειδή ενδιαφερόμαστε για τις μικρομεσαίες επιχειρήσεις, λέμε -και αυτό φάνηκε μέσα στον Προϋπολογισμό του 2005- ότι εισέπραξε η Κυβέρνηση επιπλέον από αυτά που είχε προϋπολογίσει 585.000.000 ευρώ από την περαίωση την οποία νομοθετήσατε να γίνεται κάθε χρόνο, ενώ η προηγούμενη Κυβέρνηση του ΠΑ.ΣΟ.Κ. κάθε δύο-τρία χρόνια έκανε «φορογιουρούσι» στις μικρές επιχειρήσεις. Εσείς ασκείτε τρομοκρατία απέναντι στους μικρούς για να μαζέψετε τα 585.000.000 ευρώ, όσα χαρίζετε προς τις μεγάλες επιχειρήσεις. 
      Ακούσαμε βέβαια και για τις ρυθμίσεις του Ταμείου Παρακαταθηκών και Δανείων. Κοιτάξτε, κύριε Υπουργέ, εδώ να είμαστε καθαροί. Η συγκεκριμένη ρύθμιση της παραγράφου 2 είναι φωτογραφική. Συγκεκριμένα συμφέροντα εξυπηρετεί, κύριε Πρόεδρε. Μάλιστα, σας είχαμε πει ότι θα παρέχει κάθε μορφή πιστώσεων προς το νομικό πρόσωπο στο οποίο μεταβιβάζονται τα μελλοντικά έσοδα και παράλληλα θα αγοράζει από αυτό το νομικό πλαίσιο ό,τι κινητές αξίες ή ομολογίες εκδώσει. Δηλαδή με τα λεφτά του ελληνικού λαού κάποιοι θα βγάλουν εκατοντάδες εκατομμύρια ευρώ κέρδη και εδώ είναι ακριβώς η διαπλοκή. Εμείς λέμε για την διαπλοκή ότι είναι ζήτημα πολιτικό, συνδέεται. Δεν εννοούμε ένα σκάνδαλο, είναι η διαπλοκή που εξυπηρετεί ακριβώς τα μεγάλα επιχειρηματικά συμφέροντα. 
      Θέλω να κλείσω με αυτό, κύριε Πρόεδρε: Αυτή η αντιλαϊκή πολιτική συνοδεύεται από αυταρχισμούς. Εμείς λέμε προς τον ελληνικό λαό που μας ακούει το εξής: Υπάρχουν διαχρονικές πολιτικές ευθύνες των δύο κομμάτων που εναλλάσσονται στην Κυβέρνηση Νέας Δημοκρατίας και ΠΑ.ΣΟ.Κ.. Το τι λένε οι σφυγμομετρήσεις είναι ένα γεγονός, αλλά εκφράζουν όμως και μια δίκαιη αγανάκτηση που αποκαλύπτεται μέσα από αυτές για το έργο της σημερινής Κυβέρνησης και για τα έργα και τις ημέρες των προηγούμενων κυβερνήσεων. Εμείς, το Κομμουνιστικό Κόμμα Ελλάδας, τους λέμε ότι είναι η ώρα και στους δύο να στείλουν τα μηνύματα, να τους εγκαταλείψουν πλήρως. Υπάρχει η πολιτική φερεγγυότητα του Κομμουνιστικού Κόμματος Ελλάδας και πολύ περισσότερο αυτή η υπόσχεση που δίνουμε όχι μόνο ότι εδώ μέσα στη Βουλή θα αποκαλύψουμε το αντιλαϊκό έργο της Κυβέρνησης, αλλά πολύ περισσότερο ότι έξω από τη Βουλή θα δώσουμε το δυναμικό παρόν εκεί που πραγματικά κερδίζονται και αιτήματα φιλολαϊκά αλλά και κυρίως θα ανατρέψουμε και πολιτικές. Το μήνυμα το πήρατε με τους ναυτεργάτες. 
      Η σημερινή Κυβέρνηση, όπως και οι προηγούμενες, θα πάρουν το μήνυμα στις 15 Μαρτίου, όταν δηλαδή θα απεργήσει ο δημόσιος και ιδιωτικός τομέας -δεδομένου ότι πλέον τα συμφέροντα είναι κοινά- και θα υπάρξει μαζική συμμετοχή. Εκεί, λοιπόν, υπάρχει το ταξικό εργατικό κίνημα, γιατί οι συμβιβασμένες πλειοψηφίες στη Γ.Σ.Ε.Ε. και την Α.Δ.Ε.Δ.Υ. έχουν παίξει αρνητικό ρόλο όλα τα προηγούμενα χρόνια. 
      Κύριε Πρόεδρε, εμείς λέμε ότι θα καταψηφίσουμε αυτό το πάζλ των διατάξεων του νομοσχεδίου που αν το διαμορφώσεις, θα έχει ένα καθαρό πολιτικό περιεχόμενο. Βέβαια, θα μας δοθεί η δυνατότητα να αναπτύξουμε περισσότερο τις απόψεις μας στη συζήτηση κατ’ άρθρο.
      Όμως, η ένοχη σιωπή της Κυβέρνησης -και των εισηγητών και των Κυβερνητικών Βουλευτών- για την εισοδηματική πολιτική, αποκαλύπτει πραγματικά το πρόσωπο της σημερινής Κυβέρνησης, δηλαδή ποιον ευνοεί και ποιον ζημιώνει συνέχεια με την κυβερνητική της πολιτική. Δεν μπορεί να δώσει άλλα ο ελληνικός λαός. Φτάνει! Δεν σας χρωστάει, αλλά του χρωστάτε πάρα πολλά και ιδίως το κεφάλαιο!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ τον κ. Τζέκη.
      Το λόγο έχει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, σε σχέση με το ζήτημα το οποίο ετέθη –και από τον κ. Δραγασάκη- για τη μείωση των φορολογικών συντελεστών λόγω συγχωνεύσεων των ανωνύμων εταιριών, θα ήθελα να πω ότι το άρθρο 18 του ν. 3296/2004 στο οποίο αναφερθήκατε, κύριε Δραγασάκη, αφορά κίνητρα για συγχωνεύσεις αποκλειστικά μικρομεσαίων επιχειρήσεων, με εξαίρεση τις ανώνυμες εταιρίες.
      Η μείωση των φορολογικών συντελεστών λόγω συγχωνεύσεων των ανωνύμων εταιριών, αναφέρεται στο άρθρο 9 του ν. 2992/2002, ο οποίος είναι ένας νόμος που ψηφίστηκε από την προηγούμενη κυβέρνηση του ΠΑ.ΣΟ.Κ..
      Το άρθρο 9, λοιπόν, του ν. 2992/2002 είχε ισχύ μέχρι την 31-12-2005. Επομένως, για τις ανώνυμες εταιρίες οι οποίες προέρχονται από συγχώνευση ή απορρόφηση άλλων εταιριών, δεν ισχύει η μείωση του συντελεστή και ούτε πρόκειται να ισχύσει από την 1-1-2006 και μετά. Νομίζω ότι είναι σαφής η θέση την οποία εξέφρασα. Δεν έχουν τη μείωση και δεν πρόκειται να την έχουν ούτε στο μέλλον. 
      Επειδή οι συνάδελφοι της Αξιωματικής Αντιπολίτευσης μας κατηγόρησαν για υπερκέρδη των τραπεζών, θα ήθελα να θυμίσω ότι η Εθνική Τράπεζα, η οποία το 2005 παρουσίασε κέρδη 740.000.000 ευρώ, το 1999 είχε κέρδη 228.000.000.000 δραχμών, παρουσιάζοντας αύξηση στα κέρδη της κατά 76%. Η Eurobank είδε να αυξάνεται η κερδοφορία της το 1999 κατά 586%. Η Τράπεζα Πειραιώς κατά 280% και η ALPHA Τράπεζα κατά 60%! 
      ΑΓΓΕΛΟΣ ΤΖΕΚΗΣ: Τότε, ήταν το Χρηματιστήριο! 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Εκείνη την εποχή, οι τότε κυβερνητικοί παράγοντες μιλούσαν για τους τραπεζίτες –τους «μάγους» της οικονομίας- που θα αναστρέψουν την εικόνα της οικονομίας. Σήμερα βέβαια κατηγορούν και κατακεραυνώνουν την Κυβέρνηση για τα υπερκέρδη των τραπεζών.
      Εδώ λοιπόν κύριοι συνάδελφοι, θα μου επιτρέψετε να σας πω ότι έχουμε μία διαφορετική πολιτική αντίληψη. Όπως είπε και ο συνάδελφος –ο Κοινοβουλευτικός Εκπρόσωπος της Νέας Δημοκρατίας  κ. Τασούλας- πρόκειται για μια εντελώς διαφορετική πολιτική αντίληψη.
      Από τη μια μεριά έχουμε την πολιτική του πρόσκαιρου λαϊκισμού την οποία ασκείτε ως Αντιπολίτευση, και από την άλλη μεριά, έχουμε την πολιτική του ορθού πολιτικού λόγου, του εκσυγχρονισμού, του νοικοκυρέματος και της εξυγίανσης της οικονομίας στην οποία προχωράει η Κυβέρνηση. Αυτή είναι η μεγάλη μας διαφορά.
      Όσον αφορά το θέμα της προκαταβολής του φόρου των επιχειρήσεων, πρέπει να σας υπενθυμίσω ότι η προηγούμενη αύξηση προκαταβολής φόρου έγινε το 1998 επί κυβερνήσεως ΠΑ.ΣΟ.Κ. με το ν. 2579/78, είχε αναδρομική ισχύ για τα εισοδήματα του 1997 και η αύξηση αυτή έγινε από το 50% στο 55%. 
      Όμως, η μεγάλη μας διαφορά δεν είναι το ποσοστό της αύξησης. Το χαρακτηριστικό εκείνης της αύξησης είναι ότι αφορούσε όλους ανεξαιρέτως, ακόμη και τα φυσικά πρόσωπα, τους ελεύθερους επαγγελματίες και όλες ανεξαιρέτως τις επιχειρήσεις. Σε όλες ανεξαιρέτως τις επιχειρήσεις και στα φυσικά πρόσωπα είχαμε αύξηση της προκαταβολής του φόρου από το 50% στο 55%. 
      Εμείς κάνουμε αύξηση της προκαταβολής του φόρου μόνο για τις επιχειρήσεις της παραγράφου 1 του άρθρου 101 του Κώδικα Φορολογίας Εισοδήματος. 
      Επαναλαμβάνω ότι αυτή η αύξηση της προκαταβολής αφορά μόνο κεφαλαιουχικές επιχειρήσεις, ανώνυμες εταιρίες και εταιρίες περιορισμένης ευθύνης. Δεν περιλαμβάνονται ανώνυμες εταιρίες μη κερδοσκοπικού χαρακτήρα, ούτε ατομικές επιχειρήσεις ούτε ομόρρυθμες εταιρίες ούτε ετερόρρυθμες εταιρίες ούτε εταιρίες αστικού δικαίου ούτε προσωπικές εταιρίες για τις οποίες –και για τα φυσικά πρόσωπα βεβαίως- η προκαταβολή του φόρου εξακολουθεί να παραμένει στο 55%.
      Το ανέφερα αυτό για να αποδείξω την κοινωνική ευαισθησία σας, εκείνης της εποχής.
      Και τελειώνω με μια μικρή αναφορά στο θέμα των δημοσκοπήσεων. Μας είπατε ότι υπάρχουν προβλήματα σε σχέση με την πορεία μας και αυτό αποτυπώνεται στις δημοσκοπήσεις. Θα ήθελα να σας πω ότι η αντιπολιτεύσεις κυρίως βασίζονται στις δημοσκοπήσεις. Οι κυβερνήσεις βασίζονται στο έργο το οποίο παράγουν και απ’ αυτό κρίνονται στο τέλος της τετραετίας, παρά το πιθανό πρόσκαιρο πολιτικό κόστος. Εμείς, λοιπόν, παράγουμε έργο προς όφελος του κόσμου, προς όφελος των πολιτών, προς όφελος της χώρας, γι’ αυτό και από τις δημοσκοπήσεις προκύπτει ότι εξακολουθούμε να έχουμε τη στήριξη και την εμπιστοσύνη της μεγάλης πλειοψηφίας των πολιτών.
      ΠΡΟΕΔΡΕΥΩΝ (Γεώργιος Σούρλας): Και μια και ο λόγος περί δημοσκοπήσεων που είπε ο κύριος Υπουργός, έχω να πω ένα πράγμα μόνο, απευθυνόμενος σε όλους, ως Βουλευτής, μια και δεν μπορώ να έρθω στο τιμητικό έδρανο.
      ΑΓΓΕΛΟΣ ΤΖΕΚΗΣ: Έχετε καμία δημοσκόπηση;
      ΠΡΟΕΔΡΕΥΩΝ (Γεώργιος Σούρλας): Πρέπει επιτέλους να αποκτήσει η χώρα μας νομοθετικό πλαίσιο μέσα στο οποίο θα κινούνται αυτοί που κάνουν πολιτικές δημοσκοπήσεις και όχι να οδηγούμεθα όλοι σε μια συζήτηση επί δεδομένων που μπορεί να αμφισβητηθεί η εγκυρότητά τους.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, ξέρετε ποια είναι η διαφορά μας; Δεν είναι το εάν οι τράπεζες ή οι επιχειρήσεις στην άλφα ή την βήτα περίοδο έχουν ή δεν έχουν κέρδη, αλλά είναι ότι όταν οι τράπεζες κυρίως είχαν κέρδη τότε και συνεχίζουν να έχουν τώρα, εμείς είχαμε υψηλό συντελεστή φορολογίας στις τράπεζες. Η διαφορά, λοιπόν, αυτή είναι κολοσσιαία. Και πρέπει να καταλάβετε ότι οι ρυθμίσεις τις οποίες κάνατε και με τις οποίες σύμφωνα με την έκθεση του Γενικού Λογιστηρίου, το Δημόσιο Ταμείο χάνει κάθε χρόνο 1.000.000.000 ευρώ από τη μείωση της φορολογίας στις επιχειρήσεις και τις τράπεζες, συνιστά μια τρομακτική κοινωνική πρόκληση, την ίδια στιγμή που λέτε ότι ενώ στην τριετία θα τους χαρίσετε περισσότερα από 3.000.000.000 ευρώ, δηλαδή περισσότερο από 1.000.000.000.000 δραχμές, δεν έχετε 200.000.000 ευρώ για να δώσετε το επίδομα θέρμανσης σε δύο εκατομμύρια ανθρώπους που θα είχαν ανάγκη. Αυτή είναι η διαφορά η δική μας. Η διαφορά λοιπόν είναι ότι είχαμε υψηλό συντελεστή φορολογίας όχι τόσο όσο θα έπρεπε πρέπει να σας πω.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Για όλες τις επιχειρήσεις όμως!
      ΓΕΩΡΓΙΟΣ ΦΛΩΡΙΔΗΣ: Ποιες επιχειρήσεις; Οι επιχειρήσεις οι οποίες έχουν μαζέψει όλα τα λεφτά του κόσμου ξέρετε πολύ καλά ότι είναι οι τράπεζες και με την πολιτική που ασκείτε οδηγεί ακόμη μεγαλύτερο κομμάτι της πραγματικής οικονομίας στις τράπεζες.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν είχατε μεγαλύτερο συντελεστή για τις τράπεζες.
      ΓΕΩΡΓΙΟΣ ΦΛΩΡΙΔΗΣ: Αγνοείτε επίσης το γεγονός ότι στις τράπεζες στείλατε και τις τεχνικές εταιρείες της χώρας; Και αποφασίζουν οι τράπεζες, πέντε τραπεζίτες στην Ελλάδα, ποια επιχείρηση θα εκτελέσει το έργο; Όχι αυτή που έδωσε τελικά τη μεγαλύτερη έκπτωση, γιατί της λένε «δεν θα σου δώσω εσένα εγγυητική επιστολή» αλλά δίνουν εγγυητική επιστολή σ’ αυτούς που διαλέγουν. Ξέρετε ότι μέσα απ’ αυτή τη διαδικασία έχετε οδηγήσει σε αφανισμό έναν ολόκληρο κλάδο; Και μας απάντησε χθες ο κύριος Σουφλιάς ότι όλα πάνε καλά; Του απαντήσαμε ότι την επιστολή που έβγαλε χθες ο κύριος Σουφλιάς για να μας περιγράφει ότι όλα πάνε καλά, να τη στείλει στους εκατό χιλιάδες ανέργους που προέκυψαν την τελευταία χρονιά από την κατάρρευση του κατασκευαστικού κλάδου που ήταν η ατμομηχανή της ανάπτυξης τα τελευταία χρόνια και η οποία θα μπορούσε να συνέχιζε να είναι η ατμομηχανή ενόψει του ότι έχετε στη διάθεσή σας 25.000.000.000 ευρώ αδιάθετα από το Γ’ Κοινοτικό Πλαίσιο Στήριξης. Και δεν είναι πολύ καλό για μια χώρα να δημοσιεύονται επιστολές όπως αυτή που πήρε η Κυβέρνησή σας προχθές από την Ευρωπαϊκή Επιτροπή και η οποία σας λέει ότι παρατηρείται μεγάλη καθυστέρηση στην απορρόφηση των κοινοτικών κονδυλίων και επειδή δεν είσαστε σε θέση να τα απορροφήσετε, μάλλον θα χρειαστεί να έρθουμε να σας βοηθήσουμε. Εξαιρετικά υποτιμητικό είναι αυτό για μια χώρα η οποία τα πήγε περίφημα όλα τα προηγούμενα χρόνια. 
      Μη μας λέτε, λοιπόν, εδώ περί της κοινωνικής ευαισθησίας. Η κοινωνική ευαισθησία είναι αποτέλεσμα συγκεκριμένων πρακτικών. Και τώρα ξέρετε δεν είστε στην αντιπολίτευση να λέτε λόγια αδαπάνως, να λέτε ωραίες κουβέντες οι οποίες δεν κοστίζουν τίποτα. Τώρα ήρθε η ώρα να πληρώσετε αυτά τα ωραία και μεγάλα λόγια τα οποία είχατε πει πριν από τις εκλογές. Και βεβαίως αυτά τα οποία πράττετε δεν έχουν καμία σχέση με όλα όσα είχατε υποσχεθεί στον ελληνικό λαό. Επομένως, αυτό το οποίο θα σας κυνηγάει, αυτό με το οποίο θα βρίσκεστε αντιμέτωποι όλο το επόμενο διάστημα, είναι ακριβώς τα μεγάλα ψέματα που είπατε στον ελληνικό λαό και κυρίως ότι οι πολιτικές τις οποίες ασκείτε είναι τέτοιες που οδηγούν στην αποτύπωση αυτών των μεγάλων ψεμάτων.
Ξέρετε πάρα πολύ καλά ότι δεν υπάρχει απάντηση σ’ αυτό το ερώτημα που σας έθεσα, δηλαδή γιατί μειώσατε τη φορολογία στα διανεμόμενα. Εδώ υποσχεθήκατε να τη μειώσετε στα αδιανέμητα. Γιατί στερήσατε από το δημόσιο ταμείο αυτά τα χρόνια, στην πραγματικότητα κάθε χρόνο από 1.000.000.000 ευρώ; Γιατί το κάνατε αυτό; Δεν τους φτάνουν τα τόσα κέρδη που έχουν; Δεν θα μπορούσαν να ζήσουν οι τραπεζίτες; Δεν θα μπορούσε να ζήσει η «Εθνική Τράπεζα» με 115% αύξηση κερδών; Δεν θα μπορούσε η «Τράπεζα Πειραιώς» να ζήσει με 80% αύξηση των κερδών ή η «Alpha» ή όποιες άλλες; Δεν θα μπορούσαν οι τραπεζίτες να βγάλουν τη χρονιά; Θα έπρεπε κι αυτοί να πάρουν δανεικά κι εσείς οδηγηθήκατε στο να τους μειώσετε τη φορολογία και να μας λέτε τώρα ότι ασκείτε ευαίσθητη κοινωνική πολιτική; Λυπάμαι πάρα πολύ, αλλά έτσι δεν πάνε καλά τα πράγματα.
      Ξέρετε ποιο είναι το μεγάλο πρόβλημα, αυτό που θα αντιμετωπίσουμε το επόμενο διάστημα; Ότι αυτές οι πολιτικές υπονομεύουν και τη δυνατότητα να επιβιώσει το ασφαλιστικό σύστημα της χώρας γιατί το ασφαλιστικό σύστημα το οποίο έχει δημόσιο χαρακτήρα και αναδιανεμητικό χαρακτήρα πρέπει να έχει τη δυνατότητα να τροφοδοτείται μέσα από τον κρατικό προϋπολογισμό. Όταν εσείς αφανίζετε τις πηγές των εσόδων του κρατικού προϋπολογισμού μέσα από τα μεγάλα «χαρίσματα» που κάνετε στην αριστοκρατία του πλούτου, είναι προφανές ότι σε λίγο θα αναγκαστείτε να πείτε στους εργαζόμενους: «Ξέρετε, δεν μπορούμε να πληρώσουμε αυτά που ο νόμος Ρέππα λέει προς το Ι.Κ.Α. επειδή δεν μας φθάνουν τα λεφτά και θα πρέπει να πάτε στις ιδιωτικές ασφαλιστικές εταιρείες», όπως διαλαλεί ο κ. Αλογοσκούφης το τελευταίο διάστημα ως «ατζέντης». Υπουργός Οικονομικών μιας χώρας, «ατζέντης» των ιδιωτικών εταιρειών, να εμφανίζεται και να λέει «να πάτε εκεί να ασφαλιστείτε»! 
      Η δουλειά του Υπουργού Οικονομικών μιας χώρας είναι να συλλέγει χρήματα απ’ αυτούς που έχουν τη δυνατότητα να πληρώσουν και στη συνέχεια να τα αναδιανέμει υπέρ εκείνων οι οποίοι έχουν τα μεγαλύτερα προβλήματα. Δυστυχώς, εσείς κάνετε το αντίθετο. Η υπερσυσσώρευση πλούτου που πραγματοποιείται αυτήν τη διετία στην Ελλάδα και δυστυχώς θα συνεχίσει να πραγματοποιείται και τα επόμενα δύο χρόνια -ή όσο ακόμα θα είστε Κυβέρνηση μέχρι το τέλος της τετραετίας- είναι τρομακτική και συνιστά μία βαθιά κοινωνική πρόκληση. 
      Σας είπα προηγουμένως: Σκεφθείτε ότι δεν μπορεί να δέχεστε με τόσο μεγάλη ευκολία τα ψέματα του κυρίου Αλογοσκούφη πια. Αυτήν τη στιγμή δημιουργείται μία τεράστια αναταραχή στην κοινωνία της Ελλάδας η οποία δεν ξέρουμε πότε θα ξεσπάσει. Εύχομαι να μην ξεσπάσει, αλλά φοβάμαι ότι θα έχει χαρακτηριστικά τα οποία δεν θα είναι εύκολο να αντιμετωπιστούν. 
      Αυτά πρέπει να καθίσετε να σκεφθείτε γιατί τώρα δεν κρίνεστε πλέον στα λόγια τα μεγάλα, τώρα κρίνεστε όσον αφορά στα αποτελέσματα των πολιτικών που εφαρμόζετε, των μέτρων που έχετε πάρει. 
      Όλα τα μέτρα που έχετε πάρει είναι υπέρ της αριστοκρατίας του πλούτου και εναντίον του κόσμου της εργασίας. Βγαίνουν απειλητικά όλοι αυτοί σήμερα και «κουνάνε το δάχτυλο» στον κόσμο της εργασίας και λένε «ξέρετε, ούτε συλλογικές συμβάσεις δικαιούστε ούτε κλαδικές συμβάσεις δικαιούστε ούτε κατώτερα μεροκάματα δικαιούστε» για να διευκολυνθεί, όπως λέει ο κ. Κυριακόπουλος, η είσοδος των νέων ανέργων στην εργασία. Μα, τι μας λες; Με μεροκάματα Βουλγαρίας; Με μεροκάματα Σκοπίων που είναι 3 ευρώ; 
      Αυτήν τη χώρα θέλετε να φτιάξετε; Έτσι νομίζετε ότι θα συμμαζέψετε τα δημόσια οικονομικά; Όχι βεβαίως. Έτσι το μόνο που κάνετε είναι να τροφοδοτείτε μία μεγάλη κοινωνική αναταραχή και αυτό πρέπει να το δείτε όσο είναι καιρός γιατί η κοινωνική αναταραχή δεν συμφέρει σε καμία χώρα, σε καμία παράταξη, σε κανένα κόμμα. 
      Οι χώρες πρέπει να βρίσκουν τρόπο να συνεννοούνται. Οι κοινωνικές ομάδες πρέπει να είναι συνέχεια στο τραπέζι του διαλόγου και όχι στα σημεία της αντιπαράθεσης, αλλιώς οι χώρες δεν προχωρούν μπροστά. Τουλάχιστον αν υπάρχει αντιπαράθεση, να γίνεται σε μείζονα ζητήματα, όχι ακόμα και στα στοιχειώδη δικαιώματα των εργαζομένων, όπως είναι οι συλλογικές συμβάσεις, οι συλλογικές διαπραγματεύσεις ή οι κλαδικές συμβάσεις ή τα κατώτερα μεροκάματα.
      Με αυτά είστε δυστυχώς αντιμέτωποι, κύριοι της Νέας Δημοκρατίας, και αυτός θα είναι ο λογαριασμός που λέμε ότι θα σας έρθει στο τέλος αυτής της κοινοβουλευτικής περιόδου. Δεν θέλετε να τα ακούσετε. Αυτό εμάς μας ικανοποιεί όσον αφορά το επόμενο εκλογικό αποτέλεσμα, αλλά δεν μας ικανοποιεί καθόλου όσον αφορά τη δυνατότητα αυτής της χώρας να συνεχίσει να πηγαίνει μπροστά.
	Σας ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
	ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, το ΠΑ.ΣΟ.Κ. όταν οργίζεται τείνει να επιστρέφει στις ρίζες του. Ο κ. Φλωρίδης μου θύμισε σήμερα το αντισχέδιο προτάσεως του ΠΑ.ΣΟ.Κ. για το Σύνταγμα του 1975. Στο αντισχέδιο της προτάσεως του ΠΑ.ΣΟ.Κ. υπάρχει περίσσευμα οργής και διαφοροποιήσεως προς την ιδιωτική πρωτοβουλία, προς την επιτυχία, προς το κέρδος. Με το αντισχέδιο του ΠΑ.ΣΟ.Κ. που κατέθεσε το 1975 ζητείται να κοινωνικοποιηθούν οι μεγάλες μονάδες παραγωγής, το χρηματοπιστωτικό σύστημα, το εισαγωγικό και το εξαγωγικό εμπόριο και τονίζεται ότι δεν χρειάζεται να κοινωνικοποιηθεί η μικρή ιδιοκτησία και το διαμέρισμα και το χωράφι του αγρότη γιατί δεν είναι κοινωνικά σκόπιμο.
      Εάν συνεχιστεί αυτή η οργίλη αντιμετώπιση της Νέας Δημοκρατίας, είμαι βέβαιος ότι σε λίγες ακόμα συνεδριάσεις, το ΠΑ.ΣΟ.Κ. θα επαναφέρει, ίσως, στη συζήτηση για την Αναθεώρηση του Συντάγματος που έχουμε δρομολογήσει, τις προτάσεις του αντισχεδίου εκείνου οι οποίες συνιστούν και μια επιστροφή στις ρίζες.
      Έχουμε διαφορές, κύριε Φλωρίδη και ευτυχώς που έχουμε διαφορές και ευτυχώς που τις κάνετε ολοένα και πιο ευδιάκριτες.
      Σήμερα, δεν είναι δυνατόν ένα κόμμα εξουσίας –και όχι ένα θεωρητικό κόμμα εξουσίας, αλλά ένα κόμμα το οποίο διαχειρίστηκε την εξουσία και παρέδωσε μια Ελλάδα στην οποία το ένα πέμπτο του πληθυσμού είναι κάτω από τα παραδεκτά και τα στατιστικά όρια της φτώχειας- να ισχυρίζεται και να κατακεραυνώνει εκείνους οι οποίοι προσπαθούν να τονώσουν την επιχειρηματικότητα. Και τονώνουν την επιχειρηματικότητα με το να ενθαρρύνουν την κερδοφορία και την επιτυχία, διότι μόνο μέσα από την κερδοφορία των επιχειρήσεων θα πειστούν και άλλοι Έλληνες ότι το επιχειρηματικό περιβάλλον είναι ευνοϊκό για να κάνουν επενδύσεις και να βρεθούν θέσεις εργασίας.
      Είναι τεράστια η διαφορά που χωρίζει εσάς που μισείτε το κέρδος, μισείτε την επιτυχία και προσπαθείτε να διεγείρετε τον κοινωνικό φθόνο έναντι της επιτυχίας, ενθυμούμενοι παλαιές δικές σας εποχές και τεράστια η διαφορά η δική μας που λέμε ότι η επιχειρηματικότητα, η επιτυχία, η πρόοδος στη ζωή, το να ξεχωρίζει κάποιος από τους άλλους, δεν συνιστούν λόγο επιτάσεως του κοινωνικού φθόνου, αλλά συνιστούν λόγο μιμήσεως, θαυμασμού…
      ΑΓΓΕΛΟΣ ΤΖΕΚΗΣ: Να γίνουμε δηλαδή όλοι εφοπλιστές, να γίνουμε όλοι τραπεζίτες!
      ΚΩΝΣΤΑΝΤΙΝΟΣ ΤΑΣΟΥΛΑΣ: Και σήμερα, το ΠΑ.ΣΟ.Κ., επιστρέφοντας στις ρίζες του, καταφέρεται κατά της επιτυχίας, καταφέρεται κατά του κέρδους ωσάν να είχε ανακαλυφθεί άλλος τρόπος για να προσελκύσει κανείς επενδύσεις, για να δώσει θέσεις εργασίας.
      Η διαφορά είναι ότι πριν από είκοσι, δεκαπέντε, δέκα χρόνια υπήρχε ίσως μια κοινωνική στάση, η οποία ενδεχομένως έτεινε κάπως ευήκοον ους σ’ αυτές τις απόψεις. Σήμερα, η πραγματικότητα, η εξέλιξη και η εμπειρία της ζωής έχει δείξει ότι όλα αυτά είναι παλαιολιθικά και δείχνουν πόσο άβολα νιώθετε με τις προσπάθειες της Κυβέρνησης όχι τάχα να ευνοήσει κάποιους ισχυρούς, όχι τάχα να ευνοήσει τους εφοπλιστές και τους τραπεζίτες, όπως άκουσα να λέγεται, αλλά να ενθαρρύνει το επιχειρηματικό κλίμα, για να μπορέσουν οι ασθενέστερες οικονομικά τάξεις να έχουν πρόσβαση στην εργασία. 
      Η πρόσβαση στην εργασία την οποία παράγει η ανταγωνιστική οικονομία είναι σταθερή πρόσβαση και όχι η πρόσβαση στην εργασία που παράγει ο δημόσιος τομέας με επιδοτήσεις και δεκανίκια, ούτε η πρόσβαση στην εργασία που παράγει μια ανάπτυξη, η οποία στηρίζεται στην ενθάρρυνση της ζήτησης και όχι στην ενθάρρυνση των επενδύσεων.
      Αυτό το μοντέλο είναι ξεπερασμένο, ατυχές και στοίχισε στην οικονομία. Και σήμερα, η Κυβέρνηση προσπαθώντας –επαναλαμβάνω- να γυρίσει την πορεία της οικονομίας προς μια διατηρήσιμη ανάπτυξη και μια ανάπτυξη που έχει θεμελίωση στην ανταγωνιστικότητα, στην εξωστρέφεια και την επιχειρηματικότητα, προκαλεί εύλογα την οργή σας, γιατί δεν ανησυχείτε για την πορεία της οικονομίας, όσο ανησυχείτε για την πορεία του δικού σας κόμματος διότι η απόδοση αυτών των μέτρων θα επαναλάβει στη λήξη της πρώτης μας τετραετίας την ετυμηγορία του ελληνικού λαού για δεύτερη τετραετία της Νέας Δημοκρατίας.
      Αυτό θα γίνει όχι για τους τραπεζίτες ή τους εφοπλιστές οι οποίοι αρκετά ευνοήθηκαν από τη δική σας εικοσαετία, αλλά για εκείνους τους Έλληνες οι οποίοι ήταν έξω από το παιχνίδι, για την Ελλάδα που μας παραδώσατε, για την Ελλάδα των –επαναλαμβάνω- δυο εκατομμυρίων συμπολιτών μας και συμπατριωτών μας οι οποίοι ζουν και αγωνίζονται κάτω από τα όρια της φτώχειας και που η Κυβέρνηση και ο Υπουργός Οικονομικών με συνέπεια, προσπαθούν να υποβοηθήσουν δημιουργώντας αυτό που εμείς ονομάζουμε «διατηρήσιμη ανάπτυξη» και ανάπτυξη –επαναλαμβάνω- η οποία θα σας κάνει σήμερα που οργίζεστε, μεθαύριο να τρίβετε τα μάτια σας και να αναγκαστείτε να προσαρμοστείτε και εσείς στις νέες πραγματικότητες. 
      Η οργή του ΠΑ.ΣΟ.Κ. και η πολιτική του ΠΑ.ΣΟ.Κ. που μας καλεί να στραφούμε σ’ ένα μοντέλο κρατικοδίαιτης ανάπτυξης, δεν είναι παρά η οργή και η αγωνία του ΠΑ.ΣΟ.Κ. που μένει εκτός εξελίξεων, που δεν μπόρεσε να διορθώσει και να απαλλαγεί από τις ενοχές των ευθυνών του για την οικονομία που μας παρέδωσε και που με μία πρόσκαιρη εκτίμηση της σφυγμομετρικής πραγματικότητας θέλει να απολαύσει όσο μπορεί –όπως σας είπα- το ότι μας έφεραν κάποιες σφυγμομετρήσεις κοντά. 
      Απολαύστε το ότι είμαστε κοντά τώρα, γιατί σύντομα θα μας ξαναχάσετε και θα μας βλέπετε από απόσταση.
      ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Συνασπισμού κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εγώ δεν θα κάνω εφ’ όλης της ύλης δευτερολογία. Δύο επισημάνσεις θα ήθελα να κάνω μόνο.
      Επειδή άκουσα τον Κοινοβουλευτικό Εκπρόσωπο της Νέας Δημοκρατίας να μιλάει για κρατικοδίαιτη ανάπτυξη, θα ήθελα να τον ρωτήσω το εξής:
      Κύριε συνάδελφε, τελικά το κράτος βοηθάει τις τράπεζες, ή δεν τις βοηθάει; Το κράτος παίρνει λεφτά από τους φορολογούμενους και τα δίνει στις τράπεζες με τη μορφή μειωμένων φορολογικών συντελεστών ή δεν γίνεται αυτό;
      Ο Υπουργός το ομολόγησε. Παρέλαβε –λέει- ένα νόμο του ΠΑ.ΣΟ.Κ., του 2002, ο οποίος χαρακτήριζε συγχωνεύσεις τις απορροφήσεις θυγατρικών εταιρειών και αντί να καταργήσει το νόμο, τον άφησε να λειτουργήσει μέχρι τις 31/12/2005. Μα, οι περισσότερες –αν όχι όλες- οι απορροφήσεις έγιναν το 2004 και το 2005. Εγώ θα επανέλθω την Παρασκευή στο θέμα αυτό.
      Αλλά, εν πάση περιπτώσει, επιμένουμε στο ερώτημα: Η εφαρμογή αυτού του νόμου, πρώτον, τι σήμαινε για τις τράπεζες –πόσα κέρδισαν οι τράπεζες;- και δεύτερον, τι σήμαινε για το δημόσιο Ταμείο και επομένως, για την επιβάρυνση των φορολογουμένων; Γιατί να μην γίνουμε λίγο συγκεκριμένοι; Γιατί να είμαστε τόσο θεωρητικοί και αφηρημένοι; 
      Εάν αυτά που λέω σημαίνουν 200.000.000 ευρώ, πρέπει να εξηγήσουμε στον κόσμο ότι τόσο ήταν το κόστος για την εφαρμογή του ελάχιστου εγγυημένου εισοδήματος που είχαμε προτείνει και ότι τόσο ήταν το κόστος του να είχε δοθεί επίδομα θέρμανσης, ιδίως στις περιοχές που επλήγησαν από τον βαρύ χειμώνα. Το πρώτο, λοιπόν, είναι αυτό. 
      Το δεύτερο αφορά πάλι τις τράπεζες. Επειδή άκουσα εδώ επαναστατικές εξάρσεις από τον Βουλευτή της Νέας Δημοκρατίας τον κ. Μανώλη ότι η Κυβέρνηση τα βάζει με τις τράπεζες, ελπίζω να τον συνετίσει ο Κοινοβουλευτικός Εκπρόσωπος της Νέας Δημοκρατίας, ο οποίος μίλησε σε άλλο πνεύμα. 
      Τελικά είστε υπέρ των τραπεζών; Είστε κατά των τραπεζών; Τις στριμώχνετε τις τράπεζες; Τις χαϊδεύετε τις τράπεζες;
      Εκείνο που θέλω εγώ να επισημάνω είναι ότι το κύριο θέμα είναι οι συντελεστές φορολόγησης των κερδών και των μερισμάτων. Δεν είναι το κύριο θέμα το ποσοστό παρακράτησης του φόρου. Και η αντίφαση εδώ της Κυβέρνησης ήταν ότι τη μία μέρα φέρνει νόμο που μειώνει τους συντελεστές και κατακεραυνώνει όποιον από εμάς εξέφρασε τότε αντίθεση ότι είμαστε κατά της επιχειρηματικότητας, κατά των κερδών και την επομένη αυξάνει αιφνιδιαστικά το ποσοστό παρακράτησης. Για μας, λοιπόν, το πρόβλημα είναι οι συντελεστές φορολόγησης ιδιαίτερα των μερισμάτων από τη μείωση των οποίων υπήρξαν και υπάρχουν σημαντικές απώλειες στο προϋπολογισμό.
      Τέλος, επειδή γίνεται πολύ κουβέντα για τις τράπεζες, θέλω να διευκρινίσω ότι οι τράπεζες είναι επιχειρήσεις και οι επιχειρήσεις έχουν υποχρεώσεις, έχουν και ευθύνες, έχουν και δικαιώματα. Εμείς δεν συμφωνούμε με μια ενοχοποίηση των τραπεζών με σκοπό να αποενοχοποιήσουμε την πολιτική. Αν οι τράπεζες σήμερα είναι ασύδοτες, κάποιοι διαμόρφωσαν αυτό το καθεστώς, αυτό το πλαίσιο. Κάποιοι μοίρασαν τη δημόσια περιουσία, την έκοψαν σε ρετάλια και έδωσαν από ένα ρετάλι σε κάθε μια από τις τρεις μεγάλες ιδιωτικές τράπεζες.
      Επομένως το θέμα που τίθεται σήμερα αφορά ακριβώς το πλαίσιο, το καθεστώς λειτουργίας των τραπεζών και έχουν αυταπάτες οι Βουλευτές της Νέας Δημοκρατίας, αν νομίζουν ότι το πρόβλημα αυτό δεν τους αφορά. 
      Τελειώνω με αυτήν την επισήμανση, με αφορμή την ομιλία του Κοινοβουλευτικού Εκπροσώπου της Νέας Δημοκρατίας. Η λογική είναι η εξής: «Εμείς θέλουμε κέρδη, θέλουμε επιχειρηματικότητα, ενισχύουμε τα κέρδη και την επιχειρηματικότητα για να γίνουν επενδύσεις, να υπάρξει απασχόληση και να λυθούν τα κοινωνικά προβλήματα». Και αν παρά τα κίνητρα που τους δίνετε δεν κάνουν επενδύσεις και δεν δημιουργηθεί απασχόληση; Θα δώσουμε περισσότερα κίνητρα. 
      Θα ήθελα να ρωτήσω την Κυβέρνηση, στο μέτρο που υιοθετεί αυτήν τη λογική, μέχρι πού είναι διατεθειμένη να πάει; Αυτήν τη στιγμή οι εφοπλιστές ζητάνε να μην παίρνουν καθόλου ελληνικό προσωπικό. Οι ακτοπλόοι ζητάνε να καταργηθεί η υποχρέωση για δεκάμηνη απασχόληση. Οι τραπεζίτες ζητάνε να μην υπάρχουν κλαδικές συλλογικές  συμβάσεις. Ο Σ.Ε.Β. ζητάει αυξήσεις στους μισθούς με κριτήριο τον πληθωρισμό στην Ευρώπη και όχι τον πληθωρισμό στην Ελλάδα. Η Κυβέρνηση, λοιπόν,  μέχρι πού είναι διατεθειμένη να φθάσει; Πόσες παραχωρήσεις είναι διατεθειμένη να κάνει; Τελικά, πώς θα αντιμετωπίσουν οι εργαζόμενοι τη ζωή και τα προβλήματα; Διότι ακούστηκε και αυτό το παράδοξο. «Η Ελλάδα έχει φτώχεια. Και επειδή έχουμε φτώχεια, τι κάνουμε; Δίνουμε αυξήσεις κάτω από τον πληθωρισμό». 
      Νομίζω ότι η Κυβέρνηση και η πολιτική της έχουν τεράστιο πρόβλημα, το οποίο δεν δικαιολογείται, ούτε αποτελεί άλλοθι το ότι πολλά από αυτά τα προβλήματα έρχονται από το παρελθόν. Διότι αυτό που διαπιστώνουμε σήμερα είναι ότι και τα προβλήματα που έρχονται από το παρελθόν, η Κυβέρνηση αυτή με την πολιτική της τα οξύνει, τα πολλαπλασιάζει, αντί να τα αντιμετωπίζει. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
      Το λόγο έχει ο εισηγητής του ΠΑ.ΣΟ.Κ. κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Αγαπητοί συνάδελφοι, καταλαβαίνω τη δύσκολη θέση στην οποία βρίσκεται σήμερα η Κυβέρνηση, καθώς και όσοι συνάδελφοι από τη Νέα Δημοκρατία  θεσμικά τους έλαχε ο ρόλος, να υποστηρίξουν αυτήν τη θέση. 
      Θα πω εξ΄ αρχής ότι δεν θα σας κουράσω, γιατί η περιεκτική και χειμαρρώδης, θα έλεγα, τοποθέτηση του Κοινοβουλευτικού μας Εκπροσώπου, του Γιώργου Φλωρίδη, έχει καλύψει σχεδόν τα πάντα και ελάχιστα μένουν για τη δική μου δευτερολογία. 
      Εκείνο, όμως, που δεν κατανοώ και στην Κυβέρνηση και στους εκπροσώπους της Νέας Δημοκρατίας, είναι τα διάφορα πυροτεχνήματα και τεχνάσματα που προσπαθούν να εφεύρουν, προκειμένου να ξεφύγουν από τη δύσκολη θέση στην οποία βρίσκονται. Το λέω αυτό, γιατί πράγματι βρίσκονται σε δύσκολη θέση πολλοί συνάδελφοι, όπως ο συνάδελφος, Γιάννης Μανώλης, ο οποίος δεν είναι αυτήν τη στιγμή στην Αίθουσα, και ο οποίος  έκανε και συγκεκριμένες αναφορές. Και ο συνάδελφος ο Μανώλης και άλλοι, αλλά ιδιαίτερα ο Γιάννης ο Μανώλης, είναι υποχρεωμένος από τη μία πλευρά να προσπαθεί να υποστηρίξει μια πολιτική, η οποία έχει μια σειρά από αντιλαϊκές πλευρές και από την άλλη, θα πρέπει να δικαιολογήσει το κοινωνικό του παρελθόν και την κοινωνική του καταγωγή. Προέρχεται από το συνδικαλιστικό και τον εργατικό χώρο και όντως, βρίσκεται σε πάρα πολύ δύσκολη θέση με την πολιτική που ακολουθείται από την πλευρά της Κυβέρνησης. Γιατί η αύξηση για παράδειγμα της προκαταβολής, όπως πάρα πολύ σωστά ανέφερε ο Γιώργος Φλωρίδης, δεν σημαίνει σε καμία περίπτωση μείωση της φορολογίας. Σημαίνει μια ευκαιριακή αύξηση των εσόδων για φέτος στον κρατικό προϋπολογισμό και μια μείωση για αύριο των εσόδων του κρατικού προϋπολογισμού, από τη στιγμή που τα έσοδα που θα εισπραχτούν φέτος θα συμψηφιστούν αύριο. 
      Εδώ βρίσκονται οι μεγάλες αντιφάσεις της Νέας Δημοκρατίας. Αν η Νέα Δημοκρατία  ήθελε, όπως υπαινιχτικά προσπάθησε να μας πείσει, να φορολογήσει περισσότερο τις τράπεζες ή τις μεγάλες επιχειρήσεις, δεν θα έπρεπε να προχωρήσει σε αυτήν την αναιτιολόγητη μείωση των φορολογικών συντελεστών που θα έχει σαν αποτέλεσμα, τη μείωση τουλάχιστον κατά 1.000.000.000 ευρώ το χρόνο για τα επόμενα τρία χρόνια από τον κρατικό προϋπολογισμό και αυτά να πάνε στις τσέπες κάποιων μεγαλομετόχων. 


      Έτσι, λοιπόν, αυτό το οποίο προσπαθείτε να κάνετε μέσα από τα τεχνάσματα του συγκεκριμένου νομοσχεδίου δεν είναι τίποτα άλλο, παρά να καλύψετε τις τρύπες που οι ίδιοι δημιουργήσατε σε σχέση με τον κρατικό προϋπολογισμό και όχι μόνο. Ο τρόπος που το επιχειρείτε, δημιουργεί και θα δημιουργήσει μια σειρά από προβλήματα όχι μόνο στο εσωτερικό της χώρας, αλλά και στο εξωτερικό. Γιατί δεν μπορείς να λες από τη μία πλευρά ότι θέλεις την προσέλκυση επενδύσεων και από την άλλη πλευρά να δίνεις την εικόνα μιας Κυβέρνησης που κάθε άλλο, παρά σταθερή είναι η θέση της σε ό,τι αφορά το επενδυτικό κλίμα, ιδιαίτερα στα ζητήματα που είναι ευαίσθητα όπως η φορολογία των επιχειρήσεων, και να διαμορφώνεις μια πολύ δύσκολη κατάσταση για τις μικρομεσαίες εκείνες επιχειρήσεις, οι οποίες όντως δεν θα  μπορέσουν να ανταπεξέλθουν. 
      Άκουσα πάρα πολύ προσεκτικά τον Κοινοβουλευτικό Εκπρόσωπο της Νέας Δημοκρατίας να λέει ότι η πορεία, την οποία ακολουθούμε, είναι μια πορεία η οποία εγγυάται καρποφορία. Και αναρωτιέται κανείς: Ποια είναι η καρποφορία την οποία εγγυάται; Γιατί ούτε εμείς ούτε κανένας Έλληνας πολίτης δεν είδε μια τέτοια καρποφορία. Για παράδειγμα, δεν την είδαμε στα ζητήματα της αύξησης της ανάπτυξης. Το ΠΑ.ΣΟ.Κ. παρέδωσε ρυθμούς ανάπτυξης 4,7% και φέτος είναι ζήτημα, εάν οι ρυθμοί ανάπτυξης θα συγκρατηθούν στο 3,5% με βάση και την έκθεση του Διοικητή της Τράπεζας της Ελλάδος. 
      Δεν βλέπουμε να γίνεται καμία καρποφορία στη μείωση του πληθωρισμού. Ο πληθωρισμός, με βάση τις επίσημες προβλέψεις της Κυβέρνησης, θα κυμανθεί στο 3,2% και, βέβαια, θα ξεπεράσει κατά πολύ το 3,5% η ακρίβεια, η οποία κάθε μέρα φουντώνει και βλέπουμε ανεξέλεγκτες ανατιμήσεις που ροκανίζουν το πενιχρό εισόδημα των εργαζόμενων, των αγροτών που δεν μπορούν να ζήσουν και των υπόλοιπων ασθενέστερων οικονομικών τάξεων. 
      Δεν βλέπουμε αυτήν την καρποφορία να γίνεται πράξη ούτε στα ζητήματα της ανεργίας. Ο στόχος της διακυβέρνησης της Νέας Δημοκρατίας ήταν να κατέβει το ποσοστό της ανεργίας στο 6%. Δεν βλέπουμε να γίνονται βήματα. Εγώ δεν είπα ότι θα μπορούσε να γίνει από τη μία στιγμή στην άλλη και μέσα στα δύο χρόνια. Όμως, δεν θα γίνει ούτε στα τέσσερα χρόνια ούτε στα επόμενα χρόνια, εάν συνεχίσει αυτή η κατάσταση, γιατί δεν υπάρχει μια καθοδική, αλλά μια ανοδική πορεία. Κάθε  μέρα που περνάει, προστίθενται στις στρατιές των ανέργων και νέοι άνεργοι. Ήδη, αναφέρθηκε από τον Κοινοβουλευτικό μας Εκπρόσωπο η προσθήκη εκατό χιλιάδων και πλέον ανέργων από τον κατασκευαστικό τομέα που με την πολιτική της η Νέα Δημοκρατία δημιούργησε. 
      Αγαπητοί συνάδελφοι, δεν βλέπουμε αυτήν την καρποφορία ούτε στο βιοτικό επίπεδο του μέσου Έλληνα. Εάν είχαμε ένα ποσοστό, το οποίο ήταν της τάξης του 17% ή 18% -απαράδεκτο λέω εγώ- και ζούσε επί των ημερών του ΠΑ.ΣΟ.Κ. στα όρια της φτώχειας, αυτήν τη στιγμή αυτό το ποσοστό έχει γίνει 24% και βαίνει αυξανόμενο. 
      Βλέπουμε, από την άλλη πλευρά, ότι ο Έλληνας πολίτης για να τα βγάλει πέρα, προστρέχει κάθε μέρα στον τραπεζικό δανεισμό. Παίρνει, όχι μόνο στεγαστικά δάνεια, αλλά καταναλωτικά και προσωπικά, για να τα βγάλει πέρα. Σήμερα, ο Διοικητής της Τράπεζας της Ελλάδος θα ανακοινώσει μέτρα –θα δούμε ποια θα είναι αυτά τα μέτρα- για να μπορέσει να κοντρολάρει λίγο αυτήν την κατάσταση. Τι μέτρα, όμως, θα ανακοινωθούν; Τα μέτρα, που πρέπει να ανακοινωθούν, είναι μία άλλη εισοδηματική πολιτική, μία άλλη φορολογική πολιτική, η οποία να ενισχύει πραγματικά το εισόδημα των εργαζομένων και να μην τους αναγκάζει να φθάνουν στην οικονομική εξαθλίωση. 
      Έγινε μεγάλη κουβέντα για το θέμα των «μεταρρυθμίσεων». Εγώ αναρωτιέμαι. Υπήρξε καμία αλλαγή όλο αυτό το χρονικό διάστημα με τις περιβόητες «μεταρρυθμίσεις» και δεν το πήραμε είδηση στη λειτουργία του πολιτικού συστήματος; Μήπως, υπήρξαν αλλαγές σε ό,τι αφορά τη λειτουργία της Δημόσιας Διοίκησης; Μήπως, μειώθηκε η γραφειοκρατία και ο Έλληνας πολίτης μπορεί σήμερα να εξυπηρετείται καλύτερα; Μήπως, έγιναν κάποια άλλα πράγματα και δεν τα αντιληφθήκαμε; 
      Όμως, εκείνο που βλέπουμε εμείς και κάθε Έλληνας πολίτης είναι ότι οι περιβόητες «μεταρρυθμίσεις» αφορούν το ωράριο και εξυπηρετούν συγκεκριμένα μεγαλοσυμφέροντα, χτυπούν τους μικρομεσαίους, για τους οποίους κατά καιρούς κόπτονται ορισμένοι, βλέπουμε τις παρεμβάσεις -που ονομάστηκαν «μεταρρυθμίσεις»- στο ασφαλιστικό των τραπεζοϋπαλλήλων που ήταν χάρισμα δισεκατομμυρίων στις τράπεζες σε βάρος του Ι.Κ.Α.. 
    Βλέπουμε την κατάργηση της περιβόητης μονιμότητας που δεν ήταν συνταγματικά κατοχυρωμένη, αλλά και των συλλογικών συμβάσεων εργασίας που επιχειρούνται από την πλευρά των εργοδοτών με την ανοχή αν όχι το σιγοντάρισμα της ίδιας της Κυβέρνησης. 
    Αυτές είναι αγαπητοί συνάδελφοι, οι «μεταρρυθμίσεις» οι οποίες έχουν κοινωνικό όφελος και οι οποίες βοήθησαν και θα βοηθήσουν τη χώρα και τον τόπο μας να πάνε μπροστά; Αν αυτά εσείς τα λέτε «μεταρρυθμίσεις» εμείς σας τις χαρίζουμε. Όσον αφορά τη διατηρήσιμη ανάπτυξη, ναι, μπορούμε να έχουμε διατηρήσιμη ανάπτυξη αλλά να είναι 1%.
    Κλείνω, κύριε Πρόεδρε λέγοντας το εξής. Η κριτική που έκανα εγώ, σχετικά με το θέμα των οδηγιών, δεν ήταν τόσο γιατί καθυστέρησε η Κυβέρνηση να ενσωματώσει τις όποιες οδηγίες. Καθήκον μιας Κυβέρνησης δεν είναι να ενσωματώνει ακατέργαστες τις όποιες ευρωπαϊκές οδηγίες. Τα ζητήματα που έθεσα είναι αν κατά πόσο έχει υπάρξει αποτίμηση των συνεπειών που θα υπάρξουν από την υιοθέτηση ιδιαίτερα της πρώτης οδηγίας στον κρατικό προϋπολογισμό, των συνεπειών που θα υπάρξουν στην πραγματική οικονομία. Και αν η Κυβέρνηση έχει πάρει τα μέτρα της σχετικά με τα ζητήματα αυτά. Είμαστε υποχρεωμένοι και το μόνο που θα ψηφίσουμε, με τις ενστάσεις και τις επιφυλάξεις είναι η ενσωμάτωση των οδηγιών. Όμως μπορούμε, ξαναλέω, σαν χώρα, σαν Κυβέρνηση από τη στιγμή που βλέπουμε -αν βλέπετε και εσείς- ποιες θα είναι οι συνέπειες αυτών των οδηγιών, να θέσουμε τα ζητήματα αυτά στην Ευρωπαϊκή Ένωση και να επιδιώξουμε την αλλαγή και την τροποποίησή τους έτσι ώστε να μην δημιουργούνται προβλήματα είτε στον προϋπολογισμό μας είτε στην πραγματική οικονομία. Γιατί αύριο θα δοθεί η δυνατότητα σε μια σειρά από επιχειρήσεις να επιλέγουν σαν χώρα διανομής των κερδών τους τις χώρες που θα έχουν τους μικρότερους φορολογικούς συντελεστές ή θα έχουν τη δυνατότητα να μεταφέρουν επιχειρήσεις ακόμα και την έδρα τους είτε στη Ρουμανία είτε στη Βουλγαρία. 
    ΠΡΟΕΔΡΕΥΩΝ (Γεώργιος Σούρλας):  Ο εισηγητής της Νέας Δημοκρατίας, κ. Καλλιώρας έχει το λόγο.
    ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
    Κύριε Πρόεδρε, να βάλουμε λίγο τα πράγματα στη σειρά. Να τα βάλουμε στη θέση τους, δηλαδή. Πρώτα απ’ όλα ας αρχίσουμε με το θέμα που συζητάμε ειδικότερα για την αύξηση προκαταβολών φόρου. Ναι, από το 55% πάμε στο 65% την προκαταβολή για τις ανώνυμες εταιρείες, τις Ε.Π.Ε.. Με άλλα λόγια δεν επηρεάζουμε τις ατομικές επιχειρήσεις, τους ελεύθερους επαγγελματίες, ομόρρυθμες, ετερόρρυθμες, κοινωνίες αστικού δικαίου και αστικές άλλες επιχειρήσεις για τις οποίες παραμένει 55%. Ένα είναι αυτό, για να μην ακούγονται πολλά στην Αίθουσα και μπερδευόμαστε. 
    Δεύτερον. Λέμε ότι το 60% θα γίνει 80% σε ό,τι αφορά στις τράπεζες. Κύριε Πρόεδρε, εγώ θέλω να παραδεχθώ ότι όντως στον προϋπολογισμό δεν είχαμε βάλλει κάτι τέτοιο. Οι ανάγκες είναι πολλές και έπρεπε να ληφθούν κάποια μέτρα. Αλλά δεν δέχομαι όμως ειδικά από το ΠΑ.ΣΟ.Κ. που για  τον προϋπολογισμό του 2004 -ας αφήσουμε όλους τους προηγούμενους- μας έλεγε ότι το έλλειμμα θα είναι 2.000.000.000 ευρώ και ξαφνικά πήγε στα 11.000.000.000. Πού είναι αγαπητοί τα 9.000.000.000  ευρώ να κάνουμε κοινωνική πολιτική μόνο μ΄ ένα έτος; Με τη σφραγίδα της EUROSTAT και τη βούλα της Ευρωπαϊκής Επιτροπής. Για να μην λέμε ό,τι θέλουμε. Αυτά λένε τα στοιχεία της Ευρωπαϊκής Επιτροπής, κύριε Πρόεδρε. 
    Επίσης, δεν κατάλαβα. Σας πήρε ο πόνος εσάς του ΠΑ.ΣΟ.Κ.; Κύριε Πρόεδρε, δεν άκουσα σήμερα κανένα να λέει «α, έγινε το 60%, 80%;». Που σημαίνει δηλαδή ότι η Νέα Δημοκρατία «επιτίθεται» στις τράπεζες και τα ταμεία τους. Να πουν «να το κάνουμε 100%». Δεν το είπαν. Δηλαδή, είναι σοσιαλιστικό κόμμα –για να μπορέσω να καταλάβω τι μας γίνεται- και τους πήρε ο πολιτικός πόνος για τις τράπεζες; Δεν το καταλαβαίνω αυτό. Θα επανέλθω όμως και σε άλλο ζήτημα. 
    Το πρώτο μου δίλημμα και η πρώτη πολιτική μου στενοχώρια είναι ότι δεν έχουν θέση οι του ΠΑ.ΣΟ.Κ.. Και θα το αποδείξω και με δυο άλλα στοιχεία σε λίγο. Και ξέρετε ποια είναι η τακτική τους; Και είναι ντροπή για ένα κόμμα εξουσίας όπως είναι το ΠΑ.ΣΟ.Κ. να συμπεριφέρεται έτσι. Και για να γίνει κατανοητό από πλευράς επιχειρηματολογίας: όταν η Νέα Δημοκρατία αυξάνει τους φόρους έρχεται και μας κατηγορεί η Αξιωματική Αντιπολίτευση ως ένα κόμμα ανάλγητο, όπως τώρα που έγινε αύξηση παρακράτησης των φόρων. 
      Εάν οι φόροι πέφτουν ή εισπράττουμε λιγότερα, έρχεται πάλι το ΠΑ.ΣΟ.Κ. και λέει ότι η Νέα Δημοκρατία είναι ανίκανη. Δηλαδή ή ανίκανοι θα είμαστε ή ανάλγητοι. Αυτό δεν περνάει σε πολιτικό κόμμα εξουσίας όπως είναι το ΠΑ.ΣΟ.Κ..
      Είπε τώρα ο κύριος συνάδελφος –δεν το είπα εγώ- ότι ο χειμαρρώδης κ. Φλωρίδης, αναφερόμενος στις τράπεζες είπε ότι η Νέα Δημοκρατία, εμείς δηλαδή που σήμερα αυξάνουμε το ποσοστό παρακράτησης από το 60% στο 80% για τις τράπεζες, ότι είμαστε σχεδόν υπάλληλοι τραπεζών. 
      Μα, κύριε συνάδελφε, να σας ρωτήσω κάτι; Ποιος έδωσε στις τράπεζες το Χρηματιστήριο; Το μετοχικό κεφάλαιο του Χρηματιστηρίου Αθηνών ποιος το έδωσε στις τράπεζες; Η Νέα Δημοκρατία το έδωσε; 
      Να ρωτήσω κάτι άλλο; Δεν ήταν ο κ.Χριστοδουλάκης με το νόμο του το 2002 που ουσιαστικά ευνοούσε τις συγχωνεύσεις των τραπεζών με αποτέλεσμα να βλέπουμε φέτος τα τεράστια κέρδη; Ποιος το έκανε αυτό; Ο κ. Αλογοσκούφης; ‘Όχι. Ο κ.Αλογοσκούφης έκανε το αντίθετο. Πέρασε άλλο νόμο, «τροπολόγησε», αν μου επιτρέπεται η φράση, και δεν ισχύει από 1.1.2006 πλέον αυτός ο νόμος.
      Πάμε πιο κάτω. Κύριε Πρόεδρε, πρέπει να διευκρινιστεί κάτι εδώ. Λέει η έκθεση του Γενικού Λογιστηρίου του Κράτους: «Επισπεύδεται η είσπραξη εσόδων του κρατικού προϋπολογισμού, ποσού 450.000.000 ευρώ». Δηλαδή μιλάμε, κύριε Πρόεδρε, για το ίδιο συνολικό ποσό. Γίνεται επίσπευση είσπραξης των 450.000.000 ευρώ. 
      Αλλάζει το κόστος ευκαιρίας; Βεβαίως αλλάζει. Επηρεάζει τις επιχειρήσεις; Τις επηρεάζει. Τις ταμειακές εισροές; Ναι, τις επηρεάζει. Πιθανόν να οδηγηθούν στον δανεισμό, αν δεν έχουν τα χρήματα. Ναι, το λέμε αυτό. Λέμε όμως ποια είναι η αλήθεια από τη μια πλευρά αλλά και ποια είναι η άλλη. Δεν την κρύβουμε. 
      Προχωρούμε. Δεν δώσαμε στις τράπεζες -όπως και το ΠΑ.ΣΟ.Κ. έχει στο πρόγραμμά του- το 25% σαν σημείο αναφοράς για τη φορολογία κερδών και γενικά στις επιχειρήσεις; 
      Να διευκρινίσω άλλη μια πολιτική ανισορροπία η οποία υπάρχει ακόμη και μεταξύ στελεχών του ΠΑ.ΣΟ.Κ.. 
      Κύριε Πρόεδρε, έχω μπροστά μου τα Πρακτικά της 25ης Ιανουαρίου της Επιτροπής Οικονομικών Υποθέσεων. Θα διαβάσω από τα Πρακτικά γιατί απ’ ό,τι βλέπω δεν μπορούμε να συνεννοηθούμε σ’ αυτήν την Αίθουσα. Εμείς, σαν Νέα Δημοκρατία, λέμε τα ίδια πράγματα. Ακούστε τι λένε τώρα οι Βουλευτές του ΠΑ.ΣΟ.Κ. και μάλιστα δύο πρώην Υπουργοί Οικονομίας και Οικονομικών.
      Λέει ο κ. Παπαντωνίου. Διαβάζω για να μην παρεξηγηθώ: «Τα έσοδα από τα νομικά πρόσωπα είναι 5.000.000.000 ευρώ σε ό,τι αφορά τους φόρους και με την τροπολογία το προσαυξάνετε κατά 500.000.000 ευρώ. ΄Αρα κατά 10%.» Και για να μην κάνουμε λάθος και παρεξηγηθούμε μεταξύ μας συνεχίζω την ανάγνωση: «Κατά το ποσό αυτό…η φορολογική επιβάρυνση των επιχειρήσεων το 2006 θα αυξηθεί κατά μισό δισεκατομμύριο ευρώ». Πάλι 500.000.000 ευρώ. Αυτά τα λέει ο κ. Παπαντωνίου αναφορικά με το τι σημαίνει η τροπολογία του Υπουργείου. 
      Τώρα έρχεται ο κ.Χριστοδουλάκης ο οποίος λέει. Πάλι διαβάζω επί λέξει: «Εγώ παίρνω την πιο αθώα εκδοχή των πραγμάτων που δανείζεται μια επιχείρηση τα 450.000.000 ευρώ με επιτόκιο 10%, το οποίο προφανώς θα περάσει ως κόστος στη λειτουργία της επιχείρησης στον καταναλωτή, συν Φ.Π.Α. 19% που θα πληρώσει τουλάχιστον, θα αφαιμαχθεί» -και εδώ φθάνω στο πολιτικό ψητό, αν μου επιτραπεί η φράση- «από τον καταναλωτή ποσό 60.000.000 ευρώ».
      Δηλαδή, έχουμε εδώ δύο πρώην Υπουργούς Οικονομικών για το ίδιο θέμα ο ένας να λέει 450.000.000 ή 500.000.000 ευρώ και ο άλλος να λέει 60.000.000 ευρώ. Ποια είναι η αλήθεια; 
      Το Γενικό Λογιστήριο του Κράτους λέει ότι είναι 450.000.000 ευρώ προείσπραξη. Άρα, λοιπόν, εγώ δεν δέχομαι καμία διαφοροποίηση και δέχομαι ξεκάθαρα ότι δεν μπορούν στο ΠΑ.ΣΟ.Κ. να συνεννοηθούν πλέον.
      ‘Ερχομαι λίγο στο θέμα της τροπολογίας που αφορά το Ταμείο Παρακαταθηκών και Δανείων. Εδώ το πράγμα είναι ξεκάθαρο, κύριε Πρόεδρε.
      Είναι ένα χρονίζον θέμα. Πρέπει να ισχυροποιήσουμε τις συμβάσεις. Υπάρχει φόβος ακυρότητας και να το πούμε και αυτό. Υπάρχει ο κίνδυνος να υπάρχει ζημιά στους δανειολήπτες και συζητούμε την ενίσχυση αυτού του ταμείου με 250.000.000 ευρώ, μόνο και μόνο για να μπορεί να δώσει περισσότερα δάνεια, στεγαστικά ή ό,τι άλλο ισχύει. 
      ΑΓΓΕΛΟΣ ΤΖΕΚΗΣ: Για τη δεύτερη παράγραφο δεν μας λέτε.
      ΗΛΙΑΣ ΚΑΛΛΙΩΡΑΣ: Ένα λεπτό, γιατί ακούστηκε, κύριε Πρόεδρε, και για τις τιτλοποιήσεις. Το άκουσα από τρεις συναδέλφους, κατά βάση, αντιπολίτευσης και από τις δύο πλευρές. Κύριε Πρόεδρε, για να ξεκαθαρίζουμε. Σε ό,τι αφορά τις τιτλοποιήσεις, με νόμο το ΠΑ.ΣΟ.Κ. προχώρησε σε τιτλοποιήσεις 3,7 δισεκατομμυρίων ευρώ. Αυτό είναι υπαρκτό. Μιλάμε δηλαδή για πράγματα που έχουν συμβεί. Το Ταμείο Παρακαταθηκών και Δανείων, για το οποίο μας επιτίθεται το ΠΑ.ΣΟ.Κ. σήμερα, ήταν 750.000.000 ευρώ τότε. Για άλλους λόγους είχαμε προεισπράξεις μελλοντικών εσόδων και όχι για την ισχυροποίηση του ταμείου. Έλεγχος εναέριας κυκλοφορίας, κρατικά λαχεία και το Γ’ Κοινοτικό Πλαίσιο Στήριξης: Σύνολο 3,7 δισεκατομμύρια ευρώ τιτλοποιήσεις μελλοντικών εσόδων. Δηλαδή, με άλλα λόγια το μωρό που θα γεννηθεί το 2019 θα πληρώνει την απόφαση του ΠΑ.ΣΟ.Κ. πριν από τέσσερα χρόνια. Αυτή είναι η πραγματικότητα. 
      Θα ήθελα, κύριε Πρόεδρε, να πω και κάτι άλλο. Παρ’ ότι η Ευρωπαϊκή Ένωση επέτρεψε σε μας στη Νέα Δημοκρατία με την τελευταία απάντησή της να κάνουμε τιτλοποιήσεις με ιστορικά στοιχεία, εμείς δεν το περιελάβαμε στον προϋπολογισμό, παρ’ ότι αρχικά όντως είχαμε ξεκινήσει αυτήν την υπόθεση να την προχωρήσουμε με 3,8 δισεκατομμύρια στον προϋπολογισμό. Μας το επέτρεψε και εμείς δεν το κάναμε και κατηγορούμαστε.
      Και να πω και ένα τελευταίο και να τελειώσω. Εγώ θα ήθελα να πω στους συναδέλφους του ΠΑ.ΣΟ.Κ. πολιτικά να ξυπνήσουν. Και να πω το εξής. Δεν μπορεί, κύριοι συνάδελφοι -ειλικρινά σας το λέω- να κάνετε πολιτική με μαύρες βίβλους που παρουσιάσατε. Η κοινωνία θέλει λευκές βίβλους και να τους πείτε ότι θα ασχοληθείτε με τα οράματα και το μέλλον της Ελλάδος. Καταλαβαίνω, βέβαια, ότι όσο εμείς ασχολούμαστε με το λαό, εσείς ασχολείστε με τις μαύρες βίβλους. 
      Επίσης, έχω την εφημερίδα «το ΒΗΜΑ» της Πέμπτης 26η Ιανουαρίου. Από την εφημερίδα «το ΒΗΜΑ» και όχι μόνο, παίρνετε τους τίτλους και κάνετε αντιπολίτευση στην Αίθουσα. Σας το έχω πει πάρα πολλές φορές ότι αυτό δεν τιμά ένα κόμμα εξουσίας, όπως είναι το ΠΑ.ΣΟ.Κ.. Δεν μπορεί να παίρνουμε γραμμή από οποιονδήποτε. Εδώ είμαστε αυτόβουλοι και μιλάμε εμείς γι’ αυτά που πιστεύουμε και πιστεύει το κόμμα μας. 
      Επίσης, κύριε Πρόεδρε, δεν μπορεί το ΠΑ.ΣΟ.Κ. με τα ίδια πρόσωπα, δεν μπορεί χωρίς οράματα και προτάσεις να προχωρήσει μπροστά. Για να το πω πιο απλά, αν θέλουν να πάρουν την Κυβέρνηση και να δημιουργήσουν καλύτερες συνθήκες για τους Έλληνες, έχουν ένα τρόπο, να ανανεωθούν, γιατί σκορδαλιά χωρίς σκόρδο δεν μπορεί να γίνει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα. Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Τζέκης.
      ΑΓΓΕΛΟΣ ΤΖΕΚΗΣ: Θα πάρω το λόγο για λίγα λεπτά, κύριε Πρόεδρε, γιατί ο Κοινοβουλευτικός Εκπρόσωπος της Νέας Δημοκρατίας, κ. Τασούλας, έθεσε ένα πολύ σημαντικό και ιδεολογικό ζήτημα. Είπε ότι σταματά πλέον η κρατικοδίαιτη ανάπτυξη και ότι πλέον οι επιχειρηματίες από μόνοι τους θα πρέπει να φροντίσουν για τις επιχειρήσεις τους. Το κράτος για μας και πιστεύω και για όλους μας δεν είναι ουδέτερο. Έχει συγκεκριμένα χαρακτηριστικά. Και βέβαια την πρώτη και την κύρια ευθύνη στη δημιουργία του κράτους την έχουν οι κυβερνήσεις. Είναι αυτοί που δημιούργησαν το κράτος, αυτοί που το εκσυγχρονίζουν και αυτοί που ευαγγελίζονται ότι θα το επανιδρύσουν. Και βέβαια, την επανίδρυση τη βλέπουμε από όλες τις παρεμβάσεις που κάνει η Κυβέρνηση. Και μέσα το συγκεκριμένο νομοσχέδιο βρίθει από διατάξεις, όπου βλέπουμε πώς παρεμβαίνει το κράτος για να ενισχύσει βέβαια τους επιχειρηματίες. 
      Και δεν ξέρω, κύριε Πρόεδρε: Όταν υπήρχε το κράτος και οι κρατικές τράπεζες χωρίς να υπάρχει καμία ιδιωτική τράπεζα, ή όταν υπήρχαν άλλες δημόσιες επιχειρήσεις διαφόρων κλάδων χωρίς να υπάρχει καμία ιδιωτική επιχείρηση, παραδείγματος χάρη τηλεπικοινωνίες, η Δ.Ε.Η. κ.λπ., τότε υπήρχε καμία κρατικίστικη αντίληψη από τις τότε κυβερνήσεις; Όχι.
Απλούστατα στην έλλειψη ενδιαφέροντος επιχειρηματικών συμφερόντων να επενδύσουν σε διάφορους κλάδους, ερχόταν το κράτος, με την κατεύθυνση της εκάστοτε κυβέρνησης, και επένδυε σε διαφόρους κλάδους. Στις Τηλεπικοινωνίες, στον Ο.Τ.Ε., στη Δ.Ε.Η.. Θα μπορούσε να γίνει αυτό το έργο το οποίο έγινε, εάν δεν είχαμε την παρέμβαση του κράτους; Όχι!
      Όμως, υπήρξε και χρονική περίοδος επί Πρωθυπουργίας Κωνσταντίνου Καραμανλή, όπου είδαμε ιδιωτικές επιχειρήσεις, όπως η «Εμπορική» του Ανδρεάδη, η «Ολυμπιακή» του Ωνάση, τα Ναυπηγεία να περνούν από τα χέρια των ιδιωτών στα χέρια του κράτους. Μήπως έπασχε ο τότε Πρωθυπουργός Κωνσταντίνος Καραμανλής από κρατικιστική αντίληψη; Ήταν μήπως σοσιαλιστής; Όχι! Απλούστατα τότε η κρατική παρέμβαση εξυπηρετούσε τα επιχειρηματικά συμφέροντα. Βέβαια, στην πορεία βλέπουμε ότι ο Ο.Τ.Ε., η Δ.Ε.Η., η «Εμπορική», η «Ολυμπιακή», τα Ναυπηγεία οδεύουν προς τις ιδιωτικοποιήσεις, να αλλάξουν, δηλαδή, ιδιοκτησία και από τα χέρια του κράτους να περάσουν στα χέρια των ιδιωτών. 
      Τι θέλω να πω μ’ αυτό, κύριε Πρόεδρε; Ανάλογα σε ποια εποχή είμαστε, το κράτος έχει συγκεκριμένο ρόλο και έργο. Εδώ ακριβώς βρίσκονται τα χαρακτηριστικά του. Δεν μπορούσε παρά να έχει αυτά τα χαρακτηριστικά το κράτος, τα αστικά χαρακτηριστικά, γιατί βόλευε πάντοτε και ήθελε να ενισχύσει την αστική τάξη της χώρας απέναντι στον ανταγωνισμό που υπήρχε και διεθνώς και στην Ευρωπαϊκή Ένωση. Όμως, τώρα που έπεσε ο κάθε εθνικός φραγμός στα πλαίσια της Ευρωπαϊκής Ένωσης, αυτά τα ισχυρά επιχειρηματικά συγκροτήματα πρέπει να μπορούν να αντέξουν στον ανταγωνισμό. 
      Αυτή είναι η παρέμβαση του κράτους και σήμερα. Η στάση της Κυβέρνησης δεν μπορεί να πείσει ότι επανιδρύει το κράτος προς όφελος του λαού, γιατί προηγουμένως στη δευτερολογία μου αναφέρθηκα σε διάφορες μεταρρυθμίσεις της σημερινής Κυβέρνησης, που πραγματικά βρίσκονται στα πλαίσια της ελευθερίας κίνησης κεφαλαίου, της ενίσχυσης της επιχειρηματικότητας και της ανταγωνιστικότητας και της αύξησης της κερδοφορίας του κεφαλαίου. Είναι αυτό που συμφωνήθηκε στα πλαίσια της Λισαβόνας, η στρατηγική της Λισαβόνας.
      Εκείνο, όμως, κύριε Πρόεδρε που δεν ακούσαμε την Κυβέρνηση να υπερασπίζεται, είναι η εισοδηματική της πολιτική για το 2006. Η ένοχη σιωπή αποδεικνύει του λόγου το αληθές. Το 2% για τους εργαζόμενους στο δημόσιο τομέα και για τους συνταξιούχους είναι η πραγματικότητα, όπως και η εξασφάλιση κερδών για τους επιχειρηματικούς ομίλους, είτε είναι κρατικοί είτε είναι ιδιωτικοί. Από την άλλη μεριά, βέβαια, έχουμε τη μιζέρια για τα εκατομμύρια των εργαζομένων. Άλλωστε το 20% με 22% του πληθυσμού με τάση ανόδου ζει κάτω από το όριο της φτώχειας και το 20,8% είναι στα όρια της φτώχειας, με προοπτική να πέσει κάτω από το όριο.
      Βέβαια –εδώ έχετε δίκιο- αυτό δεν είναι απόλυτα έργο δικό σας. Τη σημαντική και τη μεγαλύτερη ευθύνη την έχουν οι κυβερνήσεις του ΠΑ.ΣΟ.Κ., που σήμερα ανακάλυψαν ένα αριστερό πολιτικό  λόγο, που όμως δεν τους πάει, γιατί τόσα χρόνια η συντηρητική πολιτική που ακολούθησαν, φόρτωσε με δεινά τον εργαζόμενο λαό, ο οποίος εξακολουθεί να φορτώνεται με νέα δεινά από την Κυβέρνηση της Νέας Δημοκρατίας.
      ΔΗΜΗΤΡΙΟΣ ΚΟΥΣΕΛΑΣ: Εμείς διευκρινίσαμε, κύριε Πρόεδρε την ψήφο μας. Ψηφίζουμε επί της αρχής μόνο κατά το τμήμα που αφορά την ενσωμάτωση των τριών οδηγιών, με τις ενστάσεις και επιφυλάξεις που έχουμε. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Κουσελά, κατεγράφησαν τα όσα είπατε.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις» και ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο έγινε δεκτό επί της αρχής κατά πλειοψηφία.
      Έχουν διανεμηθεί τα Πρακτικά των συνεδριάσεων της Πέμπτης 23 Φεβρουαρίου 2006, της Παρασκευής 24 Φεβρουαρίου 2006 και της Δευτέρας 27 Φεβρουαρίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 23 Φεβρουαρίου 2006, της Παρασκευής 24 Φεβρουαρίου 2006 και της Δευτέρας 27 Φεβρουαρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.50΄ λύεται η συνεδρίαση για αύριο ημέρα Παρασκευή 10 Μαρτίου 2006 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθ. 46/28/6.2.2006 επερώτησης Βουλευτών του ΠΑ.ΣΟ.Κ., προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την υπογραφή κλαδικής σύμβασης μεταξύ Τραπεζών και Ο.Τ.Ο.Ε., σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ    09-03-2006     ΣΕΛ.

