Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΔ'

Πέμπτη 28 Νοεμβρίου 1996

Αθήνα, σήμερα στις 28 Νοεμβρίου 1996, ημέρα Πέμπτη και ώρα 10.28' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την προεδρία του Προέδρου κ.ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27-11-96 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΓ' συνεδριάσεώς του, της 27ης Νοεμβρίου 1996).

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ.Δημήτρη Κατσικόπουλο τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Καβάλας ζητεί τη ρύθμιση της συνταξιοδότησης των μελών του.

2. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Κοινότητα Μεσορόπης του Νομού Καβάλας ζητεί οικονομική ενίσχυση για την ολοκλήρωση των εργασιών συντήρησης και οργάνωσης του Δημοτικού Σχολείου Μεσορόπης.

3. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η στάση της Νομαρχιακής Αυτοδιοίκησης Εύβοιας απέναντι στο ζήτημα της αποκατάστασης του Ληλάντιου Πεδίου στην Εύβοια.

4. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Υπαλλήλων του ΕΟΤ ζητεί τη ρύθμιση της ασφάλισης και συνταξιοδότησης των μελών του.

5. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία οι ιδιοκτήτες ακινήτων της περιοχής Ποταμών Αμαρίου στο Ρέθυμνο Κρήτης διαμαρτύρονται για τις τιμές των ακινήτων τους, τις αναγραφόμενες στην έκθεση εκτίμησης του πρώην προϊσταμένου της ΔΟΥ Ρεθύμνου.

6. Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Ομοσπονδία Αρτοποιών Ελλάδας ζητεί την ικανοποίηση των αιτημάτων των μελών της, όπως τη σύμφωνα με το γράμμα του νόμου λειτουργία των Αρτοποιείων και των Πρατηρίων 'Αρτου και διακίνησης του ψωμιού.

7. Ο Βουλευτής Ηρακλείου κ. ΕΜΜΑΝΟΥΗΛ ΚΕΦΑΛΟΓΙΑΝΝΗΣ κατέθεσε αναφορά με την οποία ο κ. Πρόδρομος Οξύνογλου, 'Ελληνας από την Κωνσταντινούπολη, κάτοικος Αθήνας, ζητεί τη διευθέτηση της εκκρεμότητάς του από δάνειο, που του χορηγήθηκε από την Τράπεζα Κρήτης.

8. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων του Νομού Δράμας "Ο 'Αγιος Στυλλιανός" διαμαρτύρεται για τη μελετώμενη περικοπή των επιδομάτων των πολυτέκνων.

9. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Χαλκιδέων Εύβοιας ζητεί την επέκταση του σχεδίου πόλεως της Χαλκίδας Εύβοιας.

10. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Ρεθύμνης Κρήτης ζητεί νέες νομοθετικές ρυθμίσεις για την πολεοδόμηση στο Ρέθυμνο.

11. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Ασπροπύργου του Νομού Αττικής ζητεί την ένταξη του οικισμού Νεοκτίστων Ασπροπύργου στο σχέδιο πόλης.

12. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Οδ.Λιβιεράτος ζητεί την επίλυση του προβλήματός του, που προέκυψε από την υποχρέωσή του στην εφορία λόγω λανθασμένης εκτίμησης του ποσοστού αναπηρίας του από την Υγειονομική Επιτροπή.

13. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Πολυτέκνων Καβάλας "Ο 'Αγιος Παύλος" ζητεί την αύξηση του πολυτεκνικού επιδόματος και την αύξηση των συντάξεων πολυτέκνων.

14. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η ΑΔΕΔΥ Καβάλας ζητεί την καθιέρωση του νέου μισθολογίου για τα μέλη της.

15. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί οικονομική ενίσχυση για την κατασκευή δημοτικών έργων ζωτικής σημασίας.

16. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη ίδρυσης Πανεπιστημιακής Σχολής στο Λασίθι.

17. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις αντιδράσεις των ξενοδοχοϋπαλλήλων για την κατάργηση του ΤΑΞΥ.

18. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Εθνικό Κολυμβητήριο Αγίου Νικολάου Κρήτης ζητεί οικονομική ενίσχυση για τη συντήρηση κτιριακών του εγκαταστάσεων.

19. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κυρία Ελένη Φραγκιαδάκη, κάτοικος Σητείας ζητεί την μετάθεση της κόρης της από το ΙΚΑ Αθηνών στο ΙΚΑ Σητείας.

20. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Περιφερειακό Παράρτημα Κεντρικής Ελλάδος του Γεωτεχνικού Επιμελητηρίου Ελλάδος ζητεί την προώθηση πλαισίου οργάνωσης των γεωτεχνικών υπηρεσιών στην Θεσσαλία.

21. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Αγροτικός Σύλλογος Νέας Περάμου Καβάλας ζητεί την επίλυση του προβλήματος που απασχολεί τους σταφυλοπαραγωγούς του Νομού.

22. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία Σωματεία Καφεζυθοπωλών Ανατολικής Μακεδονίας διαμαρτύρονται για την επιβολή τέλους άδειας διενέργειας τεχνικών παιγνίων.

23. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται στον βιολογικό καθαρισμό της πόλεως του Γαλαξειδίου.

24. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η 'Ενωση Πολυτέκνων Ιδιοκτητών Αστικών Λεωφορείων Αθηνών-Πειραιώς-Περιχώρων ζητεί να δοθεί ένα μέρος του συγκοινωνιακού έργου στους πολυτέκνους.

25. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Κοινότητα Ροδοδάφνης και ο Εκπολιτιστικός - Εξωραϊστικός και Φιλοπρόοδος Σύλλογος Οικισμού Μεϊντανά - Ροδοδάφνης ζητούν την επίλυση των προβλημάτων του οικισμού.

26. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Κοινότητα Λάκκας Πατρών Αχαϊας -διαμαρτύρεται για τη μη παραλαβή της παραγωγής κορινθιακής σταφίδας από τον ΑΣΟ.

27. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί τη μεταβίβαση των αρμοδιοτήτων και πόρων των λιμενικών ταμείων στην τοπική αυτοδιοίκηση.

28. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η ΕΛΜΕ Πάρου - Αντίπαρου ζητεί τη διευθέτηση των δρομολογίων των πλοίων.

29. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί την ίδρυση Ειρηνοδικείου στην Ανάφη.

30. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί οικονομική ενίσχυση για την ανέγερση διδακτηρίου.

31. Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Λεβαδέων διαμαρτύρεται για την κατάσταση που ευρίσκεται η εθνική οδός Λιβαδειάς-Θήβας.

32. Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Οινοφύτων Βοιωτίας διαμαρτύρεται για την παντελή έλλειψη των κρατικών φορέων στον έλεγχο των βιομηχανιών για την προστασία του περιβάλλοντος.

33. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Ενιαίο Πολυκλαδικό Λύκειο Πειραιώς ζητεί την επίλυση ζωτικών προβλημάτων που το απασχολούν.

34. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Οικοδόμων και Συναφών Επαγγελμάτων Δεκάτης Νομού Γρεβενών ζητεί την αλλαγή του μέτρου των αντικειμενικών κριτηρίων για τα μέλη του.

35. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Νεφροπαθών Μεσσηνίας καταγγέλλει ότι κινδύνευσε η ζωή ασθενών και νοσηλευτικού προσωπικού από τον ψεκασμό στη μονάδα τεχνητού νεφρού στις 9-11-96 και ζητεί να μεταστεγαστεί η μονάδα σε κατάλληλο οίκημα.

36. Οι Βουλευτές κ.κ. ΜΑΡΙΑ ΜΠΟΣΚΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Οικοδόμων και Συναφών Επαγγελμάτων Δεσκάτης Γρεβενών ζητεί την επίλυση συνταξιοδοτικού προβλήματος των μελών του.

37. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Καθαριστριών Δημοσίων Σχολείων Α' Βάθμιας και Β'Βάθμιας Εκπαίδευσης ζητεί την αλλαγή του εργασιακού καθεστώτος που επικρατεί στον κλάδο τους.

38. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Ελλήνων Εκπαιδευτικών Κάτω Σαξωνίας ζητεί να μην καταργηθεί η φορολογική ατέλεια της οικοσκευής για τους εκπαιδευτικούς με 5ετία στο εξωτερικό.

39. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Δημοτικό Συμβούλιο Αγίου Κων/νου Αιτωλ/νίας διαμαρτύρεται για τη διακοπή των εργασιών του έργου "Επικάλυψη Χειμάρρου Αγ.Κων/νου" και ζητεί την άμεση δημοπράτηση της Β' ΦΑΣΗΣ του έργου.

40. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Δασκάλων και Νηπιαγωγών Φραγκονιάς "Ο ΔΗΜΟΚΡΙΤΟΣ" ζητεί να εξακολουθήσει η ισχύ του μέτρου της φοροαπαλλαγής των ΙΧ αυτοκινήτων για τους εκπαιδευτικούς με 5ετία στο εξωτερικό.

41. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Συνταξιούχων ΙΚΑ Βέροιας Νομού Ημαθίας ζητεί τη συνέχιση της λειτουργίας των φυσιοθεραπευτηρίων του ΙΚΑ Βέροιας.

42. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Οδηγοί Φορτηγών καταγγέλλουν τη Ναυτιλιακή Εταιρεία Λέσβου, η οποία χρησιμοποιεί ακατάλληλο όσον αφορα τη χωρητικότητα του, πλοίο για το ταξίδι Καβάλα - Λήμνο - Μυτιλήνη.

43. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Καμινίων Λήμνου Νομού Λέσβου ζητεί να με μεταφερθεί μικρογραφία της Πολιόχνης σε χώρο της Χαλκιδικής.

44. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού διαμαρτύρεται για τη δήλωση του Υπουργού Εμπορικής Ναυτιλίας ότι "οι ναυτικοί καταθέτουν ψευδείς δηλώσεις προκειμένου να τύχουν μεγαλύτερης σύνταξης" κατά τη διάρκεια συνέντευξης τύπου στις 13-11-96.

45. Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία ο Σύνδεσμος Βιοτεχνών Ετοίμων Ενδυμάτων Νομού Πιερίας υποβάλλει προτάσεις του για την ανάκαμψη και ανάπτυξη του κλάδου του.

46. Ο Βουλευτής Αθηνών κ. ΠΕΤΡΟΣ ΚΟΙΝΑΛΑΚΗΣ κατέθεσε αναφορά με την οποία το Επιμελητήριο Πιερίας υποβάλλει προτάσεις του για τη στήριξη της τοπικής οικονομίας.

47. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Σύλλογος Καρκινοπαθών Μακεδονίας - Θράκης ζητεί να επιτραπεί στα μέλη του να έχουν άμεση πρόσβαση στο φάκελό τους.

48. Οι Βουλευτές κ.κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Πανελλήνια Ομοσπονδία Συλλόγων Γεωπόνων διαμαρτύρεται για το πάγωμα των προσλήψεων του κλάδου των γεωπόνων στο Δημόσιο Τομέα.

49. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Περιφερειακός Σύνδεσμος Εργοληπτών Εγκ/των Ηλεκτρολόγων "Ο ΒΑΤΤ" Νομού Αχαϊας ζητεί τη λειτουργία Μονάδας Εντατικής Θεραπείας και Αξονικού Τομογράφου στο Γενικό Κρατικό Νοσοκομείο Αγ.Ανδρέας Πατρών Αχαϊας.

50. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ, ΑΝΔΡΙΑΝΗ ΛΟΥΛΕ, ΜΟΥΣΤΑΦΑ ΜΟΥΣΤΑΦΑ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Ενιαίο Σωματείο Εργαζομένων στους κρατικούς παιδικούς σταθμούς, ο Πανελλήνιος Σύνδεσμος Βοηθητικού προσωπικού παιδικών σταθμών, ο Σύλλογος Διαχειριστών Κρατικών Παιδικών Σταθμών και ο Πανελλήνιος Σύλλογος Εκπαιδευτικών Κρατικών Παιδικών Σταθμών ζητούν τη διασφάλιση της υπηρεσιακής τους κατάστασης.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 47/14-10-96 Ερώτηση δόθηκε με το υπ'αριθμ. 3055/20-11-96 έγγραφο από τον Υφυπουργό Υγείας η ακόλουθη απάντηση

" Απαντώντας στην 47/14-10-96 στην ερώτηση που κατατέθηκε στη Βουλή από τους Βουλευτές κ.κ. Στρ.Κόρακα και Ν.Γκατζή, αναφορικά με υγειονομικά προβλήματα που δημιουργούνται στην Κοινότητα Υψηλαμετώπου Λέσβου, από την μόλυνση των πηγών ύδρευσης, λόγω μη προστασίας αυτών, από ζώα και λύματα, σας γνωρίζουμε ότι όπως μας πληροφόρησε η οικεία Δ/νση Υγείας και Δημόσιας Υγιεινής η οποία και πραγματοποίησε επιτόπιο υγειονομικό έλεγχο έδωσε οδηγίες στον Πρόεδρο της Κοινότητας για την άμεση προστασία των πηγών (απομάκρυνση των ζώων από αυτές, περίφραξή τους) και την επισκευή του εξωτερικού δικτύου. Επίσης δεν υπάρχουν ενδείξεις, επιδημιολογικά ή άλλα στοιχεία που να αποδεικνύουν μόλυνση των πηγών από λύματα.

Επιπρόσθετα σας γνωρίζουμε ότι το Υπουργείο μας με σχετικές εγκυκλίους που αποστέλει στις κατά τόπους Δ/νσεις Υγείας των Νομ.Αυτ/σεων, επισημαίνει την ανάγκη συχνής παρακολούθησης του πόσιμου νερού και συνεργασία με συναρμόδιες υπηρεσίες (οικείοι ΟΤΑ), ώστε η ποιότητά του να πληρεί τους όρους και τις προϋποθέσεις που καθορίζονται από την Α5/288/86 Υγειονομική Διάταξη, προκειμένου να προστατευθεί και διασφαλισθεί η Δημόσια Υγεία.

Τα Υπουργεία Αιγαίου, ΠΕΧΩΔΕ, Γεωργίας, Εσωτερικών Δημόσιας Διοίκησης και Αποκέντρωσης στα οποία κοινοποιείται επίσης η ερώτηση παρακαλούνται να απαντήσουν στα θέματα αρμοδιότητάς τους.

Ο Υφυπουργός

ΕΜ. ΣΚΟΥΛΑΚΗΣ"

2. Στην με αριθμό 112/17-10-96 Ερώτηση δόθηκε μετο υπ'αριθμ. 3303/20-11-96 έγγραφο από τον Υφυπουργό Υγείας η ακόλουθη απάντηση

" Απαντώντας στην 112/17-10-96 ερώτηση που κατατέθηκε στη Βουλή από τον Βουλευτή κ. Αντ.Φούσα, αναφορικά με υγειονομικά προβλήματα που δημιουργήθηκαν στην Κοινότητα Ελεούσας από το σύστημα ύδρευσης της Κοινότητας σας γνωρίζουμε τα εξής: Ευθύς μόλις ανακοινώθηκε επίσημα η επιδημία γαστρεντερίτιδας που έπληξε την Κοινότητα, το Υπουργείο μας ανταποκρίθηκε άμεσα με την αποστολή Υγειονολόγου Μηχανικού για επιτόπια αυτοψία και τεχνική συνδρομή. Ο παραπάνω Μηχανικός διενήργησε υγειονομική αναγνώριση του συστήματος ύδρευσης της Κοινότητας συνεργάσθηκε με τους αρμόδιους τοπικούς παράγοντες και για την αντιμετώπιση του προβλήματος έδωσε προφορικές οδηγίες και συνέταξε λεπτομερή έκθεση που απεστάλη από τον Υφυπουργό Υγείας στον κ.Νομάρχη, με την παράκληση για τη λήψη όλων των προταθέντων μέτρων (εκπόνηση υδρογεωλογικής μελέτης των υδροφόρων από αρμόδιο κρατικό φορέα, υγειονομική προστασία της γεώτρησης, υγειονομική προστασία του δικτύου ύδρευσης, υγειονομική προστασία των δεξαμενών αποθήκευσης, τακτικός μικροβιολογικός και χημικός έλεγχος με δειγματοληψίες, τόσο στο νερό της γεώτρησης όσο και στο δίκτυο ύδρευσης), με σκοπό την προστασία της Δημόσιας Υγείας.

Τώρα, όπως μας πληροφόρησε η Δ/νση Δημόσιας Υγείας Νομ.Αυτ/σης Ιωαννίνων, έχει δοθεί στους κατοίκους της Κοινότητας προς κατανάλωση υγιεινό πόσιμο νερό με σύνδεση της Κοινότητας με την πηγή της Τούμπας και έκτοτε δεν έχει εμφανισθεί κανένα πρόβλημα.

Αναφορικα με το δίκτυο ύδρευσης του Νομού, είναι ένα από τα παλαιότερα της Ελλάδας με αποτέλεσμα να εμφανίζει συχνές θραύσεις.Λειτουργεί συνεχώς υπό πίεση οπότε πιθανότητα μόλυνσης υπάρχει μόνο στις διακοπές υδροδότησης λογω αποκατάστασης βλαβών και μετά από κάθε διακοπή διενεργείται δειγματοληπτικός έλεγχος της ποσότητας του νερού, και γίνεται η απαραίτητη χλωρίωση από την Κοινότητα η οποία είναι υπεύθυνη για την παροχή υγιεινού νερού και έχει υποχρέωση να φροντίζει για τη συστηματική χλωρίωσή του.

Εξάλλου το Υπουργείο μας με σχετικές εγκυκλίους που αποστέλει στις κατά τόπους Δ/νσεις Υγείας, επισημαίνει τη συχνή παρακολούθηση του νερού το οποίο πρέπει να πληρεί τους όρους και τις προϋποθέσεις της Α5/288/86 Υγειονομικής Διάταξης με σκοπό την προστασία και διαφύλαξη της Δημόσιας Υγείας.

Ο Υφυπουργός

ΕΜ. ΣΚΟΥΛΑΚΗΣ"

3. Στην με αριθμό 135/18-10-96 ερώτηση δόθηκε με το υπ' αριθμ. 3115/20-11-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 135/18-10-96 που κατατέθηκε στη Βουλή από τους Βουλευτές κ.κ. Απ. Τασούλα και Ν. Γκατζή, αναφορικά με υγειονομικά προβλήματα που δημιουργούνται στην πόλη και σε Κοινότητες του Λεκανοπεδίου των Ιωαννίων από το σύστημα ύδρευσης, σας γνωρίζουμε τα εξής:

Από τις πηγές Τούμπας υδρεύονται οι 52 Κοινότητες του Νομού. 'Οπως μας πληροφόρησε η Δ/νση Δημόσιας Υγείας Νομ. Αυτ/σης Ιωαννίνων από τις μέχρι τώρα δειγματοληψίες που διενήργησε, διαπιστώνεται ότι η ποιότητα του πόσιμου νερού πληρεί τους όρους και τις προϋποθέσεις της Α5/288/86 Υγειονομικής Διάταξης. Αναφορικά με μόλυνση των παραπάνω πηγών από τη Βιομηχανία ΕΛΒΙΕΞ δεν υπάρχουν στοιχεία στην αναφερόμενη Δ/νση που να αποδεικνύουν ότι αιτία μόλυνσης των πηγών είναι η Βιομηχανία ΕΛΒΙΕΞ ή άλλη ρυπογόνος εστία στην περιοχή. Από εξέταση που έγινε για την ύπαρξη φαινόλης στο πόσιμο νερό διαπιστώθηκε ότι η τιμή αυτής ήταν στα φυσιολογικά επίπεδα που προβλέπονται από την Υγειονομική Διάταξη περί ποιότητας πόσιμου νερού. Η Δ/νση Δη'μοσιας Υγείας Νομ. Αυτ/σης Ιωαννίνων, σε περίπτωση που διαπιστωθεί ότι στο υπόγειο υδροφόρο στρώμα της περιοχής υπάρχουν φιονόλες που προέρχονται από τη Βιομηχανία ΕΛΒΙΕΞ και υπερβαίνουν τις επιτρεπτές από την υγειονομική Διάταξη τιμές, θα προβεί στη διακοπή της λειτουργίας της για την προστασία της Δημόσιας Υγείας και του Περιβάλλοντος.

Αναφορικά με την έλλειψη αποχετευτικού συστήματος της Κοινότητας Κρύας, όπου υπάρχουν οι πηγές από τις οποίες υδρεύεται η πόλη των Ιωαννίνων υπάρχει μελέτη κατασκευής αποχέτευσης της Κοινότητας από την ΔΕΥΑΙ η οποία όμως δεν έχει ακόμα χρηματοδοτηθεί από τη Νομαρχία.

Σχετικά με το πρόβλημα υδροδότησης της Κοινότητας Ελεούσας προτάθηκαν από το Υπουργείο μας μέτρα για την προστασία της Δημόσιας Υγείας (εκπόνηση υδρογεωλογικής μελέτης των υδροφόρων από αρμόδιο κρατικό φορέα, υγειονομική προστασία της γεώτρησης, υγειονομική προστασία του δικτύου ύδρευσης, υγειονομική προστασία των δεξαμενών αποθήκευσης, τακτικός μικροβιολογικός και χημικός έλεγχος με δειγματοληψίες, τόσο στο νερό της γεώτρησης όσο και στο δίκτυο ύδρευσης).

Αυτήν τη στιγμή όπως μας πληροφόρησε η οικεία Δ/νση Δημόσιας Υγείας, έχει δοθεί στους κατοίκους της Κοινότητας προς κατανάλωση υγιεινό πόσιμο νερό με σύνδεση της Κοινότητας με την πηγή της Τούμπας χωρίς προς το παρόν να υπάρχει πρόβλημα.

Τα συνερωτώμενα Υπουργεία ΠΕ.ΧΩ.Δ.Ε., Εσωτερικών, Δημόσιας Διοίκησης και Αποκέντρωσης και Γεωργίας παρακαλούνται να απαντήσουν στα θέματα αρμοδιότητάς τους.

Ο Υφυπουργός

ΕΜ. ΣΚΟΥΛΑΚΗΣ"

4. Στην με αριθμό 236/29-10-96 ερώτηση δόθηκε με το υπ' αριθμ. 20453/22-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 236/29-10-96 που κατατέθηκε στη Βουλή των Ελληνων από τους Βουλευτές κ.κ. Μ. Μπόσκου και Στ. Παναγιώτου σας γνωρίζουμε τα εξής:

1. Για τη ΔΕΗ το θέμα της προστασίας του περιβάλλοντος είναι πρωταρχικής σημασίας.

Μέσα στο πλαίσιο των δυνατοτήτων και του γενικότερου προγραμματισμού της ενεργειακής παραγωγής της, κατέβαλε και καταβάλλει προσπάθειες βελτίωσης της ποιότητας του περιβάλλοντος με τη λήψη μέτρων αντιρρύπανσης, εφαρμόζοντας πάντα την καλύτερη διαθέσιμη τεχνολογία.

2. Κατά την κατασκευή όλων των νέων Μονάδων της ΔΕΗ καθώς και των λιγνιτικών, εφαρμόζεται πάντοτε η καλύτερη διαθέσιμη τεχνολογία με στόχο τον περιορισμό των Περιβαλλοντικών Επιπτώσεων και πέραν της κείμενης νομοθεσίας και των Περιβαλλοντικών 'Ορων λειτουργίας που κατά περίπτωση εγκρίνονται.

3. Ειδικότερα για την περιοχή Πτολεμαϊδας η ΔΕΗ έχει προχωρήσει σε αντικατάσταη/βελτίωση των υπαρχόντων Η/Σ φίλτρων στις Μονάδες Ι, ΙΙ, ΙΙΙ και ΙV του ΑΗΣ Πτολεμαϊδας, στις Μονάδες του ΑΗΣ ΛΙΠΤΟΛ και στις Μονάδες Ι και ΙΙ του ΑΗΣ Καρδιάς.

Με τις ως άνω επεμβάσεις ουσιαστικά οι περισσότερες Μονάδες της περιοχής υπερκαλύπτουν τις απαιτήσεις της νομοθεσίας για τις υφιστάμενες Μονάδες (και σε πολλές περιπτώσεις και αυτές για τις νέες Μονάδες) όσον αφορά τις εκπομπές σωματιδίων που αποτελούν το σοβαρότερο (από περιβαλλοντική σκοπιά) πρόβλημα της περιοχής.

4. Με στόχο τη βελτίωση του περιβάλλοντος στην υπόψη περιοχή προγραμματίζονται και συμπληρωματικές παρεμβάσεις (όπου απαιτείται) και ενδεικτικά αναφέρονται το σύστημα κλειστού ταινιοδρόμου μεταφοράς τέφρας στον ΑΗΣ Πτολεμαϊδας και οι μελέτες αντικατάστασης των Η/Σ φίλτρων των Μονάδων ΙΙΙ και IV του ΑΗΣ Καρδιάς.

5. Στο Λιγνιτικό Κέντρο Πτολεμαϊδας - Αμυνταίου εφαρμόζεται ειδικό πρόγραμμα Περιβαλλοντικής Διαχείρισης, στο οποίο προβλέπεται πιστή τήρηση της ισχύουσας Περιβαλλοντικής Νομοθεσίας.

'Ηδη έχει εκτελεσθεί μία σειρά έργων περιβάλλοντος, ιδιαίτερα στον τομέα της αποκατάστασης των νέων εδαφών και τα αποτελέσματα είναι εντυπωσιακά.

'Ετσι μέχρι σήμερα στο ΛΚΠ-Α:

- 15.000 στρέμματα τελικών αποθέσεων (νέα εδάφη) βρίσκονται σε φάση αποκατάστασης.

- Περισσότερα από 6.000.000 δένδρα έχουν ήδη φυτευθεί σε κεκλιμενες επιφάνειες, ενώ στις οριζόντιες γίνονται πειραματικές καλλιέργειες κάτω από την παρακολούθηση ειδικών επιστημόνων και Πανεπιστημιακών Ιδρυμάτων.

- Για την προστασία της πανίδας της περιοχής στο Ορυχείο Κομάνου κατασκευάζεται καταφύγιο μικρών ζώων.

- Στις αποθέσεις των Ορυχείων Κομάνου και Κυρίου Πεδίου γίνονται ήδη έργα υποδομής για τη δημιουργία Δασικού Πάρκου και Πρότυπου Αγροκτήματος.

- Η φυτική γη αξιοποιείται και διαστρώνεται στα νέα εδάφη.

- Οι δρόμοι του ΛΚΠ-Α ασφαλτοστρώνονται, εγκαθίστανται μόνιμα δίκτυα διαβροχής τους και γίνεται προσπάθεια μείωσης της σκόνης.

- Για τα έργα αποκατάστασης εδαφών και προστασίας του περιβάλλοντος του Λιγνιτικού Κέντρου Πτολεμαϊδας - Αμυνταίου, έχει συνταχθεί πενταετές πρόγραμμα έργων που προβλέπει τη διάθεση κονδυλίων ύψους 1,2 δισεκατομμυρίων δραχμών/έτος.

6. Ειδικότερα για το θέμα της ατμοσφαιρικής ρύπανσης της περιοχής Πτολεμαϊδας αναφέρουμε τα εξής:

6.1. Η ποιότητα του ατμοσφαιρικού περιβάλλοντος στην ευρύτερη περιοχή του λεκανοπεδίου Πτολεμαϊδας όπου σημειώνονται οι δραστηριότητες του ΛΚΠ-Α και των ΑΗΣ της περιοχής, καταγράφεται από εικοσαετίας από αρμόδια υπηρεσία της ΔΕΗ.

6.2. Η μακροχρόνια καταγραφή της ποιότητας της ατμόσφαιρας για τους ρύπους Διοξειδίου του Θείου, Οξείδια του Αζώτου και Αιωρούμενα σωματίδια έχει καταδείξει ότι οι δύο πρώτοι ρύποι υπάρχουν σε μικρές συγκεντρώσεις στην περιοχή (και οπωσδήποτε κάτω από τα όρια της κείμενης νομοθεσίας) ενώ για τα αιωρούμενα σωματίδια και μετά τις επεμβάσεις στα Η/Σ φίλτρα Μονάδων της περιοχής η κατάσταση εμφανίζεται βελτιωμένη.

'Ετσι και με βάση την επεξεργασία των αποτελεσμάτων των μετρήσεων ιδιαίτερα των τελευταίων ετεών (4/93-3/95) και τη σύγκρισή τους με τα θεσμοθετημένα όρια, διαπιστώνεται ότι στην ευρύτερη περιοχή των ΑΗΣ και των Λιγνιτωρυχείων της περιοχής Πτολεμαϊδας, η ποιότητα της ατμόσφαιρας ως προς τους τρεις μετρώμενους ρύπους είναι γενικά καλή.

6.3. Με σκοπό τη συνεχή παρακολούθηση της διακύμανσης των ρύπων της ατμόσφαιρας και την άμεση πληροφόρηση των αρμοδίων σε πραγματικό χρόνο, βρίσκεται στα τελευταία στάδια υλοποίησής του από τη ΔΕΗ ένα νέο, πρότυπο και πλήρως αυτοματοποιημένο δίκτυο Σταθμών μέτρησης ρύπανσης της ατμόσφαιρας.

Το δίκτυο αυτό έχει σχεδιαστεί σε συνεργασία με το Πανεπιστήμιο Θεσσαλονίκης, αναμένεται δε να τεθεί σε λειτουργία στις αρχές του ερχόμενου έτους με στόχο την τηλεμετάδοση στοιχείων τις Τοπικές Αρχές και σε Υπηρεσίες της ΔΕΗ και θα χρησιμοποιηθεί και για την προσαρμογή, ειδικά για την υπόψη περιοχή, ενός προγνωστικού/διαγωνισμού μοντέλου που θα αναπτυχθεί από το Πανεπιστήμιο Θεσσαλονίκης.

7. Για όλες τις δραστηριότητες της ΔΕΗ στην περιοχή (ΑΗΣ/Ορυχεία) έχουν υποβληθεί, με βάση την κείμενη νομοθεσία, Μελέτες Περιβαλλοντικών Επιπτώσεων. 'Ηδη έχουν εγκριθεί Περιβαλλοντικοί 'Οροι Λειτουργίας για τιςΜονάδες των ΑΗΣ Αγίου Δημητρίου και Καρδιάς και αναμένεται η έγκριση και αντίστοιχων όρων και γιατιςλοιπές δραστηριότητες (η διαδικασία βρίσκεται κατά περίπτωση είτε στο τελικό στάδιο έγκρισης είτε στην εξέταση των αντίστοιχων Μ.Π.Ε.)

8. Αναφορικά με τα μέτρα που πάρθηκαν ή που πρόκειται να παρθούν για τη μετεγκατάσταση των πλέον βεβαρημένων χωριών Κομάνου και Κλείτους εκτίθεται ότι:

8.1. Για το χωριό ΚΟΜΑΝΟΣ: 'Εγινε η κήρυξη της απαλλοτρίωσης προς μετεγκατάσταση και ήδη βρίσκεται στο χωριό η Εκτιμητική Επιτροπή της ΔΕΗ, προκειμένου στη συνέχεια να κατατεθεί στο Μονομελές Πρωτοδικείο η αίτηση της ΔΕΗ για καθορισμό προσωρινής τιμής μονάδος των προς απαλλοτρίωση ακινήτων. Σύμφωνα με το Χρονοδιάγραμμα η συντέλεση της απαλλοτρίωσης (παρακατάθεση αποζημίωσης στα Τ.Π. κ' Δ) προβλέπεται να γίνει περί τα μέσα του 1998.

8.2 Για το χωριό ΚΛΕΙΤΟΣ: Ο φάκελλος για την κήρυξη της απαλλοτρίωσης προς μετεγκατάσταση έχει σταλεί από τη ΔΕΗ στο Υπουργείο Ανάπτυξης και αναμένεται η έκδοση της Κ.Υ.Α. περί κήρυξης της απαλλοτρίωσης.

Σύμφωνα με το Χρονοδιάγραμμα η συντέλεση της απαλλοτρίωσης (παρακατάθεση αποζημίωσης στα Τ.Π. κ' Δ) προβλέπεται να γίνει περί τα μέσα του 1998.

Από τα παραπάνω φαίνεται ότι η πορεία των μετεγκαταστάσεων των χωριών Κομάνου και Κλείτους προχωράει κανονικά και οι κάτοικοι δεν πρέπει να διακατέχονται από καμμία ανησυχία.

9. Σχετικά με τις ανακοινώσεις που έγιναν σε σεμινάριο της Πνευμονολογικής Κλινικής του Πανεπιστημίου Ιωαννίνων (σύμφωνα με έρευνα ομάδας επιστημόνων της Πνευμονολογικής Κλινικής του Πανεπιστημίου Θεσσαλονίκης) θα πρέπει να σημειωθεί ότι από την πληροφόρηση που έχει η ΔΕΗ προκύπτει ότι τα αποτελέσματα της έρευνας δεν στηρίζονται σε στοιχεία που προέκυψαν από ολοκληρωμένη επιδημιολογική μελέτη στην περιοχή, αλλά σε αριθμό στοιχείων που συγκεντρώθηκαν από ομάδα Επιστημόνων.

Ιδιαίτερα για το θέμα αυτό θα πρέπει να σημειωθεί ότι ηΕπιτροπή Περιβάλλοντος που λειτουργεί στο Νομό Κοζάνης, με Πρόεδρο το Νομάρχη, ζήτησε από τη ΔΕΗ να χρηματοδοτήσει ολοκληρωμένη επιδημιολογική μελέτη για το Νομό. Η ΔΕΗ αποδέχθηκε την πρόταση και πρόκειται άμεσα να υπογραφεί η Σύμβαση Ανάθεσης του επιστημονικού έργου στον Καθηγητή της έδρας Υγιεινής του Πανεπιστημίου Θεσσαλονίκης κ. Κατσογιαννόπουλο.

Τέλος ως προς τα θέματα της υγείας και ασφάλειας των εργαζομένων στα λιγνιτωρυχεία και των καοίκων της ευρύτερης περιοχής Πτολεμαίδας αθ ληφθούν από την αρμόδια Επιθεώρηση Μεταλλείων Βορείου Ελλάδος τα αναγκαία μέτρα σύμφωαν με την κείμενη νομοθεσία και τον κανονισμό Μεταλλευτικών και Λατομικών εργασιών, (Κ.Μ.Λ.Ε.).

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 237/29.10.96 ερώτηση δόθηκε με το υπ' αριθμ. 4245/20.11.96 έγγραφο από τον Υφυπουργό Υγείας ακόλουθη απάντηση:

"Επί της ερώτησης 237/29.10.96 που κατέθεσαν οι Βουλευτές κ.κ. Στ.Παναγιώτου και Μαρ.Μπόσκου, σας γνωρίζουμε τα εξής:

'Οπως μας πληροφόρησε η Νομαρχιακή Αυτοδιοίκηση Θεσ/νίκης με έγγραφό της, αναφορικά με χωροθέτηση-εγκατάσταση τσιγγάνων περιοχής Ευόσμου, έχουν υποδειχθεί τρεις χώροι για τη μετεγκατάστασή τους και απομένει η κοινωνική συναίνεση-αποδοχή από μέρους των τοπικών κοινωνιών.

Οι αρμόδιες Υπηρεσίες της Νομαρχιακής Αυτ/σης λαμβναουν τα αναγκαία μέτρα για την προστασί ακαι τη βελτίωση των συνθηκών υγιεινής διαβίωσης των πληθυσμών των τσιγγάνων (μίσθωση απορριματοφόρων για την αποκομιδή των απορριμάτων, αολυμάνσεις χώρων κ.λπ.) ενώ για τη διαμόρφωση στοιχειώδους υποδομής ύδρευσης, αποχέτευσης στον κατυλισμό, υπεύθυνος είναι ο Δήμος Ευόσμου, στα διοικητικά όρια του οποίου είναι εγκατεστημένος ο πληθυσμός σε εφαρμογή υγειονομικών διατάξεων.

Επιπλέον σας γνωρίζουμε ότι από τις αρμόδιες υπηρεσίες Υγείας και Πρόνοιας παρέχεται ιατροφαρμακευτική και κοινωνική προστασία και στους ανθίγγανους με τους ίδιους όρους και τις ίδιες προϋποθέσεις που παρέχεται σε όλους τους 'Ελληνες πολίτες (επιδόματα, δωρεάν νοσοκομειακή και ιατροφαρμακευτική περίθαλψη, εμβολιασμοί, έκτακτη οικονομική ενίσχυση κ.λπ.)

Επειδή όμως αναγνωρίζονται τα ιδιαίτερα προβλήματα που αντιμετωπίζει η ευαίσθητη αυτή ομάδα του πληθυσμού, έχει εκπονηθεί σχέδιο δράσεως σε συνεργασία και με άλλους συναρμόδιους φορείς και έχει τεθεί σε εφαρμογή από το περασμένο καλοκαίρι με ικανοποιητικά αποτελέσματα.

Ο Υφυπουργός

Θ. ΚΟΤΣΩΝΗΣ"

6. Στην με αριθμό 239/29.10.96 ερώτηση δόθηκε με το υπ' αριθμ. 12/19.11.96. έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 239/29.10.96 του Βουλευτή κ. Θεόδωρου Κασσίμη, σας γνωρίζουμε τα εξής:

'Οπως με πληροφόρησε η αρμόδια Υπηρεσία, η από 8.2.1995 αίτηση του κ. Μ. Τραιφόρου δεν έγινε δεκτή (όπως αναφέρεται στο 210/1996 Πρακτικό της αρμόδιας Επιτροπής, το οποίο κοινοποιήθηκε στον ενδιαφερόμενο με το 6459 π.ε./19.8.1996 σχετικό έγγραφο) επειδή το έργο του κ. Τραϊφόρου δεν εμπίπτει στον τομέα της λογοτεχνίας αλλά της μουσικής και του θεάτρου. Σημειώνεται ότι η επιτροπή αυτή συγκροτείται από λογοτέχνες και όχι από στελέχη του Υπουργείου Πολιτισμού. 'Εχει ήδη γνωστοποιηθεί στον κ. Τραϊφόρο οτι στο πλαίσιο του ν.2435/1996 μπορεί να υποβληθεί εκ νέου αίτηση, αρμόδια για την εξέταση της οποία είναι επιτροπή που συγκροτείται κατά πλειοψηφία από εκπροσώπους των καλλιτεχνικών σωματείων. 'Εχω ήδη δώσει σχετικές εντολές για να προχωρήσουν ταχύτατα οι διαδικασίες αυτές των οποίων επιμελείται η Διεύθυνση Καλών Τεχνών και έχω αποστείλει σχετική επιστολή στον κ. Μ.Τραϊφόρο, στον οποίο -και στο παρελθόν και τώρα- δόθηκε στο μεταξύ έκτακτη ενίσχυση.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

7. Στην με αριθμό 245/29-10-96 ερώτηση δόθηκε με το υπ' αριθμ. 20347/22-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 245/29.10.96 που κατέθεσαν οι Βουλευτές κ.κ. Γ. Δραγασάκης και Ε. Αποστόλου σας πληροφορούμε τα ακόλουθα:

1. Προκειμένου να ληφθούν μέτρα για το μέλλον της ΛΑΡΚΟ και ιδιαίτερα για την εξασφάλιση συνθηκών βιωσιμότητας αυτής, είναι αναγκαία η κατάρτιση μεσομακροπρόθεσμου Επιχειρηματικού Σχεδίου της εταιρίας και Μελέτη Βιωσιμότητας από εξιδικευμένο Οίκο.

Είναι αυτονόητο ότι οι αποφάσεις των πιστωτών της εταιρίας για την τύχη των απαιτήσεών τους δεν είναι δυνατό να ληφθούν χωρίς τεκμηρίωση βασιζόμενη στα συμπεράσματα μίας τέτοιας μελέτης.

Την σκοπιμότητας της πιο πάνω μελέτης έχουν αποδεχθεί οι Μέτοχοι της ΛΑΡΚΟ (ΔΕΗ, ΕΘΝΙΚΗ ΤΡΑΠΕΖΑ, ΕΤΕΒΑ) και έχουν εξουσιοδοτήσει του ΟΑΕ για τις σχετικές ενέργειες.

'Ηδη μετά από συνεννοήσεις με τους εκπροσώπους των λοιπών Μετόχων προωθούνται οι διαδικασίες με επιδίωξη την επιλογή μέχρι το τέλος του τρέχοντος μηνός κατάλληλου οίκου για την ανάθεση της ως άνω μελέτης.

2. Σχετικά με τους λόγους για τους οποίους δεν έγινε ο Σταθμός Ηλεκτρικής Ενέργειας που έχει προταθεί από τη ΛΑΡΚΟ Α.Ε. σημειώνεται ότι σύμφωνα με την προκαταρκτική οικονομική ανάλυση που έγινε από το Υπουργείο Βιομηχανίας Ενέργειας και τεχνολογίας τον Μάρτιο του έτους 1994 η δημιουργία Ηλεκτροπαραγωγού Μονάδας Συμπαραγωγής Θερμότητας για την Ενεργοβόρο Ελληνική Μεταλλουργική Βιομηχανία στις εγκαταστάσεις της ΛΑΡΚΟ ισχύος 450 MW ανήρχετο σε 264 εκ. δολάρια από τα οποία τα 132 εκ. δολάρια θα προήρχοντο από το ΚΠΣ και τα 132 εκ. δολάρια από πιστώσεις του προμηθευτού.

Για τη δημιουργία της μονάδος αυτής συμφωνεί η ΔΕΗ η οποία βάσει του Ν. 2244/94 έχει και το αποκλειστικό προνόμιο για την παραγωγή και διάθεση ηλεκτρικής ενέργειας σε τρίτους.

Οι λόγοι της αντίθεσης της ΔΕΗ στη συγκεκριμένη πρόταση συνοψίζονται στο ότι αυτή δεν παρουσιάζει κανένα ιδιαίτερο πλεονέκτημα συγκρινόμενη με τις προγραμματιζόμενης από τη ΔΕΗ μονάδες, που πρόκειται να κατασκευαστούν και να λειτουργήσουν στο άμεσο μέλλον.

Το Υπουργείο Ανάπτυξης αναγνωρίζει ότι η δημιουργία της εν λόγω μονάδας είναι δυνατόν υπό ορισμένες να συμβάλλει στη μείωση του κόστους των παραγομένων στην Ελλάδα βασικών μεταλλουργικών προϊόντων όπως το Νικέλιο, το Αλουμίνιο και ο Χάλυβας και να συμβάλλει στην ορθολογικότερη χρήση ενέργειας, στη μείωση των περιβαλλοντικών επιπτώσεων καθώς και στην αύξηση βιωσιμότητας των εμπλεκομένων βιομηχανιών.

Το Θέμα όμως της χρηματοδότησης του έργου χρήζει μελέτης προκειμένου να εξασφαλισθούν οι απαιτούμενοι πόροι σε συνάρτηση 1ον) με άλλες επενδύσεις του Υπουργείου Ανάπτυξης που θα χρηματοδοτηθούν από το ΚΠΣ (αλουμίνια κ.λπ.) και 2ον) με γενικότερα χρηματοοικονομικά προβλήματα (π.χ. κεφαλαιακή διόρθωση) της εταιρείας ΛΑΡΚΟ Α.Ε.

Το σχέδιο αυτό εντάσσεται στη γενικότερη Ενεργειακή Πολιτική του Υπουργείου Ανάπτυξης εν' όψει της απελευθέρωσης της Ενεργειακής Αγοράς στην Ευρωπαϊκή 'Ενωση, η οποία ευρίσκεται υπό εξέλιξη.

3. Αναφορικά με την συμπλήρωση των καίριων θέσεων εργασίας σε σχεση με τις διατάξεις του Κανονισμού Μεταλλευτικών και Λατομικών Εργασιών καθώς και την υλοποίηση των εντολών της Επιθεώρησης Μεταλλείων νοτίου Ελλάδος για βελτίωση των συνθηκών εργασίας και ασφάλειας των εργαζομένων σημαιώνεται ότι η ως άνω Επιθεώρηση με σχετικό έγγραφό της προς την ΓΜΜΑΕ ΛΑΡΚΟ είχε δώσει την εντολή να γίνει κατάλληλος προγραμματισμός, έτσι ώστε, κατά την διάρκεια της εργασίας αποσκωρίωσης στις ηλεκτροκαμίνους να υπάρχει και δεύτερο άτομο στην περιοχή που εργάζεται ο αποσκωριωτής, εντολή η οποία, σύμφωνα με την από 12.12.94 απάντηση της εταιρείας, υλοποιείται.

Από τους ελέγχους της Επιθεώρησης Μεταλλείων Νοτίου Ελλάδος, δεν εντοπίσθηκαν ούτε επισημάνθηκαν, γραπτώς ή προφορικώς, από τα Σωματεία Εργαζομένων της ΛΑΡΚΟ άλλες συγκεκριμένες θέσεις εργασίας, στις οποίες να εργάζεται ένα μόνο άτομο.

Η Επιθεώρηση Μεταλλείων Νοτίου Ελλάδος στα πλαίσια των αρμοδιοτήτων και δυνατοτήτων της χρησιμοποιεί όλες τις νόμιμες διαδικασίες και παρακολουθεί συνεχώς την υλοποίηση των εντολών της από την ΛΑΡΚΟ κατά τους συχνούς περιοδικούς ελέγχους της και ιδιαίτερα αυτές που σχετίζονται με την ασφάλεια των εργαζομένων.

4. Σχετικά με την μη αξιοποίηση των υποπροϊόντων σκωρίας ηλεκτροκαμίνων και διάθεση αυτής για το οδικό δίκτυο σημαιώνεται ότι από 1.5000.000 τον. περίπου σκωρίας, που συμπαράγεται υποχρεωτικά ετησίως από τα ηλεκτροκάμινα ως υποπροϊόν του Σιδηρονικελίου, ποσότητα 600.000 έως 650.000 τόν περίπου πωλείται στα τσιμεντάδικα και ως υλικό αμμοβολής ενώ η υπόλοιπη ποσότητα 850.000 έως 900.000 τόν. περίπου απορρίπτεται στη θάλασσα βάσει Κ.Υ.Α. των Υπουργών, υγείας Πρόνοιας, Ανάπτυξης και Εμπορικής Ναυτλίας, δεδομένου ότι το πρόγραμμα αντιολησθηρού τάπητα του εθνικού Οδικού Δικτύου με χρήση σκωρίας δεν προχώρησε, καθόσον δεν ενδιαφέρθηκαν οι Εργολάβοι Δημοσίων 'Εργων για την προμήθεια και χρήση της σκωρίας στα αντιολησθηρά οδοστρώματα.

Η Υπουργός

ΒΑΣΩ ΠΑΠΑΝΔΡΕΟΥ"

8. Στην με αριθμό 253/29-10-96 ερώτηση δόθηκε με το υπ' αριθμ. 11996/18-11-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 253/29-10-96 που κατέθεσε στην βουλή ο Βουλευτής κ. λευτέρης Ν. Παπαγεωργόπουλος, αναφορικά με την ένταξη της νήσου Σκύρου στο Ππρόγραμμα για την θωράκιση του Αιγαίου "ΙΠΠΟΚΡΑΤΗΣ", σας γνωρίζουμε ότι το Υπουργείο μας ήδη εξετάζει την επέκταση του Προγράμματος και στις υπόλοιπες περιοχές του Αιγαίου, πέραν των νησιών των υγειονομικών Περιφερειών που ήδη έχουν ενταχθεί σ' αυτό.

Ο Υφυπουργός

ΜΑΝ. ΣΚΟΥΛΑΚΗΣ"

9. Στην με αριθμό 284/30-10-96 ερώτηση δόθηκε με το υπ' αριθμ. 1576/22-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 284/30-10-96 που κατατέθηκε στη Βουλή των Ελλήνων από τον Βουλευτή κ. Α. Καραμάριο, αναφορικά με την τύχη των εγκαταστάσεων "Γκόλφ Αφάντου" του Ρόδου (Ξενοδοχείο, Υπαίθριο Κολυμβητήριο, Γήπεδο Γκολφ), σας γνωρίζουμε ότι:

Ο ΕΟΤ εξετάζει εναλλακτικές προτάσεις αξιοποίησης της περιοχής, που πράγματι χρειάζεται αναβάθμιση. Σε διάστημα 30 ημερών θα έχουμε επιλέξει τον τρόπο με τον οποίο θα προχωρήσουμε και θα σας ενημερώσουμε σχετικώς.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 309/31-10-96 ερώτηση δόθηκε με το υπ' αριθμ. 20462/22-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της υπ' αριθμ. 309/31-10-96 Ερώτησης που κατατέθηκε στη Βουλή των Ελλήνων από τον Βουλευτή, κ. Π. Τατούλη, σας γνωρίζουμε τα κάτωθι:

1. Η ΔΕΗ θεωρεί ότι το θέμα της προστασίας του περιβάλλοντος είναι πρωταρχικής σημασίας και καταβάλλει συνεχείς προσπάθειες προς την κατεύθυνση αυτή, εφαρμόζοντας πάντα την καλύτερη διαθέσιμη τεχνολογία για την κατασκευή όλων των νέων Μονάδων της αλλά και για τον εκσυγχρονισμό των υφισταμένων, πράντα μέσα στα πλαίσια των δυνατοτήτων και του γενικότερου προγραμματισμού της ενεργειακής παραγωγής της.

2. Ειδικότερα για την περιοχή της Μεγαλόπολης η νεώτερη από τις τέσσερις εν λειτουργία λιγνιτικές Μονάδες της περιοχής (ΑΗΣ ΜΕγαλόπολης Β') χρησιμοποιεί την καλύτερη διαθέσιμη τεχνολογία στα Ηλεκτροστατικά Φίλτρα κατακράτησης ιπτάμενης τέφρας και λιγνίτη, με αποτέλεσμα να υπερκαλύπτονται οι απαιτήσεις της Νομοθεσίας όσον αφορά τις εκπομπές ιπτάμενων σωματιδίων.

Για τη μείωση των εκπομπών αιωρούμενων σωματιδίων από τα Η/Φ λιγνίτη και τέφρας των τριών παλαιοτέρων Μονάδων προβλέπονται:

α. Βραχυπρόθεσμα, η βελτίωση της λειτουργίας των υφισταμένων Η/Φ λιγνίτη και τέφρας με την ανάθεση και ολοκλήρωση εντός του 1997 του έργου της αναβάθμισης των Ηλεκτρονικών Συστημάτων ρύθμισής τους, κόστους 250 εκατομμύρια δρχ.

β. Μακροπρόθεσμα, η κατασκευή νέων Η/Φ τέφρας, αρχής γενομένης από αυτά της Μονάδας ΙΙΙ, προϋπολογισμού τεσσάρων (4) δισεκατομμυρίων δραχμών περίπου, τα οποία προβλέπεται να διακηρυχθούν πρίν από την λήξη του τρέχοντος έτους.

3. Για τον περιορισμό της ρύπανσης του Περιβάλλοντος από το διοξείδιο του θείου βρίσκεται ήδη υπό εξέλιξη η κατασκευή του συστήματος υγρής αποθείωσης στον ΑΗΣ Μεγαλόπολης Β' κόστους περίπου 21,50 δισεκατομμυρίων δραχμών, το οποίο αναμένεται να τεθεί σε εμπορική λειτουργία τον Ιούνιο του 1998. Η λειτουργία του εν λόγω συστήματος προβλέπεται ότι θα επιφέρει δραστική μείωση των συνολικών εκπομπών θείου από τις Μονάδες της ΔΕΗ στην περιοχή Μεγαλόπολης, και θα υπερκαλύπτει τις απαιτήσεις της νομοθεσίας για εκπομπές διοξειδίου του θείου από νέες Μονάδες.

Παράλληλα καίτοι δεν παραβιάζονται οι απαιτήσεις της Νομοθεσίας για εκπομπές από υφιστάμενες Μονάδες, γίνονται διερευνητικές προσπάθειες, σε συνεργασία με το Πανεπιστήμιο Πατρών προκειμένου να διαπιστωθεί η δυνατότητα μείωσης των εκπομπών διοξειδίου του θείου και από τις τρείς παλαιές Μονάδες της περιοχής, με ξηρή έγχυση ασβεστολίθου.

4. Η ρύπανση του περιβάλλοντος από σκόνη (αιωρούμενα σωματίδια) θα περιοριστεί ακόμη περισσότερο με την εγκατάσταση κλειστών (σωληνωτών) ταινιοδρόμων για τη μεταφορά και απόθεση της τέφρας.

Ανάλογα συστήματα εγκαθίστανται για πρώτη φορά στην Ελλάδα. Το έργο για τον ΑΗΣ Μεγαλόπολης Β' έχει συμπεριληφθεί στο έργο κατασκευής του συστήματος αποθείωσης ενώ το αντίστοιχο για τις παλαιές Μονάδες του ΑΗΣ Μεγαλόπολης, κόστους 1,16 δισεκατομμυρίων δραχμών αναμένεται να παραδοθεί τον Ιούλιο του 1997.

5. 'Οσον αφορά τα υγρά βιομηχανικά απόβλητα των Μονάδων, σημειώνεται ότι ο ΑΗΣ Μεγαλόπολης Β' διαθέτει υπερσύγχρονο σύστημα κατεργασίας των υγρών βιομηχανικών αποβλήτων του, στο οποίο έχει χρησιμοποιηθεί η καλύτερη διαθέσιμη τεχνολογία, με αποτέλεσμα τα χαρακτηριστικά των αποβλήτων του ΑΗΣ που καταλήγουν στον Αλφειό να υπερκαλύπτουν όλες τις Ελληνικές και Ευρωπαϊκές προδιαγραφές.

Ανάλογο σύστημα πρόκειται να εγκατασταθεί και στον ΑΗΣ Μεγαλόπολης για την κατεργασία των υγρών βιομηχανικών αποβλήτων του, προϋπολογισμού 2 δισεκατομμυρίων δραχμών, το οποίο αναμένεται να διακηρυχθεί εντός τριμήνου. Το σύστημα εκτιμάται ότι θα είναι έτοιμο να λειτουργήσει πρίν το τέλος του 1999.

Επισημαίνεται ότι και οι δύο Σταθμοί της περιοχής (ΑΗΣ Μεγαλόπολης και ΑΗΣ Μεγαλόπολης Β') διαθέτουν σύστημα βιολογικού καθαρισμού των αστικών λυμάτων τους.

6. 'Οσον αφορά τη λειτουργία του Λιγνιτικού Κέντρου Μεγαλόπολης, σημειώνεται ότι λαμβάνοτναι όλα τα ενδεικνυόμενα μέτρα για τη μείωση των επιπτώσεων στο περιβάλλον (π.χ. αποκατάσταση εδαφών κ.λπ.).

Ειδικότερα σημειώνεται ότι αρνητικά υπήρξαν και τα αποτελέσματα διετούς έρευνας των επιπτώσεων στην υγεία των κατοίκων της περιοχής που έγινε από τον καθηγητή Υγιεινής του Πανεπιστημίου Πατρών κυρίο Ξεν. Κονδάκη σύμφωνα με την τελική του έκθεση (1992).

7. Για την παρακολούθηση της αέριας ρύπανσης στην περιοχή υπάρχει και λειτουργεί δίκτυο σταθμών μέτρησης της ΔΕΗ για τη μέτρηση του διοξειδίου του θείου και των αιωρούμενων σωματιδίων. Από τα διαθέσιμα στοιχεία προκύπτει ότι η ποιότητα του περιβάλλοντος στην περιοχή της Μεγαλόπολης είναι γενικά καλή και οι τιμές των αέριων ρύπων βρίσκονται κάτω από τα προβλεπόμενα από τη νομοθεσία όρια.

8. Σε εφαρμογή της ΚΥΑ/69269/5387/90 η Επιχείρηση συνέταξε και υπέβαλε στο Υ.ΠΕ.ΧΩ.Δ.Ε. Μελέτες Περιβαλλοντικών Επιπτώσεων για τους δύο (2) ΑΗΣ της περιοχής Μεγαλόπολης και το Λιγνιτικό Κέντρο Μεγαλόπολης.

Η διαδικασία για τον ΑΗΣ Μεγαλόπολης Β' βρίσκεται στο στάδιο της έγκρισης των Περιβαλλοντικών 'Ορων Λειτουργίας, ενώ για τον ΑΗΣ Μεγαλόπολης και το Λιγνιτικό Κέντρο Μεγαλόπολης στο στάδιο της αξιολόγησης.

Στα πλαίσια της αξιολόγησης της Περιβαλλοντικής Μελέτης για τον ΑΗΣ Μεγαλόπολης έχει υποβληθεί από τις αρμόδιες Υπηρεσίες του Υπουργείου ΠΕ.ΧΩ.Δ.Ε. κατάλογος ερωτημάτων και απαιτουμένων διευκρινήσεων στις οποίες πρόκειται να απαντήσει η ΔΕΗ αμέσως μετά την ολοκλήρωση της συλλογής και επεξεργασίας των διαθέσιμων σχετικών στοιχείων.

Παράλληλα σε συνεργασία με το ΕΚΕΦΕ Δημόκριτος προχωρεί η ανάπτυξη του μοντέλου διασποράς ρύπων που απαιτείται για την ολοκλήρωση της μελέτης.

Η Υπουργός

ΒΑΣΩ ΠΑΠΑΝΔΡΕΟΥ"

11. Στην με αριθμό 325/1-11-96 ερώτηση δόθηκε με το υπ' αριθμ. 39/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 325/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Καστρίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

12. Στην με αριθμό 326/1-11-96 ερώτηση δόθηκε με το υπ' αριθμ. 38/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 326/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Κρυόβρυσης από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

13. Στην με αριθμό 327/1-11-96 ερώτηση δόθηκε με το υπ' αριθμ. 37/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 327/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Λαδοχωρίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

14. Στην με αριθμό 328/1-11-96 ερώτηση δόθηκε με το υπ' αριθμ. 35/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 328/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Mαυρουδίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

15. Στην με αριθμό 329/1-11-96 ερώτηση δόθηκε με το υπ' αριθμ. 32/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 329/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Νέας Σελεύκειας από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

16. Στην με αριθμό 330/1-11-96 ερώτηση δόθηκε με το υπ' αριθμ. 36/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 330/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Πλατοριάς από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

17. Στην με αριθμό 331/1-11-96 ερώτηση δόθηκε με το υπ' αριθμ. 33/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 331/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Ραγίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

18. Στην με αριθμό 332/1-11-96 ερώτηση δόθηκε με το υπ' αριθμ. 34/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 332/1-11-96 Ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Συβότων από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

19. Στην με αριθμό 521/96 ερώτηση δόθηκε με το υπ' αριθμ. 11/22-11-96 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση 521/96, που κατέθεσε στη Βουλή ο Βουλευτής κ. Π. Τατούλης, σας γνωστοποιώ, στο πλαίσιο της αρμοδιότητάς μου και σύμφωνα με τα σχετικά στοιχεία που έθεσε υπόψη μου η ΕΡΤ/ΕΡΑ, τα εξής:

1. Η διαμόρφωση των ραδιοτηλεοπτικών Προγραμμάτων της ΕΡΤ-ΑΕ γίνεται από την ίδια την Εταιρεία, η οποία, σε κάθε περίπτωση, οφείλει να λειτουργεί στο πλαίσιο του Συντάγματος και των ισχυόντων νόμων.

2. 'Οσον αφορά ειδικότερα τις εκπομπές του Πρώτου Προγράμματος της ΕΡΑ, σημειώνονται τα ακόλουθα:

Κάθε Κυριακή εξακολουθεί να μεταδίδεται, όπως και προηγούμενα, η Θεία Λειτουργία - μετά κηρύγματος - επί δύο ώρες και δέκα λεπτά. Επίσης και από τα άλλα Προγράμματα μεταδίδονται τακτικά εκπομπές με θρησκευτικό περιεχόμενο (όπως λ.χ. η εκπομπή που μεταδίδεται κάθε Κυριακή από το Δεύτερο Πρόγραμμα με επιλογή χριστιανικών ύμνων κ.λπ.).

Η μη συνέχιση της μετάδοσης των άλλων θρησκευτικών εκπομπών που μνημονεύονται στην ερώτηση (πρωινή προσευχή κ.λπ.) οφείλεται στην από μακρού αποφασισθείσα - από το Δ.Σ. της ΕΡΤ- ΑΕ μετατροπή του Πρώτου Προγράμματος σε έναν αμιγή ενημερωτικό - ειδησεογραφικό ραδιοφωνικό σταθμό.

Υπό τις παρούσες συνθήκες, η εξειδίκευση των προγραμμάτων των ραδιοσταθμών του Κρατικού φορέα είναι αναγκαία για να μπορέσουν να επιβιώσουν στον μεγάλο ανταγωνισμό των ερτζιανών.

3. Τα ερωτήματα, συνεπώς, που διατυπώνονται από τον ερωτώντα για "σκοπιμότητες κ.λπ." δεν ανταποκρίνονται στην πραγματικότητα.

Η ΕΡΤ- ΑΕ, μέσα από όλα τα προγράμματά της, προσπαθεί να ικανοποιήσει τις απαιτήσεις όλων των Ελλήνων. Στο βαθμό δε που αυτά "ακούγονται" στις γειτονικές χώρες, από τους ελληνικής καταγωγής κατοίκους τους, είναι στο σύνολό τους επαρκέστατα από κάθε άποψη (και θείες λειτουργίες μεταδίδουν και ειδήσεις παρέχουν και πολιτισμό παράγουν και ενημερωμένους πολίτες δημιουργούν).

Ο Υπουργός

ΔΗΜΗΤΡΙΟΣ ΡΕΠΠΑΣ"

20. Στην με αριθμό 567/96 ερώτηση δόθηκε με το υπ' αριθμ. 12/22-11-96 έγγραφο από τον Υπουργό Τύπου η ακόλουθη απάντηση:

"Απαντώντας στην παραπάνω ερώτηση 567/96, που κατέθεσε στη Βουλή ο Βουλευτής κ. Δ. Σιούφας, σας γνωστοποιώ, στο πλαίσιο της αρμοδιότητάς μου και σύμφωνα με τα σχετικά στοιχεία που έθεσε υπόψη μου η ΕΡΤ/ΕΡΑ, τα εξής:

1. Η διαμόρφωση των ραδιοτηλεοπτικών Προγραμμάτων της ΕΡΤ-ΑΕ γίνεται από την ίδια την Εταιρεία, η οποία, σε κάθε περίπτωση, οφείλει να λειτουργεί στο πλαίσιο του Συντάγματος και των ισχυόντων νόμων.

2. 'Οσον αφορά ειδικότερα τις εκπομπές του Πρώτου Προγράμματος της ΕΡΑ, σημειώνονται τα ακόλουθα:

Κάθε Κυριακή εξακολουθεί να μεταδίδεται, όπως και προηγούμενα, η Θεία Λειτουργία - μετά κηρύγματος - επί δύο ώρες και δέκα λεπτά. Επίσης και από τα άλλα Προγράμματα μεταδίδονται τακτικά εκπομπές με θρησκευτικό περιεχόμενο (όπως π.χ. η εκπομπή που μεταδίδεται κάθε Κυριακή από το Δεύτερο Πρόγραμμα με επιλογή χριστιανικών ύμνων κ.λπ.).

Η μη συνέχιση της μετάδοσης των άλλων θρησκευτικών εκπομπών που μνημονεύονται στην ερώτηση (πρωινή προσευχή κ.λπ.) οφείλεται στην από μακρού αποφασισθείσα - από το Δ.Σ. της ΕΡΤ- ΑΕ μετατροπή του Πρώτου Προγράμματος σε έναν αμιγή ενημερωτικό - ειδησεογραφικό ραδιοφωνικό σταθμό.

Υπό τις παρούσες συνθήκες, η εξειδίκευση των προγραμμάτων των ραδιοσταθμών του Κρατικού φορέα είναι αναγκαία για να μπορέσουν να επιβιώσουν στον μεγάλο ανταγωνισμό των ερτζιανών. 

Τα διαλαμβανόμενα, συνεπώς, στην ερώτηση ότι η προαναφερθείσα ενέργεια "αποτελεί ευθεία δίωξη και μείωση του θρησκευτικού συναισθήματος ... κ.λπ." δεν ανταποκρίνεται στην πραγματικότητα.

Εξάλλου, όλα τα Προγράμματα της ΕΡΑ μεταδίδουν αρκετές ώρες δημοτική και παραδοσιακή μουσική, είτε σε ειδικές εκπομπές, είτε σε γενικές μουσικές εκπομπές.

Ο Υπουργός

ΔΗΜΗΤΡΙΟΣ ΡΕΠΠΑΣ"

21. Στην με αριθμό 633/13-11-96 ερώτηση δόθηκε με το υπ' αριθμ. 1420/21-11-96 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 633/13-11-96 του Βουλευτή κ. Απ. Ανδρεουλάκου, σχετικά με τη δημιουργηθείσα κατάσταση στο Χρηματιστήριο, σας γνωρίζουμε ότι το Υπουργείο Εθνικής Οικονομίας παρακολουθεί ανελλιπώς το όλο θέμα και για την άμεση διευθέτηση του προβλήματος προωθήθηκε πράξη νομοθετικού περιεχομένου, ενώ με απόφαση της Επιτροπής Κεφαλαιαγοράς ανατέθηκε ο έλεγχος των χρηματιστηριακών εταιρειών σε διεθνώς αποδεκτούς ελεγκτικούς οίκους.

Η όλη κατάσταση διερευνάται και από τη Δικαιοσύνη και, σε κάθε περίπτωση, το Υπουργείο, έχοντας πάντοτε ως στόχο την εύρυθμη λειτουργία του Χρηματιστηρίου και την προστασία των επενδυτών, έχει δώσει εντολή στα θεσμοθετημένα όργανα εποπτείας για την πραγματοποίηση συνεχών και εντατικών ελέγχων και την επιβολή κυρώσεων στους υπεύθυνους για συγκεκριμένες παραβάσεις που θ' αποκαλυφθούν.

Σε ό, τι αφορά το νομικό πλαίσιο λειτουργίας του Χρηματιστηρίου, ήδη από 1η Νοεμβρίου εφαρμόζονται οι διατάξεις του ν. 2396/96, που μεταξύ άλλων αφορούν την κεφαλαιακή επάρκεια των εταιρειών παροχής επενδυτικών υπηρεσιών, ενώ εντός του 1997, προθεσμία που τίθεται από τον νόμο, θα έχει ολοκληρωθεί η αποϋλοποίηση των τίτλων. Παράλληλα προχωράει η διαδικασία στελέχωσης της Επιτροπής Κεφαλαιαγοράς με ελεγκτικό προσωπικό, σύμφωνα με το ν. 2324/95.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Στο μεταξύ θα μας σταλεί από την υπηρεσία το δελτίο των επικαίρων ερωτήσεων της Παρασκευής και θα το ανακοινώσουμε.

ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου

Πρώτη στην ημερήσια διάταξη είναι η με αριθμό 278/22-11-96 επίκαιρη ερώτηση πρώτου κύκλου της Βουλευτού του Πανελληνίου Σοσιαλιστικού Κινήματος κας Ελένης Ανουσάκη, προς τους Υπουργούς Δημόσιας Τάξης, Υγείας και Πρόνοιας, σχετικά με την εγκατάσταση και λειτουργία οίκων ανοχής σε διάφορες περιοχές της Αθήνας και τη βελτίωση του σχετικού ν 1193/81.

Η ερώτηση της κας Ανουσάκη έχει ως εξής:

"Πέρασε πολύς καιρός που έφερα στην Εθνική Αντιπροσωπεία ένα τεράστιο θέμα. Την εγκατάσταση παράνομων και τελείως ανεξέλεγκτων οίκων ανοχής σε διάφορες περιοχές της Αθήνας και ειδικότερα στην οδό Φυλής και τις παρόδους της (περιοχή αρμοδιότητας Η' Α/Τ).

Ο ισχύον χωλός νόμος του 1193/81 προβλέπει δώδεκα οίκους ανοχής ανά περιοχή εκάστου Α/Τ. Η οδός Φυλής "γκετοποιήθηκε" και οι κάτοικοι αναγκάζονται να εγκαταλείπουν τα σπίτια τους. Το Υπουργείο Υγείας συγκρότησε επιτροπή, με σκοπό την αναμόρφωση νομικού πλαισίου που αφορά τα επ'αμοιβή εκδιδόμενα άτομα.

Οι καταγγελίες των κατοίκων, όμως, συνεχίζονται και είναι πολλές. Οι οίκοι ανοχής αυξάνονται, οι κάτοικοι φοβούνται για τη σωματική τους και ψυχική τους υγεία και τέλος, η βία και η παρανομία αυξάνονται ραγδαία σε διάφορες, δυστυχώς, υποβαθμισμένες περιοχές της Αθήνας.

Το θέμα είναι ένα τεράστιο κοινωνικό πρόβλημα.

Ερωτώνται οι κύριοι Υπουργοί:

1. Πώς θα καλυφθεί το κενό στο ν.1193/81;

2. Ολοκληρώθηκαν οι προτάσεις της επιτροπής του Υπουργείου Υγείας για την ολοκλήρωση του νομικού πλαισίου για τα εκδιδόμενα άτομα;

3. Τι προτίθεται να γίνει με τη συσσώρευση οίκων ανοχής με πολλαπλές εργασίες;"

Ο Υπουργός Δημόσιας Τάξης κ. Γεώργιος Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ευχαριστώ, κύριε Πρόεδρε.

Συμφωνούμε με την κυρία συνάδελφο, ότι είναι πράγματι ένα τεράστιο κοινωνικό πρόβλημα. Ο νόμος έχει πολλαπλές πτυχές, αλλά και πολλοί συναρμόδιοι εμπλέκονται σ'αυτό.

Στο πρώτο ερώτημα, πώς θα καλυφθεί το κενό του ν.1193/81, θα σας πω ότι πράγματι υπάρχει ένα κενό και αυτό αναφέρεται στην απουσία κυρώσεων. Διαπιστώνουμε παραβάσεις, διαπιστώνουμε τέτοιους οίκους χωρίς άδεια, αλλά δεν υπάρχουν ποινές, δεν υπάρχουν κυρώσεις. 

Το Υπουργείο Υγείας και Πρόνοιας είχε συστήσει μία επιτροπή. Η επιτροπή ολοκλήρωσε το έργο.

Το Υπουργείο Δημόσιας Τάξης έχει δώσει τις θέσεις του πάνω στο πόρισμα της επιτροπής. Το νομοσχέδιο βρίσκεται στο στάδιο της ολοκλήρωσης και πολύ σύντομα θα κατατεθεί στη Βουλή για ψήφιση και επομένως θα καλυφθεί το κενό και θα αντιμετωπισθεί και το θέμα που τίθεται στο δεύτερο ερώτημα της ερώτησης. 

'Οσον αφορά το τρίτο για τη συσσώρευση των οίκων ανοχής,γνωρίζει η κα Ανουσάκη, ότι αυτό είναι θέμα της Νομαρχιακής Αυτοδιοίκησης, αλλά βρισκόμαστε σε συνεργασία μαζί τους, ώστε να το αντιμετωπίσουμε και αυτό, αλλά και να εφαρμοστεί και ο νόμος, ο οποίος ορίζει κάποιο συγκεκριμένο αριθμό.

Κατά την άποψη του Υπουργείου Δημόσιας Τάξης, το θέμα έχει και μια άλλη πτυχή. Δεν είναι μόνο ο αριθμός, αλλά και το πού εγκαθίστανται. Είναι πολύ σοβαρό και αυτό το θέμα. Σε ποιά σημεία θα πρέπει να δίδεται άδεια για την εγκατάσταση αυτών των οίκων. Ευχαριστώ.

ΠΡΟΕΔΡΟΣ (Απόστολος Κακλαμάνης): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κυρίες και κύριοι συνάδελφοι, κύριοι Υπουργοί, είναι πραγματικά "Σύνθετο το πρόβλημα", αλλά είναι πάνω από δεκαπέντε χρόνια που ασχολούμαι με αυτό. Από τότε που πρωτομπήκα στο Δημοτικό Συμβούλιο του Δήμου Αθηναίων.

Δεν είναι σωστό να υπάρχει "Γκετοποίηση" της περιοχής και δεν είναι σωστό να καταθέτω συνέχεια ερωτήσεις, που είναι πάνω από δέκα, κύριοι συνάδελφοι.

'Εχω δώσει Αριθμό Φορολογικού Μητρώου γυναίκας αστυνομικού, που ενοικίαζε οίκο ανοχής, σε νεοκλασσικό κτήριο, στον αρμόδιο Υπουργό.

Δεν έχω τίποτα με τις εκδιδόμενες γυναίκες.

Εδώ μπορώ να καταγγείλλω ότι η επιτροπή καθυστέρησε πάρα πολύ. Οι περισσότεροι από εσάς έχετε κάνει στο Υπουργείο Υγείας και Πρόνοιας. Δεν είναι δυνατόν να μιλάμε για το 1982 και για έγγραφο που υπογράφει ο κ. Παρασκευάς Αυγερινός. Ξαναέγινε επί κ. Σκουλάκη και μου έστειλε σημείωμα ο κ. Παπαδέλλης -που εύχομαι να είναι καλά- και η επιτροπή δεν έχει ολοκληρώσει το έργο της;

"καταγγέλω" το γεγονός, ότι κάποιος σύμβουλος του Υπουργού έδωσε τον αριθμό του δικού μου κινητού τηλεφώνου και με πήρε και με απείλησε ο δικηγόρος των εκδιδομένων γυναικών. Δεν το φοβάμαι αυτό, αλλά θέλω να πω, τι δόλια συμφέροντα υπάρχουν.

Δε θέλω επ'ουδενί να χρεώσω στον κ. Ρωμαίο, κύριε Πρόεδρε, τα λάθη και τις συναρμοδιότητες, αλλά και τις ανακολουθίες των προηγουμένων Υπουργών, γιατί πιστεύω ότι οι "συναρμόδιοι είναι αναρμόδιοι" όταν δεν μπορούν να λύσουν το πρόβλημα.

Από το 1982 έχω καταθέσει πολλές επίκαιρες ερωτήσεις και δεν είμαι η μόνη. Ενώνω τη φωνή μου με τους κατοίκους. Μιλάμε για καλέσματα κατοίκων, μιλάμε για συζητήσεις με το Δήμαρχο Αθηναίων, μιλάμε για πορείες στην περιοχή και θέλω να αναφέρω ότι τελευταία το Πάντειο Πανεπιστήμιο έκανε μια έρευνα που δημοσιεύθηκε στα "ΝΕΑ", σύμφωνα με την οποία το 80% είναι γυναίκες αλλοδαπές σε μικρή ηλικία οι οποίες εκδίδονται χωρίς άδεια στους οίκους ανοχής.

Εγώ δεν είμαι ιέρεια που προσπαθεί να καθαρίσει την Αθήνα όλη. Τα παιδιά του Θεού έχουν φτερά. Εγώ θέλω ο νόμος αυτός να επιβάλει κυρώσεις και ας σκορπίσουν σε όλη την Αθήνα.

Δε θα βρωμίσουν οι οίκοι ανοχής, στη γειτονιά μου. Αλλά το ότι τα αρμόδια όργανα δεν επιλαμβάνονται, έμμεσα και άμεσα, με προσβάλλει κατάφωρα, γιατί είμαι Βουλευτής τόσα χρόνια και καταθέτω συνεχώς ερωτήσεις και επερωτήσεις και συνέχεια έχω απαντήσεις που μεταθέτουν το πρόβλημα.

Πρέπει εδώ και τώρα να λυθεί το θέμα.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, πρώτον, η αστυνομία κάνει συστηματικούς ελέγχους, μέσα στο νομοθετικό πλαίσιο που υπάρχει. Ο συναρμόδιος κ. Σκουλάκης, ο οποίος παρίσταται, και εγώ, μπορούμε να διαβεβαιώσουμε ότι πολύ σύντομα αυτό το νομοσχέδιο, το οποίο θα καλύψει το βασικό κενό, θα έλθει στη Βουλή για ψήφιση.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η υπ'αριθμ. 284/22-11-96 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Λευτέρη Παπαγεωργόπουλου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την στελέχωση και λειτουργία του βρεφονηπιακού σταθμού Σκύρου και τη βελτίωση των παρεχομένων υπηρεσιών υγείας στο νησί.

Η επίκαιρη ερώτηση του κ. Παπαγεωργόπουλου έχει ως εξής:

"Επί πέντε χρόνια ο Δήμος Σκύρου δαπανά για την πληρωμή των ενοικίων του βρεφονηπιακού σταθμού, ο οποίος δε λειτουργεί διότι, δεν έχει στελεχωθεί με το απαραίτητο προσωπικό.

Παράλληλα, στη Σκύρο δεν έχει γίνει η απαραίτητη πρόοδος στον τομέα της Υγείας και περίθαλψης. Υπάρχουν μόνο δύο αγροτικοί γιατροί, ενώ ο διορισμός παθολόγου και άλλων απαραίτητων ειδικοτήτων, καθυστερεί αδικαιολόγητα.

Για τους λόγους αυτούς, ερωτάται ο αρμόδιος κύριος Υπουργός: Σε ποιες ενέργειες προτίθεται να προβεί, για τη λειτουργία του βρεφονηπιακού σταθμού Σκύρου και για τη βελτίωση των παρεχομένων υπηρεσιών στον τομέα της υγείας";

Ο Υπουργός Υγείας κ. Μανώλης Σκουλάκης έχει το λόγο

EMΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι, σε σχέση με τον βρεφονηπιακό σταθμό της Σκύρου, τα πράγματα έχουν έτσι. Στην προκήρυξη του 1995, των χιλίων τριακοσίων θέσεων βρεφονηπιοκόμων, ενώ προβλέποντο για το Επαρχείο της Σκύρου δύο θέσεις, δυστυχώς, δεν προσήλθαν οι υποψήφιες για να τις καταλάβουν. Η καθαρίστρια και ο μάγειρος έχουν προσληφθεί. Βεβαίως, δεν μπορεί να λειτουργήσει ο παιδικός σταθμός μόνο με αυτό το προσωπικό.

Το Υπουργείο έχει ζητήσει να επαναπροκηρυχθούν οι δύο αυτές θέσεις, μαζί με τις υπόλοιπες εκατοτριάντα δύο θέσεις, που δεν καλύφθηκαν σε όλη την Ελλάδα. Εκκρεμεί το αίτημα στο Α.Σ.Ε.Π. και πιστεύω πολύ σύντομα να πάρουμε την έγκριση να επαναπροκηρύξουμε αυτές τις θέσεις.

Πρέπει να σας πω, όμως, αγαπητέ συνάδελφε, ότι οι παιδικοί σταθμοί μεταβιβάζονται ο ένας μετά τον άλλον στους δήμους, εφόσον είναι πάνω των πέντε χιλιάδων κατοίκων και εφόσον είναι κάτω των πέντε χιλιάδων κατοίκων, στα συμβούλια της περιοχής. Εάν ο Δήμαρχος θέλει να συνεργαστεί μαζί μας, μπορεί να γίνει η μεταβίβαση του παιδικού σταθμού, όσον αφορά τη διοίκηση και να τον βοηθήσουμε με μια προγραμματική σύμβαση, ή ο,τιδήποτε άλλο, να προχωρήσει στη στελέχωση του σταθμού και στο άνοιγμά του. Γιατί πραγματικά είναι κρίμα να πληρώνει το Κράτος ενοίκιο και να μην λειτουργεί ο παιδικός σταθμός και να μην εξυπηρετείται η περιοχή.

'Οσον αφορά το αγροτικό περιφερειακό ιατρείο της Σκύρου, προβλέπονται δύο θέσεις αγροτικών ιατρών, οι οποίες είναι καλυμμένες από αγροτικούς ιατρούς. 'Εχω και τα ονόματά τους. 'Οσον αφορά το διορισμό του παθολόγου, πράγματι η πρόσληψή του εκκρεμεί στο ΣΚΕΙΟΠΝΙ. Θα ασκήσουμε όλη τη δυνατότητα που έχουμε και την επιρροή μας, για να προχωρήσει γρήγορα ο διορισμός του παθολόγου, που τόσο πολύ τον έχει ανάγκη η περιοχή.

ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, στις διαπιστώσεις, όσον αφορά τη λειτουργία του βρεφονηπιακού σταθμού Σκύρου, συμφωνούμε αναμφίβολα. Και δεν είναι μόνο τα ενοίκια για τόσο μεγάλο χρονικό διάστημα, για πέντε χρόνια, που πληρώνει το Κράτος για το κτήριο χωρίς να λειτουργεί, αλλά είναι και τα περισσότερα από τα πενήντα νήπια της Σκύρου, που ζητούν οπωσδήποτε φροντίδα.

Η πρόταση του Δήμου -και χαίρομαι που βρήκε ανταπόκριση και από σας, κύριε Υπουργέ- για τη σύναψη προγραμματικής σύμβασης, είναι το αναγκαίο εργαλείο, είναι η λύση που μπορεί να ξεκαθαρίσει το θέμα και να λειτουργήσει το ταχύτερο το βρεφονηπιακό σταθμό. Νομίζω ότι προς τα εκεί θα πρέπει να πάμε, προς τη σύναψη προγραμματικής σύμβασης.

'Οσον αφορά το δεύτερο θέμα, σίγουρα έχει έλθει στο Υπουργείο σας, από πολλές πλευρές της Βουλής, αυτό το αίτημα των κατοίκων της Σκύρου, που αφορά την υγειονομική περίθαλψη. Είναι μείζον και οξύ αυτό το ζήτημα, που απασχολεί το λαό της Σκύρου. Οι μισοί -με όσα συνεπάγεται- βρίσκονται πραγματικά σε καθεστώς εγκατάλειψης, όσον αφορά την υγειονομική φροντίδα. Δεν αρκούν οι φιλότιμες προσπάθειες ενός ανθρώπου, που έχει αφιερώσει όλη του τη ζωή στη Σκύρο, είναι ένας συνταξιούχος γιατρός, ο Γιώργος ο Νικολάου -τιμητικά αναφέρω το όνομα- που αφιλοκερδώς βοήθησε αυτόν τον κόσμο. Δε φτάνουν. Το δε καλοκαίρι πολλαπλασιάζεται ο πληθυσμός της Σκύρου και όλοι αυτοί οι άνθρωποι είναι χωρίς φροντίδα.

Και σαν μην έφταναν όλα αυτά, πληροφορούμαι ότι στο σχεδιασμό του Υπουργείου σας για το πρόγραμμα "Ιπποκράτης", απουσιάζει η Σκύρος. Η Σκύρος είναι Αιγαιοπελαγίτικο νησί και το πρόγραμμα αυτό αφορά τα Αιγαιοπελαγίτικα νησιά. Πιστεύουμε ότι είναι ένα καλό μέσον αναβάθμισης των ιατρικών υπηρεσιών, αν ενταχθεί η Σκύρος στο πρόγραμμα "Ιπποκράτης".

Τελειώνω, κύριε Πρόεδρε, λέγοντας ότι όσον αφορά την πλήρωση της θέσεως τουλάχιστον του παθολόγου, του διευθυντή του περιφερειακού ιατρείου, υπάρχουν εννέα υποψήφιοι. Η επιλογή είναι δεδομένη, γιατί κάποιος απ' αυτούς -δεν τον ξέρω- προηγείται στα μόρια. Ας κινηθεί λίγο αυτό το δυσκίνητο Κράτος, προκειμένου να υπάρξει λύση και να τελειώνουμε.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Πράγματι είναι στη σκέψη μας, όλα τα νησιά να συμπεριληφθούν στο πρόγραμμα "Ιπποκράτης", υπό την έννοια ότι θα δοθεί προτεραιότητα στην κάλυψη των κενών θέσεων και σε ιατρικό και σε νοσηλευτικό προσωπικό. Πολύ σύντομα θα ανακοινωθεί συγκεκριμένο πρόγραμμα και συγκεκριμένες δράσεις.

'Οσον αφορά το ΣΚΕΙΟΠΝΙ, δηλαδή το όργανο το οποίο επιλέγει τους γιατρούς, ξέρετε ότι η δυνατότητα του Υπουργείου είναι περιορισμένη όσον αφορά τη παρέμβαση. 'Ομως, όπως σας είπα, θα ασκήσουμε όλη μας την επιρροή, είναι μια διαδικασία στην οποία δεν μπορούμε να παρέμβουμε. Υπάρχουν χρονικές διαδικασίες και δεσμεύσεις. Εν πάση περιπτώσει, εμείς θα ασκήσουμε την επιρροή μας και πιστεύω, πολύ σύντομα, να λήξει αυτός ο διορισμός.

'Οσον αφορά τον παιδικό σταθμό, σας είπα ότι είμαστε ανοικτοί σε οποιαδήποτε συνεργασία και ελπίζω η προσεχής προκήρυξη των δύο θέσεων, ανάμεσα στις εκατόν τριάντα δύο θέσεις, να μην είναι άγονη, όπως η προηγούμενη.

ΠΡΟΕΔΡΟΣ (Απόστολος Κακλαμάνης):Κυρίες και κύριοι συνάδελφοι, τη συνεδρίασή μας παρακολουθούν από τα δυτικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΙΟΥ ΒΕΝΙΖΕΛΟΥ", εβδομήντα μαθητές και μαθήτριες με πέντε συνοδούς-καθηγητές του 12ου Λυκείου Περιστερίου Αττικής.

(Χειροκροτήματα απ' όλες τις Πτέρυγες).

Κύριοι συνάδελφοι, θα σας ανακοινώσω το δελτίο επικαίρων ερωτήσεων της Παρασκευής, 29ης Νοεμβρίου 1996 ώρα 10.00'.

ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου

1.Η με αριθμό 310/26-11-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Θεοδώρου Γεωργιάδη προς τον Υπουργό Εθνικής Οικονομίας και Οικονομικών, Δημόσιας Τάξης, σχετικά με τις προθέσεις της Κυβέρνησης να τροποποιήσει τις διατάξεις του νόμου που επιβάλλει ετήσιο τέλος στα καφενεία.

2.Η με αριθμό 282/25-11-96 επίκαιρη ερώτηση του Προέδρου της Νέας Δημοκρατίας κ.Μιλτιάδη 'Εβερτ προς τον κύριο Πρωθυπουργό, σχετικά με τη δημοσίευση του ισολογισμού του Οργανισμού Ανασυγκρότησης Επιχειρήσεων (ΟΑΕ) και τα μέτρα που προτίθεται να λάβει η Κυβέρνηση για περιστολή των δαπανών του.

3.Η με αριθμό 322/27-11-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Τύπου και Μέσων Μαζικής Ενημέρωσης, σχετικά με δημοσιεύματα του Τύπου αναφερόμενα στις προθέσεις της Κυβέρνησης να προχωρήσει σε διαφημιστική καμπάνια προβολής της οικονομικής της πολιτικής.

4.Η με αριθμό 311/26-11-96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με την ανέγερση νέου κτηρίου που θα φιλοξενήσει το Εννιαίο Πολυκλαδικό Λύκειο Πειραιά.

5.Η με αριθμό 307/26.11.96 επίκαιρη ερώτηση του Προέδρου του Δημοκρατικού Κοινωνικού Κινήματος κ.Δημητρίου Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης για περικοπή του επιδόματος-σύνταξης στις πολύτεκνες μητέρες και τη λήψη μέτρων αντιμετώπισης του δημογραφικού προβλήματος της Χώρας.

ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου

1.Η με αριθμό 306/25-11-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Παναγιώτη Κουρουμπλή προς τον Υπουργό Εθνικής 'Αμυνας, σχετικά με τη διακίνηση ναρκωτικών στα στρατόπεδα και τη λήψη των αναγκαίων μέτρων αντιμετώπισης του προβλήματος.

2.Η με αριθμό 316/26-11-96 επίκαιρη ερώτηση του Βουλευτή της Νέας Δημοκρατίας κ.Νικολάου Κατσαρού προς τον Υπουργό Εθνικής Οικονομίας και Οικονομικών, σχετικά με τη ρύθμιση του ιδιοκτησιακού καθεστώτος παραλιακών οικισμών του Νομού Λάρισας και την έκδοση των παραχωρητηρίων για τις αγορασθείσες από ιδιώτες, εκτάσεις του Ελληνικού Δημοσίου.

3.Η με αριθμό 323/27-11-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Πολιτισμού, σχετικά με τη συμμετοχή της Ελλάδος στη διεθνή διάσκεψη για την προστασία των ερμηνευτών-εκτελεστών καλλιτεχνών και παραγωγών φωνογραφημάτων, που θα γίνει στη Γενεύη, και τις θέσεις της Κυβέρνησης.

4.Η με αριθμό 312/26-11-96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τον Υπουργό Πολιτισμού, σχετικά με τη συμμετοχή της Ελλάδος στη διεθνή διάσκεψη για την προστασία των δικαιωμάτων των πνευματικών δημιουργών και των ερμηνευτών-εκτελεστών καλλιτεχνών, που θα γίνει στη Γενεύη, και τις θέσεις της Κυβέρνησης.

5.Η με αριθμό 318/26-11-96 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Ιωάννη Καρακώστα προς τον Υπουργό Υγείας και Πρόνοιας, σχετικά με τη λειτουργία της μονάδας ΑΙDS στο Νοσοκομείο "ΣΩΤΗΡΙΑ", την άμεση προμήθεια των αναγκαίων για τους φορείς, φαρμάκων κ.λπ.

Συνεχίζουμε τη συζήτηση των επικαίρων ερωτήσεων. 

Τρίτη στην ημερήσια διάταξη είναι η με αριθμό 297/25-11-96 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ.Λέοντος -και όχι Λεωνίδα- Αυδή. Σας γράφουν Λεωνίδα.

ΛΕΩΝΙΔΑΣ ΑΥΔΗΣ: 'Ετσι με βάφτισαν

ΠΡΟΕΔΡΟΣ (Απόστολος Κακλαμάνης): Εγώ ξέρω ότι έχετε τα χαρακτηριστικά και του ενός και του άλλου ονόματος, αφού υπήρξαμε συμφοιτητές και γνωριζόμαστε τόσες δεκαετίες. Διορθώνεται, λοιπόν, και εδώ, άλλωστε και το ενιαίο πολυκλαδικό λύκειο το έγραψαν επαγγελματικό πολυκλαδικό λύκειο, κάτι που με θίγει και προσωπικώς, ως εισηγητή του θεσμού.

Συνεχίζω: "προς τους Υπουργούς Εθνικής Παιδείας και Θρησκευμάτων, Δημόσιας Τάξης, σχετικά με τη λήψη των αναγκαίων μέτρων, ώστε να εξασφαλιστεί η διατροφή των Κούρδων που φιλοξενούνται στις κατασκηνώσεις του Αγίου Ανδρέα".

Η επίκαρη ερώτηση έχει ως εξής:

"Η Διαπαραταξιακή Επιτροπή του Δήμου Αθηναίων για τους μετανάστες, κ.λπ., δήλωσε ότι αδυνατεί να εξασφαλίσει τη διατροφή των Κούρδων που έχουν εγκατασταθεί στο χώρο της κατασκήνωσης του Αγίου Ανδρέα. Κατά τη διάρκεια συνέντευξης Τύπου, καταγγέλθηκε ότι δεν παραχωρείται η χρήση των μαγειρείων, που θα μείωνε στο 1/3 το κόστος διατροφής, λόγω της αντίθεσης συγκεκριμένου υπαλλήλου, που έχει σχετικό συμφέρον. 'Εχει δηλωθεί εξάλλου, η πολιτική βούληση της Κυβέρνησης, να εξασφαλίσει στους Κούρδους του Αγίου Ανδρέα την κάλυψη στοιχειωδών αναγκών τους και την παροχή βοήθειας ώσπου να επαρκέσουν μόνοι, στις ανάγκες επιβίωσής τους. Θετικό βήμα στην κατεύθυνση αυτή ήταν η χορήγηση προσωρινών αδειών διαμονής. Ωστόσο η λήψη άλλων μέτρων καθυστερεί και δημιουργείται ανησυχητική κατάσταση.

Ερωτώνται οι κύριοι Υπουργοί:

Ποια πρακτικά μέτρα θα πάρουν για την αντιμετώπιση του προβλήματος;

Αν ερεύνησαν την καταγγελία για την ύπαρξη συμφερόντων υπαλλήλου και τι διαπίστωσαν".

Ο Υφυπουργός Εθνικής Παιδείας κ.Ιωάννης Ανθόπουλος, έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ.Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το Υπουργείο Παιδείας, το Σεπτέμβρη που μας πέρασε, σε συνεννόηση και σε συνεργασία με το Δήμο Αθηναίων, το Πανεπιστήμιο Αθηνών και τη Νομαρχιακή Αυτοδιοίκηση Αττικής, δέχτηκε να φιλοξενήσει για τον υπόλοιπο χρόνο της θερινής σαιζόν, δηλαδή για είκοσι μέρες, από 10 Σεπτεμβρίου έως 30 Σεπτεμβρίου, τους διακόσιους Κούρδους, όπως είχε αποτιμηθεί ο πληθυσμός τους τότε. Τελικά βρέθηκε σήμερα όλο αυτό το κατασκηνωτικό συγκρότημα, να κατοικείται από δύο χιλιάδες πρόσφυγες, των οποίων η εθνικότητα δεν μπορεί να εξακριβωθεί, αλλά αυτό δεν έχει καμία σημασία. Εκείνο που έχει σημασία, είναι ότι το Υπουργείο Παιδείας παραχώρησε φιλόξενα αυτόν το χώρο προσωρινά, προκειμένου στη συνέχεια να μετεγκατασταθούν οι πρόσφυγες και μάλιστα σε καταλύματα χειμερινής διαβίωσης με κτιριακή, δηλαδή, υποδομή που θα τους προστατεύει και από τις συνθήκες του χειμώνα.

Είναι προφανές επομένως, ότι το Υπουργείο Παιδείας δεν είχε υποχρέωση διατροφής, την οποία ανέλαβε καθ' ολοκληρίαν ο Δήμος των Αθηναίων, όπως και τα έξοδα της μεταφοράς, της εγκατάστασης και της παραμονής τους.

Σήμερα, από την πλευρά του Υπουργείου Παιδείας γίνεται μια προσπάθεια μετεγκατάστασης, σε συνεργασία με τα συναρμόδια Υπουργεία, αλλά και τους άλλους φορείς της Τοπικής Αυτοδιοίκησης. Θέλω, απλούστατα, εδώ στη Βουλή να κάνω μια υπόμνηση, ότι οι κατασκηνωτικές αυτές εγκαταστάσεις είναι οι μοναδικές που φιλοξενούν κατά τη θερινή περίοδο απόρους μαθητές από το Λεκανοπέδιο Αττικής και συγκεκριμένα από τον Ασπρόπυργο, το Μενίδι, το Λαύριο, τη Δραπετσώνα και άλλες περιοχές. Και θα πρέπει, επομένως να αρχίσει η προετοιμασία του χώρου αυτού εγκαίρως, ύστερα από τις καταστροφές που προεκλήθησαν από τους πρόσφυγες, που τον ενοικούν πλέον μετά την πάροδο της 30ης Σεπτεμβρίου για άλλους δύο μήνες διαγράφεται και θα πρέπει να έχουμε και την άνεση χρόνου να αποκαταστήσουμε τη λειτουργικότητα αυτών των εγκαταστάσεων.

'Υπαρξη συμφερόντων, που να οδήγησε τον υπεύθυνο του Υπουργείου Παιδείας να απαγορεύσει τη χρήση των μαγειρείων, δεν έχει εξακριβωθεί. 'Εγινε σχετική έρευνα. Και σας προανέφερα ότι δεν υπήρχε η υποχρέωση του Υπουργείου Παιδείας να διατρέφει, αλλά ούτε και να διαθέσει μαγειρεία.

Ως χώρος, τα μαγειρεία και το οικονομείο είναι ανοικτά και εκεί εναποθηκεύονται όλα τα είδη διατροφής που προσφέρονται από το Δήμο και άλλους 'Ελληνες πολίτες. Αλλά τα μαγειρεία, σύγχρονα και αυτόματα, καθώς επίσης και άλλες εγκαταστάσεις, όπως πλυντήρια, δεν μπορούν να διατεθούν προς χρήση, διότι αφενός δεν είναι γνωστή η χρήση τους και αφετέρου κινδυνεύουν να καταστραφούν και αυτά όπως άλλα πράγματα.

ΠΡΟΕΔΡΟΣ (Απόστολος Κακλαμάνης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Κύριε Πρόεδρε, δε ζητούμε μόνο με την ερώτηση ευθύνες από το Υπουργείο Παιδείας γι' αυτό το πρόβλημα. Απλώς είχα επιζητήσει να πληροφορηθεί η Βουλή τις προθέσεις της Κυβέρνησης συνολικά. Επειδή το πρόβλημα υπάρχει και δεν είναι πρόβλημα Αγίου Ανδρέα, είναι πρόβλημα από την ύπαρξη στην Αθήνα, σε ολόκληρο το πολεοδομικό συγκρότημά της, της Αθήνας και του Πειραιά, δύο χιλιάδων περίπου αλλοδαπών, οι οποίοι έχουν πολλά χαρακτηριστικά στοιχεία, αν και νομικά μπορεί να πληρούν την έννοια του πολιτικού πρόσφυγα, είναι θύματα διωγμών βάρβαρων καθεστώτων και είναι και αυτοί οι οποίοι επειδή είναι κατοικοι ορισμένων περιοχών, δεν έχουν και την κοινωνική εμπειρία των ρυθμών της ζωής μιας μεγάλης πόλης.

Το πρόβλημα, λοιπόν, είναι η ύπαρξή τους και όχι η εγκατάσταση στον 'Αγιο Ανδρέα.

Από την απάντηση του κυρίου Υπουργού, δεν ικανοποιήθηκα ως προς τη διερεύνηση των καταγγελιών για συμφέροντα κάποιων υπαλλήλων. Θα ήμουν ο τελευταίος που θα υποστήριζε ότι μία καταγγελία αρκεί για να επιβληθούν κυρώσεις εναντίον κάποιου υπαλλήλου. Αλλά ήταν πολύ φειδωλός ο κύριος Υπουργός ως προς την έρευνα που πραγματοποιήθηκε, το είδος της έρευνας και ως προς το πόρισμα. Νομίζω ότι θα έπρεπε να υπάρχει μία μεγαλύτερη πληροφόρηση.

Ως προς το πρόβλημα αυτό, όπως το περιέγραψα και όπως νομίζω ότι είναι, δεν υπάρχει κάποια αντιδικία μεταξύ Δήμου και Υπουργείου Παιδείας. Συμφωνούμε ότι έχει έναν ορίζοντα, όπως τον προσδιορίζει ο κύριος Υπουργός η παραμονή των Κούρδων στον 'Αγιο Ανδρέα, αλλά θα πρέπει να αναζητηθεί κάποια μονιμότερη λύση. Η Χώρα μας βρίσκεται σε μία διασταύρωση, που θα έχει τέτοια προβλήματα και στο μέλλον και θα πρέπει να βρεθεί ένας τρόπος εγκατάστασης και να υπάρξει και μία συνεργασία με τους διεθνείς οργανισμούς για την προώθησή τους.

Επίσης, θα πρέπει πάλι με τους διεθνείς οργανισμούς μαζί, να υπάρξει κάποιο κέντρο πληροφόρησης, για να μπορούν να ενταχθούν κατά κάποιο τρόπο στην ελληνική ζωή, όλοι αυτοί οι πρόσφυγες που έρχονται. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, είναι αλήθεια ότι έτσι εκτίμησε και την επίκαιρη ερώτηση του συναδέλφου, η Κυβέρνηση, ως μια εκδήλωση ανησυχίας, ο οποίος μάλιστα, ζήτησε από την Κυβέρνηση να δει τι μέτρα θα λάβει ως προς τη συνολικότερη αντιμετώπιση του προβλήματος και όχι μόνο ως προς τη φιλοξενία σε συγκεκριμένες εγκαταστάσεις.

Γι' αυτό θα ηθελα να τονίσω, ότι η Κυβέρνηση έχει δώσει εξάμηνη άδεια παραμονής και εργασίας σ' όλους αυτούς τους πρόσφυγες. 'Αρα προσπαθεί να τους βρει τρόπους να ξεφύγουν από εκείνη την προσωρινή εγκατάσταση. Αλλά εάν και εφόσον υπάρχει πρόβλημα, πρέπει σε συνεργασία με τα άλλα συναρμόδια Υπουργεία, να τους μετεγκαταστήσουμε εκεί όπου θα έχουν και ανθρώπινες συνθήκες διαβίωσης, ενόψει και του χειμώνα.

Από κει και πέρα, θα ήθελα να πω ότι το μέτρο της ευθύνης του Υπουργείου Παιδείας, ήταν να τους παράσχει προσωρινά μία φιλοξενία κατά τη διάρκεια του θέρους και τίποτα παραπάνω. Αυτό δε σημαίνει, όμως, ότι κλείνει τα μάτια στο πρόβλημα και δε θα ασχοληθεί μαζί με όλους τους άλλους, για την αποκατάσταση αυτών των προσφύγων και για την κοινωνική τους ένταξη σ' αυτό το χρονικό διάστημα της άδειας παραμονής και εργασίας στη Χώρα μας. Ευχαριστώ.

ΠΡΟΕΔΡΟΣ (Απόστολος Κακλαμάνης): Ελπίζω το νομοσχέδιο να είναι ήδη έτοιμο στη Διαρκή Επιτροπή, για τους πρόσφυγες, που θα αντιμετωπίζει αυτό το μεγάλο πρόβλημα. Διότι η Χώρα μας, λόγω του δημοκρατικού μας καθεστώτος, της Δημοκρατίας και του μεγάλου εύρους των συνόρων μας, ιδιαίτερα των θαλασσίων συνόρων, αποτελεί μαγνήτη για μυριάδες καταδιωκωμένων απο -όπως σωστά είπε ο κ. Αυδής- τα διάφορα τυραννικά καθεστώτα της περιοχής.

Νομίζω ότι το πρόβλημα όσο περνάει ο χρόνος θα διογκώνεται και θα πρέπει να δούμε και τις άλλες επιπτώσεις του, διότι ήδη τα πρώτα δείγματα και κρούσματα ρατσισμού κάνουν την εμφάνισή τους. 

Ακολουθεί η τέταρτη στην ημερήσια διάταξη με αριθμό κατάθεσης 291/25-11-96 επίκαιρη ερώτηση πρώτου κύκλου του Βουλευτή του Συνασπισμού της Αριστεράς και της Προόδου, κ. Ευάγγελου Αποστόλου προς τον Υπουργό Υγείας και Πρόνοιας σχετικά με την πορεία των ψυχιατρικών μεταρρυθμίσεων στη Χώρα μας και τη λήψη των αναγκαίων μέτρων λειτουργίας του Κρατικού Θεραπευτηρίου Λέρου και του Κοινοτικού Κέντρου Ψυχικής Υγείας στη Χαλκίδα.

Η ερώτηση του κ. Αποστόλου έχει ως εξής: 

"Η πορεία της ψυχιατρικής μεταρρύθμισης στη Χώρα μας αντιμετωπίζει μεγάλο πρόβλημα. Ειδικά στο Κρατικό Θεραπευτήριο Λέρου, η σημαντική πρόοδος που έγινε τα τελευταία χρόνια κινδυνεύει να ανατραπεί και να ξαναγυρίσουμε σε πρακτικές ξεπερασμένες και καταδικασμένες στη συνείδηση του κόσμου.

Παρόμοια προβλήματα αντιμετωπίζουν όλες οι δομές ψυχικής υγείας και οι ψυχιατρικές υπηρεσίες σε όλη την Ελλάδα μετά τη λήξη του Κανονισμού 815/84 της Ευρωπαϊκής 'Ενωσης.

Στο Κέντρο Κοινοτικής Ψυχικής Υγείας της Χαλκίδας, που έχει ξεκινήσει από το 1984, λειτουργούν σήμερα:

α) 'Ενας ξενώνας, β) ένα κοινοτικό διαμέρισμα, γ) μια κοινωνική επιχείρηση και δ) υλοποιούνται αυτήν τη στιγμή δύο προγράμματα κατάρτισης για ανθρώπους με ψυχιατρικά προβλήματα.

Η λειτουργία αυτών των δομών κινδυνεύει να σταματήσει, γιατί:

α)Δεν έχει προσληφθεί το απαραίτητο προσωπικό, β) δε λειτουργεί παιδοψυχιατρικό τμήμα, γ) δεν έχει συσταθεί και δε λειτουργεί κινητή ψυχιατρική μονάδα και δ) δε λειτουργεί κέντρο κλήσης επειγόντων περιστατικών.

Ερωτάται ο κύριος Υπουργός:

1. Τι μέτρα προτίθεται να πάρει, που θα συνεχίσουν τις ψυχιατρικές μεταρρυθμίσεις στη Χώρα μας και ειδικά για να αποφευχθούν τα πισωγυρίσματα της Λέρου και

2. Πότε προβλέπεται να καλυφθούν οι παραπάνω ανάγκες του Κοινοτικού Κέντρου Ψυχικής Υγείας της Χαλκίδας".

Ο Υφυπουργός Υγείας και Πρόνοιας κ. Μανώλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι υπάρχουν προβλήματα όσον αφορά τη συνέχιση της ψυχιατρικής μεταρρύθμισης στην Ελλάδα, που άρχισε με τον Κανονισμό 815/84, ο οποίος έληξε στις 30-6-95. 'Εκτοτε το Υπουργείο Υγείας-Πρόνοιας εξακολουθεί να στηρίζει τη λειτουργία όλων των δομών που αναπτύχθηκαν στο πλαίσιό του, ειδικά δε οι ξενώνες και τα προστατευμένα διαμερίσματα, που είναι και οι καινοτόμες δράσεις και λειτουργίες της ψυχιατρικής μεταρρύθμισης.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

'Οσον αφορά τη Λέρο, για να μην ξεχάσω να το αναφέρω, γιατί η επίκαιρη ερώτηση αναφέρεται στο Κέντρο Ψυχικής Υγείας της Χαλκίδας, πράγματι υπάρχει ένα πρόβλημα με την εργασιακή σχέση των διακοσίων τεσσάρων θεραπευτών. 'Ηδη έχει κατατεθεί τροπολογία, η οποία ενσωματώθηκε ως διάταξη στο νομοσχέδιο του Υπουργείου Εθνικής Οικονομίας και θέλω να πιστεύω ότι την άλλη ή την παράλλη εβδομάδα θα ψηφιστεί και θα λήξει η εκκρεμότητα, η οποία κρατάει σε συνεχή αναστάτωση τους εργαζόμενους.

Τώρα σε ό,τι αφορά τα προγράμματα κατάρτισης ατόμων με ψυχιατρικά προβλήματα, όποιες προτάσεις του Κέντρου Ψυχικής Υγείας της Χαλκίδας εγκρίθηκαν από το Υπουργείο Εργασίας και Κοινωνικών Ασφαλίσεων, στο πλαίσιο του επιχειρησιακού προγράμματος καταπολέμησης του αποκλεισμού από την αγορά εργασίας, υλοποιούνται με χρηματοδότηση από τον προϋπολογισμό του Υπουργείου Υγείας και Πρόνοιας. 

Για την καλύτερη λειτουργία του Κέντρου προσλαμβάνεται αυτήν τη στιγμή σε αντίστοιχες κενές θέσεις, το ακόλουθο εξειδικευμένο προσωπικό. Δύο ψυχολόγοι, ένας λογοθεραπευτής, ένας νοσηλευτής, προσλήψεις οι οποίες εκκρεμούν στο Α.Σ.Ε.Π. και σύμφωνα με τις διαβεβαιώσεις του προέδρου του Α.Σ.Ε.Π., αυτές θα ολοκληρωθούν μέσα στο 1996.

Τώρα το αίτημα του Κέντρου για προκήρυξη δύο θέσεων ιατρών, ενός ψυχιάτρου και ενός παιδοψυχιάτρου, θα ληφθεί υπόψη στην επόμενη κατανομή των πεντακοσίων εξήντα ιατρικών θέσεων, που θα κατανείμει το Υπουργείο προσεχώς.

Τώρα όσον αφορά τη σύσταση και λειτουργία κινητής ψυχιατρικής μονάδας, πράγματι είναι ένα θέμα, έχει κατατεθεί συγκεκριμένη πρόταση στο Υπουργείο, μας απασχολεί και μέσα στα πλαίσια των δυνατοτήτων και κάποιων, αν θέλετε, προτάσεων που θα υποβάλουμε στον Επίτροπο κ.Φλυν, που έρχεται τον άλλο μήνα, θέλω να πιστεύω ότι θα βρούμε λύση να λειτουργήσει και αυτή η μονάδα σύντομα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, χάρηκα για την ευαισθησία σας, ειδικά για το πρόβλημα των εργαζομένων στη Λέρο και για τις προσλήψεις που ήδη είπατε για το Κέντρο Ψυχικής Υγείας της Χαλκίδας. Βέβαια, ξέρετε ότι προβλήματα υπάρχουν σ' όλη την Ελλάδα, παρόμοια και οι δομές της ψυχικής υγείας και οι ψυχιατρικές υπηρεσίες, μετά τη λήξη του Κανονισμού 815/84, αντιμετωπίζουν πρόβλημα.

Τα σημαντικά αποτελέσματα που έχουν επιτευχθεί σ' εκείνες τις περιοχές όπου έχουν αναπτυχθεί καινοτόμες προσπάθειες στο πλαίσιο του εκσυγχρονισμού, εξανθρωπισμού της ψυχιατρικής περίθαλψης, κινδυνεύουν να ανατραπούν, αν δε λάβουμε έγκαιρα μέτρα. Και οι αιτίες που έχουν οδηγήσει σ' αυτήν την κατάσταση, την αμφισβητούμενη, είναι πρώτον, οι νέες κοινοτικές υπηρεσίες πρόληψης, θεραπείας, αποκατάστασης και εργασιακής ένταξης. Βρίσκονται αυτήν τη στιγμή σε νομικό και θεσμικό κενό μετά τη λήξη του Κανονισμού. Υπάρχει βέβαια το ν.δ. 2071/92, που προβλέπει, όμως, δεν έχει λειτουργήσει ακόμη.

Δεύτερον, υπάρχει αδυναμία εξεύρεσης τρόπου μόνιμης χρηματοδότησης των νέων δομών από τον εθνικό Προϋπολογισμό, παρά την ειλημμένη υποχρέωση απέναντι στην Ευρωπαϊκή 'Ενωση από το 1992. Υπάρχει μία διαμάχη, όπως ξέρετε, μεταξύ του Υπουργείου Εργασίας και του Υπουργείου Υγείας.

Τρίτον, δεν έχει λυθεί ακόμη το πρόβλημα του θεσμικού, νομικού πλαισίου λειτουργίας των εταιρειών περιφερειακής ανάπτυξης και ψυχικής υγείας. Ο Νομός Εύβοιας είναι μία από τις περιοχές όπου έχουν γίνει αξιόλογες προσπάθειες. Μάλιστα οι προσπάθειες αυτές χαρακτηρίστηκαν από ανεξάρτητη ομάδα εμπειρογνωμόνων της Ευρωπαϊκής 'Ενωσης ως πιλοτικές, σε μια επίσκεψη το Σεπτέμβρη του 1995.

(Στο σημείο αυτό ακούγεται ο προειδοποιητικός ήχος του χρόνου ομιλίας του κυρίου Βουλευτή).

Κύριε Πρόεδρε, είναι πολύ σοβαρό το θέμα. Τελειώνω.

ΠΡΟΕΔΡΕΥΩΝ (Παναγιώτης Ν. Κρητικός): Θα περιορισθείτε στο χρόνο που προβλέπει ο Κανονισμός. Σας παρακαλώ!

ΕΥΑΓΓΕΛΟΣ ΑΠΟΣΤΟΛΟΥ: Η εταιρεία περιφερειακής ανάπτυξης και ψυχικής υγείας και το Κέντρο Ψυχικής Υγείας της Εύβοιας, αυτήν τη στιγμή αντιμετωπίζουν δυσκολίες -και χάρηκα με τις απαντήσεις σας, που δώσατε πριν από λίγο- που θα λυθούν σε μεγάλο μέρος.

Θέλω, τελειώνοντας, κύριε Υπουργέ, να σας πω ότι οι ψυχικά πάσχοντες -και το γνωρίζετε αυτό- δεν είναι ασθενείς επικίνδυνοι. Είναι ασθενείς, τους οποίους, αν χειρισθούμε σωστά, μπορούν να προσφέρουν. Ειδικά γνωρίζετε ότι έχουν δημιουργηθεί δέκα συνεταιρισμοί σ' όλη την Ελλάδα και αυτοί οι συνεταιρισμοί εργασίας, αυτήν τη στιγμή κινδυνεύουν. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε συνάδελφε, σας διαβεβαιώνω ότι και εμείς έχουμε αγωνία για την πορεία της ψυχιατρικής μεταρρύθμισης στη Χώρα μας, η οποία πρέπει να συνεχισθεί και βεβαίως πρέπει να εξευρεθούν εθνικοί πόροι, μέσα στα πλαίσια πάντα των δυνατοτήτων.

Σας είπα ότι γίνεται μία προσπάθεια προς την κατεύθυνση της Ευρωπαϊκής 'Ενωσης, μήπως μπορέσουμε και εξασφαλίσουμε κάποιον αντίστοιχο Κανονισμό του 815. Τον άλλο μήνα έρχεται ο Επίτροπος, έχουμε μία συγκεκριμένη πρόταση να υποβάλουμε, θέλω να πιστεύω ότι θα τύχει θετικής ανταπόκρισης από την πλευρά εκείνη.

Πάντως, εμείς, με οποιοδήποτε τρόπο και από οποιουσδήποτε πόρους, θα συνεχίσουμε την ψυχιατρική μεταρρύθμιση στην Ελλάδα, η οποία βρίσκεται πράγματι σε κρίσιμο σημείο. Μπορεί να πισωγυρίσει όλη η προσπάθεια της δεκαετίας.

'Οσον αφορά το θεσμικό κενό που υπάρχει, είμαι στην ευχάριστη θέση να σας πω ότι μία επιτροπή την οποία είχαμε συστήσει προ έτους και πλέον, σύντομα, μπορεί και την άλλη εβδομάδα, να μας υποβάλει τις προτάσεις της και σύντομα αυτές τις προτάσεις θα τις επεξεργασθούμε και θα καταθέσουμε νομοσχέδιο στη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα, ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Τροποποίηση του νόμου 711/77 περί τουριστικών λεωφορείων".

Εισερχόμεθα στη συζήτηση της πρώτης στην ημερήσια διάταξη επίκαιρης ερώτησης του Δευτέρου Κύκλου με αριθμό 298/25-11-96 του Βουλευτή του ΠΑΣΟΚ κ.Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων προστασίας του περιβάλλοντος της περιοχής Χαλκίδας από τη ρύπανση που προκαλεί η βιομηχανία "Τσιμέντα Χαλκίδος", η οποία στο περιεχόμενο της έχει ως εξής:

"Η κακή κατάσταση των εγκαταστάσεων του εργοστασίου της εταιρίας "Τσιμέντα Χαλκίδας", η έλλειψη εγκαταστάσεων αποθήκευσης πρώτων υλών (SILO) αλλά και η απουσία σύγχρονων ηλεκτροστατικών φίλτρων, δημιουργούν στους κατοίκους της ευρύτερης περιοχής καθημερινό εφιάλτη. Μεγάλες ποσότητες τσιμεντόσκονης διοχευτεύονται καθημερινά στην ατμόσφαιρα δημιουργώντας αφόρητες συνθήκες και προβλήματα τόσο στην υγεία των κατοίκων της περιοχής, όσο και τις ιδιοκτησίες τους.

Κατά τη διάρκεια μεταβίβασης της πλειοψηφίας των μετοχών της εταιρίας "Τσιμέντα Χαλκίδας" στην CONKRETUM (CALCESTRUZZI) - η οποία διεκδιεκεί και την πλειοψηφία των μετοχών της εταιρίας ΑΓΕΤ-ΗΡΑΚΛΗΣ - είχε αναληφθεί υποχρέωση για επενδύσεις στον τομέα του περιβάλλοντος.

Παρά τις δεσμεύσεις όμως, καμία προσπάθεια δεν έχει γίνει, έστω για τον περιορισμό της ρύπανσης.

Μετά τα παραπάνω, ερωτάται ο αρμόδιος Υπουργός:

Τι μέτρα πρόκειται να πάρει για την προστασία του περιβάλλοντος και της υγείας των κατοίκων της Χαλκίδας;

Με ποιούς όρους και προϋποθέσεις έχει χορηγηθεί η άδεια λειτουργίας και πώς θα ελεγχθεί η συγκεκριμένη βιομηχανία για τη ρύπανση που προκαλεί;

Ο Υφυπουργός Περιβάλλοντος, Χωροταξίας και Δημοσίων 'Εργων κ.Χρήστος Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε Πρόεδρε, είναι γνωστή η περιπέτεια την οποία πέρασε η συγκεκριμένη μονάδα της περιοχής της Χαλκίδας και είναι ακόμη γνωστή η σημαντική συμβολή της στην τοπική οικονομία. Αυτός ήταν και ο λόγος που υπήρχε μία ευαισθητοποίηση σε όλη την πορεία η οποία προηγήθηκε από τους τοπικούς παράγοντες και από τα αρμόδια Υπουργεία και το ΠΕΧΩΔΕ.

Αυτό το οποίο ήθελα να παρατηρήσω στην ερώτηση του συναδέλφου κ.Πιπεργιά είναι ότι, άσχετα με το αν έχει ή όχι αναληφθεί υποχρέωση της CONCRETUM για να κάνει περιβαλλοντικές επενδύσεις, το ΥΠΕΧΩΔΕ με την κείμενη νομοθεσία και το Υπουργείο Ανάπτυξης, υποχρεώνουν και απαιτούν από όλες τις εταιρίες να σέβονται, να υπακούουν και να εναρμονίζονται με την κείμενη νομοθεσία. 'Ετσι, προκειμένου να ανανεωθεί η άδεια λειτουργίας από το Υπουργείο Ανάπτυξης της τσιμεντοβιομηχανίας "Ανωνύμου Εταιρίας Τσιμέντων Χαλκίδας", η οποία λήγει στις 12.1.1997, η εταιρία υπέβαλε στο ΥΠΕΧΩΔΕ στις 23.10.96 νέα μελέτη περιβαλλοντικών επιπτώσεων, η οποία περιλαμβάνει τεχνικά στοιχεία που αφορούν στην κατασκευή νέων έργων για την αντιμετώπιση της ρύπανσης από τη λειτουργία του εργοστασίου και δεσμευτικό χρονοδιάγραμμα για την υλοποίησή του.

Τα έργα αυτά είναι τα ακόλουθα: Πρώτον, αφορούν την ενίσχυση των υφισταμένων πολυκλωνικών συστημάτων με εγκατάταση νέων ηλεκτροστατικών φίλτρων στα ψυγεία Κλίνκερ των εν λειτουργία μονάδων τρίτης και τέταρτης, ενώ η δεύτερη μονάδα, η οποία είναι δυναμικότητας πενήντα πέντε τόννων είναι γνωστό ότι είναι εκτός λειτουργίας.

Δεύτερον, θα εγκατασταθεί κλειστό SILO για την αποθήκευση του παραγόμενου κλίνκερ καταργώντας την υπαίθρια σήμερα αποθήκευσή του, προβλέπεται δε νέα εγκατάσταση αποθήκευσης κλίνκερ για κάθε μονάδα, δηλαδή για την τρίτη και την τέταρτη.

Η μελέτη βρίσκεται στο στάδιο της αξιολόγησης και θα ακολουθήσει η προβλεπόμενη από τη νομοθεσία διαδικασία για την ίδρυση περιβαλλοντικών όρων λειτουργίας του εργοστασίου. Η κοινή Υπουργική απόφαση που επιβάλλει αυτή τη διαδικασία αφορά τον καθορισμό τρόπου ενημέρωσης των πολιτών και φορέων εκπροσώπησής τους για το περιεχόμενο των έργων και δραστηριοτήτων σύμφωνα με την παρ. 2 του άρθρου 5 του ν.1650/86. Κατά τη διαδικασία αυτή η μελέτη περιβαλλοντικων επιπτώσεων διαβιβάζεται στη Νομαρχιακή Αυτοδιοίκηση όπου με ευθύνη της ενημερώνονται οι πολίτες, οι φορείς και κάθε ενδιαφερόμενος πολίτης ή φορέας διατυπώνει τις απόψεις του προς το Νομαρχιακό Συμβούλιο, το οποίο μαζί με τη δική του γνωμοδότηση τη διαβιβάζει προς την αρμόδια κεντρική διεύθυνση του ΠΕΧΩΔΕ.

Η αρμόδια κεντρική διεύθυνση συντάσσει κοινή υπουργική απόφαση έγκρισης περιβαλλοντικών όρων. 

Κατά συνέπεια, στη φάση αυτή, δεν είναι δυνατόν να επισημανθούν αναλυτικά τα μέτρα για την προστασία του περιβάλλοντος της περιοχής από τη λειτουργία της εν λόγω βιομηχανίας μέχρις ότου έρθουν στην κεντρική υπηρεσία ολοκληρούμενης αυτής της διαδικασίας, οι απόψεις της Νομαρχιακής Αυτοδιοίκησης.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πράγματι για τη λειτουργία του εργοστασίου "ΤΣΙΜΕΝΤΑ ΧΑΛΚΙΔΑΣ" είχε επιδειχθεί μία ανοχή από όλους μας, προκειμένου να αντιμετωπισθούν τα οξυμμένα προβλήματα που είχαν προκύψει από τη λεηλασία που γινόταν σε βάρος της και σε βάρος των πιστωτών της από τους πρώην ιδιοκτήτες της. Είναι γνωστό ότι υπήρχε μία λεηλασία και μία εμπλοκή στο θέμα η οποία θα έπρεπε κάποτε να πάρει τέλος.

Το θέμα αυτό έχει πάρει τέλος και νομίζω ότι τώρα αντιμετωπίζουμε όχι έναν επιχειρηματία που δεν φροντίζει για τη λεηλασία της εταιρείας. Βρισκόμαστε απέναντι σε έναν επιχειρηματία ο οποίος ελέγχει πάνω από το 60% της παραγωγής τσιμέντου στην πατρίδα μας.

Είναι γνωστό ότι η Εταιρεία CONCRETUM απέκτησε και την πλειοψηφία των μετοχών της Εταιρείας ΑΓΕΤ-ΗΡΑΚΛΗΣ.

'Εχουμε λοιπόν απέναντί μας την ιδιοκτήτρια και της ΑΓΕΤ-ΗΡΑΚΛΗΣ και της Εταιρείας ΤΣΙΜΕΝΤΑ ΧΑΛΚΙΔΑΣ.

Από αυτή την άποψη νομίζω -και επιβάλλεται- ότι θα πρέπει η Πολιτεία να θέσει όρους για την προστασία του περιβάλλοντος. Η κατάσταση που επικρατεί στη Χαλκίδα, κύριε Υπουργέ, είναι απαράδεκτη. Η τσιμεντόσκονη, εάν μάλιστα φυσάει νοτίους ή δυτικούς ανέμους, πηγαίνει και επικάθεται πάνω στη Χαλκίδα. Είναι γειτονιές της Χαλκίδας όπου δεν μπορούν να απλώσουν ρούχο. Βγάζουν δηλαδή να απλώσουν τη μπουγάδα τους και γίνεται ένα με το τσιμέντο, γίνεται τσιμεντένια. Αυτή η κατάσταση επικρατεί. Θίγει και τις ιδιοκτησίες αλλά και την υγεία των κατοίκων, αφού αναγκάζονται να εισπνέουν την τσιμεντόσκονη η οποία κυριολεκτικά υπερίπταται σε όλη την περιοχή.

Χρειάζεται, λοιπόν, το Υπουργείο και η Κυβέρνηση να θέσει όρους ασφυκτικούς. Είναι θετικό το ότι το θέμα θα έρθει στη Νομαρχιακή Αυτοδιοίκηση, η οποία έχει αυξημένη ευαισθησία και ελπίζω ότι τελικά θα πάνε όλα κατ'ευχήν.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Διαπιστώνω, κύριε Πρόεδρε, ότι τα προβλήματα από αυτήν την εταιρεία τσιμέντου είναι πολύπλοκα και επηρεάζουν ακόμα και τις καθημερινές λειτουργίες των νοικοκυριών της Χαλκίδας. Αυτό για το οποίο να είστε βέβαιοι, είναι ότι το χρονοδιάγραμμα υλοποίησης των νέων έργων το οποίο επιβάλλεται στην εταιρεία αυτή, θα τηρηθεί από το ΥΠΕΧΩΔΕ απαρέγκλιτα και η μη τήρηση προθεσμιών υλοποίησης των έργων, κατ' εφαρμογή των περιβαλλοντικών όρων, θα επιφέρουν άμεση ανάκληση της αδείας λειτουργίας.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη στην ημερήσια διάταξη με αριθμό 283/22.11.96 Επίκαιρη Ερώτηση του Βουλευτή της Νέας Δημοκρατίας κ. Νικολάου Νικολόπουλου προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τις ενέργειες της Κυβέρνησης, ώστε να μην περικοπούν οι επιδοτήσεις για επενδυτική και επιχειρηματική δραστηριότητα από την υπαγωγή της περιοχής Πάτρας και Αιγίου, στις "φθίνουσες περιοχές", στο περιεχόμενό της έχει ως εξής:

" "Πετσοκόβει" το Υπουργείο Εθνικής Οικονομίας τις επιδοτήσεις που προβλέπονται για την επενδυτική και επιχειρηματική δραστηριότητα της περιοχής από την υπαγωγή της Πάτρας και του Αιγίου στις "φθίνουσες περιοχές".

Από τα 6 δισ.δραχμές που προβλέπονται για την επιδότηση σε ποσοστό 40%-45% ως επενδυτικά κίνητρα για την Αχαϊα, τελικά έχουν διατεθεί μόνο 2,5 δισ. δραχμές, γεγονός που προκαλεί τη δυσαρέσκεια των παραγωγικών τάξεων της περιοχής.

Κατόπιν τούτου, δεν είναι δυνατόν όλες οι επενδύσεις που έχουν τις προβλεπόμενες προϋποθέσεις να υπαχθούν στις ευεργετικές διατάξεις του νόμου , γεγονός πολύ δυσάρεστο για μια περιοχή που έχει πληγεί από την αποβιομηχάνιση και ελπίζει στην ανάκαμψη με την προσέλκυση νέων επενδύσεων.

Ερωτώνται οι κύριοι Υπουργοί:

Πώς προτίθενται να αντιδράσουν στο ως άνω σημαντικότατο για την οικονομία της Αχαϊας ζήτημα. Πρόκειται να μελετηθούν εκ νέου τα σχέδια επιχορήγησης της "φθίνουσας περιοχής" Πατρών-Αιγίου ή θα συνεχίσουν τις ξέφρενες αυτές περικοπές βυθίζοντας έτσι πιο πολύ την Αχαϊα στην ανεργία και την παρακμή;"

Ο Υφυπουργός Εθνικής Οικονομίας κ. Χρήστος Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Νομίζω, ότι μπορούμε να κατανοήσουμε την αγωνία και την ανησυχία του κυρίου συναδέλφου για μια περιοχή που πράγματι έχει πληγεί ανεπανόρθωτα από την αποβιομηχάνιση, μια περιοχή που έχει προσδιορισθεί ως θύλακας ενεργείας για πάρα πολλούς λόγους ένας από τους οποίους είναι βεβαίως οι προβληματικές επιχειρήσεις που κατά καιρούς αναδύθηκαν στην περιοχή αυτή και δημιούργησαν στη συνέχεια ένα τεράστιο κύμα ανεργίας. Θα ήθελα, λοιπόν, μέσα από την κουβέντα αυτή να επισημάνω και την αναγκαιότητα ότι οι πολιτικές μας επιλογές να είναι τέτοιες που να μην προσδιορίζουν από εδώ και πέρα ξανά τη δημιουργία νέων προβληματικών επιχειρήσεων αλλά να διαμορφώνουν επιχειρήσεις ανταγωνιστικές ούτως ώστε να υπάρχει μια βιώσιμη παραγωγική σχέση στην περιοχή.

Σε ό,τι αφορά την ερώτησή σας, κύριε συνάδελφε, όπως γνωρίζετε κάθε χρόνο υπάγονται σε συγκεκριμένες επενδύσεις στον αναπτυξιακό νόμο και κάθε χρόνο βγαίνει μία απόφαση που προσδιορίζει τα κονδύλια για το πρώτο εξάμηνο και το δεύτερο εξάμηνο, για τις δύο φάσεις δηλαδή υπαγωγής στις ευεργετικές διατάξεις του νόμου των επενδυτικών σχεδίων που υποβάλλονται.

Για το 1996 καθορίστηκε, για την ευρύτερη περιφέρεια στην οποία υπάγεται και ο Νομός Αχαϊας, η περιοχή της Πάτρας και του Αιγίου στις οποίες αναφέρεστε, τα ποσά και η συνολική επιχορήγηση ανήλθε στα 5.250.000.000 δρχ. με δυνατότητα προσαύξησης κατά 10%. Για το δεύτερο εξάμηνο στο οποίο αναφέρεστε το ποσό αυτό ανέρχεται στα 2.340.000.000 δρχ. που είναι η αναλογία του σε σχέση με το συνολικό ποσό του 1996 είναι το 45% στη δεύτερη φάση και 55% στην πρώτη φάση. Σε αυτό προσθέσαμε και ένα υπόλοιπο της πρώτης φάσης που ήταν αναπορρόφητο. Επίσης, με νέα απόφαση που βγήκε πρόσφατα, του Υπουργού Εθνικής Οικονομίας, στις 21 Νοεμβρίου προσθέσαμε άλλο 1,5 δισ. δρχ. για να καλύψουμε ακριβώς τις πραγματικά ενισχυμένες ζητήσεις στο δεύτερο εξάμηνο. 'Ετσι και με την προσαύξηση του 10% που κάναμε, έχουμε ένα συνολικό ποσό το οποίο εγκρίνεται για το δεύτερο εξάμηνο ως επενδύσεις, για τη δική σας περιφέρεια, της τάξης του 4,2 δισ. δραχμών. 'Αρα είναι 4,2 δισ. οι επιχορηγήσεις που θα δοθούν για τις επενδύσεις για το δεύτερο εξάμηνο.

Τώρα, πόσα επενδυτικά σχέδια υπεβλήθησαν; Υπεβλήθησαν πενήντα τρία επενδυτικά σχέδια, συνολικού ύψους 17,2 δισ. δρχ. με αιτούμενη επιχορήγηση ύψους 6,5 δισ.. Και θεωρώ ότι με τον περιορισμό του ύψους των εγκεκριμένων κονδυλίων, μετά την απόρριψη αρκετών εξ αυτών εξαιτίας των σημαντικών ελλείψεων που παρουσιάζονται κατά τη φάση της αξιολόγησης, τα 4,2 δισ. είναι αρκετά για να καλύψουν πλήρως τις ανάγκες για το δεύτερο εξάμηνο. Αν δει κανείς και τις υπηρεσίες και κουβεντιάσει μαζί τους, θα σας πουν ότι δεν θα έχουν ουσιαστικό πρόβλημα να καλύψουν όλες τις ανάγκες που ζητούν τα επιχειρηματικά σχέδια και θα είναι επιλέξιμα μέσα από την αξιολόγηση που έχει γίνει, που έχει ολοκληρωθεί για τη δεύτερη φάση, το δεύτερο εξάμηνο δηλαδή του 1996. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όπως γνωρίζετε, με δύο χρόνια καθυστέρηση και συγκεκριμένα την 1.12.95 ενώ ήδη έτρεχαν ανεκμετάλλευτα από την πρώτη μέρα του 1994 τα κοινοτικά κονδύλια, υπεγράφη η διϋπουργική απόφαση για τις φθίνουσες περιοχές. Στη συνέχεια ήρθε η Κυβέρνηση, μετά τα γεγονότα των Ιμίων, να εντάξει για λόγους μάλλον πολιτικούς και τρία ακριτικά νησιά στις φθίνουσες περιοχές. Και έτσι, την ίδια πίτα των 32 δισ. να έχει να τη μοιράσει σε, συν ακόμα τρεις περιοχές και προπαντός να πει τότε ότι από εκείνα τα χρήματα θα γίνουν και βιολογικοί καθαρισμοί και έργα οδοποιίας.

'Οντως, κύριε Πρόεδρε, πρέπει να σταθούμε στο ύψος των περιστάσεων.

Δεν έχουν ανάγκη, κύριε Υπουργέ, οι εργαζόμενοι και οι άνεργοι της Αχαίας και όλης της Χώρας από τη συμπόνοια, ούτε έχουν την ανάγκη του δικού μου λόγου για να διεκτραγωδήσω πώς έχει σήμερα η κατάσταση.

Σήμερα εκατομμύρια Ελλήνων βρίσκονται κυριολεκτικά στους δρόμους. Οι πόλεις των Πατρών και του Αιγίου σήμερα έχουν νεκρώσει, γιατί διαφωνούν με την πολιτική σας. Γιατί δεν μπορούν να καταλάβουν πώς είναι δυνατόν να υποβάλλονται όσα σχέδια υποβάλλονται και η Κυβέρνηση να λέει "δίνω μόνο τόσους πόρους". Και σήμερα είστε ικανοποιημένοι, γιατί κατά 10% στο δεύτερο εξάμηνο θα αυξήσετε αυτές τις επιδοτήσεις, θα ικανοποιήσετε αυτά τα σχέδια.

Προεκλογικά η κα Παπανδρέου υποσχόταν ότι θα διατεθούν 6 δισ. στη Δυτική Ελλάδα στο δεύτερο εξάμηνο. Το λένε σήμερα τα έγγραφα του Συνδέσμου Βιομηχανιών Δυτικής Ελλάδος που έχουν αποσταλεί στο Υπουργείο σας. 

'Ετσι, λοιπόν, κύριε Πρόεδρε, θα περίμενε κανένας, η Κυβέρνηση διαπιστώνοντας πως αυτή η προσπάθεια μέσω του προγράμματος των φθινουσών περιοχών αποδίδει και προσελκύει επενδυτές και συγκεντρώνει ενδιαφέρον, να την ενίσχυε ακόμη περισσότερο. Και έτσι να γινόταν κυβέρνηση της ανάπτυξης και όχι της οπισθοδρόμησης, όχι μόνο της φορολογικής αφαίμαξης των πολιτών. Αυτός ο δρόμος δεν έχει τελειωμό και βεβαίως δεν μας οδηγεί στην πρόοδο, δεν μας οδηγεί στην ανάπτυξη.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Φαίνεται ότι η πρόθεση δεν ήταν να απαντηθεί η ερώτηση, αλλά να δημιουργηθούν σχόλια γι'αυτά που είπατε, κύριε συνάδελφε.

Κατ' αρχήν αναφερθήκατε στην ερώτησή σας για 2,5 δισ. και παίρνετε 6,5 δισ., δηλαδή τα τριπλάσια.

ΝΙΚΟΛΑΟΣ ΝΙΚΟΛΟΠΟΥΛΟΣ: Το πρώτο εξάμηνο και είναι ακριβή τα νούμερα που σας είπα.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Είναι 4,2 για το δεύτερο εξάμηνο. Σας το είπα προηγουμένως.

Πρέπει να συνειδητοποιήσουμε, ότι οι επιχορηγήσεις φέτος είναι πολλαπλάσιες σε σχέση με προηγούμενες χρονιές. Και τον επόμενο χρόνο και το 1998 θα είναι ακόμα περισσότερες γιατί ακριβώς πενταπλασιάσθηκαν οι εγκρίσεις το 1996 σε σχέση με την προηγούμενη διετία, των επιχειρηματικών σχεδίων. Και αυτό είναι μία πρωτοφανής έκρηξη στις ιδιωτικές επενδύσεις. Είναι πρωτοφανές για την πατρίδα μας. 'Εχουμε ρυθμούς ανάπτυξης τόσο από τις δημόσιες επενδύσεις, όσο και από τις ιδιωτικές επενδύσεις, που είναι πρωτόγνωροι για την πατρίδα μας. Και βεβαίως, θα συνεχισθούν με τους ίδιους ρυθμούς τα επόμενα δύο χρόνια.

Αναφερθήκατε, κύριε συνάδελφε, σε μία περιοχή φθίνουσα, σε έναν κρανίου τόπο. Αλλά θα πρέπει να αναλογισθείτε, κύριε Νικολόπουλε -και το ξέρετε- το πώς και το πότε η περιοχή της Αχαϊας έγινε ένας θύλακας ανεργίας. Ξέρετε το πώς, το πότε και το γιατί είχαμε στρατιές ανέργων. Παραλάβαμε τον Οκτώβριο του 1993 θύλακες ανεργίας στην Αχαϊα, την Πάτρα και το Αίγιο.

Θα παρακαλούσα να βλέπετε αυτές τις σημαντικές παρεμβάσεις που γίνονται για τις φθίνουσες περιοχές, τις περιοχές που έχουν πληγεί από την αποβιομηχάνιση. Βλέπετε ότι είναι τόσο σοβαρή η προσπάθεια να πολλαπλασιάσουμε τους πόρους από τις δημόσιες επενδύσεις, παρά τη δύσκολη μακροοικονομική πορεία που πρέπει να ακολουθήσουμε και την προσπάθεια να μειώσουμε τα ελλείμματα όσο είναι δυνατόν. Παρ' όλα αυτά κάνουμε μία σημαντική προσπάθεια να ενισχύσουμε τις δημόσιες και τις ιδιωτικές επενδύσεις. Δεν δικαιολογείσθε να έχετε τέτοιο τόνο και ύφος προηγουμένως που μιλήσατε και να λέτε αυτά που λέτε στην ερώτησή σας.

To περιεχόμενο της ερώτησής σας απαντήθηκε και νομίζω ότι απαντήθηκε πλουσιοπάροχα σε σχέση με τους αριθμούς που μπορείτε να ανακοινώσετε σήμερα στην περιοχή σας.

Θα παρακαλούσα με άλλη προσέγγιση, από διαφορετική οπτική γωνία, να σκύβουμε στα πραγματικά προβλήματα που έχει μία περιοχή. Να δημιουργούμε επενδύσεις και μονάδες παραγωγικές που να αντέξουν στον ανταγωνισμό της αγοράς και να αφήσουμε για λίγο αυτό που όλοι γνωρίζουμε, να κάνουμε πολιτική για την πολιτική. Θα πρέπει να κάνουμε πολιτική για τον πολίτη, για τον εργαζόμενο, για να χτυπήσουμε την ανεργία. Και αυτή είναι η πολιτική που ακολουθεί η Κυβέρνηση.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, σας παρακαλώ, συστάσεις δεν δέχομαι. Είναι προσωπικό. Σήμερα εκατομμύρια Ελλήνων απεργούν και κάνει συστάσεις ο κύριος Υπουργός σε Βουλευτή για το πώς θα θέτει τις ερωτήσεις του;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, δεν έχετε το λόγο. Στις επίκαιρες ερωτήσεις δευτερολογίες δεν υπάρχουν. Προσωπικό θέμα δεν υπάρχει. Σας παρακαλώ.

ΝΙΚΟΛΑΟΣ ΝΙΚΟΛΟΠΟΥΛΟΣ: Δεν δέχομαι συστάσεις.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη δευτέρου κύκλου είναι η υπ' αριθμό 296/25-11-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λήψη των αναγκαίων μέτρων για την επαναλειτουργία του εργοστασίου της Good Year στη Θεσσαλονίκη.

Η ερώτηση του κυρίου συναδέλφου έχει ως εξής: "Σε απόγνωση βρίσκονται οι τριακόσιοι πενήντα εργαζόμενοι της κερδοφόρας πολυεθνικής εταιρείας "GOOD YEAR" που από τον Ιούλη αποφάσισε τη διακοπή της παραγωγικής της δραστηριότητας στην Ελλάδα, με αποτέλεσμα να έχουν οδηγηθεί στην ανεργία και το μέλλον τους να διαγράφεται αβέβαιο.

Η περίπτωση της πολυεθνικής "GOOD YEAR" είναι ενδεικτική για το πως αντιλαμβάνεται το κεφάλαιο τις επενδύσεις στη Χώρα μας, την εισαγωγή και την ανάπτυξη νέας τεχνολογίας στη βιομηχανική παραγωγή κ.λπ., αφού όταν ήρθε η στιγμή να επενδύσει σε παραγωγικά μηχανήματα νέας τεχνολογίας προτίμησε να κλείσει το εργοστάσιο. Μάλιστα προχώρησε και σε δικαστική δίωξη των εργαζομένων, με αποτέλεσμα το δικαστήριο με απόφασή του να επιβάλλει χρηματικό πρόστιμο και ποινή φυλάκισης για τα μέλη της Διοίκησης του Σωματείου.

Η Κυβέρνηση μέχρι σήμερα δεν πήρε κανένα μέτρο για την επαναλειτουργία της επιχείρησης, όπως ζητούν οι εργαζόμενοι και απέρριψε το αίτημα για μέτρα κοινωνικής προστασίας των ανέργων. Το μόνο που υποσχέθηκε είναι η ένταξή τους σε κάποια προγράμματα επαγγελματικής κατάρτισης, αμφιβόλου αποτελέσματος, αφού δεν υπάρχει καμιά δέσμευση ότι θα είναι τέτοιου περιεχομένου ώστε όταν τα τελειώσουν θα μπορέσουν να βρουν δουλειά π.χ. στο Γκάζι.

Ερωτώνται οι κύριοι Υπουργοί:

Εάν προτίθεται η Κυβέρνηση να ικανοποιήσει τα αιτήματα των πρώην εργαζομένων της "GOOD YEAR", ώστε να μην κλείσει ακόμη μια από τις λίγες βιομηχανίες που έχουν μείνει στην περιοχή Θεσσαλονίκης και να μην μείνουν χωρίς δουλειά τριακόσιοι πενήντα εργαζόμενοι;

Πώς τοποθετείται η Κυβέρνηση σε σχέση με τη δικαστική απόφαση που καταδικάζει τους εργαζόμενους και τι προτίθεται να κάνει για να δικαιωθούν οι εργαζόμενοι;"

Το δικαίωμα της επιλογής του θέματος είναι βεβαίως αποκλειστικό του κάθε Βουλευτή, αλλά πριν από λίγες ημέρες το θέμα αυτό συζητήθηκε στη Βουλή και -έδωσε συγκεκριμένη απάντηση- ο κύριος Υπουργός απ' ό,τι θυμόμαστε όλοι μας. Βεβαίως είναι και το θέμα της αξιολόγησης το οποίο επίσης σας ανήκει αποκλειστικά. Αν αυτός είναι ο λόγος, καλώς το θέτετε. Αν όμως, δεν είχατε υπόψη σας ότι συζητήθηκε, θα μπορούσατε να είχατε φέρει ένα άλλο επίσης σημαντικό θέμα, ώστε να συζητηθεί στη Βουλή.

Ο κύριος Υπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων):Ευχαριστώ, κύριε Πρόεδρε. 

Βεβαίως έχει ξανασυζητηθεί το θέμα σε Επίκαιρη Ερώτηση του Βουλευτή Επικρατείας κ. Παρασκευά Παρασκευόπουλου. Θα μπορούσα, όμως, να επαναλάβω μια σειρά από τα θέματα για τα οποία είχαμε ενημερώσει την Εθνική Αντιπροσωπεία με αφορμή την τότε απάντησή μου.

Θα μπορούσα να δεχθώ πάρα πολλά απ' αυτά που λέει ο κύριος συνάδελφος στην ερώτησή του . Είναι πάρα πολύ σημαντικό θέμα για τη Θεσσαλονίκη. Επίσης, έχουμε βρεθεί μπροστά σε μια ιδιαίτερα απαράδεκτη συμπεριφορά μιας πολυεθνικής εταιρείας η οποία, επειδή έκρινε ότι μπορεί να αποκομίσει μεγαλύτερα κέρδη -διότι κέρδη υπήρχαν- με μια τέτοια κίνησή της, αδιαφόρησε για τις συνέπειες που θα είχε στον άνθρωπο, στον κοινωνικό παράγοντα η μετεγκατάστασή της σε μια άλλη χώρα, πιθανά στην Πολωνία.

'Οπως και να το κάνουμε όμως, οι πολυεθνικές εταιρείες δεν νομίζω ότι ενδιαφέρονται για τον κοινωνικό χαρακτήρα της παρέμβασής τους, αλλά προσπαθούν μέσα από συνθήκες άγριου ανταγωνισμού να βελτιώσουν τη θέση τους, κάτι που σημαίνει ότι χρειάζονται συνεχώς νέες επενδύσεις. Επιδιώκουν, λοιπόν, όταν είναι να κάνουν τις επενδύσεις αυτές, να εξασφαλίζουν οικονομίες κλίμακος, να ζητούν το φθηνότερο εργατικό κόστος, άρα και συνθήκες μεγαλύτερης ανταγωνιστικότητας, ώστε να μπορούν να εξασφαλίσουν τα υπερκέρδη τους.

Αυτό έκανε και η "GOOD YEAR". Μετακίνησε, λοιπόν, την παραγωγή της στην Πολωνία, διότι έκρινε ότι εκεί υπάρχει το κατάλληλο επενδυτικό κλίμα, προκειμένου να κάνει την κατάλληλη επένδυση που ήθελε και έτσι αποχώρησε από την Ελλάδα.

Δεν μπορούσαμε να το σταματήσουμε, γιατί θα πρέπει να γίνει κατανοητό, ότι με τις σημερινές συνθήκες δεν σταματούν αυτού του είδους οι συμπεριφορές των ιδιωτικών επιχειρήσεων με διοικητικές πράξεις, ιδίως όταν δεν χρωστάνε πουθενά, αλλά αυτό που απαιτείται να κάνουμε δεν είναι να κλαίμε μια ζωή πάνω από τα ερείπια σαν τον Ιερεμία ή να κυνηγάμε μάγισες. Αυτό που απαιτείται είναι να φροντίσουμε να δημιουργήσουμε ένα δικό μας κατάλληλο επενδυτικό κλίμα, να δημιουργήσουμε δικούς μας όρους ανταγωνιστικότητας, να δημιουργήσουμε δικά μας συγκριτικά πλεονεκτήματα, ώστε να προσελκύσουμε επενδύσεις, αξιοποιώντας και τους πόρους και του Β' Κοινοτικού Πλαισίου Στήριξης.

Είχαμε κάνει πάρα πολύ μεγάλες προσπάθειες για να μην φύγει η "GOOD YEAR", όταν εκδηλώθηκε το πρόβλημα. Μάλιστα, είχαμε παρέμβει και προς τις πολιτικές αρχές της χώρας προέλευσής της, όσο μπορεί να υπάρχει χώρα προέλευσης για μια πολυεθνική, χωρίς, όμως, να υπάρξει συγκεκριμένο αποτέλεσμα.

Εμείς μέχρι τότε και μέχρι να δούμε, εν πάση περιπτώσει, τι άλλο μπορεί να γίνει, προτείναμε στους εργαζόμενους ένα ειδικό πρόγραμμα κατάρτισης με την ευθύνη του ΟΑΕΔ -πραγματικό πρόγραμμα κατάρτισης, όμως- το οποίο θα τους έδινε τη δυνατότητα να αποκτήσουν νέες ειδικότητες, νέες δεξιότητες, να ξαναμπούν με αξιόπιστους όρους στο χώρο της αγοράς εργασίας της Θεσσαλονίκης και να έχουν, αν θέλετε, και μία πολύ μεγαλύτερη σε εύρος χρόνου προστασία απ' αυτήν την οποία έδινε το επίδομα ανεργίας. Αυτή είναι η προσπάθειά μας.

'Οπως ξέρετε, η σύνδεση της απασχόλησης με την επαγγελματική κατάρτιση, μέσα από την εφαρμογή του ν.2434/96, είναι προτεραιότητά μας αυτή τη στιγμή. Και ένα καινοτομικό μέτρο προωθεί το Υπουργείο Εργασίας.

Δεν έχω να πω κάτι άλλο. Φυσικά νομίζω ότι έχουμε δυνατότητα να παρέμβουμε ειδικά στο θέμα που αφορά τη δικαστική απόφαση κατά των εργαζομένων. Αυτό νομίζω, ότι το ξέρετε πολύ καλά.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κύριοι συνάδελφοι, ένα από τα πολύ αγαπημένα επιχειρήματα για να δικαιολογήσουν το κλείσιμο μιας σειράς επιχειρήσεων, που σημειώνεται τα τελευταία χρόνια στη Χώρα μας, ήταν ότι ευθύνονται οι εργαζόμενοι με τις απεργιακές τους κινητοποιήσεις.

Στην προκειμένη περίπτωση δεν υπήρξαν απεργιακές κινητοποιήσεις των εργαζομένων. Αντίθετα, υπήρξε ταξική ειρήνη, η οποία είχε σαν αποτέλεσμα, όπως παραδέχεστε, η επιχείρηση να είναι κερδοφόρα. 'Ομως, το αποτέλεσμα του κέρδους, η προκειμένη επιχείρηση το αξιοποίησε για το κυνήγι παραπέρα κερδών με την απόφαση που πήρε να κλείσει την επιχείρησή της και να την εγκαταστήσει σε άλλη χώρα. Με άλλα λόγια ο εκβιασμός του ιδιωτικού τομέα, ή να τον παρουσιάζουμε σαν πανάκεια για την αντιμετώπιση και λύση των οικονομικών προβλημάτων της Xώρας μας και της αντιμετώπισης της οικονομικής ανάπτυξης, στην προκειμένη περιπτώση δεν ευσταθεί. Αντίθετα παραδέχεστε, ομολογείτε ότι το ιδιωτικό κεφάλαιο λειτουργεί, όχι με κοινωνικά και εθνικά κριτήρια, αλλά με ένα μόνο κριτήριο: Μόνο με το κριτήριο του κέρδους.

Κάτω απ' αυτές τις συνθήκες, δεν είναι δυνατόν να αντιμετωπισθούν τα προβλήματα της ανεργίας, πολύ περισσότερο, όπως είχε δηλώσει ο κύριος Πρωθυπουργός, να δημιουργηθούν 180.000 καινούριες θέσεις εργασίας. Φοβόμαστε ότι θα έχουμε τα ίδια αποτελέσματα με την κυβέρνηση της Νέας Δημοκρατίας, η οποία επίσης υπόσχονταν 100.000 καινούριες θέσεις εργασίας, που ως τόσο αντί για καινούριες θέσεις εργασίας, είχαμε καινούρια ανεργία, είχαμε την απώλεια των θέσεων 60.000 εργατών σε βιομηχανίες.

Ανοιχτό μένει το πρόβλημα της δίωξης των εργαζομένων, οι οποίοι υποχρεώθηκαν να καταφύγουν σε κινητοποιήσεις.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε συνάδελφε, νομίζω ότι δεν μπήκατε στην ουσία της απάντησής μου. Αυτό σημαίνει ότι λίγο πολύ πρέπει να σας έχω καλύψει.

Στο ιδεολογικό μέρος δεν μπορούμε να συμφωνήσουμε, γιατί καταλαβαίνετε ότι αυτή είναι η οικονομία μέσα στην οποία είμαστε υποχρεωμένοι να κινούμαστε και σ' αυτήν την οικονομία πρέπει να δούμε με ποιο τρόπο θα ανταποκριθούμε καλύτερα. Αν έχετε να μου προτείνετε κάποιο καλύτερο μοντέλο, ευχαρίστως να το ακούσω -όχι, όμως, αυτήν τη στιγμή- και να το συζητήσω μαζί σας.

Μέσα σ' αυτήν την οικονομία έχουν δικαίωμα οι ιδιωτικές επιχειρήσεις εάν το επιλέγουν, να μετακινούνται. Εμείς πρέπει να δημιουργήσουμε κατάλληλο επενδυτικό κλίμα και κατάλληλη ανταγωνιστικότητα, ώστε να προσελκύουμε επενδύσεις και όχι να μας φεύγουν. Αυτό είναι το πραγματικό πρόβλημα και επ' αυτού, νομίζω, μέσα στη συγκεκριμένη οικονομία θα κάνουμε ό,τι μπορούμε.

ΠΡΟΕΔΡΕΥΩΝ (Παναγιώτης Ν. Κρητικός): Τετάρτη και τελευταία στην ημερήσια διάταξη είναι η με αριθμό 290/25-11-96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη, προς τον Υπουργό Εθνικής Παιδείας και Θρησκευμάτων, σχετικά με την προώθηση του χρονοδιαγράμματος υλοποίησης της διοικητικής και ακαδημαϊκής αυτοτέλειας των Πανεπιστημίων Αιγαίου, Θεσσαλίας, Ιονίου και του Χαροκόπειου Πανεπιστημίου Οικιακής Οικονομίας.

Η Επίκαιρη Ερώτηση του κ.Κουναλάκη, έχει ως εξής:

"Περισσότερο από μια δεκαετία έχουν ιδρυθεί και λειτουργούν τα Πανεπιστήμια Αιγαίου, Θεσσαλίας και Ιονίου, ενώ από επτά περίπου χρόνια λειτουργεί το Χαροκόπειο Πανεπιστήμιο Οικιακής Οικονομίας.

Τα τέσσερα αυτά Ανώτατα Εκπαιδευτικά Ιδρύματα λειτουργούν από την ίδρυσή τους μέχρι σήμερα με διορισμένες διοικούσες επιτροπές και δεν έχουν αποκτήσει ακόμη τη διοικητική και ακαδημαϊκή τους αυτοτέλεια.

Είναι σαφές ότι οι εκάστοτε κυβερνήσεις διατηρούν αυτές τις διοικούσες επιτροπές, παρά τον προσωρινό χαρακτήρα που όφειλαν να έχουν, για να μπορούν να ασκούν μικροπολιτικές στα Ανώτατα Εκπαιδευτικά Ιδρύματα αυτά και για να είναι σε θέση το Υπουργείο Παιδειάς να ορίζει ουσιαστικά τα εκλεκτορικά σώματα και με τον τρόπο αυτό να επηρεάζει την εκλογή του διδακτικού προσωπικού.

Το απαράδεκτο αυτό καθεστώς έχει σαν συνέπεια συνεχείς αναστατώσεις και εντάσεις στο εσωτερικό των ιδρυμάτων, τις οποίες υφίστανται και οι φοιτητές με αρνητικά αποτελέσματα για τις σπουδές τους.

Ερωτάται ο κύριος Υπουργός:

1. Γιατί μετά από τόσα χρόνια δεν προωθείται η αυτοτέλεια αυτών των Ανωτάτων Εκπαιδευτικών Ιδρυμάτων;

2. Με ποιο συγκεκριμένο χρονοδιάγραμμα θα υλοποιηθεί η διοικητική και ακαδημαϊκή αυτοτέλεια των συγκεκριμένων ιδρυμάτων, η οποία εξ άλλου έχει ζητηθεί με ομόφωνη απόφαση της Συνόδου των Πρυτάνεων που πραγματοποιήθηκε στις 12.10.96 στην Πάτρα;"

Ο Υφυπουργός Εθνικής Παιδείας και Θρησκευμάτων κ.Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ.Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, για την αυτοδυναμία των Πανεπιστημίων Αιγαίου, Θεσσαλίας, Ιονίου και του Χαροκοπείου Πανεπιστημίου προαπαιτείται, σύμφωνα με ισχύουσα νομοθεσία, η αυτοδύναμη λειτουργία των αρχικά ιδρυθέντων τμημάτων.

Υπενθυμίζω για το Πανεπιστήμιο Αιγαίου έξι τμημάτων, Ιονίου τεσσάρων τμημάτων, Θεσσαλίας έξι τμημάτων και Χαροκόπειου δύο τμημάτων.

Η αυτοδύναμη λειτουργία των τμημάτων αποκτάται με το διορισμό έντεκα μελών ΔΕΠ για τα πρώτα τρία και πέντε μελών ΔΕΠ για το τελευταίο, για το Χαροκόπειο, καθώς βέβαια και με την εισαγωγή των φοιτητών, σύμφωνα με τις ιδρυτικές πράξεις, αλλά και σε συνάρτηση με τις διατάξεις περί συγκροτήσεως των εκλεκτορικών τμημάτων.

Αυτές οι προϋποθέσεις δεν έχουν διασφαλιστεί μέχρι σήμερα και φυσικά εξακολουθούν να υφίστανται οι διοικούσες επιτροπές.

Τώρα θα ήθελα να αναφέρω ειδικότερα, τι έχει γίνει. Στο Πανεπιστήμιο Αιγαίου, από τα έξι αρχικά τμήματα δεν έχουν αυτοδυναμηθεί το Παιδαγωγικό Τμήμα Δημοτικής Εκπαίδευσης και το Παιδαγωγικό Τμήμα Νηπιαγωγών, στα οποία βέβαια, σύμφωνα με τον ετήσιο προγραμματισμό, έχουν εγκριθεί τρεις θέσεις μελών ΔΕΠ, αντιστοίχως.

Πάμε στο Πανεπιστήμιο Ιονίου, όπου από τα τέσσερα αρχικά τμήματα δεν έχουν αυτοδυναμηθεί τα τμήματα Μουσικών Σπουδών και Αρχειονομίας και Βιβλιοθηκονομίας, στα οποία, σύμφωνα πάλι με τον ετήσιο προγραμματισμό, έχουν εγκριθεί τέσσερις και τρείς θέσεις μελών ΔΕΠ αντίστοιχα.

Στο Πανεπιστήμιο Θεσσαλίας από τα έξι αρχικά τμήματα δεν έχουν αυτοδυναμηθεί το τμήμα Παιδαγωγικής Δημοτικής Εκπαίδευσης, Παιδαγωγικό-Νηπιαγωγών και Επιστήμης Φυσικής Αγωγής και Αθλητισμού, στα οποία πάλι, σύμφωνα με τον ετήσιο προγραμματισμό, έχουν εγκριθεί 3,4 και τέσσερις θέσεις μελών ΔΕΠ, αντίστοιχα.

Το Υπουργείο Παιδείας παράλληλα εξετάζει με νομοθετική ρύθμιση να μειώσει τον αριθμό των απαιτουμένων μελών ΔΕΠ από τον αρχικά προβλεπόμενο, προκειμένου να εξασφαλιστεί αυτό που λέμε αυτοδυνάμηση της λειτουργίας των τμημάτων, έτσι ώστε να αποκτήσουν και συνολικά τα Πανεπιστήμια αυτά την αυτοδυναμία, που πρέπει να τους αποδώσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κουναλάκης, έχει το λόγο.

ΠΕΤΡΟΣ ΚΟΥΝΑΛΑΚΗΣ: Περίμενα ότι θα υπήρχε περίπου μια τέτοια απάντηση. Είναι θετικό το γεγονός ότι τώρα ο κύριος Υπουργός λέει ότι θα αλλάξει η νομοθεσία, για να υπάρξει επιτέλους η αυτοτέλεια αυτών των Πανεπιστημίων.

Αλλά, κύριε Υπουργέ -και στην Ερώτησή μου το αναφέρω- πριν από 1,5 μήνα στη Σύνοδο των Πρυτάνεων της Πάτρας, ομόφωνα η Σύνοδος ζήτησε να υπάρξει η αυτοτέλεια αυτή. Και πρέπει να σας πω ότι σ'αυτούς που ψήφισαν υπέρ της αυτοτέλειας είναι και οι πρόεδροι των τεσσάρων διοικουσών επιτροπών αυτών των Πανεπιστημίων. Δηλαδή υπάρχει ένα αίτημα γενικότερο.

Πρέπει να πω ότι το γεγονός ότι μέχρι τώρα δεν έχει υπάρξει αυτή η αλλαγή, δώδεκα χρόνια από την ίδρυση των Πανεπιστημίων Αιγαίου, Ιονίου και Θεσσαλίας και έξι χρόνια μετά την ίδρυση του Χαροκόπιου Πανεπιστημίου, έχει δημιουργήσει φοβερά προβλήματα.

Κατ' αρχήν, έχουμε συνεχείς εναλλαγές των προσώπων στις διοικούσες επιτροπές. Σας αναφέρω -και το ξέρετε ασφαλώς- ότι πέντε φορές έχει αλλάξει η διοικούσα επιτροπή του Πανεπιστημίου Αιγαίου τα τελευταία δέκα χρόνια. Και ερωτώ, εάν είναι δυνατόν να υπάρξει ένας σχεδιασμός μακροπρόθεσμος.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Δεύτερον, δημιουργούνται συχνά εντάσεις ανάμεσα στα διορισμένα μέλη στις διοικούσες επιτροπές από τον Υπουργό Παιδείας και στα εκλεγμένα μέλη που είναι π.χ. οι πρόεδροι τμημάτων.

Τρίτον, υπάρχει περιορισμένη συμμετοχή των φοιτητών στις διοικούσες επιτροπές, λόγω αυτού του καθεστώτος.

Τέταρτον, παρατηρήθηκε επανειλημμένα στο παρελθόν -και αυτό είναι από τις χειρότερες συνέπειες- ότι η πολιτική ηγεσία του Υπουργείου Παιδείας παρενέβαινε στη σύνθεση των εκλεκτορικών σωμάτων, που προτείνονταν από τα Τμήματα από τη διοικούσα επιτροπή, με αποτέλεσμα σαφώς να εκλέγονται πρόσωπα αρεστά στα εκάστοτε Υπουργεία Παιδείας. Τέλος, ο Συνασπισμός συμφωνεί ότι η συγκρότηση της λειτουργίας της διοικούσας επιτροπής είναι απαραίτητη για ένα νεοσύστατο Πανεπιστήμιο. Δεν είναι όμως δυνατόν αυτό να διαρκεί δώδεκα χρόνια ή έξι χρόνια.

Κύριε Υπουργέ, είπατε μεν ότι θα αλλάξει η ρύθμιση, όμως δεν δεσμευθήκατε συγκεκριμένα. Μία πιο συγκεκριμένη δέσμευση ζητάμε και εμείς και οι άνθρωποι που εργάζονται και αγωνιούν για το μέλλον αυτών των Πανεπιστημίων. Να σας πω μία λέξη μόνο, ότι πριν απο δέκα ημέρες ο Νομάρχης Δωδεκανήσου, ο οποίος ανήκει στο κόμμα σας -αν δε κάνω λάθος-είπε για το Πανεπιστήμιο του Αιγαίου ή να αναβαθμισθεί ή να κλείσει. Τέτοια αγωνία και τέτοια προβλήματα υπάρχουν. Μπορείτε να κάνετε μία χρονική δέσμευση για το πότε θα αλλάξει αυτή η νομοθετική ρύθμιση;

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε συνάδελφε, έχετε κατανοήσει ότι υπάρχει σαφής προσανατολισμός του Υπουργείου Παιδείας, προκειμένου νομοθετικά να ρυθμισθεί ένα πολυχρόνιο ήδη πρόβλημα. Δεν θα μπω εγώ σε μία συζήτηση όλων των παρενεργειών που δημιουργεί η έλλειψη της αυτοδυναμίας και η χρονική παράταση της λειτουργίας της ζωής των διοικουσών επιτροπών. To έχετε ήδη αναφέρει εσείς, και φυσικά υπάρχει υπουργική δέσμευση. Ο Υπουργός είναι και ο αποκλειστικά αρμόδιος για θέματα της τριτοβάθμιας εκπαίδευσης, όπου με την ευκαιρία της συνόδου των πρυτάνεων, ετέθη το θέμα και ανελήφθη συγκεκριμένη κυβερνητική δέσμευση για την όσο το δυνατόν ταχύτερη επίλυση του προβλήματος αυτού, προφανώς στα πλαίσια του νέου έτους 1997.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Κηρύσσεται περαιωμένη η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στη Συμπληρωματική Ημερήσια Διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

αρμοδιότητος Υπουργείου Γεωργίας.

Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος του Υπουργείου Γεωργίας, "Ρύθμιση θεμάτων για τη μείωση του κόστους παραγωγής και της λειτουργίας της αγροτικής εκμετάλλευσης, καθώς και την αύξηση της ανταγωνιστικότητας της ελληνικής γεωργίας".

Ο εισηγητής της Νεας Δημοκρατίας ο κ. Ευάγγελος Μπασιάκος έχει το λόγο για είκοσι λεπτά.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι και κυρίως, κύριε Υπουργέ της Γεωργίας, την ώρα αυτή χιλιάδες αγρότες εκδηλώνουν την έντονη διαμαρτυρία τους και κινητοποιούνται δυναμικά σε πολλές περιοχές της Χώρας, σε μια προσπάθεια να αναδείξουν το μεγάλο πρόβλημα που αντιμετωπίζει η ελληνική γεωργία και να ευαισθητοποιήσουν επιτέλους την Κυβέρνηση να λάβει συγκεκριμένα μέτρα στήριξης του αγροτικού εισοδήματος.

Η Νέα Δημοκρατία διακατεχόμενη απο την αγωνία για την επιβίωση και το μέλλον του αγροτικού τομέα στη Χώρα μας, επανακατάθεσε την πρόταση νόμου που συζητείται σήμερα και που αποτελεί μέρος των προτάσεών της του κυβερνητικού προγράμματος, για την αγροτική ανάπτυξη, που ανακοινώθηκε στον Ελληνικό Λαό, το Δεκέμβριο του 1994, μετά απο έναν ευρύτατο διάλογο με εκπροσώπους των αγροτών, με συνεταιριστές, με συνδικαλιστές, με απλούς αγρότες.

Βλέπει το μέλλον της ελληνικής γεωργίας ζοφερό και την απερήμωση της υπαίθρου να έρχεται. Δεκάδες, εκατοντάδες χιλιάδεες άνεργοι προστίθενται στο μεγάλο αριθμό των ανέργων με τεράστιες πλέον οικονομικές, κοινωνικές και εθνικέs επιπτώσεις, όταν η απερήμωση αφορά ευαίσθητες παραμεθόριες περιοχές της Χώρας.

Δυστυχώς η Κυβέρνηση, αγαπητοί συνάδελφοι, διακατέχεται από το σύνδρομο των "εχόντων και κατεχόντων" και αρνείται να εντριφήσει στα προβλήματα που αντιμετωπίζει σήμερα ο αγροτικός τομέας, κωφεύει να επιλύσει τα προβλήματα αυτά, δεν συμμετέχει στα αρμόδια κοινοτικά όργανα, ολιγωρεί να λάβει συγκεκριμένα μέτρα σε εθνικό επίπεδο και έχει οδηγήσει με δική της ευθύνη τον αγροτικό τομέα στο σημερινό οικονομικό αδιέξοδο.

Επιτέλους, κύριε Υπουργέ της Γεωργίας, πρέπει να ευαισθητοποιηθείτε από τις σημερινές έντονες διαμαρτυρίες των αγροτών, οι οποίοι προβάλουν τα δίκαια αιτήματά τους και να λάβετε συγκεκριμένα μέτρα. Σας παρέχεται σήμερα μια μοναδική ευκαιρία, με την ευκαιρία της πρότασης νόμου της Νέας Δημοκρατίας που συζητείται, να ανακοινώσετε στο Σώμα, τη σύμφωνη γνώμη σας και να εγκρίνετε τα συγκεκριμένα μέτρα που, όπως φαίνεται και από τους αρμόδιους συνδικαλιστικούς παράγοντες, είναι τα μόνα που μπορούν να οδηγήσουν τον αγροτικό τομέα έξω από το σημερινό αδιέξοδο.

Πώς κατέληξε η Νέα Δημοκρατία στην κατάθεση αυτών των συγκεκριμένων προτάσεων που αφορούν τη μείωση του κόστους παραγωγής και τη βελτίωση της ανταγωνιστικότητος της ελληνικής γεωργίας;

'Οπως είναι γνωστό, αγαπητοί συνάδελφοι, το εισόδημα των αγροτών διαμορφώνεται από δύο παράγοντες, από το κόστος παραγωγής και από τις τιμές των αγροτικών προϊόντων. Και το μεν κόστος παραγωγής έχει ανέλθει σε δυσθεώρητα επίπεδα τα τελευταία τουλάχιστον τρία χρόνια, οι δε τιμές μειώνονται καθημερινά ως αποτέλεσμα είτε των μειωμένων επιδοτήσεων είτε της χαμηλής εμπορικής αξίας που έχουν.

Ανέχεστε, κύριε Υπουργέ της Γεωργίας, την αύξηση της τιμής των καυσίμων, την αύξηση της τιμής του ηλεκτρικού ρεύματος, την αύξηση των εισροών στην αγροτική εκμετάλλευση, τελευταία δε επιβάλλατε δυσβάσταχτη φορολογία, τόσο στο εισόδημα, μέσω των λεγόμενων αντικειμενικών κριτηρίων, που είναι φορολογικά, άδικα, ανορθολογικά και αντιοικονομικά κριτήρια, ακόμη δε αυξάνετε και τους συντελεστάς στις μεταβιβάσεις και τις κληρονομιές. Και όλα αυτά σε μία περίοδο που ο αγροτικός τομέας διαρκώς συρρικνώνεται, το εισόδημα των αγροτών διαρκώς μειώνεται.

Δε μετέχετε στα αρμόδια κοινοτικά όργανα ή και όταν μετέχετε δε λαμβάνετε ουσιαστικά μέρος στις συζητήσεις και δεν προβάλετε τις δίκαιες αξιώσεις των Ελλήνων αγροτών, με αποτέλεσμα να χάνονται μοναδικές ευκαιρίες, να ψηφίζονται καταστροφικοί για τη Χώρα μας και τον αγροτικό τομέα κανονισμοί όπως έγινε με τον κανονισμό του βάμβακος ή με τον κανονισμό για τα οπωροκηπευτικά ή αναμένεται να συμβεί στον τομέα των σιτηρών ή στον τομέα του ελαιολάδου όταν άλλες χώρες η Πορτογαλία, η Γαλλία και άλλες χώρες επιτυγχάνουν, στα πλαίσια αυτών των συζητήσεων βελτίωση των ρυθμίσεων για τους δικούς τους αγρότες.

Οι τιμές των αγροτικών προϊόντων συρρικνώνονται. Υφίσταται άμεση ανάγκη λήψης συγκεκριμένων μέτρων σε εθνικό επίπεδο. Αφού κωφεύετε στα κοινοτικά όργανα, αφού δεν αξιοποιείτε δυνατότητες μέσα από τους κοινοτικούς κανονισμούς, είναι ανάγκη να λάβετε τουλάχιστον συγκεκριμένα μέτρα σε εθνικό επίπεδο για να μειώσετε το κόστος παραγωγής και έμμεσα να ενισχύσετε την ανταγωνιστικότητα της ελληνικής γεωργίας και να διατηρήσετε, έστω, σταθερό το αγροτικό εισόδημα. Και μη μας πείτε, κύριε Υπουργέ της Γεωργίας, ότι το αγροτικό εισόδημα παραμένει σταθερό, διότι αυτή η σταθερότητα οφείλεται κατά κύριο λόγο στη μείωση των αγροτών, στη μείωση του ενεργού αγροτικού πληθυσμού με τις ιδιαίτερα καταστροφικές συνέπειες που αυτή η μείωση συνεπάγεται.

Θα αντιμετωπίσουμε δε και στο μέλλον ακόμη δυσμενέστερες εξελίξεις. Είναι γνωστό πως συζητητείται η διεύρυνση της Ευρωπαϊκής 'Ενωσης με την ένταξη χωρών της Ανατολικής Ευρώπης που παράγουν ομοειδή και άρα ανταγωνιστικά προς τη Xώρα μας προϊόντα, όπως είναι γνωστό πως η εξέλιξη της τελωνειακής ένωσης της Τουρκίας με την Ευρωπαϊκή 'Ενωση δημιουργεί και θα δημιουργήσει στο μέλλον εντονότερα προβλήματα σε βασικά αγροτικά προϊόντα της Χώρας μας που παράγονται και στην Τουρκία.

Οι διεθνείς εξελίξεις είναι ιδιαίτερα αρνητικές με την εφαρμογή της GATT, με τη λειτουργία του Παγκόσμιου Οργανισμού Εμπορίου που προωθεί τον ανταγωνισμό και περιορίζει τις κάθε μορφής ενισχύσεις και εσείς παραμένετε σ'αυτήν την εξέλιξη και σ'αυτήν τη συγκυρία απαθείς.

Η ελληνική περιφέρεια έχει ανάγκη τη στήριξή σας. Δεν είναι τυχαίο ότι η οικονομική δυσπραγία ενισχύεται και από τη μικρή απορροφητικότητα κοινοτικών κονδυλίων που θα μπορούσαν σε κάποιο βαθμό να στηρίξουν το βιοτικό επίπεδο της ελληνικής περιφέρειας.

Η Νέα Δημοκρατία, ακριβώς, για τους λόγους αυτούς κατέθεσε πρόταση νόμου, η οποία περιέχει τις βασικότερες προτάσεις του κυβερνητικού της προγράμματος και αναφέρεται στη μείωση του κόστους παραγωγής.

Προτείνουμε την κατάργηση του Ειδικού Φόρου Κατανάλωσης για τα καύσιμα αγροτικής χρήσης. Το μέτρο αυτό συνεπάγεται απώλεια εσόδων της τάξεως των 40 δισ. -το είπατε και σεις, κύριε Υπουργέ της Γεωργίας, τον Απρίλιο μιλώντας στη Βουλή στη συζήτηση της πρότασης νόμου. Συνεκτιμείστε ότι ήδη γίνεται καταστρατήγηση της χρήσης και κατανάλωσης του καυσίμου του πετρελαίου για τη θέρμανση και άρα η κατανάλωση πετρελαίου για αγροτική χρήση ήταν μικρότερη απ'αυτήν που εκτιμούν οι υπηρεσίες και ειδικότερα το Γενικό Λογιστήριο. Η Νέα Δημοκρατία εισηγείται τη μείωση της τιμής του ηλεκτρικού ρεύματος για αγροτική χρήση κατά 50%, το κόστος θα είναι 11 δισ. δραχμές, τα αξίζουν οι αγρότες τα 11 δισ. και επίσης προτείνει την καταβολή, την εξόφληση του λογαριασμού σε περιόδους που θα έχουν προσυμφωνηθεί μεταξύ αγρότη και Δ.Ε.Η., ώστε να συμπίπτουν με την είσπραξη του τιμήματος από την παράδοση των αγροτικών προϊόντων και όχι όπως γίνεται σήμερα κατά το μέσον της αρδευτικής περιόδου. Με τον τρόπο αυτό θα διευκολυνθούν οι αγρότες να εξεύρουν τα ποσά για να εξοφλήσουν τους λογαριασμούς τους και δε θα παρατηρούνται τα σημερινά φαινόμενα της διακοπής του ηλεκτρικού ρεύματος στη διάρκεια της αρδευτικής περιόδου, και της επιβολής τόκων υπερημερίας.

Χαίρομαι, γιατί το δεχτήκατε, πρέπει να το συζητήσετε αυτό το θέμα με τις αρμόδιες υπηρεσίες και να καταργήσετε τους τόκους υπερημερίας με τους οποίους επιβαρύνονται οι αγρότες που δικαιολογημένα λόγω του είδους της καλλιέργειας αδυνατούν στη διάρκεια της αρδευτικής περιόδου να εξοφλήσουν τους λογαριασμούς.

Η Νέα Δημοκρατία ακόμη εισηγείται την κατάργηση του ΦΠΑ για την αγορά αγροτικού μηχανολογικού εξοπλισμού από 18% που ισχύει σήμερα στο 8%. Είναι γνωστό πως η διαδικασία που έχει ακολουθηθεί από άλλες χώρες προβλέπει την αποστολή μιας επιστολής στα αρμόδια κοινοτικά όργανα, ότι προτιθέμεθα να μειώσουμε το ποσοστό στο 8% και εφόσον η Κοινότητα δεν απαντά, όπως έγινε και με τις άλλες χώρες, ουσιαστικά εγκρίνεται αυτή η μείωση. Και πάντως από τις αρχές του χρόνου συζητείται η αναθεώρηση του καθεστώτος του ΦΠΑ και θα πρέπει η Κυβέρνησή μας και η πολιτική ηγεσία του Υπουργείου Γεωργίας και Οικονομικών να θέσει το θέμα στα αρμόδια κοινοτικά όργανα και να επιτύχει τη μείωση του Φ.Π.Α. στο 8%.

Ζητούμε ακόμη τη μείωση των τελών εκδόσεως οικοδομικών αδειών, που σήμερα είναι πάρα πολύ υψηλά και πάντως είναι ίδια τα τέλη με εκείνα που αφορούν μεγάλα αστικά κέντρα, με την κατάργηση κάθε τέλους που αναφέρεται σε δημόσιο φορέα αλλά και με τη μείωση της προκαταβολής των μηχανικών ακριβώς για να διευκολύνουμε την κατασκευή κτισμάτων αγροτικών και κατοικιών σε περιοχές της υπαίθρου.

Είναι δε λογικό να αναμένει κανείς αν όχι αύξηση των εσόδων, πάντως διατήρησή τους στα ίδια επίπεδα, ακριβώς γιατί θα αυξηθούν οι οικοδομικές εργασίες σ' αυτές τις περιοχές της υπαίθρου.

Ζητούμε ακόμα να αυξηθεί το αφορολόγητο για τις μεταβιβάσεις στις κληρονομιές, στις γονικές παροχές και στις δωρεές καθώς επίσης και για τις μεταβιβάσεις με αντάλλαγμα, στις πωλήσεις, σε 60 εκατ. δραχμές. Και το μέτρο αυτό αφορά την αναπροσαρμογή του αφορολογήτου ορίου λόγω της περιόδου που είχε διαρρεύσει και τη διευκόλυνση των μεταβιβάσεων αυτών. Και στην περίπτωση αυτή το δημοσιονομικό κόστος, η απώλεια εσόδων, θα είναι πολύ μικρή ακριβώς γιατί θα αυξηθούν οι πράξεις, λόγω της αύξησης των αφορολογήτων ορίων.

Η Νέα Δημοκρατία έχει εκτιμήσει το κόστος των μέτρων αυτών σε επίπεδα κάτω των 100 δισ. δραχμών. Θεωρώ ότι και οι εκτιμήσεις του Γενικού Λογιστηρίου επιβεβαιώνουν αυτήν την εκτίμηση. 'Ολα τα μέτρα πλην εκείνου των καυσίμων, το κόστος των οποίων εκτιμάται κακώς σε 100 δισ., έχει σύμφωνα με εκτίμηση του Γενικού Λογιστηρίου του Κράτους, κόστος 20 δισ. δραχμές. Η μόνη εκτίμηση που δεν υπάρχει είναι αυτή που αναφέρεται στις μεταβιβάσεις ακινήτων, είναι απροσδιόριστη. 'Αρα πιστεύω ότι το κόστος δεν είναι μεγάλο και μπορεί να το αντέξει η εθνική μας οικονομία αν σκεφθεί κανείς ότι τα μέτρα μας αφορούν οχτακόσιες χιλιάδες αγρότες και αγροτικές εκμεταλλεύσεις που σήμερα μαστίζονται από τη μεγάλη οικονομική κρίση.

Γεγονός είναι ότι με τα μέτρα αυτά θα ενισχύσετε την εθνική οικονομία, θα ενισχύσετε τις προβληματικές περιοχές, θα ενισχύσετε την ελληνική ύπαιθρο.

'Ενα άλλο μέτρο, που δεν περιλαμβάνουμε στην πρόταση νόμου, αλλά είναι σημαντικό για τη στήριξη των αγροτών μας, είναι η πρότασή μας για την άμεση αύξηση των συντάξεων του Ο.Γ.Α. κατά 10.000 δραχμές τουλάχιστον. Είναι ένα μέτρο που αφορά την αναπροσαρμογή των συντάξεων με βάση την αύξηση του πληθωρισμού των τελευταίων ετών. Σε καμιά περίπτωση δεν μπορεί να θεωρηθεί ικανοποιητικό το ύψος των βοηθημάτων που σήμερα καταβάλλονται. Υπάρχει ανάγκη για την αύξηση αυτών των συντάξεων και δεν μπορούσε να παραπέμπουμε στις ελληνικές καλένδες την επίλυση του προβλήματος της ασφαλιστικής κάλυψης των αγροτών μας με την πρόταση και το νομοσχέδιο που κατέθεσε η Κυβέρνηση και αφορά την επιβολή υποχρεωτικών ασφαλιστικών εισφορών στους αγρότες σε μία περίοδο που οι αγρότες αυτοί αδυνατούν να τις καβάλουν.

Θεωρώ επιτακτική ανάγκη η Κυβέρνηση να αποδεχθεί τα μέτρα αυτά και προτείνω στο Σώμα να εγκρίνει ομόφωνα την πρόταση νόμου της Νέας Δημοκρατίας. Μία σειρά από αγροτικά προϊόντα αντιμετωπίζουν τεράστια προβλήματα. Οι βαμβακοπαραγωγοί, ως αποτέλεσμα της καταστροφικής ρύθμισης του καλοκαιριού του 1995, δεν μπορούν φέτος να παραδώσουν το βαμβάκι τους. Η Κυβέρνηση εκτίμησε την παραγωγή, για την περίοδο 1996-1997, σε ιδιαίτερα υψηλά επίπεδα παρά το γεγονός, ότι είχαμε εκτεταμένες καταστροφές από τις καιρικές συνθήκες, ακριβώς για να συγκαλύψει ή να καλύψει τα διπλοζυγίσματα και τον αέρα στα εκκοκιστήρια.

Είναι σ' όλους γνωστό πώς η φετινή παραγωγή θα κυμανθεί σε χαμηλότερα επίπεδα. Οι εκτιμήσεις μας είναι ότι θα προσδιοριστεί σε επίπεδα κάτω του ενός εκατομμυρίου τόνους. Για το λόγο αυτό αναμένεται η αύξηση της τιμής του βαμβακιού και όχι η μείωσή της όπως φαίνεται από τα δικά σας στοιχεία. Κάνατε ως Ελλάς μία πρώτη εκτίμηση για 1.050.000 τόνους η οποία εκτίμηση σε λίγες μέρες άλλαξε και έγινε για 1.020.000 τόνους. Οι υπηρεσίες σας διαρρέουν πληροφορίες ότι θα ανεβεί πάνω από το 1.200.000 τόνους.

Εμείς σας κρούουμε τον κώδωνα του κινδύνου ότι δεν μπορεί να πάει και η φετινή χρονιά χαμένη. Οι αγρότες διαμαρτύρονται επίσης, γιατί έχετε επιβάλει φέτος το μέσο όρο, δεν αποδέχεσθε τις ενστάσεις και για πρώτη φορά θα μείνουν αδιάθετες ποσότητες βάμβακος, οι οποίες αν πουληθούν θα τύχουν μόνο της εμπορικής αξίας που είναι ιδιαίτερα χαμηλή, κάτω και από 100 δραχμές.

Πέρα απ'το βαμβάκι, όμως, και μια σειρά άλλα προϊόντα, όπως είναι ο καπνός, με τις νέες ρυθμίσεις, οι οποίες προτείνονται σε επίπεδο επιτροπής κατ'αρχήν και για τις οποίες δεν υπάρχει καμία αντίδραση από την πλευρά της Κυβέρνησης ή ο τομέας των σιτηρών αντιμετωπίζει πρόβλημα. Αποδεχθήκατε στην Ευρωπαϊκή 'Ενωση τη μείωση των επιδοτήσεων κατά 2.000 δρχ. ακριβώς για να ενισχυθούν οι Βρεταννοί κτηνοτρόφοι που αντιμετώπισαν πρόβλημα λόγω της νόσου των τρελών αγελάδων. Δεν είπατε απολύτως τίποτα, τότε εγκρίνατε τις αποζημιώσεις εκατοντάδων δισεκατομμυρίων χωρίς να αξιώσετε την επίλυση θεμάτων της ελληνικής κτηνοτροφίας συναφών, προς εκείνα που συνεζητούντο σε επίπεδο Συμβουλίου Υπουργών Γεωργίας. Δε θέσατε καν το πρόβλημα της αύξησης των ποσοστώσεων αγελαδινού γάλακτος, χάσατε τη μοναδική αυτή ευκαιρία. Ενώ η Χώρα μας, αγαπητοί συνάδελφοι, έχει ποσόστωση που δεν υπερβαίνει το 0,5% της κοινοτικής ποσόστωσης. Και το αίτημά μας θα ήταν να αυξηθεί η ποσόστωση αυτή στο 0,6%. Αυτό το πάρα πολύ συγκεκριμένο και ευτελές αίτημα για την Κοινότητα. Δεν το θέσατε τότε που έπρεπε να το θέσετε. Αντίθετα αποδεχθήκατε τις ρυθμίσεις αυτές. 'Οπως επίσης, σας είπα πως ανεχθήκατε τη μείωση των στρεμματικών ενισχύσεων για σιτηρά. Ανεχθήκατε δε -και αυτό είναι καταστροφικό- τη μείωση και των εκτάσεων που ενισχύονται με τις στρεμματικές ενισχύσεις και που από εννιά εκατομμύρια στρέμματα περιορίζονται πλέον στα έξι εκατομμύρια στρέμματα, με αποτέλεσμα να συρρικνώνεται ακόμη περισσότερο το εισόδημα των καλλιεργητών σίτου.

Θα μπορούσατε, κύριε Υπουργέ της Γεωργίας, εσείς αλλά και οι προκάτοχοί σας να είχατε προβάλει τον ισχυρισμό ότι προσφεύγουμε στο βαμβάκι, εγκαταλείποντας την καλλιέργεια των σιτηρών και να αξιοποιήσετε τις κοινοτικές ενισχύσεις που δεν εισπράττουμε πλέον, να τις συμπεριλάβετε στο κονδύλι που αφορά το βαμβάκι, για να μπορείτε εν συνεχεία να το μεταφέρετε ώστε να εξακολουθήσουμε να στηρίζουμε τους σιτοκαλλιεργητάς, όταν αναγκασμένοι να επιστρέψουν στην καλλιέργεια σιτηρών λόγω της κρίσης που αντιμετωπίζει το βαμβάκι, θα μπορούσαν να βρουν την ενίσχυση, να βρουν τα στρέμματα τα οποία ενισχύονται.

Δεν το πράξατε έγκαιρα και γι'αυτόν το λόγο οι καλλιεργητές σιτηρών αντιμετωπίζουν σήμερα μεγάλη κρίση.

'Ηδη συζητούνται σε επίπεδο Κοινότητας οι νέες προτάσεις για το ελαιόλαδο. Και αποδέχεστε ρύθμιση, η οποία μας διαφοροποιεί δυσμενώς σε σχέση με άλλες κοινοτικές χώρες της Μεσογείου,την Ιταλία, την Πορτογαλία και την Ισπανία, μια και οι προτάσεις περιορίζουν την ενίσχυσή μας κατά δέντρο στις 1.050 δραχμές σε αντίθεση με τις άλλες χώρες του Νότου, που θα εισπράττουν κατά δέντρο 1.450 δραχμές. Και δεν κάνατε για το συγκεκριμένο θέμα καμία ενέργεια.

Επίσης αποδεχθήκατε τη ρύθμιση που αφορά τα οπωροκηπευτικά, που περιορίζει σημαντικά την ενίσχυση αλλά και το δικαίωμα αποσύρσεων, μια και είναι γνωστό πως η παραγωγή είναι πλεονασματική στα ευαίσθητα αυτά, για την ελληνική περιφέρεια, προϊόντα. Αντί να λάβετε συγκεκριμένα μέτρα και να παρέμβετε ουσιαστικά στα κοινοτικά όργανα, αρκείσθε σε συμβουλές και προτάσεις του τύπου "μη βάζετε βαμβάκι, βάλτε καρπούζια", ενώ γνωρίζατε ότι και πέρυσι, αλλά και φέτος, τα καρπούζια αυτά ως πλεονασματικά κατεστράφησαν. Πριν από λίγες μέρες στη Βουλή μας είπατε, ότι όποιοι γαλακτοπαραγωγοί δε βρουν βιομηχανία να πουλήσουν το γάλα τους με 220 δραχμές, ας μην το παραδώσουν, ουσιαστικά λέγοντάς τους να το χύσουν και νομίζω πως αυτή η πολιτική σας υπονομεύει οποιαδήποτε προσπάθεια σωστής αναδιάρθρωσης καλλιεργειών.

Ποιος αγρότης, κύριε Υπουργέ της Γεωργίας, θα πιστεύει οποιονδήποτε Υπουργό, όταν θα του συνιστά, αύριο, να αλλάξει καλλιέργεια και να προστρέξει σε κάποια άλλη καλλιέργεια, όταν έχουν προηγηθεί αυτές οι πολύ αποτυχημένες, ανεύθυνες συστάσεις σας προς αγρότες, να αλλάξουν καλλιέργεια;

Δεν μπορεί, κυρίες και κύριοι συνάδελφοι, ο αγροτικός τομέας να περιμένει άλλο. Η πολιτική ηγεσία του Υπουργείου Γεωργίας, των τριών τελευταίων ετών, ήταν και άσχετη και ανίκανη και, αν θέλετε, διακατεχόταν από έλλειψη πολιτικής βούλησης να εντρυφήσει στα αγροτικά προβλήματα και να δώσει, έστω και στοιχειώδεις, λύσεις, στα μεγάλα αδιέξοδα που αντιμετωπίζει ο αγροτικός τομέας.

Το σημερινό συλλαλητήριο και οι έντονες κινητοποιήσεις σε πολλές περιοχές της Χώρας είναι ανάγκη να σας ευαισθητοποιήσουν, έστω και την τελευταία στιγμή, να πάρετε συγκεκριμένα μέτρα, τα μέτρα τα οποία η Νέα Δημοκρατία, εδώ και δύο χρόνια επιμόνως σας προτείνει, σας παρακαλεί να τα λάβετε, ως μία προσπάθεια στήριξης του εισοδήματος των αγροτών, μείωσης του κόστους παραγωγής, βελτίωσης της ανταγωνιστικότητος της ελληνικής γεωργίας. Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κ.Κ.Ε., κ. Ορέστης Κολοζώφ, με επιστολή του στο Προεδρείο, δηλώνει ότι ορίζει ως Eιδική Aγορήτρια του Kόμματός του τη Βουλευτή κα Μαρία Μπόσκου.

Ομοίως και ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως Eιδικό Aγορητή στη συζήτηση της προτάσεως νόμου τον κ. Ευάγγελο Αποστόλου.

Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα γενικά Δυτικά Θεωρεία, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ", σαράντα δύο μαθητές και δύο συνοδοί καθηγητές από το 4ο Γυμνάσιο Νέας Σμύρνης.

(Χειροκροτήματα)

Ο κ. Ευάγγελος Αργύρης έχει το λόγο για είκοσι λεπτά να πρωτολογήσει.

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, συζητούμε σήμερα ένα πάρα πολύ σοβαρό θέμα, που αφορά την αγροτική μας οικονομία. Και συζητούμε σήμερα -ημέρα αρκετών, μεγάλων ή μικρών συλλαλητηρίων που γίνονται σε όλη τη Χώρα- για τα προβλήματα που αντιμετωπίζει ο αγροτικός χώρος.

Οι συνάδελφοι της Νέας Δημοκρατίας κατέθεσαν μία πρόταση νόμου, που πιστεύουμε ότι μέσα απ' αυτήν θα υπάρξει μία ελάφρυνση του κόστους παραγωγής των αγροτικών προϊόντων. 

Πιστεύω, όμως -το είπα και στην Επιτροπή- πως, όταν θέλεις να λύσεις ένα τόσο μεγάλο πρόβλημα, όταν θέλεις να κάνεις μια βαθειά τομή για να αντιμετωπίσεις τεράστια προβλήματα, σαν αυτά του αγροτικού χώρου, σε μία περίοδο μεγάλων αλλαγών, θα πρέπει οπωσδήποτε να πάρεις δραστικά μέτρα.

Θα ήμουν ευτυχής, εάν πράγματι οι συνάδελφοι της Νέας Δημοκρατίας έκαναν κριτική στην Κυβέρνηση, ότι καθυστερεί να πάρει δραστικά μέτρα, να ασκήσει διαρθρωτικές πολιτικές, για να λυθεί το πρόβλημα.

'Ομως, βλέπω ότι μέρα με τη μέρα οι συνάδελφοι της Νέας Δημοκρατίας προσχωρούν σε εκείνη την άποψη, σε εκείνη την τάση μέσα στην Ευρωπαϊκή 'Ενωση, όπου θέλει με τον έναν ή τον άλλον τρόπο να κάνει μία στροφή στη στήριξη του αγροτικού εισοδήματος, όχι μέσα από υποδομές και μέσα από στήριξη των ίδιων των προϊόντων για να κερδίσουν οι διεθνείς αγορές, αλλά μία άποψη που λέει ότι "από τη στιγμή που δεν έχω ένα εισόδημα, να έλθει ο κρατικός Προϋπολογισμός να το ενισχύσει".

Θα ήθελα να προειδοποιήσω τους συναδέλφους της Νέας Δημοκρατίας, ότι η προσχώρησή τους σ' αυτήν την τάση ουσιαστικά δυναμιτίζει την ίδια την Κοινή Αγροτική Πολιτική. Τη δυναμιτίζει γιατί ξέρουν πολύ καλά ότι αυτή η τάση σήμερα κυριαρχεί μέσα στα σαλόνια της Ευρωπαϊκής 'Ενωσης, στα παραμάγαζα της Ευρωπαϊκής 'Ενωσης, εκεί που διαμορφώνονται οι πολιτικές από τους Βορείους και με πρωτοστάτες τους Χριστιανοδημοκράτες, οι οποίοι ενώ είναι οι υπέρμαχοι της αγοράς, αυτοί που έλεγαν ότι τα πάντα τα λύνει η αγορά, ξαφνικά τους βλέπουμε να λένε για τον αγροτικό τομέα, ότι πρέπει να υπάρξει κάποια ενίσχυση, είτε εισοδηματική, είτε μέσα από τον κρατικό Προϋπολογισμό. Αυτήν την τάση, λοιπόν, σήμερα υπερασπίζεται η Νέα Δημοκρατία.

Ποια είναι η δεύτερη τάση που σήμερα παλεύεται στην Ευρωπαϊκή 'Ενωση: Είναι η συνέχιση της Κοινής Αγροτικής Πολιτικής. Η Χώρα μας, με καθυστερήσεις και με μεγάλα προβλήματα, έπρεπε να δώσει μεγαλύτερες μάχες. Δε θα έπρεπε να μιλάει ο κ. Μπασιάκος γι' αυτό, δεν έπρεπε να ανοίγει ανοιχτές πόρτες, δεν έπρεπε να μιλάει για ποσοστώσεις αγελαδινού γάλακτος σήμερα η Νέα Δημοκρατία. Γιατί ξέρει πολύ καλά, ότι όταν εμείς ζητούσαμε -και κακώς ζητούσε τότε η ηγεσία του Υπουργείου Γεωργίας εκατό χιλιάδες τόνους-οι Ιταλοί έλεγαν ότι δεν υπογράφουν την κοινή αγροτική πολιτική και ζητούσαν ένα εκατομμύριο τόνους. Η Ισπανία ζητούσε οχτακόσιες χιλιάδες τόνους. Και είχαμε πει τότε...

ΑΠΟΣΤΟΛΟΣ ΣΤΑΥΡΟΥ: Ενώ εσείς...

ΕΥΑΓΓΕΛΟΣ ΑΡΓΥΡΗΣ: Είχαμε πει τότε, κύριε Σταύρου, για το θέμα του να προσχωρήσουμε μόνο στη συλλογιστική και στην άποψη που είχαν η Ιταλία, η Ισπανία και η Πορτογαλία.

Και ποια ήταν αυτή η κυρίαρχη άποψη; Λέει ότι είμαστε μακριά από τα κέντρα παραγωγής γάλακτος, άρα λοιπόν, δε μας φτάνει για τη δική μας κατανάλωση και πρέπει οπωσδήποτε να έχουμε μεγαλύτερη ποσόστωση αγελαδινού γάλακτος. Αν αυτοί είναι μακριά, κύριοι συνάδελφοι της Νέας Δημοκρατίας, που τότε είχαν την ευθύνη για την αναθεώρηση της ΚΑΠ, τότε εμείς τι είμαστε που είμαστε η Χώρα με τη μεγαλύτερη απόσταση από τα κέντρα παραγωγής; Και φθάνουμε στο σημείο σήμερα να έχουμε μόλις το 0,6% της κοινοτικής παραγωγής, να έχουμε εξήντα έξι κιλά ανά άτομο στη Χώρα μας, ενώ η Ιρλανδία χίλια τετρακόσια τόσα κιλά και ο μέσος όρος της Ευρωπαϊκής 'Ενωσης είναι εκατόν δέκα κιλά.

'Αρα, λοιπόν, μην αρχίσουμε μία τέτοια συζήτηση σε ένα τόσο σοβαρό θέμα. Υπάρχουν ευθύνες οι οποίες μπορούν να επιμερισθούν. Και ούτε είναι η στιγμή για να μπορέσουμε να επιμερίσουμε τις περισσότερες ή λιγότερες ευθύνες. Το πρόβλημα είναι, ότι όλοι φωνάζουμε, όλοι κάνουμε διάγνωση, αλλά υπάρχει μία διαφορά. Ενώ ο ασθενής χρειάζεται εγχείριση, εμείς προσπαθούμε να του δώσουμε καταπραϋντικά, να περάσει λίγο το χρόνο του, μέχρι να έρθει ο φυσικός του θάνατος!

Σήμερα, υπάρχουν δύο μεγάλα ζητήματα. Ποια είναι αυτά;'Οτι η γεωργία της Χώρας μας επηρεάζεται από τις δύο μεγάλες συμφωνίες. Η μία συμφωνία είναι η Κ.Α.Π., αυτή καθ'αυτή, του '92. Και είναι σημείο αναφοράς το '92, γιατί ξέρετε πολύ καλά ότι δεν αναθεωρείται κάθε μέρα η Κ.Α.Π.. Μας κατηγορήσατε πως όταν είχαμε την Προεδρία δεν κάναμε τίποτε, αλλά δεν αναθεωρείται κάθε μέρα η Κοινή Αγροτική Πολιτική, υπάρχουν συγκεκριμένες περίοδοι στις οποίες αναθεωρείται. Και ξέρετε πολύ καλά ότι πάντα η ΚΑΠ αναθεωρείτο, πότε;'Οταν δεχόταν πιέσεις.'Εγινε δηλαδή στις περιόδους που είτε γινόταν διεύρυνση μέσα στην Ευρωπαϊκή 'Ενωση ή όταν είχε διαπιστωθεί και είχε ωριμάσει, το 1992, μετά και την τελευταία είσοδο και των άλλων χωρών της Ευρωπαϊκής 'Ενωσης, ότι έπρεπε να υπάρξει αναθεώρηση. Και η αναθεώρηση αυτή δεν έγινε προς το καλύτερο. Καμία αναθεώρηση της Κ.Α.Π. δε γίνεται προς το καλύτερο. Γίνεται προς το χειρότερο. Το ένα είναι αυτό.

Το δεύτερο, είναι η GATT, η συμφωνία του διεθνούς εμπορίου. Η πίεση που δέχθηκε για να αναθεωρηθεί η Κ.Α.Π., δεν ήταν ανεξάρτητη από τη Συμφωνία της GATT. Υπήρχαν οι πλούσιες αγροτικές χώρες. Και δεν είναι τυχαίο ότι όλο το βάρος έπεσε πάνω στις επιδοτήσεις των αγροτικών προϊόντων, γιατί η Αμερική ήξερε πολύ καλά ότι ήμασταν ευάλωτοι σ'αυτό το σημείο. Είμαστε ευάλωτοι σαν Ευρώπη, γιατί αν αφαιρέσουμε τις επιδοτήσεις από τα αγροτικά προϊόντα, αν δηλαδή δεν υπάρχουν επιδοτήσεις, κανένα ευρωπαϊκό προϊόν δε στέκεται στην αγορά.'Αρα, λοιπόν, στεκόταν με τις επιδοτήσεις τις οποίες έπαιρνε. Αυτά είναι απλά πράγματα και πρέπει να δίνουμε απλά μαθήματα, για να ξέρουμε εν πάση περιπτώσει σε ποιο περιβάλλον κινούμαστε. Λένε, να απελευθερώσουμε τα σύνορα, και εκεί που έχετε επιδοτήσεις να μειώσετε κατά 70%. Αυτή ήταν η πρώτη πίεση. Παίξαμε δηλαδή με ένα σχοινί, να το τραβήξουμε και όπου μπορέσει και σταματήσει. Είπαν στην αρχή 70%, σταματήσαμε στο 35% με 37% της μείωσης των επιδοτήσεων.'Ερχεται και η δεύτερη πίεση που λέει: πλήρη απελευθέρωση των συνόρων.'Οταν τότε μιλούσαν για πλήρη απελευθέρωση των συνόρων, συνάδελφοι της Νέας Δημοκρατίας που είχαν την ηγεσία του Υπουργείου Γεωργίας, όταν ήμουν πρόεδρος της ΠΑΣΕΓΕΣ και τους έλεγα "μη μιλάτε για ανταγωνιστικότητα των προϊόντων, γιατί ποιον θα ανταγωνιστείτε; Με ποιο κόστος παραγωγής θα ανταγωνιστείτε; Με το κόστος παραγωγής στην Ελλάδα θα ανταγωνιστείτε την Ευρώπη ή η Ευρώπη με το κόστος παραγωγής της θα ανταγωνιστεί τους Αμερικάνους και τους Αυστραλούς; Δε γίνεται σε καμιά περίπτωση...

ΘΕΟΦΑΝΗΣ ΔΗΜΟΣΧΑΚΗΣ: Να πείτε για τους αγρότες.

ΕΥΑΓΓΕΛΟΣ ΑΡΓΥΡΗΣ: Θα πω και για τους αγρότες γιατί εγώ έχω την τύχη ή την ατυχία να είμαι και αγρότης. Θα πω, λοιπόν, ότι σήμερα αυτές οι δύο μεγάλες συμφωνίες σηματοδοτούν την ευρωπαϊκή και την ελληνική γεωργία. Δε λύνεται το πρόβλημα. Είναι ένα ζήτημα να δούμε αν πράγματι το κόστος παραγωγής είναι μεγάλο στη Χώρα μας. Και σίγουρα το κόστος παραγωγής στη Χώρα μας, για πολλούς λόγους, για τις διαρθρωτικές αδυναμίες που έχει η Χώρα μας, για τα διάφορα προβλήματα που αντιμετωπίζει από την έλλειψη υποδομής που υπάρχει, το κόστος παραγωγής είναι ίσως υψηλό. Είναι μόνο το κόστος παραγωγής που πρέπει να λάβουμε υπόψη μας, ή είναι και το κόστος που διαμορφώνεται στη μεταποίηση, ή είναι και το κόστος που διαμορφώνεται στην εμπορία;'Αρα λοιπόν, πρέπει να πάμε για ολοκληρωμένες πολιτικές που πρέπει να γίνουν μέσα από συλλογικές δράσεις.

'Οταν όμως ακούτε, κύριοι συνάδελφοι της Νέας Δημοκρατίας για συλλογικές δράσεις και ακούτε τη λέξη "συνεταιρισμός" εσείς λέτε ότι εκεί δεν μπορεί να γίνει τίποτε.

Δεν μπορεί να υπάρξει σε καμία περίπτωση, γιατί έχετε κάθε φορά και κάτι να πείτε.

Πρέπει να σας πω, όμως, ότι εμείς κάναμε με κάθε τρόπο αγώνα για να πείσουμε ότι οι αδυναμίες που υπάρχουν δεν πρέπει να αποκλείουν την άποψη πως πρέπει μέσα από συλλογικές δράσεις να μειώσουμε το κόστος παραγωγής. Αυτό μου θυμίζει κάτι. Αν σε ένα χωριό δεν είναι καλός ο παπάς, δεν διώχνουν το παπά, αλλά γκρεμίζουν την Εκκλησία.

Κάποιοι συνεταιριστές μπορεί να έχουν πρόβλημα διοίκησης, όχι στη λογική που το βάζουν κάποιοι, όχι στη λογική, δηλαδή, ότι καταχρώνται το χρήμα, ότι κλέβουν, γιατί εκεί πάτε την πολιτική, αλλά ότι έχουν αδυναμία να ασκήσουν πολιτική σε οικονομικές οργανώσεις. Και εδώ υπάρχει αντίδοτο. Εάν πράγματι έχουν αδυναμία να ασκήσουν διοίκηση σε οικονομική οργάνωση, πρέπει να υπάρξει η ανάλογη υποδομή, να υπάρξει η εκπαίδευση, να υπάρξει το σύγχρονο management, να προσχωρήσουν και οι αγροτικοί συνεταιρισμοί με τη βοήθεια του Κράτους -όπως κάνουν σε όλες τις χώρες- στο σύγχρονο management και να πάμε δηλαδή, σε επιχειρήσεις και όχι σε συνεταιρισμούς σφραγίδες, όχι σε συνεταιρισμούς αντιπαραγωγικούς μόνο και μόνο για να μοιράζουν τις επιδοτήσεις.

Εάν, λοιπόν, εδώ θελήσουμε τη συμβολή της Πολιτείας, θα πρέπει να κατηγορήσουμε και τις κυβερνήσεις του ΠΑ.ΣΟ.Κ. και της Νέας Δημοκρατίας, που δεν μπόρεσαν να εισάγουν αυτό το σύγχρονο management μέσα στους αγροτικούς συνεταιρισμούς. Αυτό είναι σήμερα ένα πολύ μεγάλο ζήτημα και μπορεί να γίνει μόνο με εκπαίδευση. 'Οχι, όμως, αν απαρνούμαστε γενικά ότι δε γίνεται τίποτα με τη συλλογική δράση.

Είπα ξανά από αυτό το Βήμα ότι -και θα το λέω όσο μπορώ και όπου αν είμαι- σε παγκόσμιο συνέδριο για τους συνεταιρισμούς στην Ιαπωνία, ο Υπουργός των Οικονομικών της Ιαπωνίας όταν χαιρέτησε από τη μεριά της κυβέρνησης της Ιαπωνίας το συνέδριο για τους συνεταιρισμούς όλου του κόσμου, είπε ότι "εμείς σήμερα στον έντονο ανταγωνισμό, μπορεί να έχουμε προβλήματα αλλά θα τα καταφέρουμε γιατί στηριζόμαστε στους συνεταιρισμούς". Πού, στην Ιαπωνία, στη Μέκκα του φιλελευθερισμού. Και παλαιότερα είχανε τους συνεταιρισμούς λες και προέρχονταν από άλλα καθεστώτα ολοκληρωτικά, κουμμουνιστικά, τέτοια πράγματα και λέγαμε "μην σε καμία περίπτωση δείτε κανέναν" γιατί όποιος ήταν παλιά συνεταιριζόμενος, θα ήταν σίγουρα έτοιμος στα χαρτιά της Ασφάλειας να βρεθεί κάπου αλλού.

Πρέπει, όμως, να λάβουμε υπόψη μας και ένα άλλο ζήτημα για ουσιαστική πολιτική πάνω στο αγροτικό πρόβλημα. Εδώ η Κυβέρνηση κάνει κάποια προσπάθεια. Λέει ότι θα πρέπει να έχουμε μια τράπεζα πληροφοριών για να μπορέσουμε να ασκήσουμε μία διαφορετική πολιτική. 'Εχουμε τεράστιο πρόβλημα. 'Εχουμε γήρανση του αγροτικού πληθυσμού, δεν υπάρχει είσοδος νέων αγροτών, γιατί δεν είναι κερδοφόρα η αγροτική επιχείρηση για να μπορούν να μπουν νέοι αγρότες στο αγροτικό επάγγελμα και λέει ότι θα πρέπει να έχουμε ένα εργαλείο στα χέρια μας για να μπορούμε να ασκήσουμε αυτήν τη πολιτική. Ποιο είναι αυτό; Το μητρώο αγροτών. Δεν το ψηφίσατε, κύριοι συνάδελφοι, και τώρα κάνετε κριτική γιατί δε γίνεται γρήγορα το μητρώο αγροτών. Δε γίνεται γρήγορα το μητρώο αγροτών, γιατί είναι ένα εθνικό εργαλείο και χρειάζεται συμμετοχή όλων. Δε γίνεται δια μαγείας. Δεν περνάει ένας κάποια στιγμή και καταγράφει όλο τον κόσμο. Χρειάζεται συμμετοχή, χρειάζεται όλοι να εισχωρήσουν σε αυτήν τη λογική και να πουν ότι αυτό το εργαλείο, αυτή η τράπεζα πληροφοριών, δεν είναι της Κυβέρνησης του ΠΑ.ΣΟ.Κ., είναι εθνική υπόθεση και πρέπει όλοι μας να τη κοιτάξουμε.

Το δεύτερο, -το είδαμε και σήμερα- είναι ότι επανήλθε η Νέα Δημοκρατία στα επτά προεκλογικά σημεία. 'Ηταν ξανά η πρόταση νόμου. Τα ξαναέφερε αυτά τα επτά σημεία εδώ η Νέα Δημοκρατία. Και βλέπω να φέρνει ξανά το θέμα των συντάξεων, τώρα που πάει οριστικά να λυθεί το θέμα των αγροτικών συντάξεων με μεγάλους κλυδωνισμούς και μεγάλα προβλήματα, τώρα που πάει να αλλάξει η νοοτροπία και θα κληθεί σήμερα σε μία περίοδο φτώχειας ο 'Ελληνας αγρότης να συμμετάσχει με δική του συμμετοχή για να μπορέσει να υπάρξει επιτέλους ένα ασφαλιστικό ταμείο και για τον αγρότη τέτοιο που να του δίνει τη δυνατότητα, ότι στα γηρατειά του δε θα περιμένει να κρατήσει τα στρέμματα αυτά στα χέρια του γιατί δε θα έχει κανένα παιδί να τον φυλάξει ή οτιδήποτε άλλο. Διότι σήμερα οι αγρότες αν ζούνε, είναι γιατί -και κάποιοι το ξέρουν πολύ καλά- ζούνε στα χωριά με τους πρωτότοκους γιους.

Θα πρέπει εδώ να δούμε ότι το ασφαλιστικό δεν είναι απλά μία υπόθεση για να λύσει το συνταξιοδοτικό. Είναι διαρθρωτικό μέτρο, γιατί πράγματι είναι και κίνητρο παράλληλα. Διότι εάν νέος αγρότης έχει μία εκμετάλλευση και μπορεί εκεί να ζήσει και δε χρειάζεται να πάει στα αστικά κέντρα και ξέρει ότι στο τέλος θα έχει κάτι, είναι γι'αυτόν μία πολύ μεγάλη υπόθεση.

Πρέπει, λοιπόν, να δούμε ότι αυτό είναι μία μεγάλη πολιτική.

Εδώ θα μπορούσε να γίνει κριτική για το πόσο θα πληρώνει ο αγρότης. Θα μπορούσε να γίνει κριτική για το ποια θα είναι η συμμετοχή του αγρότη, αν θα είναι μεγάλη ή μικρή και αν θα έχει τη δυνατότητα να πληρώσει. Εδώ να ασκηθεί οποιαδήποτε κριτική και όλοι μας να δούμε πώς βελτιώνεται. Αλλά επί της αρχής η προσπάθεια αυτή είναι μια προσπάθεια που την έχει αποδεχθεί το σύνολο των αγροτών. Και προσπαθούμε τώρα να τους διαμελίσουμε, προσπαθούμε κάθε φορά να τους διασπάσουμε.

Βγαίνει από τη μια μεριά το Κομμουνιστικό Κόμμα και λέει ότι δεν είναι καλό το ασφαλιστικό. Βγαίνει από τη άλλη μεριά η Νέα Δημοκρατία και λέει ότι δεν είναι καλό το ασφαλιστικό. Και παραμένει μόνο μια άποψη μέσα στο χώρο να παλέψει ένα ζήτημα το οποίο είναι διαρθρωτικό. 

Να, λοιπόν, ένα μεγάλο ζήτημα που πρέπει να το συζητήσουμε για να δούμε ακριβώς τι λέει ο καθένας. 

'Ερχομαι τώρα στα μέτρα τα οποία προτείνει η Νέα Δημοκρατία. Θα πρέπει να σας πω, ότι συμμετέχουν αυτά τα μέτρα με το 3,7 στο συνολικό κόστος των προϊόντων. 

Θα έλεγε κανένας ότι εκεί που δεν έχουμε τίποτε και το 3,7 είναι κάτι. Αλλά αυτό δεν είναι υπόθεση που σας αφορά. Δε θέλετε να μειώσετε το κόστος. Θέλετε να κάνετε σπέκουλα. Θέλετε δηλαδή να κάνετε μια πολιτική απέναντι στους αγρότες ότι "ορίστε, κύριοι, σας μειώνουμε το πετρέλαιο". Μα, είναι σίγουρο, ότι σήμερα, όπως μειώνεται το πετρέλαιο, δεν πάει εκεί που πρέπει να πάει. Και είναι πολύ μεγάλο το κόστος γιατί έκανε την προσπάθεια αυτή το ΠΑ.ΣΟ.Κ.. Πηγαίνουν οι αγρότες και φτιάχνουν δηλώσεις για να πάρουν 1.000 δραχμές και πολλές φορές η δήλωση και η διαδικασία στοιχίζει περισσότερο για να πάρουν τις 1.000 δραχμές.

'Αρα, λοιπόν, εδώ πρέπει να δούμε, ότι αυτά τα χρήματα δεν πρέπει να σπαταληθούν. Πρέπει να πάνε σε υποδομές. Τα χρήματα από τον κρατικό Προϋπολογισμό που είναι ελάχιστα για τους αγρότες, να γίνουν περισσότερα. Δεν πρέπει, όμως, να πάνε σαν άμεσες επιδοτήσεις. Πρέπει να πάνε σε υποδομές για να δώσουν διάρκεια, για να δώσουν ανταγωνιστικότητα. Και η ανταγωνιστικότητα της ελληνικής γεωργίας έρχεται με άλλου είδους πολιτική στον αγροτικό τομέα και όχι με εκείνη την παλιά λογική να κάνουμε αναδιαρθρώσεις, να αλλάξουμε τα καπνά, γιατί λέει στην Αμερική έχουν τα καπνά Βιρτζίνια, που είναι πολύ καλύτερα. Τα ξεχάσαμε αυτά τα πράγματα; 'Ετρεξαν, λοιπόν, οι παραγωγοί άλλαξαν τα μαύρα καπνά και έβαλαν τα Βιρτζίνια. Και μόλις έβαλαν Βιρτζίνια, δεν είχαν ποσόστωση. 'Εκαναν και έξοδα γιατί τα μαύρα τουλάχιστον είχαν μόνο τη σακοράφα, το σκοινί και τον κόπο των αγροτών. Με τα Βιρτζίνια θέλουν φούρνους, θέλουν ηλεκτρικό ρεύμα, θέλουν την πλατφόρμα να κουβαλήσουν τον καπνό, θέλουν τη μηχανή. Ξοδευτήκανε. Θέλαμε να τους κάνουμε επιχειρηματίες, γιατί έτσι έλεγε τότε η Νέα Δημοκρατία, να κάνει τον αγρότη επιχειρηματία. Μόνο που αυτή η τακτική δεν οδηγεί πουθενά.

Πρέπει να δούμε, λοιπόν, ότι η Κυβέρνηση και η Πολιτεία έχει υποχρέωση για ένα μεγάλο πράγμα. Ποια είναι η υποχρέωση; Είναι ότι πρέπει να κάνει έρευνα και η έρευνα πρέπει να είναι προς όλες τις κατευθύνσεις: Για το πού πηγαίνει η αγορά, ποια προϊόντα στέκονται στην αγορά, τη διαχρονικότητα των προϊόντων.

Κάναμε και κάτι άλλο. Φώναζαν για τα ροδάκινα. Τα θυμούνται όσοι είναι από περιοχές που έχουν τέτοια παραγωγή. 'Ελεγαν ότι τα συμπύρηνα δεν είναι καλά να τα αλλάξουμε κ.λπ.. Είχαμε μια πολιτική. Η Ευρωπαϊκή 'Ενωση πάντα θα ασκεί πολιτικές. Για να εισχωρήσω και σε μια άλλη λογική που λέει, "αφού η Ευρωπαϊκή 'Ενωση είναι κακή γιατί καθόμαστε εκεί πέρα, να σηκωθούμε να φύγουμε", θα πρέπει να πω ότι η Ευρωπαϊκή 'Ενωση και η Κοινή Αγροτική Πολιτική δεν έγιναν από εμάς. Δεν την κάναμε εμείς την Κοινή Αγροτική Πολιτική. 'Εγιναν από άλλους και για άλλους. Εμείς εισχωρήσαμε. Αλλά πολιτικά κανένας δεν μπορεί να αιτιολογήσει ότι υπάρχει άλλη διέξοδος, εκτός από την ευρωπαϊκή πολιτική, εκτός από την ευρωπαϊκή προοπτική και μέσα στον αγροτικό τομέα.

Γιατί να μην ενισχύσουμε το ρόλο μας μέσα στην Ευρωπαϊκή 'Ενωση; Θα πρέπει να σταματήσουμε τις μεμψιμοιρίες. Γιατί εάν πράγματι θελήσουμε να προσχωρήσουμε σε εκείνη την άποψη που είπα στην αρχή, θέλουμε 900 δισ. για να ασκήσουμε εθνική αγροτική πολιτική. Και όποιος έχει αυτήν τη δυνατότητα, θα πρέπει να το πει στον Ελληνικό Λαό, θα πρέπει να το πει στους αγρότες.

Εγώ ήμουν μπροστά με πανό όταν γινόταν η κοινή αγροτική πολιτική, τότε που λέγαμε και έλεγαν και οι Ευρωπαίοι Χριστιανοδημοκράτες, "όχι στο ξεπούλημα της ευρωπαϊκής γεωργίας στους Αμερικάνους". 'Ομως ξεπουλήθηκε η ευρωπαϊκή γεωργία στους Αμερικάνους. Ξεπουλήθηκε για τη Μερσεντές και για τις Σιτροέν της Γαλλίας.

Εμείς τότε φωνάζαμε που γίνονταν οι μεγάλες αλλαγές και εσείς λέτε ποιος ψήφισε τη Συμφωνία της GATT. Κοντός ψαλμός αλληλούϊα! Ποιος υπέγραψε το πιστοποιητικό θανάτου στο ληξιαρχείο; 'Οσοι κάνατε πρόεδροι σε κοινότητες ξέρετε ότι στα μόνα έγγραφα που έχει ο πρόεδρος την υπογραφή του και τη σφραγίδα του, γιατί την παίρνει πάντα κοντά, είναι στα πιστοποιητικά θανάτου και στα πιστοποιητικά γεννήσεως, γιατί δεν αλλάζουν ποτέ.

Τι έκανε δηλαδή η Κυβέρνηση του ΠΑ.ΣΟ.Κ. στην GATT; 'Ηταν μια τελειωμένη συμφωνία. Και ξέρετε πολύ καλά ότι η Ελλάδα δεν έκανε απ'ευθείας συμφωνία με την GATT. Η συμφωνία της Ελλάδας στην GATT γινόταν μέσω της Κομισιόν. Και ξέρετε πολύ καλά, ότι όταν γινόταν η συμφωνία δεν ήταν στο Φάκελο "Γεωργία" τα αγροτικά προϊόντα. Και θα ήθελα να πείτε πότε μπήκε ο Φάκελος "Γεωργία" για τα μεσογειακά προϊόντα στη GATT.

ΕΥΑΓΓΕΛΟΣ ΜΠΑΣΙΑΚΟΣ: Ο κ. Κρανιδιώτης είπε ότι ήταν καλή η διαπραγμάτευση στις 15 Δεκεμβρίου του '93.

ΕΥΑΓΓΕΛΟΣ ΑΡΓΥΡΗΣ: Ο κ. Κρανιδιώτης είπε ότι είναι καλή η διαπραγμάτευση και μπορεί να έχει την άποψή του. Εγώ λέω τα γεγονότα, για τη συγκεκριμένη εκείνη περίοδο.

Θα ήθελα να αναφέρω και ένα άλλο παράδειγμα. Είπαμε πολλές φορές και εγώ έχω την αγωνία να ασκηθεί αγροτική πολιτική. Δεν έχω την αγωνία να μου δώσουν μία καραμέλα για να γλυκαθώ τώρα και αύριο να μην έχω τίποτα. Γι' αυτό μιλάω έτσι και γι' αυτό γίνομαι ίσως επιθετικός πολλές φορές.

Θα πρέπει να δούμε τη διάρθρωση των αγροτικών εκμεταλλεύσεων. Δεν έχω χρόνο και στην τριτολογία μου θα συνεχίσω με κάποιες άλλες παρεμβάσεις για τα άρθρα. Υπάρχει εδώ ένας πίνακας που καταγράφει τη διάρθρωση των αγροτικών εκμεταλλεύσεων. Το διαρθρωτικό πρόβλημα λέγεται, ότι θα το λύσει η μεταβίβαση.Αν δεν πληρώσουμε κληρονομικά, τότε σίγουρα θα αυξηθεί ο κλήρος και θα γίνουν αμέσως οι μεταβιβάσεις από τον πατέρα στο γιο.

Υπάρχουν εννιακόσιες πενήντα επτά αγροτικές εκμεταλλεύσεις. Οι εκμεταλλεύσεις από ένα έως τέσσερα στρέμματα είναι ενενήντα οχτώ χιλιάδες. Από πέντε έως εννιά στρέμματα είναι εκατόν είκοσι χιλιάδες. Απο δέκα έως δέκα εννιά είναι εκατόν ενενήντα τέσσερις χιλιάδες. Από είκοσι έως είκοσι ενιά είναι εκατόν σαράντα τέσσερις χιλιάδες. Από τριάντα έως σαράντα εννέα είναι εκατόν ογδόντα μία χιλιάδες. Από πενήντα έως ενενήντα εννιά είναι εκατόν πενήντα χιλιάδες. Και από εκατό έως εκατόν ενενήντα εννιά είναι εκατόν πενήντα χιλιάδες. Μέχρι εδώ υπάρχει αφορολόγητο, με την υπάρχουσα νομοθεσία.

Από διακόσιους έως διακόσιους ενενήντα εννιά είναι οκτώ χιλιάδες εκμεταλλεύσεις. Γι' αυτούς ενδιαφέρεσθε, κύριοι συνάδελφοι της Νέας Δημοκρατίας;

(Στο σημείο αυτό ο Βουλευτής κ. Ευάγγελος Αργύρης καταθέτει τον προαναφερθέντα πίνακα για τα Πρακτικά, ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΜΟΣΧΟΣ ΓΙΚΟΝΟΓΛΟΥ: Για τους τσιφλικάδες.

ΕΥΑΓΓΕΛΟΣ ΜΠΑΣΙΑΚΟΣ: Αναπροσαρμογή των ορίων των δικών σας.

ΕΥΑΓΓΕΛΟΣ ΑΡΓΥΡΗΣ: Δε μιλάτε για την αγροτική γη. Απλά προσπαθείτε να ευνοήσετε συγκεκριμένους. Αυτή ήταν πάντα η πολιτική σας. Και αυτή είναι η πολιτική σας. Δεν είναι τυχαίο, λοιπόν, ότι κατηγορείτε και καταστρατηγείτε κάθε πολιτική.

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Αργύρη, και μη απαντάτε στις διακοπές.

ΕΥΑΓΓΕΛΟΣ ΑΡΓΥΡΗΣ: Μία λέξη.

ΠΡΟΕΔΡΕΥΩΝ (Παναγιώτης Σγουρίδης): Μία λέξη δεν μπορείτε να πείτε, μια φράση θα πείτε.

ΕΥΑΓΓΕΛΟΣ ΑΡΓΥΡΗΣ: Εγώ θεωρώ ότι αυτή η πρόταση νόμου έχει ένα θετικό -το είπα και την προηγούμενη φορά- ότι πρέπει επιτέλους να προσεγγίσουμε ένα μεγάλο πρόβλημα, γιατί απασχολεί το 22% του ενεργού πληθυσμού, γιατί είναι το 14% περίπου του Α.Ε.Π., γιατί έχει πάρα πολύ μεγάλη σημασία για τη Χώρα μας. Αυτό δε γίνεται με εθνική πολιτική -αυτό θέλουν οι βόρειοι- αυτό γίνεται με εθνική συμφωνία όλων των Κομμάτων για μια πολιτική που θα αντιμετωπίσει τις μεγάλες προκλήσεις που έρχονται. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.Κ.Ι κ. Δημήτριος Τσοβόλας με επιστολή του ορίζει ως Ειδικό Αγορητή για την πρόταση νόμου το Βουλευτή κ. Γεώργιο Ρόκο.

Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, θα ήθελα να ξεκινήσω με ένα συμπέρασμα που βγάζω ακούγοντας τους δύο Εισηγητές της Νέας Δημοκρατίας και του ΠΑ.ΣΟ.Κ. ότι αν δε γνώριζε κάποιος τις φωνές τους, ή τα πρόσωπά του ή τα ονόματά τους, θα μπερδευόταν πραγματικά σ' αυτήν την Αίθουσα ή και έξω στον κόσμο για το ποιος τελικά είναι ο νεοδημοκράτης και ποιος ο σοσιαλδημοκράτης.

Ο κ. Αργύρης προσπάθησε να το πει αυτό μόνο για τις προτάσεις της Νέας Δημοκρατίας. Από την τοποθέτηση που έκανε σήμερα και ο ίδιος, βγαίνει ένα συμπέρασμα και για το ΠΑ.ΣΟ.Κ..

Επίσης, σκεφθείτε αν πριν λίγα χρόνια, τολμούσε κάποιος να πει, όπως έλεγε το Κ.Κ.Ε., ότι η Ευρωπαϊκή 'Ενωση δεν είναι παράδεισος, και όχι μόνο αυτό αλλά έρχεται να θάψει στην κυριολεξία τους αγρότες μας. Τότε και χρήματα σπαταλούνταν για να διαφημισθεί η πολιτική της Ευρωπαϊκής 'Ενωσης, ο πακτωλός χρημάτων που έρχονται από εκεί, η στήριξη του εισοδήματος των αγροτών.

Σήμερα και κάτω από την πίεση των αγροτικών κινητοποιήσεων, αναγκάζονται τουλάχιστον οι Βουλευτές του ΠΑ.ΣΟ.Κ. και στην Επιτροπή αλλά και σήμερα από τον Εισηγητή, να λένε, ότι στο κάτω-κάτω εμείς απλά εισχωρήσαμε, άλλοι αποφασίζουν.

Πριν, λοιπόν, σχολιάσουμε την ουσία των μέτρων, θέλουμε να επισημάνουμε, ότι έχουμε σοβαρότατες επιφυλάξεις για την ειλικρίνεια αυτής της πρότασης νόμου που φέρνει η Νέα Δημοκρατία, όχι μόνο γιατί προτείνεται εκ του ασφαλούς -τώρα που η Νέα Δημοκρατία δεν είναι κυβέρνηση- όχι μόνο γιατί αποτελούσαν προεκλογικές εξαγγελίες που στόχευαν στην ψηφοθηρία, αλλά γιατί η Νέα Δημοκρατία σαν κυβέρνηση την τετραετία '90-93' έκανε ακριβώς τα αντίθετα απ' αυτά που σήμερα προτείνει. Δυστυχώς οι αμφιβολίες μας ενισχύθηκαν σήμερα, για τις προθέσεις δηλαδή της Νέας Δημοκρατίας μ' αυτήν την πρόταση νόμου, μιας και απ' αυτό που είπε ο Εισηγητής της, φέρνει αυτά τα μέτρα σαν μοναδικά, που μπορούν να άρουν το αδιέξοδο στο οποίο έχουν έλθει σήμερα οι αγρότες.

Ταυτόχρονα, όμως, πρέπει να σημειώσουμε και την υποκριτική απάντηση που δίνει ο κύριος Υπουργός σε κείμενο που μας μοίρασε κατά τη διάρκεια της συνεδρίασης της Διαρκούς Επιτροπής, στην οποία κατηγορεί τη Νέα Δημοκρατία, ότι αυτή τριπλασίασε τις τιμές των λιπασμάτων, ότι πενταπλασίασε τις τιμές των φυτοφαρμάκων, ότι αύξησε κατά 150% τις τιμές των γεωργικών μηχανημάτων, ότι τετραπλασίασε την τιμή του πετρελαίου για αγροτική χρήση, ότι αύξησε κατακόρυφα τα επιτόκια. Και ρωτάμε τελικά την Κυβέρνηση: Γιατί δεν τα μειώνει;

Σήμερα το επιτόκιο της ΑΤΕ, για παράδειγμα, για μεμονωμένους παραγωγούς, φθάνει στο 23,5%. Με δεδομένο πληθωρισμό γύρω στο 8,5%, το καθαρό επιτόκιο είναι περίπου 15%, ίσως το μεγαλύτερο που έχει γνωρίσει αγρότης τις τελευταίες δεκαετίες. Τι θα κάνει, λοιπόν, η Κυβέρνηση γι' αυτά τα επιτόκια; Για τις τιμές των λιπασμάτων, των φυτοφαρμάκων και τα λοιπά; Γιατί δεν τις μειώνει;

Να μην κρύβει, λοιπόν, η Κυβέρνηση την αλήθεια και να μην παίζει ο κύριος Υπουργός με την αγωνία των αγροτών, που σήμερα βρίσκονται και σε αρχή κινητοποιήσεων. Ξέρει πολύ καλά η Κυβέρνηση, ότι αυτές οι αυξήσεις οφείλονται στην πολιτική της ελεύθερης αγοράς, της ασυδοσίας δηλαδή των μονοπωλίων, πολιτική που και η Κυβέρνηση και η Νέα Δημοκρατία ασπάζονται και μάλιστα, δίνουν και όρκους πίστης σ' αυτήν.

Σταματήστε, λοιπόν, κύριε Υπουργέ, να δημιουργείτε εντυπώσεις εν'όψει και των σημερινών κινητοποιήσεων και εσείς, κύριοι της Αξιωματικής Αντιπολίτευσης, με τις αλληλοκατηγορίες σας για την ευθύνη του ξεκληρίσματος της αγροτιάς. Τις έχετε και οι δύο, μιας και τα μέτρα που ακούγονται και έρχονται για συζήτηση και από τις δύο πλευρές, είναι απολύτως συμβατά, αν δεν υπαγορεύονται κιόλας από τις κατευθύνσεις της Ευρωπαϊκής 'Ενωσης, από την ΚΟΑ και τη Συνθήκη του Μαάστριχτ.

Πιστεύουμε ότι τα μέτρα που προτείνονται από την πρόταση νόμου της Νέας Δημοκρατίας είναι αποσπασματικά και μάλιστα, τα περισσότερα αφορούν ελάχιστους αγρότες. Γι' αυτό και τα αποτελέσματά τους θα είναι πενιχρά.

Μιλάμε τελικά για μία μείωση της τάξης του 1% στο κόστος παραγωγής. Μπορεί, δηλαδή, κανείς εύκολα να συμπεράνει και τη σημασία αυτής της πρότασης και άρα να κρίνει τελικά τις προθέσεις του Κόμματος της Αξιωματικής Αντιπολίτευσης σαν αποπροσανατολιστικές εν'όψει και των κινητοποιήσεων.

Στη συζήτηση στην Επιτροπή ακούστηκαν και "κραυγές" απόγνωσης από Βουλευτές του ΠΑ.ΣΟ.Κ. για την κατάσταση στους αγρότες. Μα, αλήθεια, κύριοι Βουλευτές, δεν έχετε ευθύνες γι'αυτήν την κατάσταση; Πώς τελικά τις σπέρνετε αυτές τις ευθύνες;

Δεν θα διαφωνούσε, για παράδειγμα, το Κ.Κ.Ε. -είναι και πρόταση των ίδιων των αγροτών- στην πρόταση για άτοκη ρύθμιση των χρεών των αγροτών.

Η πρόταση αυτή, όμως, έχει κάποιο κόστος. Το κονδύλι πρέπει να εγγραφεί στον κρατικό προϋπολογισμό τουλάχιστον, για να λέμε μετά ότι το διεκδικούμε. 'Εχει εγγραφεί; Και αν δεν έχει -που λέμε ότι δεν έχει εγγραφεί- τελικά, τι θα κάνετε εσείς που το προτείνετε; Θα ψηφίσετε τον Προϋπολογισμό;

'Οσον αφορά τις βαρύγδουπες προτάσεις για τα διαρθρωτικά μέτρα που δήθεν ανακουφίζουν τους αγρότες, θα θέλαμε να πούμε μερικά πράγματα. Πιστεύουμε πως το Μητρώο Αγροτών χρησιμοποιείται σαν φάρμακο για πάσα νόσο, αποπροσανατολιστικά, δίνοντας την εντύπωση πως είναι πανάκεια.

Να θυμηθούμε τις περσινές κινητοποιήσεις, που το χρησιμοποίησε η Κυβέρνηση σαν άλλοθι, για τη μείωση στα καύσιμα. Βέβαια, οι αγρότες το πάλεψαν και σας ανάγκασαν να τους δώσετε τελικά ένα μικρό ποσοστό. Και τώρα με τους αγώνες τους, είμαστε σίγουροι ότι θα σας αναγκάσουν πάλι, ώστε να πετύχουν και άλλα αιτήματα. 

Για το μητρώο, όμως, έτσι όπως αυτό καταρτίζεται, εσείς πάτε με διοικητικό τρόπο, μάλιστα, να μειώσετε τους αγρότες σε μονοψήφιο αριθμό, έτσι όπως ακριβώς η Ευρωπαϊκή 'Ενωση ζητάει. Είναι ελάχιστα τα κίνητρα που μπορούν να έχουν οι αγρότες, μια και εσείς σαν Κυβέρνηση, δεν είσθε διατεθειμένοι να ακολουθήσετε εθνική πολιτική ενισχύσεων των αγροτικών προϊόντων.

Μ'αυτό, λοιπόν, το Μητρώο ένα είναι σίγουρο. Οι φτωχομεσαίοι αγρότες ξεκληρίζονται δια μιας. Αν, για παράδειγμα, ένας μικρός αγρότης έχει αγροτικό εισόδημα 800.000 και από κάποια μεροκάματα έχει περίπου 1.000.000, με βάση το μητρώο, αυτός ο άνθρωπος δεν είναι αγρότης και ας έχει ένα συνολικό εισόδημα της τάξεως του 1.800.000 δραχμών. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Αυτό ισχύει για όλα τα επαγγέλματα.

ΜΑΡΙΑ ΜΠΟΣΚΟΥ:Μιλάμε για τους αγρότες σήμερα και για τους φτωχομεσαίους και για τους μικρομεσαίους και πώς τελικά η Κυβέρνηση θα τους στηρίξει, προβάλλοντας κιόλας το Μητρώο Αγροτών σαν πανάκεια.

'Οσον αφορά την ίδια την κατάρτιση του Μητρώου, υπογράψατε μια σύμβαση με την ΠΑΣΕΓΕΣ στα 540.000.000 με 100.000.000 ΦΠΑ, σύνολο περίπου 640.000.000. Να βάλουμε και άλλα 100.000.000, τα οποία ζητάτε για να διαφημίσετε την αντιλαϊκή αυτή πολιτική, όπως κάνατε και με το κτηματολόγιο. Υποχρεώνετε, όμως, κάθε αγρότη, ο οποίος θα υποβάλλει αίτηση-δήλωση, να πληρώσει στις Διευθύνσεις Γεωργίας 1.500 δραχμές και επιπλέον στις ενώσεις που θα αναλάβουν τη σύνταξη από 500-1000 δραχμές. Οι αγρότες, δηλαδή, τελικά, το Μητρώο θα το πληρώσουν 2.000.000.000 με 2.500.000.000 δραχμές. Και είναι άξιο απορίας, πώς δέχεται η ΠΑΣΕΓΕΣ να πληρώσουν τα μέλη της πέντε φορές πάνω από το κόστος.

Σχετικά με τις εξαγγελίες σας τώρα για την τράπεζα γης και την επέκταση του Λίζινγκ και στον αγροτικό τομέα. Είπατε ότι για την εφαρμογή του Λίζινγκ δεν θα υπάρχει δημοσιονομικό κόστος και άρα, η εταιρεία Λίζινγκ θα φτάσει να δανείζεται από την τράπεζα με επιτόκιο 22%, που θα φτάνει στον αγρότη γύρω στο 25%.

Μπορεί, κύριε Υπουργέ, ένας αγρότης σήμερα να αγοράσει γη με 25% επιτόκιο; Ξέρετε εσείς τέλος πάντων κάποια επένδυση παγίων, που να συμφέρει τελικά, με ένα τέτοιο επιτόκιο που να αποδίδει;

Σχετικά δε με το νομοσχέδιο για τις αγροτικές συντάξεις, για το οποίο πολύς λόγος γίνεται και το οποίο μάλιστα παρουσιάζεται και σαν μέτρο κοινωνικής ευαισθησίας -το ακούσαμε και σήμερα- πιστεύουμε ότι είναι ληστρικό και άδικο. Επιχειρεί νέα επιδρομή στο ήδη πενιχρό εισόδημα των μικρομεσαίων αγροτών.

Πώς αλλιώς μπορεί να κρίνει κανείς ένα νομοσχέδιο, το οποίο διπλασιάζει ουσιαστικά την άμεση εισφορά των αγροτών, σε σχέση μ'αυτά που πλήρωνε ο αγρότης με την πρόσθετη σύνταξη; Θα την πληρώνει μάλιστα για σαράντα πέντε χρόνια, τη στιγμή που σε όλα τα άλλα ταμεία, η μεγαλύτερη διάρκεια ασφάλισης για πλήρη σύνταξη είναι τα τριάντα πέντε χρόνια.

Θεσμοθετεί για πρώτη φορά εισφορά σε βάρος των αγροτών για ιατροφαρμακευτική περίθαλψη, ίση με το μισό της εισφοράς για σύνταξη. Από τη μια προβλέπει εισφορά του κράτους, αλλά με τον ίδιο νόμο διατηρεί τη δυνατότητα να μην καταβάλει ποτέ αυτήν την εισφορά. Υπάρχουν πάμπολλα παραδείγματα δυστυχώς, όπως για παράδειγμα η περίπτωση της πρόσθετης ασφάλισης ή το ΙΚΑ.

Τι θα πάρει τελικά ο αγρότης από αυτό το νομοσχέδιο; Μειώνει τις συντάξεις σε σχέση μ' αυτές που θα έπαιρναν με την πρόσθετη και την προνοιακή. Δεν βελτιώνει τις συντάξεις πείνας των 25.000 και μάλιστα υποσχεθήκατε προεκλογικά 4.000 και λέτε, ότι θα τις δώσετε στους αγρότες. Από την άλλη μεριά παίρνετε αυτό το τετραχίλιαρο για ιατροφαρμακευτική περίθαλψη, όπως λέτε, παραμένοντας τελικά οι αγρότες με το εικοσιπενταχίλιαρο στο χέρι.

Καταργεί σταδιακά από το 2.002 έως το 2025 την προνοιακή σύνταξη. Απαλλάσσεται έτσι το κράτος από μία ετήσια δαπάνη, που με τα σημερινά δεδομένα ανέρχεται στα 275 δισ. δραχμές, ενώ από το 2002 και μετά, όσοι αγρότες και αγρότισσες δεν θα έχουν πληρώσει τις υπέρογκες εισφορές, θα είναι ανασφάλιστοι. Ευνοεί τους ελάχιστους μεγαλοαγρότες που θα ενταχθούν στις ανώτερες ασφαλιστικές κλάσεις.

Από αυτήν την Κυβέρνηση που διαθέτει κοινωνική ευαισθησία ακούσαμε και την εξαγγελία της περικοπής του επιδόματος των πολύτεκνων μητέρων. Ξέρουμε βέβαια, ότι στις διακόσιες χιλιάδες αυτές πολύτεκνες, η πλειοψηφία είναι γυναίκες της υπαίθρου, είναι αγρότισσες δηλαδή.

Πιστεύουμε, λοιπόν, πως με τη σημερινή συζήτηση, με την προβολή της πρότασης αυτής από τη Νέα Δημοκρατία και τις απαντήσεις που δίνει η Κυβέρνηση, για άλλη μία φορά γίνεται προσπάθεια να αποπροσανατολισθούν οι αγρότες από τα πραγματικά προβλήματα που έχει δημιουργήσει η συμφωνία της GATT, της Συνθήκης του Μάαστριχτ, της νέας ΚΑΠ, στις οποίες και οι δύο δίνετε όρκους πίστης.

Τα προβλήματα αυτά, τα ζητούν με αιτήματά τους σήμερα οι αγρότες. Είναι ένα μικρό κομμάτι των αιτημάτων τους το ζήτημα της μείωσης του κόστους παραγωγής. 'Ολα τα υπόλοιπα έχουν να κάνουν με τις χαμηλές ποσοστώσεις, με τα υψηλά πρόστιμα συνυπευθυνότητας, με τις χαμηλές τιμές και επιδοτήσεις, με τις αθρόες εισαγωγές αγροτικών προϊόντων, με την έλλειψη κάθε προστασίας της εγχώριας αγροτικής παραγωγής, με τις ανεξέλεγκτες τιμές των λιπασμάτων και των γεωργικών εφοδίων συνολικά και των μηχανημάτων, με την κατακόρυφη πτώση των επενδύσεων στον αγροτικό τομέα, με τα τοκογλυφικά επιτόκια της Αγροτικής Τράπεζας, με τα χρέη των αγροτικών συνεταιρισμών των αγροτών, με τις συντάξεις πείνας.

Πιστεύουμε, λοιπόν, πως οι αγρότες από τη σημερινή συζήτηση τίποτα το καινούριο δεν έχουν να λάβουν. Πρέπει να κλείσουν τα αυτιά τους στις δικές σας κοκορομαχίες και να συνεχίσουν ασταμάτητα και ενωμένοι τους αγώνες μιας και αυτός τελικά είναι ο μονόδρομος της σωτηρίας τους. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Μπόσκου.

Ο κ. Αποστόλου έχει το λόγο

ΕΥΑΓΓΕΛΟΣ ΑΠΟΣΤΟΛΟΥ: Εμείς, από τη στιγμή που η πρόταση νόμου βελτιώνει τη θέση του 'Ελληνα αγρότη και της αγροτικής εκμετάλλευσης, είμαστε θετικοί. 'Ομως, δεν μπορούμε να μην πούμε, ότι η πρόταση νόμου της Νέας Δημοκρατίας υποκρύπτει ένα φαρισαϊσμό. Και αυτό γιατί δεν είναι άμοιρη ευθυνών -στο ποσοστό της βέβαια- και η Νέα Δημοκρατία, όπως είναι και το ΠΑ.ΣΟ.Κ. για τη σημερινή άθλια κατάσταση της ελληνικής γεωργίας.

Οι σημερινές και συνεχείς κινητοποιήσεις του αγροτικού κόσμου, δεν είναι απόρροια μόνο μιας συγκεκριμένης σημερινής πολιτικής. Είναι αποτέλεσμα μιας πολιτικής που ασκήθηκε τα τελευταία τουλάχιστον είκοσι χρόνια σ' αυτήν τη Χώρα. Τα τελευταία είκοσι χρόνια τη Χώρα την κυβέρνησαν το ΠΑ.ΣΟ.Κ. και η Νέα Δημοκρατία και έχουν το ανάλογο μερίδιο για τον αφανισμό που απειλεί τον αγροτικό κόσμο της Χώρας.

Δεν μπορώ να μην τονίσω ότι εσείς, κύριοι της Νέας Δημοκρατίας, το 1991 καταργήσατε την ΚΥΔΕΠ και απελευθερώσατε τις τιμές των δημητριακών, με αποτέλεσμα το κόστος των ζωωτροφών σε μια μέρα να αυξηθεί κατά 60% και η επιβάρυνση του κόστους παραγωγής των αγροτικών προϊόντων να φθάσει στο 60%, χωρίς να υπάρξει αντίστοιχη αύξηση της αξίας του παραγόμενου προϊόντος.

Στη δική σας κυβερνητική θητεία τα επιτόκια της Aγροτικής Τράπεζας ανέβηκαν από 18% σε 28% εώς 32%, συμπεριλαμβανομένων των τόκων υπερημερίας. Υπάρχουν, λοιπόν, σήμερα στον αγροτικό χώρο προβλήματα, τα οποία είναι προβλήματα δεκαετιών, προβλήματα που για μας οφείλονται στην ανυπαρξία αγροτικής πολιτικής, στην έλλειψη εθνικής στρατηγικής και ειδικά στις διαπραγματεύσεις με τις χώρες της Ευρωπαϊκής 'Ενωσης. Σήμερα βλέπουμε μια γεωργία εύθραυστη και ευάλωτη και αυτό οφείλεται στη στρεβλή της ανάπτυξη.

Η σχέση μεταξύ φυτικής και ζωϊκής παραγωγής δεν είναι ισορροπημένη. Από τη μια μεριά έχουμε μια ζωοκομική παραγωγή η οποία δεν επαρκούσε και δεν επαρκεί για την κάλυψη των αναγκών της Xώρας σε ζωοκομικά προϊόντα και από την άλλη έχουμε επέκταση αρκετών κλάδων της φυτικής παραγωγής με παραγωγικές δυνατότητες πέραν των δυνατοτήτων διάθεσης, τόσο στην εσωτερική όσο και στη διεθνή αγορά. Ακόμα βέβαια και η διάρθρωση αυτής της φυτικής δραστηριότητας δεν είναι η σωστή, γιατί έχουμε μια στροφή προς επιδοτούμενες καλλιέργειες που αργότερα υφίστανται περιορισμούς, ποσοστώσεις και δεν έχουμε τη στροφή προς καλλιέργειες οι οποίες μπορούν να βοηθήσουν στην ανάπτυξης της ζωικής παραγωγής και εννοώ τις καλλιέργειες ζωοτροφών και άλλων συναφών.

Η μέχρι σήμερα ακολουθούμενη πολιτική από τις κυβερνήσεις του ΠΑ.ΣΟ.Κ. και της Νέας Δημοκρατίας συνέτειναν στην απορρόφηση των πόρων της κοινής αγροτικής πολιτικής με μια χρηματοληπτική αντίληψη και μόνο. Οι κοινοτικοί πόροι κατασπαταλήθηκαν σε καταναλωτικές ανάγκες και όχι υπέρ των διαρθρωτικών επενδύσεων που θα εξασφάλιζαν την αναγκαία υποδομή στη γεωργία και θα δημιουργούσαν ανταγωνιστικές αγροτικές εκμεταλλεύσεις.

Ως Χώρα δεν αξιοποιήσαμε στη σωστή κατεύθυνση το ευνοϊκό καθεστώς προστατευτισμού που παρείχε η κοινή αγροτική πολιτική και δεν αξιοποιήσαμε προς όφελος της γεωργίας τα μεσογειακά ολοκληρωμένα προγράμματα, το Πρώτο Πακέτο Ντελόρ.

Το αποτέλεσμα των παραπάνω σήμερα που η κοινή αγροτική πολιτική προσαρμόζεται στα πλαίσια της GATT, είναι τα οξυμένα προβλήματα της ελληνικής γεωργίας να γίνονται χειρότερα. Από όλες τις αγροτικές περιοχές και για όλα τα αγροτικά προϊόντα εκπέμπονται κραυγές απόγνωσης. Η ποσοστιαία συμμετοχή του αγροτικού προϊόντος στο συνολικό εισόδημα της Χώρας μειώνεται συνεχώς και αυτό έχει επίπτωση στην όλη οικονομική δραστηριότητα του Κράτους. Ο αγροτικός πληθυσμός μειώνεται συνεχώς, η μέση ηλικία των αγροτών μας είναι 57 ετών. Δεν υπάρχει πρόνοια για την είσοδο νέων στο επάγγελμα και στο 70% των αγροτικών εκμεταλλεύσεων, δεν εξασφαλίζεται διαδοχή.

Στην πλειοψηφία τους οι αγροτικές εκμεταλλεύσεις, είτε είναι οριακές είτε ανήκουν σε άτομα μερικώς απασχολούμενα με τη γεωργία. Η αγροτική πίστη από διευκόλυνση έχει γίνει βραχνάς για τον αγρότη. Τα υψηλά επιτόκια και οι τόκοι υπερημερίας έχουν οδηγήσει τους 'Ελληνες αγρότες σε απελπιστική κατάσταση. Πρέπει κάποτε το θέμα ειδικά των τόκων υπερημερίας να μελετηθεί και όσον αφορά το ποσό του 4% αλλά και όσον αφορά το χρόνο έναρξής του.

Είναι γνωστό σε όλους ότι οι γεωργοί πληρώνονται την αξία των προϊόντων τους με επιταγές τετράμηνες και πεντάμηνες και οι τόκοι υπερημερίας μπαίνουν από την ημερομηνία συγκομιδής των προϊόντων. Αυτό ειδικά πρέπει να προσεχθεί από την πολιτική ηγεσία του Υπουργείου Γεωργίας.

'Οσον αφορά τις ρυθμίσεις που κάθε τόσο εξαγγέλλονται, για μας δεν είναι τίποτε άλλο παρά μετατόπιση και διόγκωση του προβλήματος, αφού δεν αντιμετωπίζουν το πρόβλημα στη ρίζα του. Απλά μια πρόσκαιρη δανειοληπτική ικανότητα εξασφαλίζουν υπό προϋποθέσεις βέβαια και τίποτε άλλο. 

Αλλά είναι όμως δυστυχώς μερικές φορές αναγκαίες. Και απ'ό,τι άκουσα χθες, ο κύριος Υπουργός δήλωσε, ότι εξετάζει το θέμα της ρύθμισης των ληξηπροθέσμων χρεών ύψους 350 δισεκατομμυρίων. Δεν πιστεύω η ανακοίνωση να έγινε εν όψει της σημερινής κινητοποίησης.

Το συνεταιριστικό κίνημα θα μπορούσε να προσφέρει πολλά, ειδικά σ'αυτήν την κρίση, δυστυχώς έχει κατασυκοφαντηθεί. Εξυπηρέτησε μέχρι σήμερα άλλες καταστάσεις και αδυνατεί ουσιαστικά να παρέμβει. Σήμερα χρειαζόμαστε μια εθνική αγροτική πολιτική, που θα ρίξει ειδικά το βάρος στην αναδιάρθρωση των καλλιεργειών και μια πολιτική η οποία θα συγκεκριμενοποιηθεί κατά κλάδο και προϊόν. Και αυτήν την πολιτική πρέπει να προσπαθήσουμε να προωθήσουμε στα πλαίσια της υπό αναθεώρηση κοινής αγροτικής πολιτικής και στην υπό αναθεώρηση GATT.

Εμείς προτείνουμε στους τομείς που υπάρχει ο θεσμός της απόσυρσης, να δοθεί μια διαφορετική κατεύθυνση. Με τη πρόθεση βοήθειας, αν είναι δυνατόν, της Ευρωπαϊκής 'Ενωσης, να γίνουν τέτοιες αναδιαρθρώσεις στις καλλιέργειες αυτές, που να στραφούν προς άλλους κλάδους, που η Χώρα μας είναι ελλειμματική. Και επιμένουμε ειδικά στους κλάδους ζωοτροφών.

Στους τομείς που η κοινοτική αγορά είναι ελλειμματική και η Χώρα μας πλεονασματική, όπως είναι το βαμβάκι, που απασχολεί έντονα αυτήν την περίοδο τον αγροτικό κόσμο, να επιδιωχθεί η μη εφαρμογή της συνυπευθυνότητας. Και στους τομείς όπου η κοινοτική αγορά είναι πλεονασματική και η Χώρα ελλειμματική, όπως είναι το αγελαδινό γάλα, εκεί πρέπει να αυξηθούν οι ποσοστώσεις. Για μας είναι εντελώς παράλογο το να τροφοδοτούμε το έλλειμμά μας με αγελαδινό γάλα από άλλες πλεονασματικές περιοχές και να τιμωρούμεθα γιατί προσπαθούμε να καλύψουμε την εγχώρια κατανάλωση από δική μας παραγωγή. Πρέπει δηλαδή να επιδιωχθεί επίμονα η αύξηση της ποσόστωσης τουλάχιστον στα όρια της εγχώριας κατανάλωσης.

Ειδικότερα για τα προτεινόμενα μέτρα υπέρ των αγροτών και των αγροτικών εκμεταλλεύσεων από την πρόταση νόμου, συμφωνούμε και θέλω να προσθέσω ορισμένα πράγματα που εκφράζουν την άποψή μας.

Επειδή αναφέρεται στην πρόταση νόμου για τη μείωση του ΦΠΑ από 18% σε 8%, αυτό επειδή τελεί υπό την έγκριση της Ευρωπαϊκής 'Ενωσης και αναφέρεται στη σχετική Κοινοτική Οδηγία, ίσως υπάρξει κάποια δυσκολία στο να αλλάξει η Κοινοτική Οδηγία. Εμείς θα προτείναμε να εξεταστεί η περίπτωση αύξησης της επιστροφής του ΦΠΑ στο ποσοστό 100% και μόνο στους κατά κύριο επάγγελμα αγρότες.

'Οσον αφορά στα άρθρα που αναφέρονται στη ρύθμιση της μεταβιβαζόμενης αγροτικής γης, προτείνουμε να μπει ένα αφορολόγητο όριο στρεμμάτων ανάλογα με την καλλιέργεια και πάντα από πατέρα αγρότη σε παιδί αγρότη, υπό την προϋπόθεση ότι στη μεταβίβαση θα αναφέρεται δεκαπενταετής περίοδος αγροτικής χρήσης. Μπορούμε να πούμε π.χ. 50 στρέμματα για δενδρώδεις καλλιέργειες γης, μπορούμε να πούμε 80 στρέμματα για ποτιστικές καλλιέργειες με κηπευτικά, μπορούμε να πούμε 150 στρέμματα για ξηρικές καλλιέργειες. Δεν υπάρχει λόγος να αναφέρουμε ως προϋπόθεση απαλλαγής, ότι η μεταβιβαζόμενη γη θα βρίσκεται εντός ορίων οικισμού ή σχεδίων πόλεων, κωμοπόλεων και κοινοτήτων. Αντίθετα πιστεύουμε, ότι πρέπει και σ'αυτές τις περιπτώσεις να δίδεται απαλλαγή φόρου μεταβίβασης, αφού έτσι αποτρέπεται έστω για δεκαπέντε χρόνια η αστικοποίηση της αγροτικής γης. Εξάλλου αν κάποιος θέλει να την αξιοποιήσει ως αστική γη μετά τη μεταβίβαση και πριν την παρέλευση των δεκαπέντε χρόνων, θα πληρώσει τον αναλογούντα φόρο.

Στο θέμα της μείωσης του κόστους των οικιών, μπορεί να επωφεληθεί της διάταξης αυτής ο οποιοσδήποτε, είτε είναι αγρότης είτε δεν είναι, εφ'όσον κτίζει κατοικία μέχρι 160 τ.μ.

Θεωρούμε ότι αυτό πρέπει να δοθεί μόνο στους μόνιμους κατοίκους τέτοιων περιοχών για να μην επωφελούνται άλλοι και έχουμε βίλες και σπίτια σε ανθρώπους, που μπορεί να έχουν κάποια σχέση με τον αγροτικό χώρο, όμως δεν είναι κατ'επάγγελμα αγρότες. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Ρόκος, εκ μέρους του Δημοκρατικού Κοινωνικού Κινήματος έχει το λόγο.

ΓΕΩΡΓΙΟΣ ΡΟΚΟΣ: Κυρίες και κύριοι συνάδελφοι, η Αντιπολίτευση είναι θεσμός της Δημοκρατίας και έχει ιδιαίτερο ρόλο στο δημοκρατικό μας σύστημα. Οι προτάσεις και οι θέσεις πρέπει να είναι στη σφαίρα της ιδεολογίας της και της πολιτικής της πρότασης, που προτείνεται σταθερά κάθε φορά στον Ελληνικό Λαό.

Αυτές οι θέσεις και απόψεις πρέπει να πείθουν για τη συνέχεια και τη συνέπεια, πράγμα που δεν συμβαίνει για τη Νέα Δημοκρατία, που όχι μόνο μ'αυτό το νομοσχέδιο, αλλά γενικότερα, η στάση της στη Βουλή είναι υποκριτική και ανειλικρινής για τα μεγάλα κοινωνικά στρώματα, όπως και για τους αγρότες.'Οταν ασκεί εξουσία, τα οδηγεί στο κοινωνικό περιθώριο.'Οταν αντιπολιτεύεται, τα εμπαίζει χύνοντας κροκοδείλια δάκρυα για τα εισοδήματά τους. Προσπαθεί έτσι να αφαιρέσει τον ουσιαστικό αντιπολιτευτικό λόγο από εκείνες τις δυνάμεις που με ειλικρίνεια και σαφήνεια, υπευθυνότητα και ρεαλισμό τον εκφράζουν, επιτείνοντας έτσι την αναξιοπιστία του πολιτικού μας συστήματος, βαθαίνοντας την κρίση σ'αυτήν τη Χώρα. Βέβαια, μεγάλη ευθύνη σ'αυτήν την τελική κατάληξη δυστυχώς, έχει και το ΠΑ.ΣΟ.Κ., το οποίο ξέχασε αυτούς που εξέφραζε χρόνια τώρα. Μπλεγμένο και αυτό μέσα από μια τακτική που επιβάλλεται από εξωθεσμικά κέντρα του εσωτερικού και εξωτερικού, οδηγεί και αυτό με τη σειρά του τη Χώρα και την πολιτική ιδιαίτερα σε βαθιά κρίση.

Μιλάμε για ένα συγκεκριμένο νομοσχέδιο, που αφορά ένα από τα μεγαλύτερα κομμάτια του Ελληνικού Λαού. Το 26%, το 27% κατ'άλλους, του ενεργού μας πληθυσμού, ενασχολείται με τη γεωργία. Αριθμός δυσανάλογος στα πλαίσια της Ευρωπαϊκής 'Ενωσης, όπου τον μέσο όρο τον προσδιορίζουν στο 8% με 9%. Είναι ένα μεγάλο ζήτημα, στο οποίο πρέπει με σοβαρότητα και μελέτη κανείς να απαντήσει.

Κατ'αρχήν, δεν πρέπει να αγχωνόμαστε. Μια τέτοια κατάληξη θα πρέπει να την επιδιώξουμε στο βάθος του χρόνου και να αντισταθούμε σε οποιαδήποτε πιεστική τακτική που επιβάλλουν ξένα κέντρα και ξένες αποφάσεις. Θα έλεγα να αντιδράσουμε.

'Εχει μία ιδιαιτερότητα αυτή η Χώρα. Δεν είναι η Χώρα των μεγάλων πεδινών εκτάσεων. Δεν έχει καμιά σχέση με τις άλλες ευρωπαϊκές χώρες. Κάπου, θα έλεγε κανείς, ότι ακουμπάει σε ιδιομορφία γεωλογική τις χώρες της Μεσογείου. Πώς απαντάμε; Μα, και η δομή της κοινωνίας μας είναι διαφορετική.'Ηδη, λέμε όλοι μας και το δεχόμαστε, ότι εκ των πραγμάτων είμαστε η Xώρα της μικρομεσαίας μεταποιητικής επιχείρησης, η Χώρα του τουρισμού και της γεωργίας. Μέσα σ'αυτό το πλαίσιο, λοιπόν, θα πρέπει κανείς πράγματι να αναζητήσει τους σχεδιασμούς που θα την βγάλουν από την κρίση την οικονομική. Πώς μπορεί, λοιπόν, να γίνει αυτό; Δεν μπορούμε να μιλάμε αυτόνομα για τον κλάδο της γεωργίας, χωρίς να εξετάσουμε τις άλλες δύο βασικές δομές της οικονομίας μας, αν δεν αναπτυχθεί η μικρομεσαία μεταποιητική επιχείρηση, η οποία μπορεί να απασχολήσει ένα πολύ μεγάλο κομμάτι από τον ενεργό πληθυσμό της γεωργίας, μιας και από την ιδιομορφία της είναι και αυτή μικρή και ευέλικτη και εδράζει κυρίως στην ύπαιθρο.

Για να γίνει αυτό, όμως, πράγματι θέλει και σ' αυτήν την κατεύθυνση περισσότερο κουράγιο, για σημαντικές αποφάσεις.

Λέμε ταυτόχρονα, ότι είμαστε και Χώρα του τουρισμού. Λέγαμε, φίλοι του ΠΑ.ΣΟ.Κ. κάποτε, ότι θα παντρέψουμε το βουνό και τη θάλασσα, θα κάνουμε αγροτοβιομηχανικές επιχειρήσεις. Τα ξεχάσαμε και κάναμε πολλά μα πάρα πολλά καζίνο, για να δημιουργήσουμε μαζί με άλλα, ένα επιπλέον κοινωνικό και οικονομικό αδιέξοδο. Θα μπορούσε πράγματι ένας σχεδιασμός και στον τομέα του τουρισμού να απορροφήσει ένα σημαντικό κομμάτι από το γεωργικό τομέα. Ας μείνουμε στο γεωργικό τομέα. Είναι οι κάθε φορά εξαγγελίες εκ του ασφαλούς, όταν είμαστε στην Αντιπολίτευση, αυτές που δίνουν πράγματι τη λύση; Είναι οι μίζερες, σταγόνα - σταγόνα, παροχές που κάθε φορά, καθοδηγούμενες από ηγετικές ομάδες, κυβερνήσεις, ακόμα και όταν ονομάζονται προοδευτικές, ικανές να δώσουν λύση; Χρειάζεται ένα σχέδιο εθνικής αγροτικής πολιτικής. Και αυτό μπορεί να γίνει μόνο από Κόμματα και από κυβερνήσεις, που είναι αποφασισμένα να ξεπεράσουν το πολιτικό κόστος να οδηγήσουν αλλού τη Χώρα.

Κυρίες και κύριοι συνάδελφοι, όλα αυτά, αν ήταν μόνο οικονομίστικα, θα έλεγε κανείς, ότι θα είχαν μία άλλη προτεραιότητα. 'Εχουν, όμως, μία ακόμα μεγαλύτερη προτεραιότητα, γιατί η ιστορία του αγροτικού τομέα ακουμπά ακόμα και τη δική μας ύπαρξη. 

Και μιλούσαμε και προχθές για προϋπολογισμούς και για δαπάνες εθνικής άμυνας. Ξεχνάμε, όμως, ότι αυτή δεν θα την κάνουν κάποιοι αστοί της Αθήνας. Και δεν μπορεί να σκέπτεσθε έτσι. Χρειάζεται παλλαϊκή άμυνα και αυτή θα γίνει με τους αγρότες της υπαίθρου. Και όταν ένας πεινάει, δεν έχει αντοχές να υπερασπίσει ούτε οράματα ούτε ιστορίες.

Με τις πολιτικές που ακολουθήθηκαν χρόνια, υπάρχει μία συνέπεια, η ερήμωση της υπαίθρου, η ερήμωση της ακριτικής Ελλάδας, η ερήμωση των νησιών και αυτό εμπεριέχει εκ των πραγμάτων τους δικούς του κινδύνους.

Πέρα από την αναποτελεσματικότητα λειτουργίας και του οικονομικού μας συστήματος στο σύνολο, σκέπτεσθε πόσα έργα υποδομής χρειάζεσθε κάθε χρόνο στην Αθήνα, για να την κάνετε να αναπνεύσει; Αν αυτά τα χρήματα πήγαιναν σε εγγειοβελτιωτικά έργα, σε έργα αναδασμών, υδροδότησης, ξεχερσωμάτων εκτάσεων, που έτσι κι αλλιώς έχουν εγκαταλειφθεί, ξέρετε ότι και αυτό θα έδινε μία άλλη ώθηση στην οικονομία και μία διέξοδο;

Ξεχνάτε ότι η δομή της οικονομίας μας έτσι κι αλλιώς είναι μία δομή οικονομίας μικρού μεγέθους και σ' αυτήν τη μορφή της οικονομίας ο αγρότης μπορεί και πρέπει να παίξει το δικό του ρόλο.

Βεβαίως, δεν είναι τυχαίο ότι είναι μικρός ο γεωργικός κλήρος. Είναι και συνέπεια της ιδιομορφίας του εδάφους, που έλεγα στην αρχή. Πώς, όμως μπορούμε να απαντήσουμε; 

Μπορούμε να απαντήσουμε, κυρίες και κύριοι συνάδελφοι, ενισχύοντας τη συνεταιριστική αντίληψη των αγροτών. Τι κάναμε τόσα χρόνια; Την υπονομεύσαμε, ρίξαμε τα αναθέματα κάθε φορά σε ηγέτες ή ηγετίσκους του συνεταιριστικού κινήματος, που δεν θελήσαμε ποτέ να τους ελέγξουμε ουσιαστικά, διότι θέλαμε να τους ελέγχουμε μόνο κομματικά. Κι έτσι και σ' αυτόν τον κλάδο δημιουργήσαμε τις δικές μας αδυναμίες.

Πώς μπορούμε να απαντήσουμε; Φυσικά εξυγιαίνοντας το ίδιο το συνεταιριστικό κίνημα, αποφεύγοντας τον εναγκαλισμό του, δίνοντάς του το πολύ-πολύ κάποια στήριξη επιστημονική, για να μπορέσει από μόνο του να συμπορευθεί με τις σύγχρονες ανάγκες που δημιουργεί το τέρας που λέγεται Ευρωπαϊκή 'Ενωση.

Τι προτείνουμε; Προτείνουμε σ' αυτό τη θέσπιση μιας Διακομματικής Επιτροπής, που με την αρωγή των εμπλεκόμενων φορέων και επιστημονικών παραγόντων, θα μπορέσει να βαδίσει σε μία σωστή κατεύθυνση μιας αγροτικής πολιτικής, προσαρμοσμένης στα ελληνικά δεδομένα. 

Με αυτό θέλουν να ξεπεράσουν κάποιοι τις μικροψυχίες και τη λογική του άλλα λέμε σήμερα και άλλα κάνουμε αύριο. Πρέπει να εντάξουμε αυτήν τη νέα πολιτική στη δομή της οικονομίας, όπως έχει. Και να παλέψουμε στα πλαίσια της Ευρωπαϊκής 'Ενωσης, απαιτώντας και διεκδικώντας μια πραγματική δομή διαχείρισης των αγροτικών ζητημάτων, που έχει σχέση με την Ελλάδα, άσχετα αν αυτή δεν ανταποκρίνεται στις άλλες χώρες της Ευρωπαϊκής 'Ενωσης.

Εμείς ευαίσθητοι, έτσι και αλλιώς, σε ό,τι αφορά αυτά τα λαϊκά στρώματα και τους αγρότες της υπαίθρου, θα ψηφίσουμε την πρόταση της Νέας Δημοκρατίας, όπως θα ψηφίσουμε κάθε πρόταση που δίνει τη δυνατότητα της αύξησης του εισοδήματος των χαμηλών λαϊκών στρωμάτων. Ταυτόχρονα θα καταγγείλουμε, με την υπερψήφιση της πρότασης, την υποκριτική πολιτική, που κάθε φορά ακολουθείτε. Γιατί είμαστε σίγουροι, κύριοι και κυρίες συνάδελφοι της Νέας Δημοκρατίας, ότι το προτείνετε, γνωρίζοντας ότι δεν έχει το κουράγιο ούτε αυτή η Κυβέρνηση να απαντήσει θετικά.

Θα είμαστε έτσι και αλλιώς εδώ και μέσα από τον Προϋπολογισμό θα βρούμε, αν και αυτά που είπε ο κύριος Υπουργός στην προηγούμενη συνάντηση που είχαμε, είναι διατεθειμένος, στα πλαίσια μιας άλλης πολιτικής να περάσει, αυτά που έχουν σχέση με κονδύλια, με την παραγραφή των χρεών ή τη ρύθμιση των χρεών του αγροτικού τομέα ή κάτι άλλα που προχθές στην Επιτροπή μας ανέπτυξε. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης):Ευχαριστούμε τον κ. Ρόκο.

Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κυρίες και κύριοι συνάδελφοι, οι Βουλευτές της Νέας Δημοκρατίας κατέθεσαν ξανά την πρόταση νόμου, που είχαν καταθέσει και τον προηγούμενο χειμώνα πριν τις εκλογές.

Η πρόταση που είχαν καταθέσει τότε απετέλεσε τη βασική πολιτική πρόταση της Νέας Δημοκρατίας στη διάρκεια των εκλογών. 'Ηταν η γνωστή προεκλογική καμπάνια των επτά σημείων. Από την πρόταση νόμου λείπει μόνο το δεκαχίλιαρο, για να συμπληρωθεί το πακέτο των υποσχέσεων, χωρίς αντίκρισμα.

Η Νέα Δημοκρατία, επειδή έχασε πάρα πολλά ακροατήρια, έχει συγκεκριμένο ακροατήριο, του αγροτικού κόσμου. 'Εχει καταθέσει μέχρι τώρα στο νέο Κοινοβούλιο δύο επερωτήσεις, με άγριες δημαγωγίες και ανεύθυνες τοποθετήσεις και του Αρχηγού του Κόμματος, αλλά και των Βουλευτών της και σήμερα επαναφέρει την παλιά πρόταση νόμου.

Προσπάθησε όλες αυτές τις ημέρες να έλθει σύντομα η συζήτηση, για να είναι μέσα στην ημέρα της κινητοποίησης και να δείξει με το γνωστό φαρισαϊσμό της, όπως και άλλοι συνάδελφοι είπαν, ότι ενδιαφέρεται για τα προβλήματα του αγροτικού κόσμου και της αγροτικής παραγωγής.

Αλλά τι θα περίμενε κανείς από τη Νέα Δημοκρατία, ένα Κόμμα βαθιά συντηρητικό, που τώρα τελευταία έχει και λαϊκίστικες και δημαγωγικές περγαμηνές, πρωτοφανείς σε σχέση με άλλες περιόδους.

Η πρόταση αυτή δεν έχει καμιά διαρθρωτική όψη. Δεν θέλει να αντιμετωπίσει τα προβλήματα, που απασχολούν εκατοντάδες χιλιάδες αγρότες ή τα προβλήματα που έχουν σχέση με την παραγωγή ή την ανταγωνιστικότητα και ποιότητα των προϊόντων ή με τις αγορές των προϊόντων ή τα προβλήματα που έχουν σχέση με τις αγορές των προϊόντων ή έχουν σχέση με το εισόδημα των αγροτών. Αλλά πιάνει ορισμένες πλευρές ενός θέματος, για ορισμένα στρώματα του πληθυσμού στον αγροτικό κόσμο, του θέματος που λέγεται κόστος παραγωγής και ασφαλώς αφήνει έξω το κόστος της μεταποίησης και της εμπορίας από τη λογική της. Και ασφαλώς αφήνει έξω από τη λογική της και το κόστος του χρήματος.

'Εχει ευθύνες η Νέα Δημοκρατία, γιατί ως Κυβέρνηση ανέβασε τα επιτόκια, για τα οποία τώρα οδύρεται.

Kύριοι συνάδελφοι, τα λέω αυτά για τη Νέα Δημοκρατία, γιατί ως Κόμμα που κυβέρνησε τη Χώρα κατά τη διάρκεια της τριετίας, ενθάρρυνε αυξήσεις στα είδη πρώτης ανάγκης που έχουν σχέση με το κόστος παραγωγής. Το 1990 η αύξηση έφθασε τα 22%, το 1991 στο 31% και το 1992 στο 14%. Η Παράταξη αυτή, που μιλάει τώρα για το κόστος παραγωγής, τριπλασίασε τις τιμές των βασικών λιπασμάτων, πενταπλασίασε τις τιμές των βασικών φυτοφαρμάκων, αύξησε κατά 150% τις τιμές των γεωργικών μηχανημάτων. Και τώρα έρχεται να ζητάει τη μείωση του ΦΠΑ! Τετραπλασίασε την τιμή του πετρελαίου για αγροτική χρήση. Απο 37,9 σε 136 δραχμές. Τώρα ζητάει μείωση! Αύξησε κατακόρυφα τα επιτόκια και επιβάρυνε συνολικά τους αγρότες με 450 δισ. Και όσον αφορά τις ζωοτροφές; Θα προσχωρήσω στην αύξηση που γνωστοποίησε ο συνάδελφος του Συνασπισμού. Το κόστος πήγε στο 60% μέσα σε μία ημέρα; Τι είδους θράσος χρειάζεται στην πολιτική, για να έρχεται κανένας και να κάνει πως δεν αντιλαμβάνεται, ότι δε συνέβη τίποτα, να πλειοδοτεί, να αφήνει υπονοούμενα, να αφήνει αιχμές και διάφορες άλλες μικροπολιτικές, όταν υπάρχουν τέτοια σοβαρά αποτελέσματα;

Η Κυβέρνηση του ΠΑ.ΣΟ.Κ., όσον αφορά το πρώτο θέμα της πρότασης νόμου, έχει προχωρήσει στη θέσπιση μιας μερικής απαλλαγής, που αναφέρεται στη μείωση του εκάστοτε ισχύοντα συντελεστή ειδικού φόρου κατανάλωσης στο πετρέλαιο. Και δήλωσε ο Πρωθυπουργός, ότι θα πάμε σε περαιτέρω θετική κατεύθυνση στο θέμα, αλλά με μια βασική προϋπόθεση: Να ολοκληρωθεί το Μητρώο των Αγροτών, που δεν είναι πανάκεια δια πάσαν νόσο, όπως είπε συνάδελφος από το Κ.Κ.Ε. Είναι μία προϋπόθεση, γιατί σήμερα σ' αυτό το ποσοστό που υπάρχει μείωση του συντελεστή ειδικού φόρου κατανάλωσης, υπάρχει πρακτική και το αποτέλεσμα ότι ήταν πολύ πενιχρό, διότι πήγε σε όλους και δεν ήταν όλοι αγρότες, ή δεν ήταν κατά κύριο επάγγελμα αγρότες, ή δεν ήταν τουλάχιστον κατά το 50% του εισοδήματος αγρότες.

'Αρα δεν είναι απλώς ένα πρόσχημα. Είναι μία από τις δύο προϋποθέσεις. Και η δεύτερη προϋπόθεση ασφαλώς είναι το κόστος. Να υπάρχει, δηλαδή, η δημοσιονομική δυνατότητα ή τουλάχιστον να γνωρίζουμε ότι θα αφαιρεθεί από τα δημοσιονομικά έσοδα της Χώρας ένα ορισμένο ποσοστό, να το κάνουμε εν συνειδήσει, να ξέρουμε γιατί πρέπει να βοηθήσουμε.

Το δεύτερο θέμα που έθεσαν οι συνάδελφοι στην πρόταση νόμου είναι το θέμα του Φ.Π.Α. Η Παράταξη της Νέας Δημοκρατίας, η οποία τώρα έχει ανησυχίες αν σωστά εκπροσωπείται το Ελληνικό Κράτος τα όργανα της Κοινότητας, αν δηλαδή είμαστε πατριώτες -έχουμε και πατριδοκαπηλεία τώρα-αν είμαστε αγωνιστές, διαπραγματευόμαστε μαχητικά -όταν περισσεύει ο νους, αρχίζει η δημαγωγία- οι κύριοι λοιπόν αυτοί, ήταν Κυβέρνηση και όταν γινόταν η συζήτηση τόσο πολύ καλά διαπραγματεύτηκαν, πριν τέσσερα χρόνια, που δέχθηκαν το ΦΠΑ στα αγροτικά μηχανήματα, στο 18%! Αυτό πριν τέσσερα χρόνια! 'Αλλαξαν πολιτική τώρα; Θα το πρότειναν αν ήταν Κυβέρνηση;

Το επόμενο θέμα αφορά το ρεύμα της Δ.Ε.Η. Το ρεύμα που δίνεται στους αγρότες είναι το πιο φθηνό από άποψη κόστους. 'Ομως για την αγροτική παραγωγή είναι υψηλό. Αυτή είναι μία αλήθεια. Θα αντιμετωπισθεί το θέμα με επιδότηση ή πρέπει να δούμε μια γενικότερη πολιτική, ώστε να μειωθεί το κόστος στο ρεύμα της παραγωγής; Και ασφαλώς συμφωνούμε με τη σκέψη της Νέας Δημοκρατίας στην αιτιολογική της έκθεση ότι πράγματι πρέπει να γίνει μία συμφωνία με τη Δ.Ε.Η. και τον παραγωγικό κόσμο της Χώρας στον αγροτικό τομέα, ότι δεν μπορούν οι λογαριασμοί, που έχουν σχέση με τις μεταγενέστερες πληρωμές, να οδηγούν σε ένα αποτέλεσμα που θα διακόπτεται το ρεύμα.

Γιατί οι αγρότες πληρώνονται κατά περιόδους ανάλογα με την εξέλιξη και την εμπορία των προϊόντων. Αυτό πρέπει να αποτελέσει αποτέλεσμα συμφωνίας, όπως επίσης θα πρέπει ύστερα από ένα εύλογο χρονικό διάστημα -και εδώ συμφωνούμε επίσης- να μην υπάρχουν τόκοι υπερημερίας και συμβατικοί τόκοι, λόγω του ότι πιθανά να προκύψει κάποια διακοπή εξ αιτίας ακριβώς της μεταγενέστερης δυνατότητας που έχουν οι αγρότες να πληρώσουν λόγω της εξέλιξης των προϊόντων και της εμπορίας τους.

Κύριοι συνάδελφοι, για τα πρώτα τρία μέτρα, αυτά που προτείνει η Νέα Δημοκρατία, υπάρχει ένα κόστος της τάξης των 100 δισ. και πλέον και αυτό βέβαια αποτελεί το 3,69 της εκκαθάρισης της αξίας της γεωργικής γης.

Στη συνέχεια η πρόταση αναφέρεται σε απαλλαγές λόγω μεταβιβάσεως ακινήτων. Τα κόστη, όμως, που εκ πρώτης όψεως θέλει να δώσει ως εκδοχή η Παράταξη της Νέας Δημοκρατίας, μέσα από αυτήν την πρόταση, είναι πρωτοφανή. Διότι είναι γνωστό, ότι σήμερα ένα ξερό χωράφι έχει μία συγκεκριμένη αξία και ένα ποτιστικό χωράφι μία άλλη και όχι αυτή βέβαια σ'αυτά που αναφέρεται η Παράταξη της Νέας Δημοκρατίας. Δηλαδή δεν είναι τόσο μεγάλα τα κόστη όσο αναφέρουν οι συνάδελφοι. Είναι πάρα πολύ λιγότερα. Σε καμία περίπτωση ένα στρέμμα ξερό δεν υπερβαίνει τις 100.000 με 150.000...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Γιατί δεν το δίνετε;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Γιατί υπάρχει μία νοοτροπία, κύριε Πρόεδρε, πολλοί συνάδελφοι μίλησαν πριν και είπαν ενδιαφέροντα πράγματα και ένα από αυτά είναι το ζήτημα του ταμείου ασφάλισης. Τονίστηκε πολύ σωστά από κάποιο συνάδελφο, ότι ένας αγρότης δεν νιώθει ασφαλής για το τέλος του βίου του όταν δεν έχει μία σύνταξη πλήρη. Γι' αυτό, κρατάει το κομμάτι γης, γιατί είναι γι' αυτόν μία ασφάλεια. Και για άλλους λόγους, ιστορικούς, που μπορούμε να αναφερθούμε και αυτό κάποτε θα πρέπει να αποτελέσει ένα θέμα τομής.

'Ολη η πρόταση νόμου της Νέας Δημοκρατίας διαπνέεται από μία ορισμένη νοοτροπία, τη βάση της εθνικής υποστήριξης στην κοινή αγροτική πολιτική της κοινότητας. Και αυτό είναι μία ολόκληρη αλλαγή της πολιτικής της Νέας Δημοκρατίας, που πρέπει να την εξετάσουμε στο Κοινοβούλιο. Αυτό έχει σχέση και με την κοινωνική ασφάλιση. Δεν είναι δυνατόν ένα μεγάλο Κόμμα, να διαμορφώνει το κλίμα, ότι δεν πρέπει να ασφαλισθούν περίπου ένα εκατομμύριο στη Χώρα, που είναι ανασφάλιστοι και δεν πρέπει να έχουν ένα ασφαλιστικό ταμείο. Δεν πρέπει να λέμε αυτά τα "μίζερα", τα οποία πολλές φορές τα είχε πει το ΠΑ.ΣΟ.Κ. την προηγούμενη δεκαετία ότι τώρα δεν έχουν να πληρώσουν, αυτό το έχω ξανακούσει στην Αίθουσα. Είναι κακά μαθήματα άλλης περιόδου. Είναι πολύ μικρής πολιτικής εμβέλειας διατύπωση το "δεν έχουν τώρα και θα έχουν αύριο". 'Ολοι οι ασφαλισμένοι καταβάλουν ασφάλιστρα. Να συμφωνήσουμε στο ύψος των ασφαλίστρων; Ναι. Να το συζητήσουμε και να βρούμε μία κοινή βάση, εάν είναι δυνατόν. Αλλά δεν πρέπει να αποκτήσουν ασφαλιστικό φορέα οι αγρότες; Δεν πρέπει να έχουν μία βάση ασφάλειας;

'Ετσι, λοιπόν, με την πρόταση αυτή της Νέας Δημοκρατίας θα πρέπει να ψάξουμε να δούμε μήπως είναι για περιπτώσεις που αφορούν ακίνητα που βρίσκονται στα όρια οικισμών και άρα δεν αφορούν αγροτικές εκτάσεις και δεν έχουν σχέση με προοπτική για γεωργικές εκμεταλλεύσεις. Μήπως πρέπει να ψάξουμε να βρούμε για μεγάλους αγρότες, όπως είπε ο κ. Αργύρης, οι οποίοι ενδιαφέρονται για πάνω από διακόσια στρέμματα και οι οποίοι είναι περίπου επτά χιλιάδες με οκτώ χιλιάδες και άρα η Νέα Δημοκρατία σ'ένα συγκεκριμένο ακροατήριο που είναι και πολιτική της υποστήριξη; Εδώ έχουμε συγκεκριμένες πολιτικές σκοπιμότητες επάνω στην παραγωγή.

Επίσης, να δούμε και άλλους παράγοντες στην ύπαιθρο -και όλοι γνωριζόμαστε, διότι οι περισσότεροι καταγόμαστε από την ύπαιθρο- πώς άνθρωποι από άλλα επαγγέλματα που έχουν περιουσίες, έχουν αγοράσει αγροτική γη τη νοικιάζουν, την εκμεταλλεύονται, παίρνουν το εισόδημα κ.ο.κ. Αυτό μέχρι πότε θα συνεχίζεται;

Κύριοι συνάδελφοι, τέλος, υπάρχει η πρόταση για τη μείωση του κόστους της κατασκευής στις εγκαταστάσεις και στις κατοικίες. Σ' αυτό το θέμα συμφωνούμε με τη Νέα Δημοκρατία, διότι όντως, ο Υπουργός ο κ. Λιάσκας κατά τη διάρκεια των μεταβατικών κυβερνήσεων εισήγαγε ένα καθεστώς, που έφερε πολύ μεγάλο κόστος, απαράδεκτο....

ΣΤΡΑΤΗΣ ΚΟΡΑΚΑΣ:Η Κυβέρνηση το εισήγαγε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Ασφαλώς και οι κυβερνήσεις οι μεταβατικές, κύριε Κόρακα. Δεν το αμφισβητώ. Λέω, όμως, ότι ήταν και μία λογική μιας συντεχνίας στην ελληνική κοινωνία. Δεν είναι τυχαίο ότι υπήρχαν και συγκεκριμένες αντιδράσεις. Πρέπει να έχουμε μία συνολική, άλλη αντίληψη για τις κοινωνικές αρχές.

Το εύρος, όμως, που δίδεται στην πρόταση αυτή, μας προβληματίζει. Μιλάει για πάρα πολύ μεγάλες κοινότητες, μέχρι χίλιους κατοίκους, δεν ορίζει -παρ' όλο που ο κ. Νάκος προχθές ζήτησε να το προσδιορίσουμε- αν θα πρόκειται μόνο για την πρώτη κατοικία και όχι γενικώς για κατοικία.

Πολύ σωστά πρέπει να σκεφτούμε την πρόταση του Συνασπισμού, γιατί έχουμε μία ίδια πρόταση για τη μείωση του κόστους κατασκευής, αν θα πρόκειται για μόνιμους κατοίκους. Διότι η δική μας θέση είναι, ότι μόνο για αγρότες θα πρέπει να το προτείνουμε αυτό, γιατί η πρόταση των συναδέλφων της Νέας Δημοκρατίας λέει, ότι όποιος κάτοικος της υπαίθρου θέλει να κατασκευάσει ένα ακίνητο εκατόν εξήντα τετραγωνικών, μία βίλα δηλαδή, μπορεί να έχει αυτές τις απαλλαγές. Θα το δεχτούμε αυτό; Είναι ένα θέμα για συζήτηση, όταν θα έλθει το νομοσχέδιο, γιατί έχουμε μοιράσει τα νομοσχέδια στους συναδέλφους και περιλαμβάνεται σε νομοσχέδιο του ΠΑ.ΣΟ.Κ.

Επίσης, θα ήθελα να πω, ότι για τα άλλα θέματα που αφορούν την πολιτική γης -όπου πρέπει να πάρουμε διαρθρωτικά μέτρα- δεν θα λυθεί το θέμα με μεταβιβάσεις.

Είχαμε το καθεστώς -το οποίο συνεχίζεται- της πρόωρης συνταξιοδότησης. Υπάρχει απροθυμία από τους αγρότες. Ασφαλώς και ήταν σφικτό το πλαίσιο. Και ήδη εγγράφως ζητήσαμε από τα όργανα της Κοινότητας να μπορέσουμε να ανοίξουμε το πλαίσιο για να απορροφηθεί το κονδύλι που είναι πάνω από 100 MECU και το δικαιούται η Ελλάδα, για να μπορέσουν να μπουν και οι κτηνοτρόφοι -που το έχουμε αναγγείλει, υπάρχει ένα ορισμένο κόστος στην πρόωρη συνταξιοδότηση- αλλά και άλλοι αγρότες από άλλες παραγωγικές δραστηριότητες.

'Ετσι, λοιπόν, η πολιτική γης, έχουμε την πεποίθηση, ότι θα μπορέσει να αντιμετωπισθεί με άλλου τύπου πιο ουσιαστικά, πιο ριζοσπαστικά μέτρα, θα είναι το Λίζινγκ για την αγροτική μίσθωση, όπως θα είναι οι αναδασμοί σε μεγάλη έκταση, όπως τονίσθηκε και πριν από άλλους συναδέλφους, όπως θα είναι η ίδια η συμμετοχή. Να θεωρείται, δηλαδή, το ακίνητο του αγρότη, ότι αποτελεί τμήμα της ίδιας της συμμετοχής για τις επενδύσεις και να ξαναδούμε τους συντελεστές σε ορισμένες περιοχές για τις αγροτικές επενδύσεις.

Επίσης, κύριοι συνάδελφοι, θεωρούμε σημαντικό παράγοντα για τη γήρανση του πληθυσμού και την ανανέωσή του, ορισμένα βασικά στοιχεία ασφάλειας, όπως είναι το συνταξιοδοτικό, όπως είναι το Μητρώο και όπως είναι μία θετική διαφορετική πολιτική για να δούμε σε ποιους θέλουμε να στηριχτούμε στο μέλλον. Στους νέους αγρότες; Πρέπει να έχουμε δηλαδή, μία επιλογή, γιατί αυτές οι προτάσεις που έχουν έλθει στη Βουλή σήμερα, αλλά και άλλες προτάσεις που κατά καιρούς έχουν δει το φως της δημοσιότητας, δεν στηρίζονται σε επιλογή ενός πιλότου, μιας συγκεκριμένης κατεύθυνσης, που θα δίνει έναν προσανατολισμό.

Εμείς λέμε, ότι μεγάλο διαρθρωτικό μέτρο θα είναι να στηρίξουμε, με όλα τα μέσα και με όλες τις δυνάμεις που μπορεί να διαθέτει σήμερα δημοσιονομικά η Χώρα, τους νέους αγρότες, για να μπορέσει να υπάρξει ένας προσανατολισμός και ένα μήνυμα, ώστε να μπορέσουν και άλλοι νέοι που δεν είναι σήμερα στην ύπαιθρο -εφ'όσον θα έχουν ένα πακέτο από κίνητρα- να λάβουν μέρος σε νέες διαδικασίες αγροτικής εκμετάλλευσης.

Γι'αυτό στο σχέδιο νόμου που προτείνει το ΠΑ.ΣΟ.Κ. δίνει ιδιαίτερη βαρύτητα σε αυτά τα μέτρα που θα δίνουν θετική κατεύθυνση, γιατί ήδη αυτήν τη στιγμή μόνο το 8% των παιδιών των αγροτών από δεκαοκτώ μέχρι είκοσι πέντε χρονών παραμένουν στην ύπαιθρο.

Επίσης πιστεύουμε, ότι προς αυτήν την κατεύθυνση των διαρθρωτικών μέτρων είναι το ζήτημα της έρευνας και της πολιτικής πάνω σε συγκεκριμένα προϊόντα. Να δούμε δηλαδή, ποια προϊόντα είναι αυτά που πρέπει να καλλιεργούμε, μέχρι ποιά έκταση και αυτό να γίνεται ύστερα από συνεννόηση και από συμφωνίες. Η χειρότερη λογική είναι να παίρνουμε ως παράδειγμα την προσπάθεια που έκανα πέρυσι ως νέος Υπουργός, να αντιμετωπίσω την κακή διαχείριση για παράδειγμα στο καθεστώς του βάμβακος. Διότι πώς διογκώθηκε πέρυσι η παραγωγή; Δεν ήταν αληθής αυτή η παραγωγή που εμφανίστηκε. 'Ηταν διογκωμένη.

Και αυτό ήταν κάτι που δεν ανεμένετο, γιατί υπήρχε αλλαγή μέσα σε τέσσερις μήνες, τριών Υπουργών. Και βρεθήκαμε μπροστά σε ένα φαινόμενο, το οποίο έπρεπε να αντιμετωπίσουμε. 'Επρεπε να δώσουμε ένα μήνυμα, ότι η περαιτέρω καλλιέργεια θα έχει ως αποτέλεσμα τη μείωση της τιμής, γιατί είναι γνωστός ο μηχανισμός των ποσοστώσεων. Και εδώ είναι ένα άλλο θέμα.

'Εθεσε το θέμα η συνάδελφος του ΚΚΕ, τι θα κάνουμε με τις ποσοστώσεις, τι θα κάνουμε με τους περιορισμούς, τι θα κάνουμε με τη μείωση των επιδοτήσεων, τι θα κάνουμε με τη μείωση των αποσύρσεων σε ορισμένα προϊόντα.

Να αρχίσω από το τελευταίο. Κακώς η παράταξη του ΠΑΣΟΚ, την προηγούμενη δεκαετία, διαμόρφωσε την αντίληψη σε μια μεγάλη περιοχή της Χώρας, ότι μπορεί να έχει δενδροκαλλιέργειες και να παράγει προϊόντα, τα οποία θα πηγαίνουν στην απόσυρση. Αυτές δεν είναι κοινωνικές αρχές, καλλιεργώ για να στέλνω στην απόσυρση και στη χωματερή. Και ασφαλώς ήταν ένα από τα σημεία που υπερψήφισα στο νέο κανονισμό της Κοινής Οργάνωσης των Οπωροκηπευτικών. Και θα κριθεί ο καθένας από τη στάση του γι'αυτό το θέμα.

Η Κοινή Οργάνωση των Οπωροκηπευτικών έχει αρνητικά σημεία, γιατί είναι αποτέλεσμα διαπραγμάτευσης. Κάθε κοινή οργάνωση, κάθε πακέτο και κάθε κανονισμός στην 'Ενωση δεν είναι αποτέλεσμα του υπερπατριωτισμού ορισμένων χωρών ή των εκπροσώπων τους, είναι αποτέλεσμα διαπραγμάτευσης και συμβιβασμών. Και στη φάση της διαπραγμάτευσης και των συμβιβασμών η Ελλάδα είχε ορισμένες απαιτήσεις. Διεκδίκησε ορισμένες απ'αυτές και είχε ένα ορισμένο θετικό αποτέλεσμα. Σε άλλα είχε αρνητικό αποτέλεσμα. Τί θα έπρεπε να κάνουμε δηλαδή;

Σ'αυτήν τη λογική λοιπόν υπάρχουν θετικά, όπως είναι οι διεπαγγελματικές οργανώσεις, όπως είναι οι οργανώσεις των παραγωγών με τα ταμεία τους. Γιατί θα πρέπει όλοι να αναλάβουν τις ευθύνες τους. Και εδώ δεν είναι καθαρή η πολιτική της Νέας Δημοκρατίας. Θέλει την Κοινή Αγροτική Πολιτική; Θέλει την πολιτική της Ευρωπαϊκής 'Ενωσης; Γιατί, λέει, ότι η παράταξή της Ν.Δ έκανε τη μεγάλη εθνική στρατηγική και προσχώρησε η Ελλάδα στην Ευρωπαϊκή 'Ενωση. Αυτό ασφαλώς το αναγνωρίζουμε. Από εκεί και πέρα όμως από την πίσω πόρτα ή κάτω από το τραπέζι, να θέτουμε την άλλη πολιτική των εθνικών ενισχύσεων, ρητορικά, δημαγωγικά, φαρισσαϊκά και όταν θα είμαστε στην Κυβέρνηση θα κάνουμε ακριβώς τα αντίθετα;

ΠΑΡΘΕΝΑ ΦΟΥΝΤΟΥΚΙΔΟΥ: Εκεί θα πάμε όμως αναγκαστικά.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Το λέω για σας, κύριοι συνάδελφοι. 'Εχουμε εδώ τον καθρέπτη της τετραετίας. Να μη το ξαναδιαβάσω. Δεν χρειάζεται. Πιστεύω να το εμπεδώσατε.

ΑΘΑΝΑΣΙΟΣ ΧΕΙΜΑΡΑΣ: Από τα δεκαέξι χρόνια, τα δεκατρεισήμυσι κυβερνούσατε εσείς, κύριε Υπουργέ. Εμείς προλάβαμε να τα χαλάσουμε;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Παρακαλώ, κύριε συνάδελφε, πλειοδοτείτε σε εθνικά μέτρα υποστήριξης, όταν δεν υπάρχουν δημοσιονομικές προϋποθέσεις και διαμορφώνεται ένα πολιτικό κλίμα στη Xώρα, στην παραγωγή και στους αγρότες, ότι υπάρχουν οι δυνατότητες. Και αυτό είναι δημαγωγία, είναι ανευθυνότητα.

ΠΑΡΘΕΝΑ ΦΟΥΝΤΟΥΚΙΔΟΥ: Δεν μπορείτε να κάνετε τίποτα. Ομολογείστε το να τελειώνουμε!

ΑΘΑΝΑΣΙΟΣ ΔΑΒΑΚΗΣ: Για το Ε.Θ.Ι.Α.Γ.Ε. τί κάνατε;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Κύριε συνάδελφε, θυμάμαι την πρόταση που κάνατε και εισήγαγα αυτό το θεσμό που ζητήσατε. 'Εχω εισαγάγει στο πρόγραμμα του Υπουργείου το θεσμό που ζητήσατε, των μεταπτυχιακών υποτρόφων.

Σε θέματα που μπορούμε να βοηθήσουμε τη γεωργική παραγωγή, που μπορούμε να βοηθήσουμε την εκμετάλλευση για να φτιάξουμε σωστές επιχειρήσεις, για να έχουμε σωστά προϊόντα, θα πρέπει να ενδιαφερθούμε από κοινού. Δεν θα υπάρχουν διαιρέσεις εκεί. 

ΑΘΑΝΑΣΙΟΣ ΔΑΒΑΚΗΣ: Πότε θα τα εφαρμόσετε αυτά; 

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Από την άλλη περίοδο, κύριοι συνάδελφοι. Το υιοθέτησα, ήταν πολύ σωστή η πρότασή σας και θα βοηθήσει πάρα πολύ κόσμο. Κυρίες και κύριοι συνάδελφοι, θα ήθελα να εμμείνω στο θέμα, ότι η Xώρα είναι μέλος της Ευρωπαϊκής 'Ενωσης, ότι η Χώρα διαπραγματεύεται στα συμβούλια των Υπουργών και στις διαχειριστικές επιτροπές, ότι πάντα διεκδικεί. Διαφορετικά, να πούμε ότι δεν αναγνωρίζουμε ότι υπάρχει Δημόσιο, ότι υπάρχουν στελέχη στο Υπουργείο Γεωργίας, στο Υπουργείο Εξωτερικών, ότι υπάρχει η πολιτική ηγεσία που ενδιαφέρεται για τα προβλήματα της Χώρας και ότι υπάρχουν άλλοι που είναι πιο πατριώτες.

Ασφαλώς και γίνεται μεγάλη προσπάθεια. 'Ομως, το ερώτημα είναι: Θα αλλάξουμε δρόμο σε σχέση με την Ευρωπαϊκή 'Ενωση; Και θέλω αυτό το ερώτημα να το απευθύνω ευθέως στην παράταξη του Κ.Κ.Ε. 'Εχουν την άποψη ότι είμαστε μέλος της Ευρωπαϊκής 'Ενωσης ναί ή όχι; Αυτό είναι σημαντικό στοιχείο για να ξέρουμε σε ποια βάση συζητάμε.

ΣΤΡΑΤΗΣ ΚΟΡΑΚΑΣ: Εσείς, τί λέτε, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εμείς λέμε ναι, κύριε συνάδελφε, γιατί έχουμε διεθνοποιημένη παραγωγή, γιατί έχουμε υποστήριξη στα προϊόντα.

ΣΤΡΑΤΗΣ ΚΟΡΑΚΑΣ: Τη βλέπουμε την υποστήριξη.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εάν δεν είμασταν στην Ευρωπαϊκή 'Ενωση...

ΣΤΡΑΤΗΣ ΚΟΡΑΚΑΣ: Μην απευθύνεστε σε εμάς.

ΠΡΟΕΔΡΕΥΩΝ (Παναγιώτης Σγουρίδης): Πού θα απευθύνεται; Στους Βουλευτές θα απευθύνεται.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εγώ, κύριε Κόρακα, δεν σας διέκοψα. Eάν δεν ήμασταν στην Ευρωπαϊκή 'Eνωση, η ζάχαρη θα είχε 90 δραχμές το κιλό και πήραμε 191 δραχμές το κιλό.

Αναγνωρίζω, όμως, -το είπαμε την άλλη φορά με τον κ. Μπούτα- ότι στο διεθνές περιβάλλον υπάρχει κοινωνικό ντάμπινγκ, περιβαλλοντικό ντάμπινγκ, οικονομικό ντάμπινγκ και υπάρχουν φθηνές παραγωγές. Αναγνωρίζω το λόγο για τον οποίο γίνεται αυτό, αλλά αποτελεί μία πραγματικότητα ότι τα ελληνικά προϊόντα έχουν υψηλές τιμές, γιατί έχει ακριβή παραγωγή η Ευρωπαϊκή 'Ενωση. Δεν μπορείτε αυτό να το παραγνωρίσετε. Εάν θα ήμασταν έξω από την Ευρωπαϊκη 'Ενωση, αυτές θα ήταν οι τιμές. Θα ήταν 100 δραχμές για το βαμβάκι, 30 ίσως και κάτω για το καλαμπόκι, 90 και κάτω για τη ζάχαρη και για άλλα προϊόντα.

ΠΑΡΘΕΝΑ ΦΟΥΝΤΟΥΚΙΔΟΥ: Αυτό δεν θέλατε προηγουμένως;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κυρία συνάδελφος, δεν σας διέκοψα. 

ΣΤΡΑΤΗΣ ΚΟΡΑΚΑΣ: Κύριε Υπουργέ...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν μαλώνουμε με κανέναν.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Χαρακτηρίζουμε πολιτικές και παίρνουμε πολιτική θέση. Η Νέα Δημοκρατία, ενώ αναγνωρίζει την Ευρωπαϊκή 'Ενωση, εισάγει εδώ και ένα εξάμηνο τη θεωρία, ότι μπορεί να υπάρξει εθνική πολιτική και μπορεί να υπάρχουν δημοσιονομικές προοπτικές και μπορούν να γίνουν πράγματα και να υπόσχονται πράγματα και να δίνονται πράγματα. Και αυτό, γιατί η ηγεσία της Νέας Δημοκρατίας θέλει να φτιάξει ένα πολιτικό ακροατήριο στον αγροτικό κόσμο, που να αναμένει και να προσδοκά, όπως είχαν φτιάξει και άλλοι παλαιότερα.

ΠΑΡΘΕΝΑ ΦΟΥΝΤΟΥΚΙΔΟΥ: Εσείς τί τους συμβουλεύετε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν είναι προσωπικό το θέμα. Είναι ως εκ των ιδιοτήτων που έχουμε.

ΠΡΟΕΔΡΕΥΩΝ (Παναγιώτης Σγουρίδης): Μην απαντάτε, κύριε Υπουργέ. Δημιουργούμε μία ένταση στην Αίθουσα, χωρίς να υπάρχει λόγος. Πολιτικές θέσεις αναπτύσσονται και υπάρχει λόγος και αντίλογος.

ΠΑΡΘΕΝΑ ΦΟΥΝΤΟΥΚΙΔΟΥ: Ναι, αλλά μέχρι τώρα...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Φουντουκίδου.

Συνεχίστε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριοι συνάδελφοι, μπορείτε να κάνετε όσα σχόλια θέλετε. Η εκρηκτικότητά μου έχει σχέση με το ότι έχω πεισθεί πλέον ότι δεν είσαστε ειλικρινείς, ότι δεν σας ενδιαφέρει αυτή η πολιτική. Απλώς κάνετε την πρόταση για να την κάνετε, για να είσαστε και μέσα και έξω από τα πράγματα. Αυτή είναι η γνώμη μου.

ΣΤΑΥΡΟΣ ΠΑΠΑΔΟΠΟΥΛΟΣ: Εσείς τα λέγατε αυτά. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): 'Ακουσα περίπου επί ένα χρόνο και κατάλαβα από τον τρόπο και τη σκοπιμότητα που ήθελε να έρθει και η σημερινή επαναλαμβανόμενη πρόταση. Είναι γνωστή αυτή η πολιτική. 'Εχουμε αρκετά χρόνια εδώ και έξω από εδώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, συνεχίστε την ανάπτυξη των απόψεών σας.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πρόκειται για μια πολιτική spe cula. Δεν πρόκειται για μια πολιτική που έχει σχέση με τους αγρότες και τα προβλήματά τους. Και απευθύνεται σε συγκεκριμένη κατηγορία ανθρώπων που έχουν μεγάλες εκμεταλλεύσεις.

Με την ευκαιρία, θα ήθελα κλείνοντας και αναγνωρίζοντας, ότι σήμερα υπάρχει μία κινητοποίηση στον αγροτικό κόσμο, να επισημάνω ότι έχει δύο όψεις. Από τη μία απευθύνεται σε πραγματικά προβλήματα που έχει ο αγροτικός κόσμος και από την άλλη αναφέρεται σε πολιτικές μεθοδεύσεις, για να γίνει αυτή η κινητοποίηση, η οποία προετοιμάζεται από πάρα πολύ καιρό. 'Ενα μέρος της μεθόδευσης είναι και αυτή η συζήτηση εδώ, όπως ήταν και οι επερωτήσεις από τη μια και από την άλλη πλευρά.

Ξέρουμε πώς προετοιμάζεται μια κινητοποίηση. Δεν είμαστε χθεσινοί. Και είναι σαφές ότι υπάρχει το πολιτικό στοιχείο στην κινητοποίηση. Δεν είναι απολιτική η κινητοποίηση. Δεν ήρθε από το πουθενά. Μάλιστα έχει οργάνωση στα μπλόκα και στα μη μπλόκα και σε ορισμένες περιπτώσεις έχει και στρατιωτικού χαρακτήρα οργάνωση. Αυτά για τις κοινωνίες και τους κοινωνικούς αγώνες.

Το δεύτερο μέρος που είναι το πραγματικό, αναφέρεται σε προϊόντα...

ΣΤΑΥΡΟΣ ΠΑΠΑΔΟΠΟΥΛΟΣ: 'Εχετε πείρα σ' αυτά.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ασφαλώς έχουμε πείρα.

ΘΕΟΦΑΝΗΣ ΔΗΜΟΣΧΑΚΗΣ: Δάσκαλοί μας είσαστε.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είσαστε, όμως, πολύ κακοί μαθητές!

Δεύτερον, υπάρχουν τα πραγματικά προβλήματα. Πρώτα απ' όλα το βαμβάκι. Σε περιοχές, όπως Καρδίτσα, Τρίκαλα, Λάρισα και αλλού, λόγω των καιρικών συνθηκών διαμορφώνεται ένα μεγάλο πρόβλημα σ' αυτό που είναι η πολιτική μας και πιστεύω, ότι είναι η πολιτική όλων εδώ μέσα να υποστηρίζουμε το εισόδημα του αγρότη.

Υπάρχουν, επίσης, προβλήματα και για άλλα προϊόντα σ' αυτήν την παραγωγή. Η διεθνής τιμή του καλαμποκιού είναι πάρα πολύ χαμηλή και επίσης η ευρωπαϊκή είναι πάρα πολύ χαμηλή. 'Ηρθε καλαμπόκι από τη Γαλλία φθηνό και έχει πέσει η τιμή του καλαμποκιού πάρα πολύ.

Επίσης, μπορεί να πει κανείς ότι έχουμε το λάδι και τα σιτηρά, δύο προβλήματα που είναι σε διαπραγμάτευση, για τα οποία εμείς δεν πρόκειται να αλλάξουμε στάση. Για τα σιτηρά θα συνεχιστεί η συζήτηση στις 16 Δεκεμβρίου που θα συμμετάσχω στο Συμβούλιο των Υπουργών. Για το λάδι είναι σαφής η θέση μας και έχουμε συμφωνία με την Ιταλία και την Ισπανία να μην αλλάξει το καθεστώς. Θα επιμείνουμε στη διαπραγμάτευση.

ΑΘΑΝΑΣΙΟΣ ΔΑΒΑΚΗΣ: Ανά κιλό;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, ανά κιλό. Αυτή είναι η ελληνική θέση. Επίσης υπάρχουν προβλήματα και σε άλλα προϊόντα. Αυτά έχουν διαμορφώσει μια αδυναμία σε ένα μεγάλο τμήμα του πληθυσμού του αγροτικού κόσμου να μην μπορεί να ανταποκριθεί -και φυσικά και από το ότι είναι ακριβό το χρήμα και το κόστος και τα επιτόκια είναι ληστρικά- στα χρέη που έχει ιδιαίτερα προς την αγροτική τράπεζα.

'Οπως και την άλλη φορά είπε ο Αρχηγός της Νέας Δημοκρατίας, υπάρχει το ζήτημα των χρεών και όπως είπε και ο πρώην Πρωθυπουργός κ. Μητσοτάκης υπάρχουν τα ληξηπρόθεσμα χρέη των κτηνοτρόφων. Ετέθη και το θέμα για τα χρέη των βαμβακοπαραγωγών, που αδυνατούν να αντιμετωπίσουν τις υποχρεώσεις τους.

Από την εθνική σύσκεψη που έγινε στις 22 Νοεμβρίου την προηγούμενη Παρασκευή στο Υπουργείο με τη συμμετοχή όλων των οργανώσεων των αγροτών, καταλήξαμε, ότι πρέπει να συσταθεί μια επιτροπή -ήταν δική τους πρόταση- για να μελετήσει περιοχές και κλάδους που είναι σε κρίση και να προτείνει λύση -με τη συμμετοχή φυσικά παραγόντων του Υπουργείου από τις Διευθύνσεις φυτικής και ζωικής παραγωγής, της τράπεζας των οργανώσεων των αγροτών- και να φέρει μια πρόταση και στην Κυβέρνηση και στην Αγροτική Τράπεζα για να δούμε μέχρι ποιού σημείου και πώς μπορούμε να κάνουμε ρύθμιση των χρεών. Γιατί είναι μεγάλο το άνοιγμα. Είναι 350 δισ. το συνολικό χρέος των αγροτών, όχι των συνεταιριστικών οργανώσεων. 'Εχουμε καταθέσει σχέδιο νόμου -είναι αυτή τη στιγμή στους Υπουργούς για να πάρει υπογραφές- και θα το προτείνουμε στο Κοινοβούλιο.

Επίσης, σχετικά με το θέμα των ενστάσεων, υπήρχε ένα πρόβλημα στη Θράκη, που έχει τρείς νομούς, οι ενστάσεις δεν πέρασαν τις εβδομήντα. Ενώ σε άλλο νομό πέρυσι -δεν θέλω να τον ονομάσω- είχαμε επτάμυσι χιλιάδες ενστάσεις.

ΑΘΑΝΑΣΙΟΣ ΧΕΙΜΑΡΑΣ: Σε ποιο νομό;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Επίσης είχαμε τρεισήμυσι χιλιάδες ενστάσεις σε άλλο νομό.

ΠΡΟΕΔΡΕΥΩΝ (Παναγιώτης Σγουρίδης): Είμαστε καλόπιστοι άνθρωποι εμείς οι Θρακιώτες.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Είχαμε είκοσι χιλιάδες ενστάσεις. Αυτό ήταν ένα πρόβλημα για μας και γι' αυτό προς στιγμήν και για μια ορισμένη περίοδο με απόφασή μου όριζα την αναστολή στο καθεστώς αυτό, μέχρι να κάνουμε τη συνάντηση -έπρεπε να μεταβώ για επτά μέρες στο εξωτερικό- αυτήν την Παρασκευής που είχαμε συνεννοηθεί με τις αγροτικές οργανώσεις.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του Κυρίου Υπουργού)

Η κοινή πεποίθηση από τη συνάντηση των οργανώσεων ήταν, ότι μπορούν να εξετασθούν οι ενστάσεις με όρους τους οποίους περιγράφω στην απόφαση που εξέδωσα προχθές. Πρώτον, όσοι αγρότες επιθυμούν να αποσύρουν τις ενστάσεις. Δεύτερον, αν θα γίνουν ενστάσεις που θα έχουν ψευδές περιεχόμενο, θα κινηθεί διαδικασία ποινικής δίωξης. Και τρίτον, οι υπόλοιπες ενστάσεις θα εξετασθούν από νέα επιτροπή κοινής αποδοχής, που την πρότειναν όλες οι οργανώσεις από κοινού -ΣΥΔΑΣΕ, ΓΕΣΑΣΕ, ΠΑΣΕΓΕΣ και άλλες οργανώσεις που ήταν εκεί στη συνάντηση αυτή- και οι άλλοι παράγοντες του Υπουργείου Γεωργίας, ούτως ώστε να υπάρχει πραγματική εξέταση των ενστάσεων με ορισμένες προδιαγραφές. Και η εξέταση θα γίνει.

ΕΥΑΓΓΕΛΟΣ ΜΠΑΣΙΑΚΟΣ: Το βαμβάκι σαπίζει.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Παρακαλώ. Υπάρχουν προβλήματα, κύριε συνάδελφε, διότι στη συνέχεια είχαμε και μία αρνητική εξέλιξη. Οι γεωπόνοι οργάνωσαν μια απεργία, διακόπτοντας έτσι την εκκοκκιστική περίοδο, διακόπτοντας την εισκόμιση του βαμβακιού στα εκκοκκιστήρια και κάνοντας μια πολύ μεγάλη ζημιά. Αυτό, και έχετε δίκιο, διαμόρφωσε ένα αρνητικό πλαίσιο. Και όχι μόνο αυτό.

ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, τελειώνω σε ένα δευτερόλεπτο.

Εξαιτίας αυτού του λόγου δεν παραδόθηκαν οι δισκέτες στα υποκαταστήματα της Αγροτικής Τράπεζας για να πάρουν οι αγρότες τις 40 δρχ., που δεσμεύθηκε ο Πρωθυπουργός προεκλογικά, γιατί δεν είχαν τα στοιχεία των δικαιούχων και παρόλο που τα χρήματα ήταν στα υποκαταστήματα της Αγροτικής Τράπεζας.

Αυτό είχε σαν συνέπεια να μην πληρωθούν, εκείνοι οι αγρότες που καλλιεργούν βαμβάκι, για την προηγούμενη καλλιεργητική περίοδο. Τους οφείλουν πέντε-έξι εκκοκιστές 1 δισ. δραχμές. Διότι, ενώ πήραμε απόφαση να πάρουν δάνειο αυτοί οι επιχειρηματίες με την εγγύηση του Οργανισμού Βάμβακος, του Δημοσίου δηλαδή, για να πληρώσουν τους αγρότες, μας ενέπαιξαν, κωλλυσιέργησαν. Αποδείχθηκε ότι κανένας δεν είχε τις προϋποθέσεις και η Κυβέρνηση πήρε νέα απόφαση. Πήραμε απόφαση στις 7 Νοεμβρίου από τα αποθεματικά του Οργανισμού Βάμβακος να πληρωθούν οι αγρότες. Και ο Οργανισμός Βάμβακος, που είναι το Δημόσιο, θα στραφεί κατά των περιουσιακών στοιχείων των δικαιωμάτων αυτών των επιχειρηματιών και κατά των προσώπων.

'Ετσι, λοιπόν, αυτές οι πληρωμές δεν έγιναν -θα γίνουν εντός του επόμενου δεκαημέρου- διότι σταμάτησε η διαδικασία λειτουργίας όλου του μηχανισμού που έπρεπε να αποδώσει αυτές τις απαιτήσεις που είναι δικαιωματικά των αγροτών, αλλά που όμως τις ώφειλαν τρίτοι. Τώρα το Ελληνικό Δημόσιο υπεισέρχεται και αναλαμβάνει αυτήν την ευθύνη.

Κύριε Πρόεδρε, καταλήγοντας θέλω να πω ότι αυτή η πρόταση δεν έχει βάση για να πάρει την ψήφο και μάλιστα ομόφωνα, όπως ζήτησε ο συνάδελφος εισηγητής της Μειοψηφίας. Στη δευτερολογία μου θα δώσω περισσότερα στοιχεία.

ΠΡΟΕΔΡΕΥΩΝ (Παναγιώτης Σγουρίδης): Ο Αρχηγός της Αξιωματικής Αντιπολίτευσης κ.Μιλτιάδης 'Εβερτ έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, οι Βουλευτές πότε θα μιλήσουν; Τελικά αυτή είναι Αίθουσα των Υπουργών, των Αρχηγών και των Κοινοβουλευτικών Εκπροσώπων;

ΠΡΟΕΔΡΕΥΩΝ (Παναγιώτης Σγουρίδης): Κύριε Γικόνογλου, και εγώ διαμαρτύρομαι γι'αυτό, αλλά δεν έχω δυνατότητες από τον Κανονισμό να κάνω κάτι.

ΜΟΣΧΟΣ ΓΙΚΟΝΟΓΛΟΥ: Τουλάχιστον οι Κοινοβουλευτικοί Εκπρόσωποι να μη μιλήσουν και να μιλήσουν οι Βουλευτές.

Να σηκωθούμε να φύγουμε, να αφήσουμε μόνο τους Αρχηγούς και τους Κοινοβουλευτικούς Εκπροσώπους να μιλήσουν.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Θα μιλήσετε όλοι με άνεση και αν θα χρειαστεί, θα κάνουμε και άλλη συνεδρίαση.

ΜΟΣΧΟΣ ΓΙΚΟΝΟΓΛΟΥ: Να μείνουν οι Αρχηγοί και οι Κοινοβουλευτικοί Εκπρόσωποι, και οι Βουλευτές να φύγουν. 

ΜΟΣΧΟΣ ΓΙΚΟΝΟΓΛΟΥ: Είναι και ο κ.Τσοβόλας.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυριε Γικόνογλου.

Ορίστε, κύριε 'Εβερτ, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, ο κύριος Υπουργός της Γεωργίας θα έπρεπε να είχε μια δημοκρατική ευαισθησία να ακούσει πρώτα όλους τους συναδέλφους και μετά να τοποθετηθεί, διότι ενδεχομένως οι ομιλίες ορισμένων συναδέλφων, τόσο της Αντιπολιτεύσεως, όσο και της Συμπολιτεύσεως, μπορούσαν να τον είχαν πείσει να αλλάξει γνώμη.

Είναι προφανές, κύριε Υπουργέ, ότι μπήκατε στην Αίθουσα με αρνητική τοποθέτηση και βεβαίως αυτό δεν λέγεται συζήτηση μέσα στη Βουλή. Αυτό είναι το πρώτο.

Δεύτερον, εμείς διαβεβαιώνουμε τον κύριο Υπουργό, ότι όλοι οι Βουλευτές της Αντιπολιτεύσεως δεν είμαστε κουτοί. Το ίδιο πιστεύω ότι δεν είναι κουτοί οι συνάδελφοι του ΠΑΣΟΚ για να μιλάτε με τον τρόπο με τον οποίο συμπεριφέρεσθε προς όλους τους συναδέλφους. Η κουταμάρα δεν προέρχεται από τους συναδέλφους, προέρχεται από τον ίδιο τον κύριο Υπουργό, ο οποίος θέλει να υποβαθμίσει το κύρος του Κοινοβουλίου.

Ούτε λίγο, ούτε πολύ μας είπε ο κύριος Υπουργός ότι η πρόταση της Νέας Δημοκρατίας δεν είναι η πρέπουσα, δεν είναι η σωστή. Πού είναι η δική σας πρόταση κύριε Υπουργέ;

Θέλετε να σας πώ, ποιά υπήρξε η πρώτη πρόταση της Κυβερνήσεως; Η πρώτη πρόταση της Κυβερνήσεως ήταν να έρθει να δώσει άφεση αμαρτιών στους κοτερατζήδες, στα λαθραία αυτοκίνητα, στους φοροφυγάδες και να κάνει ρυθμίσεις χρεών.

Εσείς δεν είχατε εκείνη την ώρα την ευαισθησία να πείτε στον αρμόδιο Υπουργό που κατέθετε το νομοσχέδιο "για σταμάτα έχω και τους δυστυχείς αγρότες οι οποίοι πεινάνε. Βάλε και μία διάταξη για τους αγρότες." Ας βάζατε όποια θέλετε εσείς.

Δεν σας κάνει το νομοσχέδιο της Νέας Δημοκρατίας. Φέρτε λοιπόν τροποποιήσεις. Θεωρείτε ότι αναφέρεται σε κοινότητες μέχρι 1.000 ατόμων και ότι είναι οι μεγάλες κοινότητες αυτές; Να κατεβάσουμε τον αριθμό, αν μας πείτε εσείς, ποιον αριθμό θεωρείτε ικανοποιητικό.

Λέτε ότι οι προτάσεις μας αναφέρονται στους μεγαλογεωργούς και στους μεγαλοκτηνοτρόφους. Βάλτε, λοιπόν, μια τροποποίηση των άρθρων της προτάσεως που έχουμε κάνει, για να τους εξαιρέσουμε. Διότι δεν φαντάζομαι να υποστηρίζετε ότι μία γεώτρηση ή το ηλεκτρικό ρεύμα δεν είναι το ίδιο, είτε ομιλούμε για μια μεγάλη καλλιέργεια, είτε μιλούμε για μια μικρή καλλιέργεια, για μια μικρή έκταση.

Συνεπώς, απευθυνθείτε με εντιμότητα σε όλους τους συναδέλφους και κυρίως προς τους συναδέλφους της Συμπολιτεύσεως, οι οποίοι λόγω της κομματικής πειθαρχίας θα καταψηφίσουν το νόμο και πείτε ότι δεν έχουμε τις δυνατότητες. 'Οχι να προσπαθείτε να υποβαθμίσετε το κύρος του Κοινοβουλίου, αλλά και τους αγρότες, οποίοι θα σας παρακολουθήσουν στη συνέχεια για τα όσα είπατε.

Πρόταση δική σας δεν είδαμε. Ξέρετε ποιό είναι το ήθος και το ύφος της Κυβερνήσεως; Το ότι ο πρώτος νόμος τον οποίο φέρατε αναφέρθηκε στο λαθρεμπόριο.

Εμείς λοιπόν ήρθαμε μέσα στις τριάντα ημέρες, όπως είχαμε δεσμευθεί προεκλογικά και φέραμε μια σχετική πρόταση νόμου. Θέλετε να το απορρίψετε; Την εναλλακτική σας πρόταση. Να τη δούμε. Πού είναι; Δεν υπάρχει.

Κυρίες και κύριοι συνάδελφοι, δεν υπάρχει καμιά αμφιβολία ότι ο πρωτογενής τομέας περνάει μια πολύ μεγάλη κρίση. Η κρίση αυτή δεν θα αφήσει προβλήματα μόνο στην περιφέρεια και στην επαρχία, θα δημιουργήσει τεράστιο κοινωνικό κόστος στα μεγάλα αστικά κέντρα. Εάν συνεχισθεί η τάση μειώσεως των Ελλήνων που ασχολούνται με τη γη, θα έχουμε μία πρόσθετη ανεργία περίπου διακοσίων τριάντα χιλιάδων έως διακοσίων πενήμντα χιλιάδων ατόμων στην ανατολή του 2000. Αυτή είναι η τάση. Θα σταθούμε να παρακολουθήσουμε αυτή την τάση χωρίς να κάνουμε τίποτε;

Σωστά επισημάνθηκε, ότι είναι δύσκολο να επηρεάσουμε την τιμή, η οποία δεν καθορίζεται μόνο από εμάς, καθορίζεται από τις Βρυξέλλες, παρά το γεγονός ότι πιστεύουμε ότι δεν έχει καταβληθεί η προσπάθεια η οποία έπρεπε να είχε καταβληθεί μέχρι σήμερα, για να υπάρξουν ορισμένα οφέλη, τα οποία απέκτησαν οι Πορτογάλοι, τα οποία απέκτησαν οι Ισπανοί, τα οποία απέκτησαν οι Γάλλοι και οι Ιταλοί. Δεν δώσατε τη μάχη που έπρεπε να δώσετε και δεν δώσαμε αν θέλετε, τη μάχη που μπορούσαμε να δώσουμε στην Ευρωπαϊκή 'Ενωση, διότι το πρόβλημα του αγρότη αυτή την ώρα δεν είναι τι κάνει το ΠΑ.ΣΟ.Κ. ή η Νέα Δημοκρατία ή το Κομμουνιστικό Κόμμα. Το πρόβλημά του είναι ότι πεινάει, εγκαταλείπει τη γη.

Εκείνο, λοιπόν, το οποίο πρέπει να επηρεάσουμε είναι το κόστος της παραγωγής, για να κάνουμε την αγροτική παραγωγή ανταγωνιστική. Για να γίνει ανταγωνιστικό το κόστος, πρέπει να δούμε πώς θα γίνουν επενδύσεις στον αγροτικό τομέα και δεύτερον, βραχυπρόθεσμα, πώς θα επηρεασθεί το λειτουργικό κόστος, έως ότου γίνει εκείνη η κατάλληλη υποδομή, η οποία θα δημιουργήσει νέες συνθήκες ανταγωνιστικότητας των αγροτικών προϊόντων. Οι επενδύσεις θέλουν χρόνο και επενδύσεις βεβαίως δεν κάνατε, ούτε πρόκειται να κάνετε στον αγροτικό τομέα. Να σας υπενθυμίσω, ότι από το πρόγραμμα Ντελόρ 2 αφαιρέσατε 185 δισ. δραχμές για να τα πάτε στη βιομηχανία. Καλώς τα δώσατε στη βιομηχανία, αλλά δεν τα απορροφήσατε και από εκεί. Απορροφήσατε μόνο το 7%. Με ποιόν Υπουργό Βιομηχανίας; Τον κύριο Πρωθυπουργό.

Τί έγινε κατά τη δεκαετία του '80; Το έχω ξαναπεί μέσα στη Βουλή, αλλά θα το επαναλάβω, για να καταλάβουν την τραγική εικόνα αυτού του σημείου στο οποίο οδηγήθηκε ο αγροτικός τομέας. Το συσσωρευμένο κεφάλαιο στον αγροτικό τομέα στην αρχή της δεκαετίας του '80, δηλαδή το 1981, ήταν το 18%-19% της συνολικής επενδύσεως. Δεν έγινε καμία επένδυση όλη τη δεκαετία του '80 και σήμερα έχει φθάσει στο 7%-8% του συσσωρευμένου κεφαλαίου. Και περιμένουμε απ'αυτό πλέον το περιορισμένο επενδυτικό κεφάλαιο να βοηθήσουμε τον αγροτικό τομέα. Αποκλείεται. Θα υποχρεωθεί το αγροτικό εισόδημα να συρρικνωθεί και να φθάσει στα επίπεδα των επενδύσεων, του 7% και 8%. Σκεφθείτε την τραγωδία των δικών σας εκλογικών περιοχών διότι αυτό, βέβαια, δεν αφορά τον κύριο Πρωθυπουργό, ο οποίος προέρχεται από την Αθήνα.

Βραχυπρόθεσμα, πώς μπορούμε να περιορίσουμε το κόστος; Στο πετρέλαιο, στο ρεύμα, στο μηχάνημα και αυτά εισηγούμεθα να μειωθούν. Δεν εισηγούμεθα διατάξεις, οι οποίες είναι αντικοινοτικές. Το κόστος ζητάμε να περιορίσετε. Ζητάμε πράγματα, τα οποία τα είχατε υποσχεθεί στους αγρότες, εδώ και δύο χρόνια και δεν τα έχετε υλοποιήσει, όπως ήταν η μείωση της τιμής του ρεύματος και των καυσίμων.

Είναι δυνατόν για μία άδεια ενός οικίσκου αγροτικού να θέλει δύο και τρία εκατομμύρια δραχμές ο αγρότης; Πού να τα βρει αυτά τα χρήματα; Πώς θα προχωρήσει, πώς θα εκσυγχρονισθεί ο αγρότης; Δεν χρειάζεται να έχετε οικονομικές γνώσεις. Απλή λογική.

Είπατε ότι θα γίνουν αυτά τα κτίσματα μέσα στους οικισμούς. Εάν αυτή είναι η ανησυχία σας, κάντε μία ρύθμιση για πεντακόσια - χίλια μέτρα από τον οικισμό. Αυτά είναι διοικητικά μέτρα, τα οποία μπορεί να λάβει η Νομαρχιακή Αυτοδιοίκηση. Εσείς θα κάνετε πρόβλεψη μέσα από το νόμο και δεν θα έρχεσθε από τώρα να λέτε, ξέρετε, θα καταστρατηγηθεί ο νόμος και θα συμβεί το άλφα, ή το βήτα. Τότε δεν θα έπρεπε να ψηφίζουμε κανέναν νόμο κάτω απ' αυτή την αντίληψη και τη νοοτροπία. Απλώς εμπαίζετε τη Βουλή.

'Οσον αφορά το κόστος, είναι αυτό το οποίο σας είπαμε και ούτε μία δεκάρα παραπάνω. 'Εχω επιστολή του Υπουργού Οικονομικών, κατά τη διάρκεια της προεκλογικής περιόδου, όπου συνεφώνησε απόλυτα με τα ποσά τα οποία σας έχουμε γράψει.

Μάλιστα, θα σας πω ότι για το θέμα της αυξήσεως των αγροτικών συντάξεων κατά 10.000, είχαμε βάλει και κατά 15 δισ. δραχμές πρόσθετο κόστος. Συνεπώς, δεν μιλάμε για διαφορετικό κόστος απ' αυτό που έχει προσδιορίσει το Υπουργείο Οικονομικών. Αυτή είναι η πραγματικότητα.

Και προχωρήσατε -δεν θα σας απαντούσα, αλλά σας άκουσα- με μία θρασύτητα, γιατί θα σας υπενθυμίσω ότι εσείς κατεβάσατε τις φωτογραφίες του Βενιζέλου για να βάλετε του Μαρξ και έρχεσθε να μας μιλήσετε τώρα ότι εμείς δεν σεβόμαστε την Ευρώπη.

(Χειροκροτήματα από την Πτέρυγα της Νέας Δημοκρατίας)

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ο Μαρξ ήταν Ευρωπαίος, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Μπράβο, να τον χαίρεσθε! Τώρα όμως δεν πήρατε τη φωτογραφία ούτε του Μαρξ, ούτε του Βενιζέλου. Σηκώσατε τη φωτογραφία του κ. Σαντέρ.

ΣΤΡΑΤΗΣ ΚΟΡΑΚΑΣ: Μην το παρακάνετε, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ. Μην δημιουργείτε εκρηκτικό κλίμα μέσα στην Αίθουσα.

ΣΤΡΑΤΗΣ ΚΟΡΑΚΑΣ: Εγώ, κύριε Πρόεδρε, δημιουργώ; Είπαμε να κάνουμε ένα αστείο, όχι όμως έτσι.

ΜΙΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Είμαστε και θα είμαστε υπέρ της ευρωπαϊκής ολοκλήρωσης. Ξέρουμε τις υποχρεώσεις, τα θετικά, αλλά ξέρουμε και τα αρνητικά.

Τη δεκαετία του '80 πραγματοποιήθηκε στην Ελλάδα ένα μεγάλο έγκλημα εις βάρος του αγροτικού τομέα και το ομολογήσατε κι εσείς ο ίδιος. Μη συνεχίζετε άλλο αυτό το έγκλημα με αυτή την αδιαφορία που δείχνετε για τον αγροτικό τομέα. Σκύψτε κοντά στους αγρότες. Δεν το κάνετε αυτό. 'Αλλα σας ενδιαφέρουν αυτήν την ώρα. 

Και θα έλεγα τελικά για τις κινητοποιήσεις. Εμείς δεν προκαλούμε καμία κινητοποίηση και δεν πρέπει. Εμείς θέλουμε το συνδικαλισμό, είτε είναι συνεταιρισμός, είτε είναι αγροτικός, είτε εργατικός, να είναι αποδεσμευμένος από τα Κόμματα. Το έχω πει επανειλημμένως, κυρίες και κύριοι συνάδελφοι, ότι το μεγάλο ερώτημα είναι: Τα κόμματα γιατί θέλουν το συνδικαλισμό. Για να εξυπηρετούν το Κόμμα και να μεταφέρει το Κόμμα τις εντολές προς το συνδικαλισμό ή να περνά η φωνή του συνδικαλισμού και του συνεταιριστικού κινήματος μέσα στο Κόμμα; Για μας είναι η δεύτερη άποψη η σωστή. Αλλά δεν μπορούμε από την άλλη πλευρά να παραμένουμε απαθείς στις κινητοποιήσεις. Θα δώσουμε τη μάχη υπέρ του αγρότη, υπέρ του εργαζόμενου, υπέρ του συνταξιούχου, δίπλα τους, μέσα και έξω από τη Βουλή. Διότι εξαπατήσατε τον Ελληνικό Λαό με όσα του λέγατε προεκλογικά.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, είπατε ότι δεν έχουμε εναλλακτική πρόταση. 'Εχω στείλει στο γραφείο σας και σε σας προσωπικά τέσσερα νομοσχέδια, που έχω προτείνει στην Κυβέρνηση και στο Υπουργικό Συμβούλιο, για το κόστος.

ΕΥΑΓΓΕΛΟΣ ΜΠΑΣΙΑΚΟΣ: Τί είπατε για το κόστος;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πάρα πολλά πράγματα. Διαβάστε καλά τα νομοσχέδια και θα δείτε. Λοιπόν, υπάρχει πρόταση, έχει άλλη αντίληψη η πρότασή μας, εναλλακτική όμως είναι σίγουρα και μάλιστα σε πάρα πολλά θέματα.

ΣΤΑΥΡΟΣ ΔΗΜΑΣ:Αυτά που αποστείλατε, τα αποστείλατε σε εμάς. Η Κυβέρνηση τα ενέκρινε; 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Τα δύο νομοσχέδια είναι για υπογραφές.

Δεύτερον, το Υπουργείο Γεωργίας είχε απορρόφηση στα κοινοτικά κονδύλια τον προηγούμενο χρόνο 108% και φέτος τουλάχιστον στο 116%.

Τα έργα είναι ακόμα σε εξέλιξη. Και όσα προτείνονται, με βάση τις δυνατότητες που υπάρχουν και τις ανάγκες κάθε περιοχής, είναι αλήθεια ότι χρειαζόμαστε τουλάχιστον άλλα 100 δισ. για τα έργα. Και έχω στείλει επιστολή στον Πρωθυπουργό, πριν από τις εκλογές, που ζητάμε από τον αποπληθωριστή να πάρουμε το μεγαλύτερο κονδύλιο, διότι όντως τα έργα έχουν μεγαλύτερη ακόμα απορρόφηση απ' αυτήν που υπονοούσατε. Δηλαδή θέλουμε άλλα 100 δισ.

Τρίτον, ίσως δεν έγινε αντιληπτό ότι όταν μιλούσα για τους οικισμούς δεν εννοούσα το κόστος των κατασκευών. Μιλούσα για την αξία των στρεμμάτων. Διότι όταν λέει ο συνάδελφος ότι μπορεί να αξίζει το στρέμμα 3 εκατομμύρια, αυτό δεν αληθεύει. 'Αρα, θα πρέπει να είναι οικόπεδο. 'Ηταν άλλης τάξης το θέμα που έθεσα.

Τέταρτον, δεν θα έχουμε εκεί διαφορές να βρούμε. 'Οσον αφορά το κόστος κατασκευών συμφωνούμε. 'Εχουμε την ίδια λογική και μπορούμε να έχουμε διαφοροποιημένες επιμέρους αντιλήψεις και προτάσεις που μπορούμε να τις λύσουμε.

Τέλος, κύριε Πρόεδρε, εγώ έχω πάει στην πόλη που γεννήθηκε ο Μάρξ και γι' αυτό είπα ότι ο Μάρξ ήταν Ευρωπαίος. Δεν είχε σχέση με τη σημερινή Ευρώπη. Και κακώς ενοχληθήκατε, κύριε Κόρακα. Και γι' αυτό είπα ότι ο Μάρξ ήταν Ευρωπαίος. Δεν είχε σχέση με τη σημερινή Ευρώπη.

ΣΤΡΑΤΗΣ ΚΟΡΑΚΑΣ:Το θέμα ήταν για την Ευρωπαϊκή 'Ενωση.

ΣΤΕΦΑΝΟΣ ΤΖΟΥΜΑΚΑΣ:Ο Μάρξ ήταν και φιλόσοφος και επαναστάτης και ο καθένας έχει τις αντιλήψεις του γι' αυτόν. Και ασφαλώς δεν μπορεί να έχει θετικές αντιλήψεις ένας συντηρητικός πολιτικός. Υπάρχουν όμως πάρα πολύ συντηρητικοί, άλλου τύπου από τον κ.'Εβερτ, πολιτικοί και διανοούμενοι και επιστήμονες που αναγνωρίζουν την ιστορική συμβολή του Μάρξ στην εξέλιξη των οικονομικών αντιλήψεων, των κοινωνιών, των μεταρρυθμίσεων, των επαναστάσεων και εγώ σ' αυτές προσχωρώ.

'Οσον αφορά το άλλο που είπε ο κ. 'Εβερτ, επειδή αυτό είναι υπόθεση μιας παλιάς περιόδου, πριν από δέκα χρόνια, θα ήθελα μια και τέθηκε στη Βουλή να πω ποιο ήταν το πραγματικό γεγονός. Δεν αληθεύει αυτό. Διότι αν αλήθευε δεν θα είχα τίποτα να μην το αναγνωρίσω, ότι υπήρχε εγκύκλιος Τζουμάκα που ζητούσε να κατέβει η φωτογραφία του Βενιζέλου. Η αλήθεια είναι η εξής: Πράγματι, υπήρχε μια δική μου εγκύκλιος της Επιτροπής Διαφώτισης του ΠΑ.ΣΟ.Κ. το 1979 που έλεγε ότι οι φωτογραφίες που θα υπάρχουν στα γραφεία του Κόμματος θα πρέπει να είναι του Προέδρου του Κόμματος, των βασικών θεωρητικών της φιλοσοφίας, του Μάρξ και του 'Εγκελς...

(Θόρυβος-γέλωτες από την Πλευρά της Νέας Δημοκρατίας)

Βεβαίως μπορεί να γελάτε, δεξιοί είστε τί άλλο θα κάνατε σ' αυτό; Δεν μπορείτε να κάνετε τίποτα άλλο.

ΠΡΟΕΔΡΕΥΩΝ (Παναγιώτης Σγουρίδης):Σας παρακαλώ, κύριε Υπουργέ!

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Και παρακαλώ, όσες άλλες φωτογραφίες θεωρούν τα στελέχη του Κόμματος ότι εκφράζουν αγωνιστές, από διάφορες περιόδους της ιστορίας της Χώρας μας. Δεν λέει πουθενά το κείμενό μου, που είναι οκτώ σελίδες και έχει δημοσιευτεί σε έντυπα, να κατέβει η φωτογραφία ενός πολιτικού. Γιατί δεν είμαι ούτε εικονοκλάστης, ούτε εικονολάτρης και δεν θα μπορούσα να το κάνω αυτό.

ΑΠΟΣΤΟΛΟΣ ΣΤΑΥΡΟΥ:Τότε όμως δεν το διαψεύσατε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Πολλές φορές, κύριε συνάδελφε. 'Ομως συνάδελφοι τόσο από την πλευρά του ΠΑ.ΣΟ.Κ. του κεντρογενούς ρεύματος, όσο και της δικής σας άποψης, γιατί δεν τους αρέσει ούτε ο Μάρξ ούτε και πολύ ο σοσιαλισμός, πήραν αυτό το κείμενο...

(Θόρυβος-φωνές στην Αίθουσα)

το παραποίησαν και έφτιαξαν μια ολόκληρη "πολιτική" "κατηγορία" εναντίον μου. Δεν την αποδέχομαι γιατί δεν είναι αληθής.

ΠΡΟΕΔΡΕΥΩΝ (Παναγιώτης Σγουρίδης):Ο Πρόεδρος του Δημοκρατικού Κοινωνικού Κινήματος, κ. Τσοβόλας έχει το λόγο.

(Θόρυβος από όλες τις Πτέρυγες)

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, πράγματι ο κ.Γικόνογλου και οι Βουλευτές έχουν δίκιο. Είναι κάτι που το ζήσαμε και εμείς, πριν κάποια χρόνια, η δυνατότητα του Βουλευτή να μιλάει έγκαιρα και αποτελεσματικά. Αλλά, όμως, αυτό είναι θέμα που δεν εξαρτάται από τους Αρχηγούς των Κομμάτων και τους Κοινοβουλευτικούς Εκπροσώπους. Είναι θέμα που εξαρτάται αποκλειστικά από την Κυβέρνηση, από τους Υπουργούς, από το χρόνο που παρεμβαίνουν στη διαδικασία της ανάπτυξης ενός νόμου, μιας πρότασης νόμου ή μιας Επερώτησης, γιατί όταν παρεμβαίνει πολύ νωρίς ο Υπουργός, ο όποιος Υπουργός, τα Κόμματα, οι Κοινοβουλευτικοί Εκπρόσωποι και οι Αρχηγοί των Κομμάτων, πρέπει να απαντήσουν στην Κυβέρνηση και ασφαλώς δε θα απαντήσουν στο Βουλευτή.

Κατά συνέπεια, εκείνο που θα πρέπει να γίνει -και είναι και εισήγηση από την πλευρά τη δική μου, ως Προέδρου του ΔΗ.Κ.ΚΙ. είναι να γίνεται παράκληση προς τους Υπουργούς να ακούνε όσο το δυνατόν περισσότερους Βουλευτές, πέρα από τους Εισηγητές και τους Αγορητές και μετά να δίνουν απάντηση για να έρχεται με λογική σειρά και η τοποθέτηση μετά τον Υπουργό μετά την Κυβέρνηση, των Αρχηγών των Κομμάτων.

ΠΡΟΕΔΡΕΥΩΝ (Παναγιώτης Σγουρίδης): Το καλό παράδειγμα πρέπει να το δίνουμε όλοι μας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κακώς κάνετε αυτήν την παρέμβαση. Δεν έχετε δίκιο. 'Οταν έκανε παρέμβαση -δεν είναι αιχμή προς τον συγκεκριμένο Υπουργό, μιλάω γενικά, κάνω μια τοποθέτηση ως προς τη διαδικασία για την πιο εύρυθμη και αποτελεσματικότερη λειτουργία της Βουλής- όταν κάνει δύο φορές παρέμβαση ο Υπουργός, ο όποιος Υπουργός, δε θα απαντήσουν τα Κόμματα; 'Αρα, ας καθήσει πιο πίσω να απαντήσει ο Υπουργός, οπότε θα απαντήσουν πιο πίσω προς το τέλος της διαδικασίας των πρωτολογιών και οι Αρχηγοί των Κομμάτων. Επομένως, κύριε Πρόεδρε, κακώς κάνατε αυτήν την παρέμβαση και δεν την αποδέχομαι, γιατί δεν έχει ουσία.

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, εσείς ήσασταν και Υπουργός και Κοινοβουλευτικός Εκπρόσωπος και τώρα Αρχηγός Κόμματος. 'Αρα, δεν γευτήκατε του τι σημαίνει Βουλευτής.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κάνετε λάθος, κύριε Πρόεδρε. Εγώ δεν γεύτηκα; Σε εποχές που λειτουργούσε η Βουλή μέχρι τις 6 το πρωϊ, δεν είχα λείψει ούτε σε μια συνεδρίαση, δεν έλειψα ούτε σε μια ψηφοφορία και είχα ενεργό συμμετοχή μέχρι το πρωϊ.

ΠΡΟΕΔΡΕΥΩΝ (Παναγιώτης Σγουρίδης): Ως Υπουργός και ως Κοινοβουλευτικός Εκπρόσωπος πάντα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι. Ως απλός Βουλευτής. Το 1977-1981 -κύριε Πρόεδρε, μη βιάζεσθε, γι'αυτό είναι άτυχη και η παρέμβασή σας..

ΜΟΣΧΟΣ ΓΙΚΟΝΟΓΛΟΥ: Δεν τα γνωρίζει αυτά, κύριε Τσοβόλα, ο κύριος Πρόεδρος.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ο κ.Γικόνογλου είναι και αυτός από εκείνους που συμμετείχε ενεργά, γιατί είμαστε λίγοι από εκείνους που από το 1974 ή το 1977 είχαμε συμμετοχή ως Βουλευτές. Θυμάμαι είχαμε Koινοβουλευτικό Εκπρόσωπο τον αείμνηστο τον Γιάννη Αλευρά, που κάθονταν και αυτός μέχρι το πρωϊ και έφευγε μαζί με τους Βουλευτές. Γι'αυτό λέγω, κύριε Πρόεδρε, ότι ήταν άστοχη η παρέμβασή σας, όσον αφορά εμένα. 'Αλλωστε, εμείς δώσαμε κάποια δείγματα γραφής εδώ πέρα, ώστε να αντλούμε και να λέμε αυτά που λέμε και να τα πιστεύουμε αυτά που λέμε, ότι πρέπει να συμμετέχει ενεργά ο Βουλευτής. Και εμείς τουλάχιστον θα συμβάλουμε σ'αυτό. Αλλά δεν εξαρτάται από εμάς. Ο χρόνος της παρέμβασής μας εξαρτάται από το χρόνο της παρέμβασης της Κυβέρνησης, των εκάστοτε Υπουργών που βρίσκονται στην Αίθουσα για να υποστηρίξουν νομοσχέδια ή να απαντήσουν σε ερωτήσεις και επερωτήσεις.

Και έρχομαι τώρα στο κυρίως θέμα.

Κυρίες και κύριοι συνάδελφοι, αναπτύχθηκαν αυτό το μήνα στη Βουλή πολλές επερωτήσεις, πράγματι, που αφορούσαν τον αγροτικό τομέα. Υπήρξαν απαντήσεις πολλές κατά συνέπεια του κυρίου Υπουργού Γεωργίας. Σε όλες αυτές τις απαντήσεις εμείς, τουλάχιστον, διακρίναμε ως απάντηση μια κυρίαρχη θέση. "Είμαστε στην Ενωμένη Ευρώπη και τι να κάνουμε";

Η άποψη του ΔΗ.Κ.ΚΙ. είναι, όπως αυτή η άποψη αναπτύχθηκε λεπτομερέστερα κατά την ομιλία μου στις προγραμματικές δηλώσεις ότι δεν σημαίνει ότι επειδή είμαστε στην Ενωμένη Ευρώπη, θα πρέπει εμείς να θεωρούμε αυτομάτως ως σύγχρονο, ως συμφέρον, για την Ελλάδα και τον Ελληνικό Λαό, άρα και για τον αγροτικό πληθυσμό, ό,τι αποφασίζει η ευρωπαϊκή τρόϊκα.

Και μη μου πείτε ότι δεν αποφασίζει κυρίως η Ευρωπαϊκή τρόϊκα, Γερμανία, Αγγλία και Γαλλία, στα βασικά ζητήματα που έχουν σχέση με όλα τα θέματα, αλλά και για τη γεωργία. Η άποψη του ΔΗ.Κ.ΚΙ. απο την ιδρυτική του διακήρυξη και το πρόγραμμα του είναι η εξής: Ασφαλώς πρέπει να είμαστε μέλος ως χώρα της Ενωμένης Ευρώπης, αλλά αρνούμαστε τη λογική ότι από την ώρα που μπήκαμε στην Ενωμένη Ευρώπη και λειτουργούμε στην Ενωμένη Ευρώπη πρέπει εμείς να μην χαράξουμε εθνική στρατηγική στον αγροτικό τομέα, στο βιομηχανικό τομέα, στον οικονομικό γενικότερα τομέα, στην εξωτερική μας πολιτική, στο χειρισμό των εθνικών θεμάτων, στα κοινωνικά θέματα. Η άποψή μας είναι, λοιπόν, ότι, ως μέλη της Ενωμένης Ευρώπης πρέπει να χαράξουμε τη δική μας εθνική στρατηγική, άρα την εθνική αγροτική πολιτική, ώστε στις διεργασίες που γίνονται κατά το στάδιο της προετοιμασίας στις Επιτροπές και στα όργανα, συμβούλια Υπουργών κ.λπ., να έχουμε θέσεις, να έχουμε προτάσεις ενταγμένες στην εθνική στρατηγική που να υπηρετούν τα εθνικά μας συμφέροντα, να υπηρετούν τα συμφέροντά μας στον τομέα της οικονομίας, στον αγροτικό τομέα, στον τομέα της βιομηχανίας. Και εγώ, ειλικρινά, κύριε Υπουργέ, με όλη τη διάθεση που έχω και συναισθηματικά προς το πρόσωπό σας -πατριώτες είμαστε- και συναισθηματικά για πολλους άλλους λόγους, με όλη τη διάθεση να στηρίξω -και είδατε δεν έκανα πολιτική τέτοια που να δίνω το δικαίωμα απέναντί σας για παρερμηνείες- ειλικρινά σας λέω και θα παρακαλέσω να το δείτε αυτό το θέμα, εγώ δεν άκουσα και περίμενα μια τέτοια πρόταση στη Βουλή, με την ευκαιρία που σας δόθηκε με τόσες επερωτήσεις και με τη σημερινή συζήτηση, πάνω στο πως βλέπει η Κυβέρνηση, άρα και το Υπουργείο Οικονομικών στα πλαίσια της Ενωμένης Ευρώπης, ότι πρέπει να αναπτύξουμε τον αγροτικό τομέα. Γιατί, το να λέμε απλά ότι, η Ενωμένη Ευρώπη δημιουργεί περιορισμούς, το ξέρουμε και εμείς, το ξέρει και όλος ο αγροτικός πληθυσμός, το ξέρει και όλος ο Ελληνικός Λαός. Το θέμα που βάζει το ΔΗ.Κ.ΚΙ. και που έχει υποχρέωση να πάρει θέση, ολοκληρωμένη πρόταση να αναπτύξει στη Βουλή και στον αγροτικό πληθυσμό η Κυβέρνηση που Κυβερνάει τον Τόπο, είναι: Ποια προϊόντα θεωρει ότι είναι ανταγωνιστικά στον αγροτικό τομέα, ώστε να υπάρξει αναδιάρθρωση καλλιεργειών για να κατευθύνουμε την αγροτική παραγωγή σε ανταγωνιστικά προϊόντα στο χώρο της Ευρώπης, Ευρώπης, Δυτικής και Ανατολικής Ευρώπης και διεθνώς, ώστε να μπορέσουμε να αντιμετωπίσουμε τα μεγάλα προβλήματα που δημιουργεί η κοινή αγροτική πολιτική, οι κατευθύνσεις της Ευρωπαϊκής τροϊκας, αλλά και τα προβλήματα που δημιουργεί η GATT.

Εδώ, κύριε Υπουργέ και κυρίες και κύριοι συνάδελφοι, ήθελα να διαθέσετε λίγο την προσοχή σε κάτι που θέλω να πω, που είναι γενικότερο, που έχει σχέση με την Ευρώπη σε σχέση με την GATT. Θεωρώ ότι ήταν λάθος η συμφωνία της Ενωμένης Ευρώπης σ' αυτό το τελευταίο κείμενο της GATT, που διευκολύνει πράγματι σκανδαλωδώς, σε σχέση με την Ευρώπη, σε σχέση με την Ευρωπαϊκή αγροτική πολιτική και τον ευρωπαϊκό αγροτικό πληθυσμό, την εισροή βραχυχρόνια, αλλά κυρίως μεσομακροπρόθεσμα, αγροτικών προϊόντων από χώρες εκτός Ευρώπης και κυρίως απο τις ΗΠΑ, που θα δυναμιτίσουν το αγροτικό ισοζύγιο της Ευρώπης, ενώ παράλληλα θα θέσουν εκποδών αγροτικά προϊόντα, αγροτικές καλλιέργειες στην Ευρώπη και κυρίως σε χώρες σαν την Ελλάδα, πράγμα που θα σημάνει μεγάλο οικονομικό κόστος για την ευρωπαϊκή οικονομία και κατ' επέκταση για τις οικονομίες χωρών σαν την Ελλάδα, που έχουν κυρίως αγροτική παραγωγή και αγροτικό εισόδημα και μεγάλο αγροτικό πληθυσμό.

Η Ευρώπη δεν αντιστάθηκε για να υπερασπιστεί τα συμφέροντα της αγροτικής ευρωπαϊκής παραγωγής, αλλά και του αγροτικού πληθυσμού. Και αυτό οφείλεται, κατά την άποψη του ΔΗΚΚΙ, στο ότι, όταν λέμε για Ευρώπη που παίρνει τις αποφάσεις, είναι η ευρωπαϊκή τρόϊκα, που δεν έχει αυτά τα προβλήματα που έχουν οι χώρες του ευρωπαϊκού νότου, μεταξύ των οποίων είναι και η Ελλάδα.

Από κει και πέρα έχει υποχρέωση η Κυβέρνηση, όπως και αν λέγεται αυτή να φέρει μια συγκροτημένη αναδιαρθρωτική της παραγωγής μας πολιτική, με βάση τα συγκριτικά πλεονεκτήματα, κατά προϊόντα, τομείς και κλάδους που έχει η αγροτική οικονομία και να συζητήσουμε, πώς από κει και πέρα θα μπορέσουμε να στηρίξουμε αυτήν την αναδιαρθρωτική πολιτική, με βάση τις σημερινές προοπτικές Ευρώπη, διεθνώς, Βαλκάνια κ.λπ. και να συζητήσουμε επίσης, πώς θα στηρίξουμε αυτήν την παραγωγή και πώς θα στηρίξουμε σε άλλη σύγχρονη βάση τη συλλογική δράση στον αγροτικό τομέα για να περιορίσουμε το κόστος παραγωγής, που είναι ψηλό, μέσα από αυτήν τη συλλογική δράση: Συνεταιρισμός σε άλλη βάση του αγροτικού τομέα, ομάδες παραγωγής στη νέα σύγχρονη μορφή και εκεί να πάει ο κύριος όγκος, από την παραγωγή μέχρι τη μεταποίηση και το εμπόριο, στο εσωτερικό και το εξωτερικό της Χώρας.

'Ετσι θα προσανατολίσουμε σωστά και τους αγρότες μας, σε συνεργασία με τους επιστήμονες γεωπόνους, κτηνιάτρους και των άλλων τομέων της γεωργικής παραγωγής, αλιεία κ.λπ. και τότε μπορούμε να πούμε ότι λειτουργούμε σοβαρά και υπεύθυνα, για τον αγροτικό τομέα για τον αγροτικό πληθυσμό, αλλά και συνολικά για την ελληνική οικονομία.

Και ασφαλώς, κύριε Υπουργέ, υπάρχει καμιά δέσμευση από την Ενωμένη Ευρώπη, που δε μας επιτρέπει, αυτό που ακούτε και εσείς και εμείς σε όλη την Ελλάδα, να δούμε το θέμα των οικοδομικών αδειών; Το φέρνω σαν παράδειγμα. 'Οταν ο κτηνοτρόφος θέλει εκατομμύρια, για να βγάλει άδεια να φτιάξει ένα ποιμνιοστάσιο ή αποθήκες, το απαγορεύει καμία ΕΟΚ; Απαγορεύει επίσης καμία ΕΟΚ να δούμε αυτήν τη συλλογική δραστηριότητα ώστε στο κύκλωμα παραγωγή - εμπόριο - μεταποίση, βάσει οικονομικών μελετών να βάλουμε και τα γεωργικά εφόδια, για να αποφύγουμε το ληστρικό κέρδος των διαμεσολαβητών, που φέρνουν από το εξωτερικό γεωργικά φάρμακα, λιπάσματα κ.ο.κ. Και δεν πρέπει να δούμε τις ελληνικές βιομηχανίες φυτοφαρμάκων και λιπασμάτων κ.λπ., οι οποίες εξαθλιώθηκαν και έκλεισαν και η μία που απέμεινε βρίσκεται και αυτή στο τέλος της οικονομικής της ζωής και δραστηριότητας; Αυτά είναι, που περιμένουμε και περιμένει ο αγροτικός πληθυσμός να δει και καλοπίστως να συζητήσουμε. Τουλάχιστον αυτό ισχύει από την πλευρά του ΔΗ.Κ.ΚΙ. για να δώσουμε προοπτική.

Δεύτερον, πώς μπορούμε να αφήσουμε τον αγροτικό πληθυσμό επειδή είμαστε στην Ενωμένη Ευρώπη και υπάρχει κοινή αγροτική πολιτική και η GATT και να μη δώσουμε εναλλακτική προοπτική και πρόταση στον αγροτικό πληθυσμό, μέσα από μια γενικότερη οικονομική ανάπτυξη της περιφέρειας και της Ελλάδος, για να μπορέσει να απασχοληθεί.

Αντιλαμβανόμαστε τι θα γίνει, αν συνεχιστεί αυτή η ανυπαρξία αγροτικής πολιτικής, αν συνεχίσουμε στη λογική, ότι είμαστε στην Ενωμένη Ευρώπη άρα πρέπει να υποστούμε το μοιραίο ως αγροτικός πληθυσμός και ως Ελλάδα, τι θα γίνει μετά πέντε ή δέκα χρόνια, όταν θα συνεχιστεί με πιο έντονο ρυθμό και με την κατάργηση των επιδοτήσεων, σε μια τριετία από σήμερα που θα εγκαταλείπουν μαζικά τα χωράφια και την αγροτική εκμετάλλευση και την περιφέρεια και θα στρέφονται στα μεγάλα αστικά κέντρα, όπως το Λεκανοπέδιο Αττικής και τη Θεσσαλονίκη και θα προστίθενται στις εκατοντάδες χιλιάδες των ανέργων του αστικού τομέα και θα μπαίνουν στην αγορά εργασίας;

Θα υπάρξει πρόβλημα πέραν από την οικονομία, πέραν από την εξαθλίωση αυτών των ανθρώπων και για την ίδια τη Δημοκρατία. Γιατί οι κοινωνικές εκρήξεις θα διαδέχονται η μια την άλλη.

Από εκεί και πέρα, κύριε Υπουργέ, με όλη τη καλή διάθεση, ήθελα να πω: Μην κάνετε το λάθος, αυτό που σας άκουσα πριν να κάνετε, να θεωρείτε ότι υπάρχουν πολιτικές σκοπιμότητες στις εξεγέρσεις που θα πάρουν τη μορφή χιονοστιβάδας από εδώ και πέρα. Σας το λέμε υπεύθυνα και σας προειδοποιούμε: Θα πάρουν τη μορφή χιονοστιβάδας! Εσείς ο ίδιος -και είναι προς τιμή σας σε συζήτηση επερώτησης για το βαμβάκι είπατε- γιατί είναι αλήθεια- ότι από εκεί που ήταν 320 δραχμές το κιλό, πούλησαν 180 με 210 δραχμές. Είναι δυνατόν στο όνομα της Ενωμένης Ευρώπης ή της ανύπαρκτης σύγκλισης ή οποιωνδήποτε άλλων συσχετισμών να ανεχθεί εκείνος που εξαθλιώνεται και δεν παίρνει άλλα βάρη, δεν μπορεί να αντιμετωπίσει τα απολύτως αναγκαία για να ζήσει αυτός, τα παιδιά του και η οικογένειά του, να τον κρατήσετε με τέτοιες λογικές και τέτοια συνθήματα ότι η Ενωμένη Ευρώπη το λέει; Και το λέμε εμείς ως ΔΗ.Κ.ΚΙ.:Τι τη θέλει την Ενωμένη Ευρώπη αυτήν, ο απλός πολίτης, ο αγρότης όταν κάθε μέρα βλέπει να εξαθλιώνεται, στο όνομα της δήθεν σύγκλισης των ονομαστικών οικονομικών δεικτών και η οικονομία να αποδιοργανώνεται, να μειώνεται η παραγωγική βάση και μεταξύ αυτών να μειώνεται και η αγροτική παραγωγική βάση; Θα σταθεί κανένας να υπακούει σ' αυτά τα κελεύσματα; Θα γίνει αυτό που δεν μπορεί να υπολογίσει ο κύριος Πρωθυπουργός και η κυβέρνησή του. Και ασφαλώς θα φέρει μεγάλη ευθύνη, γιατί δεν είναι λύσεις αυτές.

Δεν υπάρχουν πολιτικές σκοπιμότητες. 'Επαυσαν τα Κόμματα να μπορούν να καθοδηγούν το λαό. Εκείνο που καθοδηγεί τους πολίτες, αγρότες, εργάτες, μισθωτούς, συνταξιούχους, επαγγελματίες, μαθητές κ.λπ. είναι η λαίλαπα που έρχεται, η φτώχεια, η περιθωριοποίηση των ανθρώπινων αξιών, στις λογικές του Μάαστριχτ δήθεν, της σύγκλισης δήθεν η οποία χρησιμοποιείται ως πρόσχημα για την εξαθλίωση των πολιτών, για την εξαθλίωση των ανθρώπων και για τον παραμερισμό κάθε μέρα και περισσότερο, πολιτισμού και ανθρώπινων αξιών.

Υπάρχει λοιπόν αυτή η αγανάκτηση και απογοήτευση, που δεν μπορεί να τη συγκρατήσει κανένας με τέτοιες λογικές.

Και θα ήθελα επίσης να πω κλείνοντας στον αγαπητό φίλο Υπουργό Γεωργίας και κάτι άλλο: Μην επαναλαμβάνετε αυτές τις αποστασιοποιήσεις -σας ακούω πολλές φορές στην τηλεόραση, το είπατε και σήμερα- γιατί δεν τιμά και σας που το λέτε γιατί και ο Πρωθυπουργός και σεις ο ίδιος είσθε ηγεσία του ΠΑΣΟΚ από το 1974. Δεν υπήρξε ποτέ ηγεσία του ΠΑ.ΣΟ.Κ. άνθρωποι όπως ο Τσοβόλας και πολλοί άλλοι. 'Αρα, όταν λέτε αυτά που είπατε και πριν αναφερόμενοι στο παρελθόν, ας αιτιάσθε τον κύριο Πρωθυπουργό, τον εαυτόν σας και κάποιους άλλους, που σήμερα το παίζουν εκσυγχρονιστές, εξαθλιώνοντας κάθε μέρα και περισσότερο τον Ελληνικό Λαό, ξεχνώντας ιδεολογίες, πολιτικές αρχές, ανθρώπινες αξίες και μία σειρά άλλα ζητήματα. Γιατί Υπουργός Γεωργίας άλλωστε στην περίοδο 1981-1989 ήταν ο σημερινός Πρωθυπουργός. Αν λοιπόν δημιουργήθηκε πλασματικά κακή εντύπωση στους αγρότες, ποιος είναι υπεύθυνος; Ο υποφαινόμενος ή οι άλλοι Βουλευτές του ΠΑ.ΣΟ.Κ. ή εκτός ΠΑ.ΣΟ.Κ., ή οι πολίτες ή οι αγρότες; Είναι ο Πρωθυπουργός που ήταν επί δεκαετίες στο εκτελεστικό γραφείο, εσείς, ο Πρωθυπουργός που ήταν Υπουργός Γεωργίας και μία σειρά άλλοι. Ας σταματήσετε τις αποστασιοποιήσεις για πράγματα που είσθε υπεύθυνοι, αν θεωρείτε ότι υπήρχε λάθος. Η άποψη η δική μου είναι ότι δεν έγινε λάθος, απλά τότε υπήρχε προοδευτικό ΠΑ.ΣΟ.Κ., τώρα είναι συντηρητικό ΠΑ.ΣΟ.Κ.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ).

Δηλαδή, χρησιμοποιείτε το όνομα Πανελλήνιο Σοσιαλιστικό Κίνημα, όπως γίνεται στην Ευρώπη δυστυχώς σήμερα, παραπλανητικά στους λαούς, αφού η άρχουσα τάξη ελέγχει πρώτα τις ηγεσίες, για να περάσει τα ψευδεπίγραφα σοσιαλδημοκρατικά ή σοσιαλιστικά κόμματα χωρίς κοινωνικές αντιδράσεις, χωρίς κοινωνικούς κραδασμούς, αυτά που τα καθαρόαιμα και επώνυμα με ταμπέλα συντηρητικά κόμματα δεν μπορούν να περάσουν, γιατί θα επέρχονταν μεγάλες κοινωνικές εκρήξεις.

Να γιατί είναι μεγάλη η ευθύνη της σημερινής ηγεσίας του ΠΑ.ΣΟ.Κ., το οποίο μετεξελίχθη σε ένα στείρο συντηρητικό κίνημα και κάλυψε τον ιδεολογικοπολιτικό χώρο της Νέας Δημοκρατίας, που ήταν η επίσημη συντηρητική παράταξη στην Ελλάδα.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα γενικά Δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" δεκαεπτά μαθητές και μαθήτριες με δύο συνοδούς καθηγητές από το Γυμνάσιο Χατζηκωνσταντή.

(Χειροκροτήματα)

Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο.

(Θόρυβος διαμαρτυρίας στην Αίθουσα)

ΑΠΟΣΤΟΛΟΣ ΣΤΑΥΡΟΥ: Οι Βουλευτές δεν έχουν μιλήσει ακόμα.

ΜΟΣΧΟΣ ΓΙΚΟΝΟΓΛΟΥ: Να φύγουμε, κύριοι συνάδελφοι.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι γιατί διαμαρτύρεστε; Τον κανονισμό τον ξέρετε όλοι. Σας παρακαλώ.

'Οταν ο υποφαινόμενος πρότεινε να προηγούνται δέκα Βουλευτές και μετά να λαμβάνουν το λόγο οι Υπουργοί, κατά την τελευταία τροποποίηση, την άποψη δεν την υπεστήριξε κανείς.

Κύριε Γικόνογλου, ισχύει και για σας το ίδιο. 

Ορίστε, κύριε Γεωργακόπουλε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, παρακαλώ την προσοχή σας, γιατί εγώ δε θα κάνω ένα περιδιάβασμα γύρω γύρω από την αγροτική πολιτική, αλλά θα σταθώ στην πρόταση νόμου, την οποία έκανε η Νέα Δημοκρατία, για να αποδείξουμε στον Ελληνικό Λαό ότι είναι μία παραπλανητική πρόταση, είναι μία πρόταση ανεφάρμοστη και μία πρόταση η οποία είναι άνευ περιεχομένου.

Πρώτον, μιλάει για μείωση του ειδικού φόρου κατανάλωσης στα καύσιμα. Θα αναφερθώ και θα πω ότι τα καύσιμα τα τετραπλασίασε η Νέα Δημοκρατία από το 37,9 στο 136 μαζί με τα άλλα τα οποία είπε ο Υπουργός και δε θα τα επαναλάβω. Το ΠΑ.ΣΟ.Κ. είχε υποσχεθεί στην προηγούμενη κυβέρνηση ότι θα μειώσει τον ειδικό φόρο κατανάλωσης, μείωσε τον ειδικό φόρο κατανάλωσης κατά 30%. Διαμαρτυρήθηκαν κάποιοι λέγοντας ότι "αυτά είναι ψίχουλα".

Λάθος, κύριοι συνάδελφοι. Είναι 30% μείωση του ειδικού φόρου κατανάλωσης. Πρέπει να γνωρίζετε ότι στην αγροτική παραγωγή η ενέργεια, -όχι τα καύσιμα- συμμετέχει 4% στην κτηνοτροφία και 7% στην γεωργική εκμετάλλευση κατά μέσο όρο. Με τους συντελεστές αυτούς η κυβέρνηση του ΠΑ.ΣΟ.Κ. την προηγούμενη τριετία, υπελόγισε σε όλους εκείνους οι οποίοι πούλησαν αγροτικά προϊόντα -όχι ότι ήταν αγρότες κατά κύριο επάγγελμα-και βεβαίως τους έκανε επιστροφή επί των νομίμων συναλλαγών, οι οποίες έγιναν νόμιμα. Αυτή η διαδικασία έγινε μέσω της επιστροφής ΦΠΑ. Δεν υπήρχε άλλος τρόπος εφόσον δεν υπήρχε το μητρώο των αγροτών και ήταν πραγματικά ένας τρόπος, γιατί εάν υπολογίσουμε σε ετήσια βάση ότι το αγροτικό εισόδημα ήταν το 1995 2,6 τρισ. και οι συναλλαγές είχαν γίνει νόμιμα, με το 7% που υπολογίζεται, ήταν 28 δισ. η επιστροφή μέσω του ειδικού φόρου κατανάλωσης, του ΦΠΑ.

Βεβαίως, στην πρώτη εφαρμογή του δεν ήταν τόσο, γιατί αναφερόταν στο τελευταίο τετράμηνο, γιατί είχαμε υποσχεθεί όταν έγιναν οι κινητοποιήσεις των αγροτών το Μάρτιο του 1995 ότι θα ισχύσει από το Σεπτέμβριο του 1995. 'Ισχυσε από το Σεπτέμβριο του 1995.

'Οταν θα ξαναπάρουν τις επιστροφές οι αγρότες για το 1996, τότε πραγματικά θα διαφανεί ότι η αύξηση δεν είναι αυτή η μικρή επιστροφή η οποία φάνηκε, γιατί ήταν μόνο για ένα τετράμηνο, αλλά θα είναι τριπλάσια τουλάχιστον από αυτήν την οποία πήραν πίσω.

Αυτά όσον αφορά τον ειδικό φόρο κατανάλωσης στα καύσιμα. 'Οταν θα γίνει το μητρώο των αγροτών τότε σε κάποιους από τους αγρότες θα μειωθεί η επιστροφή, γιατί δεν μετέχουν τα καύσιμα και η ενέργεια σε όλες τις εκμεταλλεύσεις το ίδιο, και σε κάποιους άλλους θα αυξηθεί. Στο βαμβάκι π.χ. η συμμετοχή των καυσίμων είναι μεγαλύτερη απ'ό,τι είναι στα σιτηρά. 'Αλλη επομένως επιστροφή του ειδικού φόρου κατανάλωσης θα πάρουν αυτοί οι οποίοι καλλιεργούν βαμβάκι και άλλη αυτοί οι οποίοι καλλιεργούν σιτηρά.

Αυτό, όμως, για να γίνει θα πρέπει να υπάρχει το μητρώο των αγροτών. Και θα πρέπει οπωσδήποτε να επισπευσθεί η διαδικασία του μητρώου των αγροτών.

Δεύτερο θέμα που βάζει η πρόταση νόμου της Νέας Δημοκρατίας: Μείωση του Φ.Π.Α. Αυτό και αν είναι η παραπλάνηση της παραπλάνησης. Πρώτον, δεν μπορεί να γίνει μείωση του Φ.Π.Α. γιατί το 1992 με την έκτη Κοινοτική Οδηγία τα αγροτικά μηχανήματα και τα εργαλεία πήγαν στον κανονικό συντελεστή του 18%. Και έφερε τότε νομοσχέδιο η Νέα Δημοκρατία και ύπουλα προσπάθησε να περάσει τότε και τα λιπάσματα και τα φυτοφάρμακα στο 18%. Χάρη, όμως, στη σθεναρή αντίδραση της τότε αντιπολίτευσης που ήταν το ΠΑ.ΣΟ.Κ., απέσυρε τα φυτοφάρμακα και τα λιπάσματα από το 18% και έμειναν μόνο τα μηχανήματα που ήταν υποχρεωτικό να πάνε στον ανώτερο συντελεστή του 18%.

Δεύτερον, ο Φ.Π.Α. επηρεάζει το κόστος παραγωγής; 'Οχι, κύριοι συνάδελφοι. Το Φ.Π.Α. επηρεάζει μόνο τον καταναλωτή. Δεν επηρεάζει τον παραγωγό. Ο Φ.Π.Α. είναι ένας ουδέτερος φόρος όσον αφορά την παραγωγή, γιατί ό,τι πληρώνει κατά τη διάρκεια που αγοράζει τις πρώτες ύλες και τα εφόδιά του για να καλλιεργήσει ο αγρότης ή ο οποιοσδήποτε παραγωγός, το εκπίπτει όταν πουλάει. Το ίδιο γίνεται και με τον αγρότη. 'Οταν πουλάει ο αγρότης βάσει των τιμολογίων του τα καταθέτει και παίρνει επιστροφή το Φ.Π.Α.

Εάν, λοιπόν, οι συντελεστές επιστροφής έχουν υπολογιστεί με το 18% για τα μηχανήματα και το 8% για τα λιπάσματα και τα φυτοφάρμακα, έχουν συντελεστή επιτροφής 5% και 3,5%. Εάν αλλάξει ο συντελεστής του 18% και γίνει 8%, τότε η επιστροφή θα γίνει 2% και 1,5%. Θα μειωθεί δηλαδή ο συντελεστής της επιτροφής.

Και αυτό, όμως, να μη συμβαίνει, εάν κάποιος αγρότης θέλει να πάρει πίσω το Φ.Π.Α. αμέσως, όταν δηλαδή κάνει την αγορά, δεν τον εμποδίζει κανένας. Από τη νομοθεσία μας καλύπτεται πλήρως η δυνατότητα να κρατήσει τα βιβλία εσόδων-εξόδων και εντός διμήνου να πάρει τη επιστροφή του Φ.Π.Α. που έδωσε για το τρακτέρ του, για τα εργαλεία του και για τα υπόλοιπα μηχανήματα, όπως το κάνουν όλοι οι παραγωγοί για τα δικά τους παραγωγικά μηχανήματα.

'Αρα, ουσιαστικά, το να έρχεται η Νέα Δημοκρατία και υποκριτικά να λέει "μειώστε το Φ.Π.Α." είναι χωρίς αποτέλεσμα. Και όταν, όμως, το έλεγε αυτό προεκλογικά, θα έπρεπε να έχει εξασφαλίσει τη σύμφωνη γνώμη των υπολοίπων δεκατεσσάρων χωρών της Ευρώπης, ότι θα αλλάξει η έκτη Κοινοτική οδηγία και έτσι θα μπορέσουμε να μειώσουμε το Φ.Π.Α. Γιατί αν το κάνουμε αυθαίρετα, θα μας παραπέμψει στο Ευρωπαϊκό Δικαστήριο, θα μας ρίξουν ένα πρόστιμο και θα ξαναγυρίσουμε στο 18%. Και δεν κερδίζει τίποτε απολύτως ο αγρότης.

Η διαδικασία για την οποία θα πρέπει να ενημερωθεί ο αγρότης είναι ότι μπορεί να τον πάρει πίσω αρκεί να πάει στο κανονικό καθεστώς και όχι στο ειδικό καθεστώς. Το ειδικό καθεστώς είναι δική του επιλογή. Δεν του την επιβάλλει ο νόμος. Δεν του επιβάλλει δηλαδή να πάει στο ειδικό καθεστώς. Υπάρχουν οργανωμένοι αγρότες οι οποίοι κρατούν τα βιβλία τους και παίρνουν την επιστροφή του Φ.Π.Α.

'Οσον αφορά λοιπόν το άρθρο που αναφέρεται στο Φ.Π.Α. είναι χωρίς αποτέλεσμα.

'Οσον αφορά το ηλεκτρικό ρεύμα, είπε ο Υπουργός ότι γίνονται προσπάθειες να εξευρεθεί ένας τρόπος με τη ΔΕΗ έτσι ώστε να μην τους κόβει το ρεύμα και να υπάρχει ακόμα πιο φθηνό ρεύμα. Πρέπει, όμως, να τονίσουμε ότι η κιλοβατώρα η οποία πηγαίνει στην αγροτική εκμετάλλευση, είναι η χαμηλότερη της αγοράς. Ούτε βιομήχανοι, ούτε βιοτέχνες, ούτε νοικοκυριά παίρνουν τόσο χαμηλή κιλοβατώρα όσο η αγροτική εκμετάλλευση. Και αυτό οφείλεται πάλι σε πολιτική που άσκησε η Κυβέρνηση του ΠΑ.ΣΟ.Κ. το 1983 όταν μείωσε τότε την κιλοβατώρα κατά 40% που πήγαινε στην αγροτική εκμετάλλευση.

Η μείωση της φορολογίας των κληρονομιών είναι άλλο αστείο, γιατί λέει η πρόταση της Νέας Δημοκρατίας να πάμε από τα 20 εκατ. στα 60 εκατ. στη μεταβίβαση της αγροτικής περιουσίας, γονικών παροχών, κληρονομιών κ.λπ., όταν πρόκειται να την εκμεταλλευθεί ο αγρότης.

Πρώτον, δεν είναι 20 εκατ. είναι 30 εκατομμύρια. Και σας ερωτώ να μου πείτε, όταν σήμερα είναι 30 εκατ. μία αγροτική περιουσία που μπορεί να μεταβιβαστεί και είναι 50, 60, 70 και 200 στρέμματα μπορεί να πάει μέχρι τα 30 εκατ. όταν είναι στις άγονες ορεινές περιοχές, σε έναν αγρότη που μπορεί να έχει ένα, δύο ή τρία παιδιά, πρέπει να ανεβάσουμε το αφορολόγητο στη μεταβίβαση στα 180 εκατ., κύριοι συνάδελφοι; Γι'αυτό σας είπε ο Υπουργός και ο Εισηγητής μας ότι απευθύνεστε σε μία πολύ μικρή μερίδα, αυτών οι οποίοι έχουν τα μεγάλα τσιφλίκια, όταν θέλετε να ανεβάσετε το αφορολόγητο από τα 30 εκατ. στα 60 εκατ. ανά άτομο.

ΕΥΑΓΓΕΛΟΣ ΜΠΑΣΙΑΚΟΣ: Δεν το ανεβάζουμε, κύριε συνάδελφε, το αναπροσαρμόζουμε τιμαριθμικά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό λέτε. Σας λέω ότι έγινε αναπροσαρμογή, από 20 εκατ., που ήταν το '94, σε 30 εκατομμύρια. Μη μου πείτε ότι από το '94 έως το '96 διπλασιάστηκαν οι τιμές. Γιατί αν διπλασιάστηκαν οι τιμές θα πρέπει να διπλασιάσουμε και τις αντικειμενικές αξίες τότε.

Τώρα ας πάμε στη μείωση των τελών των αδειών για τα αγροτικά οικοδομικά κτίσματα.

Στην προεκλογική σας καμπάνια λέγατε, ότι δε θα πληρώνουν φόρους και τέλη. Δε λέγατε τίποτα για το κόστος της άδειας. Μιλούσατε για φόρους και τέλη. Οι φόροι και τα τέλη είναι μόλις το 2% του κόστους της αδείας. Από αυτό το 2%, το 1,5% περίπου είναι πόρος που πηγαίνει στην Τοπική Αυτοδιοίκηση. Υπάρχει βεβαίως το ΙΚΑ, οι αμοιβές των μηχανικών. Αυτά δεν ήταν στην προεκλογική σας πρόταση. Τώρα έρχονται στην πρόταση νόμου και λέτε να μειωθεί και το κόστος των μηχανικών.

ΕΥΑΓΓΕΛΟΣ ΜΠΑΣΙΑΚΟΣ: 'Ηταν πάντα στην πρόταση νόμου.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στην πρόταση νόμου ήταν. Σας λέω, όμως, ότι δεν ήταν στις προεκλογικές σας υποσχέσεις.

Παραπλανητικά, λοιπόν, λέγατε αυτά που λέγατε στις προεκλογικές σας υποσχέσεις. Και σας ερωτώ να μου πείτε, το κόστος του εργατόσημου που παίρνουν οι εργάτες που θα δουλέψουν σ'αυτές τις οικοδομές ποιος θα το πληρώσει; Τη συμμετοχή του εργοδότη που είναι ο ιδιοκτήτης της οικοδομής που θα φτιάξει, ποιος θα την πληρώσει; 'Η θα μειώσουμε τα έσοδα του ΙΚΑ;

Είναι πολιτική μας, λοιπόν, να μειώσουμε τα έσοδα του ΙΚΑ όταν γνωρίζουμε όλοι και γνωρίζετε ότι το ΙΚΑ επιδοτείται από το Δημόσιο με 237 δισεκατομμύρια; Από τη μία μεριά λέμε να μειώσουμε τις επιδοτήσεις προς το ΙΚΑ και από την άλλη μεριά να επιβαρύνουμε το ΙΚΑ με το να επιδοτεί τα ένσημα των εργατών που θα δουλεύουν σ'αυτές τις παραγωγές; 'Αλλος είναι ο τρόπος.

Εάν πρέπει να μειωθεί το κόστος της άδειας, να μειωθεί σ'αυτά που έχουν σχέση με τα έσοδα του Δημοσίου. Αυτά που έχουν σχέση με τις αμοιβές των μηχανικών, με το ΙΚΑ κ.λπ., δεν είναι εύκολο να γίνουν και δεν μπορούν να γίνουν.

Για τις τιμές των αγροτικών προϊόντων έγινε εδώ πάρα πολύ ντόρος. Μας κατακεραυνώνει το Κομμουνιστικό Κόμμα Ελλάδας, ότι είναι καταστροφή που είμαστε στην Ευρωπαϊκή 'Ενωση και ότι τα αγροτικά προϊόντα πάνε κατά διαβόλου γιατί έχουν αυτές τις τιμές.

Σας ερωτώ να μου πείτε το εξής: Θα ήταν καλύτερες οι τιμές των αγροτικών προϊόντων εάν δεν είμαστε στην Ευρωπαϊκή 'Ενωση; Θα ήταν καλύτερη η τύχη των αγροτών σήμερα εάν δεν έπαιρναν τα 980 δισ. σε επιδοτήσεις από την Ευρωπαϊκή 'Ενωση; Ποια θα ήταν η εισοδηματική τους κατάσταση; Γιατί αν δεν απαντήσουμε σ'αυτά τα ερωτήματα, αλλά απλώς κάνουμε κριτική για την κριτική, τότε βεβαίως είναι εύκολο να πει κανένας ότι εδώ λαϊκίζουμε απλώς για να χαϊδέψουμε αυτιά επειδή γνωρίζουμε ότι υπάρχουν προβλήματα στην αγροτική οικονομία.

Ουδείς ισχυρίστηκε, λοιπόν, ότι δεν υπάρχουν προβλήματα στην αγροτική οικονομία και πρώτοι είμαστε εμείς του ΠΑ.ΣΟ.Κ., οι οποίοι λέμε ότι βεβαίως υπάρχουν προβλήματα στην αγροτική οικονομία, βεβαίως, το Υπουργείο Γεωργίας είναι υποχρεωμένο να ακούσει μετά προσοχής όλα τα θέματα τα οποία βάζουν οι αγρότες και όπου μπορεί, όπου το επιτρέπει η δημοσιονομική κατάσταση της Χώρας, θα πρέπει να δίνουμε άμεσα και γρήγορα απαντήσεις.

Είναι γεγονός ότι σε πολλές επαρχίες, ιδιαίτερα στις ορεινές επαρχίες υπάρχει πρόβλημα. Γιατί οι πεδινές επαρχίες μπορούμε να πούμε ότι επειδή εκμεταλλεύονται μία και δύο φορές το χρόνο την αγροτική γη, αν δεν πάνε καλά στην μία μπορούν να πάνε καλά στη δεύτερη και έτσι κάπου να ισοφαρίζουν τη ζημιά. Αλλά αυτό δε γίνεται πάντοτε. Στην ορεινή ιδιαίτερα περιοχή της Χώρας μας θα πρέπει η Κυβέρνηση να σταθεί με ιδιαίτερη προσοχή.

Πρέπει οπωσδήποτε να εξευρεθεί ο τρόπος μιας ρύθμισης όλων των χρεών που έχουν σήμερα οι αγρότες. Δεν είναι τόσα πολλά.'Εχουμε κάνει άλλες ρυθμίσεις. Δε δέχομαι, όμως, εκείνο που είπε ο κ. 'Εβερτ "ρυθμίσατε τα χρέη προς το Δημόσιο και αφήσατε τους αγρότες απ'έξω". Οι αγρότες συμμετέχουν σ'αυτήν τη ρύθμιση για όλα τα χρέη που έχουν προς το Δημόσιο, όπως όλοι οι άλλοι 'Ελληνες, όπως όλοι οι άλλοι επαγγελματίες.

ΕΥΑΓΓΕΛΟΣ ΜΠΑΣΙΑΚΟΣ: Για τα κτηνοτροφικά χρέη είπε ο κ.'Εβερτ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Λαϊκίζοντας ο κ.'Εβερτ ανέφερε εξ αντιδιαστολής τη ρύθμιση που έγινε στα χρέη προς το Δημόσιο με ρύθμιση προς χρέη προς τις Τράπεζες.'Αλλο το ένα, άλλο το άλλο. Τα χρέη προς το Δημόσιο είναι χρέη του Δημοσίου και μπορεί να τα ρυθμίζει. Τα χρέη προς τις τράπεζες δεν μπορεί να τα ρυθμίζει γιατί τα χρήματα που οι τράπεζες έχουν δανείσει τους αγρότες, είναι χρήματα που έχουν δανεισθεί οι τράπεζες από τους καταθέτες τους.

ΜΟΣΧΟΣ ΓΙΚΟΝΟΓΛΟΥ: Μπορεί, όμως, το Δημόσιο να δώσει τα ανάλογα ποσά, να επιδοτήσει.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, το είπα. Ανέφερε και ο Υπουργός ότι εδώ γίνεται προσπάθεια ρύθμισης 250 δισ. αγροτικών χρεών με ευνοϊκούς όρους, έτσι ώστε να πάρουν μια ανάσα οι αγρότες στο θέμα των αγροτικών χρεών.

Πρέπει να πούμε ότι υπάρχουν και αγρότες που πληρώνουν κανονικά και είναι μόλις το 15% αυτών που χρωστάνε με υπερημερία στην Αγροτική Τράπεζα. Δεν είναι το 100% των αγροτών. Με στοιχεία της Αγροτικής Τράπεζας είναι μόλις το 15%. Και αυτοί που δεν ελπίζει η Αγροτική Τράπεζα να τα εισπράξει είναι μόλις το 5%. 

Δεν είναι δηλαδή οι αγρότες οι κακοπληρωτές που συνέχεια πρέπει να τους ρυθμίζουμε τα χρέη. Είναι μια μικρή μερίδα η οποία πραγματικά ατύχησε και θα πρέπει να σταθούμε δίπλα τους να τους ρυθμίσουμε αυτά τα χρέη.

ΕΥΑΓΓΕΛΟΣ ΜΠΑΣΙΑΚΟΣ: Μου επιτρέπετε να κάνω μια διακοπή για λίγο, κύριε Υπουργέ;

ΠΡΟΕΔΡΕΥΩΝ (Νικόλαος Κατσαρός): Δέχεσθε διακοπή, κύριε Υπουργέ;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Μπασιάκο, ρωτήστε ό,τι θέλετε.

ΕΥΑΓΓΕΛΟΣ ΜΠΑΣΙΑΚΟΣ: Σας απεκάλεσα, "κύριε Υπουργέ", γιατί θυμάμαι τη θητεία σας στο Υπουργείο Οικονομικών και μιλάτε σήμερα σαν να είστε Υπουργός Οικονομικών, προστατεύοντας τα συμφέροντα του Δημοσίου.

Αναφερόμαστε στα χρέη των αγροτών και κτηνοτρόφων, όταν αυτοί δεν είχαν καμιά ευθύνη, όταν υπήρχαν τα αρνητικά ΝΕΠ, όταν υπήρχαν οι αγορανομικοί έλεγχοι και όλοι αυτοί οι περιορισμοί που τους επέβαλαν χαμηλές τιμές. Γι'αυτήν την περίπτωση μιλούσε και ο Πρόεδρος της Νέας Δημοκρατίας και ζητούμε τη ρύθμιση. Σε καμιά περίπτωση οι ρυθμίσεις αυτές δεν είναι σκανδαλώδεις, όπως είναι σκανδαλώδεις οι ρυθμίσεις της Κυβέρνησης για τα τελωνεία και για την ΕΡΤ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σ'αυτό ακριβώς απήντησα, ότι η Κυβέρνηση προσανατολίζεται σε ρύθμιση 250 δισ. χρεών των αγροτών με ευνοϊκούς όρους, έτσι ώστε να ξεπεράσουν το εμπόδιο που τους φρενάρει για την ανάπτυξη της αγροτικής εκμετάλλευσης.

Τελειώνοντας, θέλω να πω ότι τα προβλήματα της αγροτικής οικονομίας είναι μεγάλα. Είναι προβλήματα αναδιάρθρωσης, προβλήματα κόστους, προβλήματα νοοτροπίας, προβλήματα εκπαίδευσης, προβλήματα ακόμα συσκευασίας και προβολής των αγροτικών προϊόντων.

Το Υπουργείο Γεωργίας έχει υποχρέωση να προσανατολισθεί προς την κατεύθυνση αυτή της εκπαίδευσης των νέων αγροτών, της ανταγωνιστικότητας των αγροτικών προϊόντων. Δεν μπορούμε, αγαπητέ, κύριε Τσοβόλα, να ρυθμίζουμε εμείς την αγορά. Η αγορά ρυθμίζει την παραγωγή. Δε ρυθμίζει η παραγωγή την αγορά.

Δεν μπορούμε εμείς εκ των προτέρων να πούμε ότι χρειάζονται αυτά τα προϊόντα, όταν η αγορά δεν έχει δείξει ποια προϊόντα χρειάζονται. Είμαστε υποχρεωμένοι να ακολουθούμε την αγορά προσαρμοζόμενοι πάντα με τους καλύτερους όρους και συνθήκες αν θέλουμε να ακολουθήσουμε την πορεία προς την Ευρωπαϊκή 'Ενωση, η οποία πιστεύω ότι θα είναι στο τέλος ευνοϊκή και για τους 'Ελληνες αγρότες, οι οποίοι πρέπει να προσαρμοστούν στα νέα δεδομένα του χαμηλού κόστους, του καλού προϊόντος, της καλής συσκευασίας για να απορροφήσουν και να κερδίσουν νέες αγορές.

Δεν είναι δυνατόν να χάνουν αγορές τα αγροτικά προϊόντα που είναι ποιοτικά καλύτερα λόγω κακής συσκευασίας ή κακής μεταφοράς ή άλλων παραγόντων που είναι ανεξάρτητοι από την παραγωγή και να τα κερδίζουν άλλες ευρωπαϊκές χώρες.

Εκεί πρέπει να στραφεί η προσοχή μας. Και πιστεύω, ότι το Υπουργείο Γεωργίας βρίσκεται προς τη σωστή κατεύθυνση.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, οι εργαζόμενοι στο Δημόσιο και ιδιωτικό τομέα άνεργοι και συνταξιούχοι, συμμετέχοντες στην εικοσιτετράωρη πανελλαδική, πανεργατική απεργία της 28.11.96, κατέθεσαν ψήφισμα στον κύριο Πρόεδρο της Βουλής με το οποίο ζητούν την επίλυση οικονομικών και θεσμικών αιτημάτων τους.

Ο κ. Καλός έχει το λόγο.

ΓΕΩΡΓΙΟΣ ΚΑΛΟΣ: Ευτυχώς, κύριε Πρόεδρε μετά από τέσσερις ολόκληρες σχεδόν ώρες συνεδρίασης, αρχίζει και ο κατάλογος των απλών Βουλευτών ομιλητών...

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, ξέρετε τον Κανονισμό.

ΓΕΩΡΓΙΟΣ ΚΑΛΟΣ: Δεν κάνω παράπονο για σας. Κάνω παράπονο για τον Κανονισμό.

ΠΡΟΕΔΡΕΥΩΝ (Νικόλαος Κατσαρός): 'Οχι, δεν είναι σωστό να το επαναλαμβάνετε συνεχώς. Ισχύει ο Κανονισμός.

ΜΟΣΧΟΣ ΓΙΚΟΝΟΓΛΟΥ: Θα το επαναλαμβάνουμε, κύριε Πρόεδρε, πώς να το κάνουμε!

ΠΡΟΕΔΡΕΥΩΝ (Νικόλαος Κατσαρός): Υπάρχει διαδικασία να την κινήσετε, για να τροποποιηθεί ο Κανονισμός.

ΓΕΩΡΓΙΟΣ ΚΑΛΟΣ: Το επαναλαμβάνουμε και εμείς, όπως το είπε προηγουμένως και ο Αρχηγός του ΔΗ.Κ.ΚΙ., ο κ.Τσοβόλας, για να το ακούσει η Κυβέρνηση και να μπορούμε επιτέλους να συμφωνήσουμε σε κάποιο modus vivendi, βάσει του οποίου θα είναι συμμετρική η συζήτηση μέσα στο Σώμα. Με σεβασμό στον Κανονισμό λειτουργίας της Βουλής, πάντοτε, αρκεί να εναλλάσσονται οι ομιλητές με τους Υπουργούς και του Κοινοβουλευτικούς Εκπροσώπους στο Βήμα.

Κύριε Πρόεδρε, κυρίες και κύριοι συναδελφοι, εκπροσωπώ στη Βουλή μία περιοχή, η οποία φαντάζει καθαρά αστική, χωρίς να είναι, αν την προσέξει κανείς καλύτερα. Υπάρχει το νησιωτικό τμήμα της Α' Πειραιώς, στο οποίο η γεωργία είναι μία από τις βασικότερες απασχολήσεις. Ο γεωργικός τομέας έρχεται, φυσικά, στον αντίποδα της τουριστικής ανάπτυξης να κάνει συμμετρικότερο τον οικονομικό βίο των κατοίκων.

Είναι, λοιπόν, τα εσπερειδοειδή και το λάδι της Τροιζηνίας και των μακρινών Κυθήρων, είναι το ξεχασμένο φυστίκι της Αίγινας, ως τοπικό προϊόν, και από την άλλη πλευρά η αλιεία όλων των νησιών, και της 'Υδρας και των Σπετσών και του Πόρου και είναι, τέλος, ο μεγάλος ανθώνας της Τροιζηνίας, της ιδιαίτερης πατρίδας μου, που με έκαναν να παρακολουθήσω με μεγάλη προσοχή τη συζήτηση στη Διαρκή Επιτροπή Παραγωγής και Εμπορίου, όταν ήλθε προς συζήτηση αυτή η πρόταση νόμου του Κόμματός μου. Παρακολούθησα, όμως, και στο 4ωρο που προηγήθηκε της ομιλίας μου με ενδιαφέρον τις αγορεύσεις των Κοινοβουλευτικών Εκπροσώπων και κυρίως, του κυρίου Υπουργού Γεωργίας.

Noμίζω ότι εκείνο που θα έπρεπε κανείς να σημειώσει στο καθαρά πολιτικό σκέλος της όλης συζήτησης, είναι, ότι δε γίνεται εύκολα αντιληπτή η τακτική του κυρίου Υπουργού -που, δόξα τω Θεώ, δεν ήταν ίδια με την τακτική που ακολούθησαν στη συζήτηση στην Διαρκή Κοινοβουλευτική Επιτροπή οι υπόλοιποι συνάδελφοί του από το ΠΑ.ΣΟ.Κ.-ο οποίος μου θύμισε -για να χαριτολογήσω- τις κυρίες εκείνες που ξύνουν με το νύχι τους τα διαφημιστικά φυλλάδια με τα αρώματα, στον περιοδικό Τύπο, για να ανακαλύψουν κάποιο καινούριο άρωμα. Η διαφορά είναι ότι η ξύλινη γλώσσα του κυρίου Υπουργού, εκείνο που "έξυσε" στην όλη διαδικασία ήταν το μεγάλο βιβλίο της παρελθοντολογίας, έτσι που γέμισε η Αίθουσα αυτή από τη δυσοσμία του παλαιοκομματισμού. Η αναφορά στα προηγούμενα χρόνια, στο ποιος έχει την ευθύνη για το ότι φθάσαμε εδώ, στα δύσκολα της ελληνικής γεωργίας, και για το πώς κατανέμονται οι ευθύνες μετά από παραλείψεις και χαμένες ευκαιρίες μιας ολόκληρης δεκαπενταετίας, δεν πρέπει να είναι για την Κυβέρνηση μια εύκολη υπόθεση.

Για να τα ακούσει και ο Εισηγητής του ΠΑ.ΣΟ.Κ., θα ήθελα να πω: Αφού είναι δεδομένο και όλοι συμφωνούμε, ότι δεκαπέντε χρόνια ευκαιριών για αναδιάρθρωση της ελληνικής γεωργικής παραγωγής χάθηκαν οριστικά και αφού, κύριε Εισηγητά του ΠΑ.ΣΟ.Κ., η ασθένεια της ελληνικής γεωργίας -μας πείσατε- είναι "αρχοντική", όπως εσείς την χαρακτηρίσατε και στην Επιτροπή, "αρχοντικές" είναι και οι ευθύνες σας! Διότι, μην ξεχνάτε, ότι το ΠΑ.ΣΟ.Κ. έχει το αρχοντικό μερίδιο ευθύνης, επειδή -θα το πω ειρωνικά- δεν ανέλαβε "αρχοντικά" τις ευθύνες του για να λύσει το πρόβλημα, τόσα χρόνια!

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Στα τρία χρόνια της διακυβέρνησής σας...

ΓΕΩΡΓΙΟΣ ΚΑΛΟΣ:Τα τρία χρόνια, κύριε Κοινοβουλευτικέ Εκπρόσωπε του ΠΑ.ΣΟ.Κ., για να σας απαντήσω -αν έχω το δικαίωμα- είναι μια σταγόνα, μπροστά στις παραλείψεις και στις χαμένες ευκαιρίες των υπολοίπων δώδεκα ετών, στα οποία άσκησε η Κυβέρνηση και Διοίκηση το ΠΑ.ΣΟ.Κ.

Κι ας δούμε σήμερα τον τομέα των εσπεριδοειδών. Αν πάρω το πρόσφατο δελτίο Τύπου από τις Βρυξέλλες, θα δω ότι ολοένα και χαμηλότερες τιμές θα εισπράττουν οι παραγωγοί εσπεριδοειδών της περιφέρειάς μου και άλλων περιφερειών της Ελλάδος, από φέτος μέχρι και το 2001, κύριοι συνάδελφοι.

Σύμφωνα με τις νέες ρυθμίσεις της Ευρωπαϊκής 'Ενωσης, για την αγροτική περίοδο 1996-1997 -και ας με διαψεύσει ο κύριος Υπουργός- η ενίσχυση ανά χίλια κιλά παραγωγής θα είναι 9,36 ecu για τα λεμόνια, 10,03 ecu για τα πορτοκάλια και 11,31 ecu για τα μανταρίνια, ενώ οι ενισχύσεις αυτές θα μειώνονται -σημείωστε το- συνεχώς, για να φθάσουν την περίοδο 2000 με 2001, στην εξευτελιστική τιμή, πιστεύω των 8,9 ecu ανά χίλια κιλά, με τρόπο ενοποιημένο για όλα τα εσπεριδοειδή.

'Ετσι, με τη συνεχή αύξηση του κόστους παραγωγής, όπως αυτό διογκώνεται στις ημέρες μας και τις επιπτώσεις του πληθωρισμού, κύριοι συνάδελφοι, οι παραγωγοί θα υφίστανται διαρκώς ουσιαστική μείωση του εισοδήματός τους τα επόμενα χρόνια. Και δεν μπορεί να αποκλειστεί το γεγονός να φθάσουμε σε σημείο τέτοιο, ώστε να θεωρείται εντελώς ασύμφορη στις χώρες μέλη της Ε.Ο.Κ., άρα και στη δική μας χώρα, η καλλιέργεια εσπεριδοειδών.

Είναι από φέτος ορατή η κρίση στην ελληνική αγορά. Δε θέλω να μιλήσω για εσπεριδοειδή που μένουν ακόμα στα δέντρα και δεν έχουν κοπεί, δε θέλω να μιλήσω για τις 55 δραχμές ενίσχυση που δίνεται για εξαγωγή στους εμπόρους και εκείνοι αγοράζουν 60 δραχμές το κιλό τα μανταρίνια και τα πορτοκάλια αυτή την περίοδο, αλλά θα αναφερθώ στις επιταγές του Παγκόσμιου Οργανισμού Εμπορίου, ο οποίος επιβάλλει ένα ουσιαστικό άνοιγμα της Ευρωπαϊκής Αγοράς στα ομοειδή προϊόντα από τρίτες χώρες, με παράλληλη μείωση των εισαγωγικών δασμών, που είναι και αυτό ένα τεράστιο πρόβλημα για την ελληνική γεωργική παραγωγή στον τομέα αυτόν.

Και πρέπει να σκεφθούμε ότι στις χώρες αυτές, τις υπό ένταξη, στην Κοινότητα, το κόστος παραγωγής των εσπεριδοειδών μόλις που πλησιάζει το 1/3 περίπου του κόστους παραγωγής στη Χώρα μας. 'Ετσι, είναι πλέον αμφίβολο, αν για παράδειγμα, τα ελληνικά λεμόνια αντέξουν τον ισχυρότατο ανταγωνισμό των αντιστοίχων προϊόντων στις χώρες της Κοινότητος, αφού η διαφορά τιμής θα είναι απαγορευτική, όσο και αν η ποιότητά τους παραμένει σαφώς καλύτερη.

Στον τομέα, τώρα, της ανθοπαραγωγής, θα ήθελα να πω, κύριε Υπουργέ, ότι γνωρίζετε πολύ καλά πως γονάτισαν και φέτος εξ αιτίας των εισαγωγέων από τρίτες χώρες και στο γαρύφαλλο και στο τριαντάφυλλο και στη γλάστρα, δηλαδή στα φυτά εσωτερικού χώρου, οι 'Ελληνες παραγωγοί. Η αύξηση των ποσοστώσεων στις εισαγωγές από τις προς ένταξη χώρες στην Κοινότητα και η μείωση των αντιστοίχων δασμών, κατά τις επιταγές του Π.Ο.Ε., οδήγησαν και φέτος πολλές μονάδες των ανθοπαραγωγών σε κλείσιμο.

Τι θα γίνει, λοιπόν, με τα χρέη των ανθοπαραγωγών τα οποία πρέπει οπωσδήποτε να ρυθμιστούν; Ενώ επί των ημερών της Νέας Δημοκρατίας δεν είχαμε κλείσιμο μονάδων παραγωγής λουλουδιών, φέτος σφραγίστηκαν στη μικρή Τροιζηνία, και μόνο 10 μικρομεσαίες μονάδες.

Μπορώ να σας πω, με τα δεδομένα της Αγροτικής Τράπεζας ότι στην περιοχή αυτή, το 90% των ανθοπαραγωγών ανοικτής καλλιέργειας είναι στην κόκκινη ζώνη των χρεωστών της Αγροτικής Τράπεζας, ενώ αντίστοιχα για τα εσπεριδοειδή ξεπεράσαμε ήδη το ποσοστό του 50% εκείνων που χρεωστούν και βρίσκονται στα πρόθυρα αδυναμίας να εκπληρώσουν τα χρέη τους προς την Αγροτική Τράπεζα.

Τις ημέρες αυτές, κύριε Πρόεδρε, καταρτίζεται ο "χάρτης παρακμής των αγροτικών περιοχών" και δεν το άκουσα αυτό να αναφερθεί στη συζήτηση. Γεννάται, λοιπόν, το ερώτημα: τι θα πει η Κυβέρνηση του ΠΑ.ΣΟ.Κ. στην Ευρωπαϊκή 'Ενωση; Θα παραδεχθεί ότι το 20% των αγροτικών περιοχών της Χώρας μας, πρέπει να μπούν σ' αυτό το χάρτη, μαζί με περιοχές από την Ιρλανδία, από την Ιταλία, από τη Νότιο Πορτογαλία και Ισπανία; Και πώς εμείς θα εκμεταλλευτούμε αυτό το σχεδιασμό, αν είναι προς το καλό, δηλαδή αν μπορούμε από τις αντίστοιχες ρυθμίσεις κάτι να βγάλουμε υπέρ της χειμαζόμενης ελληνικής γωργίας;

'Ηρθατε, όμως, εδώ και μας είπατε, κύριε Υπουργέ ότι με ασπιρίνες -όπως είναι τάχα τα δικά μας μέτρα- δεν μπορούμε να θεραπεύσουμε τις αδυναμίες της ελληνικής γεωργίας. Νομίζω ότι πολλές φορές, στους ασθενείς της επιθανάτιας κλίνης, πολλοί γιατροί προκρίνουν να δώσουν ένα ισχυρό παυσίπονο, αν στον ορίζοντα δε διαφαίνεται ένα ουσιαστικό φάρμακο και δεν μας πείσατε, κύριε Υπουργέ, με την ξύλινη γλώσσα που χρησιμοποιήσατε και με τον εκνευρισμό σας, ενώ δώσατε την εντύπωση Αγορητή της Αντιπολίτευσης, αντί εκείνης του Υπουργού της Συμπολίτευσης. Δε μας πείσατε ότι έχετε έτοιμες ουσιαστικές λύσεις για να αντιμετωπίσετε αυτήν την κατάσταση. Θα θυμίσω ότι το μόνο σημείο στο οποίο και σεις και ο Εισηγητής της Συμπολίτευσης καλέσατε σε συνεργασία την Αντιπολίτευση, είναι το σημείο εκείνο στο οποίο δηλώσατε αδυναμία να βρείτε τάχα τα 900 δισ. δραχμές, που θα χρειαστούν κατά την εκτίμησή σας, για να παρακάμψετε όλα εκείνα τα μείον με τα οποία φορτώνεται η γεωργική παραγωγή της Ελλάδος από τους περιορισμούς της GATT. Ελάτε, μας είπατε, να βρούμε αυτά τα 900 δισ. δραχμές. Εκεί μας θέλετε. 'Οταν κάνουμε προτάσεις, αρνείσθε να συμπλεύσετε. Εγώ, ως νέος πολιτικός, θα ήθελα να πω, λυπούμαι που σας βλέπω να είσθε νέος Υπουργός και να χρησιμοποιείτε μεθόδους παλαιοκομματικές για να απορρίψετε το σύνολο των δικών μας προτάσεων.

Θα τελειώσω και θα σας πω απλά, πέρα από κάθε πειρασμό λαϊκισμού: Δηλώσατε στον Τύπο πολύ πρόσφατα -εγώ μπορώ να καταθέσω τις σχετικές δηλώσεις σας στο "ΒΗΜΑ" της προπερασμένης Κυριακής 10ης Νοεμβρίου, ότι η Κυβέρνησή σας θα καταθέσει στη Βουλή τρία νομοσχέδια άμεσης δράσης για την αντιμετώπιση της πολυπλοκότητας των προβλημάτων της ελληνικής γεωργίας. Μέχρι εδώ καλά. 'Ομως, επειδή πρέπει να ολοκληρώσω, σας λέω ότι σκοπεύω να πάω στην ιδιαίτερη περιφέρειά μου, και να πω ότι το ΠΑ.ΣΟ.Κ. απέρριψε το σύνολο των δικών μας προτάσεων, δηλαδή των προτάσεων που θα ρύθμιζαν τα αγροτικά χρέη κατά τον τρόπο που προείπαμε, των προτάσεων που θα ελάφρυναν την παραγωγή από το κόστος της Δ.Ε.Η., των προτάσεων εκείνων που θα βοηθούσαν στην αύξηση της παραγωγικότητας με μείωση του κόστους της ελληνικής γεωργικής παραγωγής. Αντ'αυτών, ακούστε τι προτείνει η Κυβέρνηση: Μητρώο αγροτικής παραγωγής! Ρυθμίσεις σχετικές με ένα ίδρυμα Ερευνών, ώστε να γίνει μοχλός, λέει στην έρευνα του πρωτογενούς τομέα. Ρυθμίσεις για εκσυγχρονισμό των πολλών παραμέτρων της ελληνικής γεωργίας. Τέλος, ρυθμίσεις -και ποιες άραγε; -για το τεράστιο δασικό πρόβλημα της Χώρας, που χρόνια τώρα ταλανίζει ένα μεγάλο μέρος του Ελληνικού Λαού και το οποίο δε λύσατε. Δεκαπέντε χρόνια, τώρα, αρνηθήκατε εμφανώς τις γενναίες λύσεις, οι οποίες θα ήσαν σωτήριες. Εγώ αυτά θα πω στους αγρότες της περιφέρειάς μου. Κι αυτοί ας βγάλουν τα συμπεράσματά τους, για το ποια τακτική, ποιου Κόμματος, θα οδηγούσε σε ανακούφιση του 'Ελληνα αγρότη αυτήν τη δύσκολη περίοδο. Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΣΤΑΥΡΟΣ ΔΗΜΑΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Δήμα, έχετε το λόγο.

ΣΤΑΥΡΟΣ ΔΗΜΑΣ: Κύριε Πρόεδρε, καλώς τα είπε ο κ.Καλός, αλλά η ώρα είναι 15.00' και νομίζω ότι κάποια στιγμή θα πρέπει να σταματήσουμε, γιατί είναι η απεργία σήμερα και ακόμα και οι υπάλληλοι θα θέλουν να πάνε σπίτια τους.

ΠΡΟΕΔΡΕΥΩΝ (Νικόλαος Κατσαρός): Στις 15.30' θα σταματήσουμε.

Ο κ.Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε και κύριοι συνάδελφοι, όπως βλέπετε τα άδεια έδρανα δε γέμισαν με τις υπογραφές που βάζουν οι Βουλευτές για την παρουσία τους στην Αίθουσα. Είναι άδεια η Αίθουσα. Αυτό σημαίνει ότι το Βουλευτή δεν τον έλκει μέσα στη Αίθουσα της Βουλής η υπογραφή. Τον έλκει αυτός ο ίδιος ο Κανονισμός, ο οποίος λειτουργεί κατά τέτοιον τρόπο που να απωθεί το Βουλευτή να εισέρχεται στην Αίθουσα της Βουλής.

ΠΡΟΕΔΡΕΥΩΝ (Νικόλαος Κατσαρός): Παρακαλώ, επί της πρότασης νόμου.

ΜΟΣΧΟΣ ΓΙΚΟΝΟΓΛΟΥ: Αυτό που γίνεται σήμερα και που γίνεται κάθε μέρα, να μην έχουν δικαίωμα οι Βουλευτές να ομιλούν και να ομιλούν μόνο οι Υπουργοί, οι Αρχηγοί και οι Κοινοβουλευτικοί Εκπρόσωποι, είναι αντικοινοβουλευτικό. Αυτό διώχνει το Βουλευτή μέσα από την Αίθουσα. Επομένως μην ψάχνετε για υπογραφές. Αλλάξτε τον Κανονισμό, κάντε τον να έλκει τον Βουλευτή στην Αίθουσα.

ΠΡΟΕΔΡΕΥΩΝ (Νικόλαος Κατσαρός): Τον Κανονισμό τελευταία τον ψηφίσατε και εσείς.

ΜΟΣΧΟΣ ΓΙΚΟΝΟΓΛΟΥ: Εγώ, όχι, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Παρακαλώ, παρακαλώ.

ΜΟΣΧΟΣ ΓΙΚΟΝΟΓΛΟΥ: Εγώ, τουλάχιστον, όχι και γι'αυτό και δεν υπογράφω... 

ΠΡΟΕΔΡΕΥΩΝ (Νικόλαος Κατσαρός): Επί της πρότασης νόμου.

ΜΟΣΧΟΣ ΓΙΚΟΝΟΓΛΟΥ: ...ακριβώς, επειδή γελοιοποιεί το Βουλευτή.

ΠΡΟΕΔΡΕΥΩΝ (Νικόλαος Κατσαρός): Επί της πρότασης νόμου, παρακαλώ.

ΜΟΣΧΟΣ ΓΙΚΟΝΟΓΛΟΥ: Επί του νομοσχεδίου, κύριε Πρόεδρε.

Είχα αλλάξει άποψη να μιλήσω λίγο διαφορετικά. Ο νέος συνάδελφος, ο κατελθών του Βήματος με ανάγκασε όμως να αλλάξω το σκεπτικό της ομιλίας μου. Πού στοχεύει το νομοσχέδιο, για το οποίο μίλαγε ο συνάδελφος και είπε, θα πάω στην εκλογική μου περιφέρεια, να πω στους αγρότες, ξέρετε, εμείς προτείναμε μείωση της τιμής των καυσίμων κατά 40% έως 50%, όταν η ίδια η Κυβερνηση της Νέας Δημοκρατίας ήταν εκείνη που τα πήρε τα καύσιμα από 36-37 δραχμές και τα πήγε στις 136-140 δραχμές.

Αν υποφέρουν οι αγρότες, υποφέρουν από αυτήν την πολιτική της Νέας Δημοκρατίας. Είπε επίσης θα πω στον αγρότη, αντί της μείωσης του ΦΠΑ απο το 18% στο 8% που ζητάμε, ο κ. Τζουμάκας μιλάει για μητρώο αγροτών. Ποιος όμως πήρε το ΦΠΑ από το 8% και το πήγε στα 18%; Η Νέα Δημοκρατία. μειώνει το ΦΠΑ των ειδών πολυτελείας από 36%, στο 18% υπηρετώντας με ευλάβεια τα υψηλά οικονομικά στρώματα.

Αυτές είναι πράξεις της Νέας Δημοκρατίας. Αυτά πρέπει να πάει να πει στους αγρότες τους οποίους υπηρετεί ο κύριος συνάδελφος.

Είπε επίσης ότι πρέπει να μειωθεί το κόστος παραγωγής των οικοδομικών αδειών. Ποιος όμως έκανε Υπουργό τον κ. Λιάσκα, ο οποίος τετραπλασίασε τις άδειες οικοδομών, τις αμοιβές των μηχανικών; Η Νέα Δημοκρατία. Ο μόνος που αντέδρασε τότε σε εκείνη τη Βουλή, σε εκείνη τη συζήτηση του σχετικού νομοσχεδίου. 'Ηταν ο Γικόνογλου, σαν μηχανικός, που είχε πει στον κ. Λιάσκα, πώς είναι δυνατόν να κάνουμε έκπτωση 60% στην έκδοση των αδειών και απο την άλλη πλευρά να ερχόμαστε τώρα να τετραπλασιάζουμε τις αμοιβές των μηχανικών.

Αυτό δε σημαίνει, κύριε Υπουργέ, ότι απαλλάσσεσθε εσείς. Αυτό δε σημαίνει ότι δεν πρέπει να κάνουμε έναν αγώνα να μειωθούν πραγματικά αυτά τα κοστολόγια. Δε σημαίνει, κύριε Υπουργέ, αυτό που είπατε και προχθές ότι κοιτάξτε, αν είναι πάνω απο 160 τ.μ. θα κάνουν βίλα. Μπορεί οι ΑΘηναίοι να πάνε στα χωριά να κάνουν σπίτια 200-250 τ.μ., μπορεί να μεταφερθεί, κύριε Υπουργέ, κόσμος στα χωριά που άδειασαν; Θα είναι ευχής έργον. 'Αρα αγωνισθείτε να δώσουμε και κίνητρα σαν Κυβέρνηση, να πάνε να κτίσουν σπιτια στα χωριά, να μεταφερθεί πληθυσμός στα χωριά, γιατί κινδυνεύουμε.

'Επισης, είπε ο κατελθών συνάδελφος, τι θα πω στον αγρότη; 'Οτι εμείς ζητάμε τη μείωση του κόστους αγοράς χρήματος; Μα, η Νέα Δημοκρατία δεν πήρε το επιτόκιο των καλλιεργητικών δανείων από 16% και το πήγε στο 32%; Η Νέα Δημοκρατία δεν πήρε το επιτόκιο των μεσοπρόθεσμων δανείων από 11% και το πήγε στο 29%; Η Νεα Δημοκρατία δεν ήταν εκείνη, η οποία είπε ότι όλοι οι υπάλληλοι της Αγροτικής Τράπεζας μπορούν να μετατραπούν και έχουν μετατραπεί σε πράκτορες των ασφαλιστικών εταιρειών της Αγροτικής Τράπεζας και υποχρεώνουν τους αγρότες να κάνουν ασφάλιστρα ζωής και να πληρώνουν πάνω από 50.000 με 60.000 δραχμές, που σημαίνει επιτόκιο για το δάνειο που παίρνουν πάνω από το 10% και να φθάνει το επιτόκιο γύρω στο 40% με 45%. 'Ηταν πράξεις της Νέας Δημοκρατίας.

Τελικά η Νέα Δημοκρατία όταν ήταν Κυβέρνηση, το μόνο που κατόρθωσε τότε ήταν να δολοφονήσει την αγροτική τάξη. Πραγματικά δολοφονήθηκε η αγροτική τάξη και με αυτό που υπέγραψε στις Βρυξέλλες. 'Οταν η Νέα Δημοκρατία είναι Αντιπολίτευση, κόπτεται υπέρ των αγροτών, δημαγωγώντας υπέρ αυτών. 'Οταν είναι Κυβέρνηση παίρνει ένα μυδράλιο, τους στήνει στα έξι μέτρα και τους δολοφονεί όλους. Αυτή είναι η πολιτική της Νέας Δημοκρατίας. 

Αυτό δε σημαίνει, κύριε Υπουργέ, ότι δε φέρει ευθύνη και το ΠΑ.ΣΟ.Κ. για ό,τι έχει συμβεί σήμερα στην αγροτική τάξη, η οποία έχει χρεωκοπήσει.

Είμαστε Κυβέρνηση από το 1981 και έχουμε 1996. Απ' αυτά τα 15 χρόνια κυβέρνησε τρισήμισι χρόνια η Νέα Δημοκρατία. Εμείς δεν ήμασταν προηγούμενα Κυβέρνηση; Εμείς δεν είμαστε τώρα κυβέρνηση; Τι κάναμε εμείς προς αυτήν την κατεύθυνση και έχουμε χρεωκοπημένη όλη την αγροτική τάξη και τους φέραμε σε εκείνο το σημείο να μην έχουν να φάνε; Αυτό να καθήσουμε να δούμε. Αυτό πρέπει να σκεφθούμε. Να δούμε για ποιους λόγους και ποιοι ευθύνονται ώστε οι αγρότες να βρίσκονται σε κατάσταση φτώχειας.

Θέλετε να σας πω τι έχει συμβεί στο Νομό Ημαθίας με την ξήρανση δέκα χιλιάδων στρεμμάτων των δένδρων, με τη μη καρπόδεση της παραγωγής; Και όταν σήμερα οι βαμβακοπαραγωγοί δεν έχουν πάρει ούτε διακόσια κιλά το στρέμμα, μπορείτε να μου πείτε πώς θα ανταποκριθούν για να ζήσουν και να πληρώσουν τα χρέη τους στην ΑΤΕ; Δε θα μπορέσει κανείς να ανταποκριθεί απέναντι σ'αυτή τη λαίλαπα που ήλθε φέτος στην αγροτική τάξη του Νομού Ημαθίας.

Να γιατί επιβάλλεται το ταχύτερο δυνατόν να γίνεται ρύθμιση των αγροτικών χρεών και άτοκα, όχι μόνο στον κ.Κόκκαλη, κύριε Υφυπουργέ, να ρυθμίζουμε άτοκα και με μείωση 70% των προσαυξήσεων και όταν είναι για τους αγρότες να τους αγνοούμε. Θα πρέπει και εκεί να συμπεριφερθούμε κατά τον ίδιο τρόπο. 'Οπως συμπεριφέρθηκε η Κυβέρνηση στον Κόκκαλη, να συμπεριφερθεί και στους αγρότες, δε ζητούμε εξαίρεση.

Αλλά, κύριε Πρόεδρε, υπάρχει μεγάλος κίνδυνος μ'αυτήν την πολιτική. Ο κίνδυνος που υπάρχει είναι να μετακινηθεί ο πληθυσμός από την περιφέρεια στο αστικό κέντρο. Και αυτό γιατί δεν έχει γίνει καμιά απολύτως περιφερειακή ανάπτυξη σε όλα αυτά τα χρόνια. Με αποτέλεσμα να έχουν χαθεί βουλευτικές έδρες από τη Δράμα, από τον 'Εβρο, από τα Γρεβενά, από ακριτικές περιοχές γιατί έχει εγκαταλείψει ο πληθυσμός αυτές τις περιοχές και έχει έλθει στην Αθήνα. Το 55% του ελληνικού πληθυσμού βρίσκεται στην Αθήνα και σε λίγα χρόνια θα είναι στην Αθήνα το 70% του ελληνικού πληθυσμού. Ελλάδα θα είναι μόνο η Αθήνα.

Αυτό είναι εθνικά επικίνδυνο και πρέπει να γίνει σκληρός αγώνας, πρέπει να βρεθούν εκείνα τα κίνητρα που θα αναγκάσουν τον πληθυσμό να ξαναπάει στην περιφέρεια. 'Οσα δισεκατομμύρια και αν δώσουμε για οπλικά συστήματα δεν πρόκειται να προστατεύσουμε την Ελλάδα αν δεν κινήσουμε τη διαδικασία με την περιφερειακή ανάπτυξη που πρέπει να εφαρμόσουμε ώστε να μεταφερθεί ο πληθυσμός από την Αθήνα, από το κέντρο προς την περιφέρεια. 

Γιατί τάχα να δίνουμε τα τρισεκατομμύρια για την ανάπτυξη της Αθήνας; Αν είχαν φύγει από την Αθήνα τρία εκατομμύρια άτομα, δε χρειαζόταν να πληρώνουμε για να διώξουμε το νέφος, δε χρειαζόταν να πληρώνουμε για τη λύση του κυκλοφοριακού της Αθήνας και τόσα άλλα, γιατί θα ήταν άδεια η Αθήνα. Αντί όμως εμείς να λειτουργήσουμε κάνοντας περιφερειακή ανάπτυξη, το μόνο που κάνουμε είναι να εκτελούμε έργα, να ρίχνουμε τρισεκατομμύρια στην Αθήνα, να δημιουργούμε υποδομές, ώστε όλος ο πληθυσμός της Ελλάδας να μεταφερθεί εδώ σ'αυτόν τον τόπο που λέγεται Αθήνα.

Και τότε, με ποιον πληθυσμό θα προστατεύσουμε το υπόλοιπο κομμάτι της Ελλάδας; Γιατί τότε οι Σκοπιανοί να μη λένε "Η Μακεδονία ανήκει σε μας"; Γιατί οι Τούρκοι να μη λένε, η Θράκη ανήκει σε μας; Ποιοι θα υπάρχουν να υπερασπιστούν αυτά τα εδάφη;

Πρέπει να καταλάβουμε ότι η Ελλάδα δεν είναι μόνο η Αθήνα. Είναι και η περιφέρεια και αν δεν το καταλάβετε, εμείς θα σας τα λέμε κάθε μέρα και εσείς σκεφθείτε τι θα κάνετε. 'Ερχεται η ώρα που θα απαντήσει και ο Λαός και αυτό προσέξτε το.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

ΠΡΟΕΔΡΕΥΩΝ (Λουκάς Αποστολίδης):Ο κ. Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ:Κύριοι συνάδελφοι, είναι αλήθεια αυτό που είπε ο κ.Γικόνογλου, ότι αποδυναμώνεται η επαρχία. Θα προσθέσω μόνο ότι η μείωση των εδρών έγινε με βάση την απογραφή του 1990 και η οποία κατέγραψε την κίνηση του πληθυσμού από το 1980 έως το 1990. Από το 1980 μέχρι το 1990 όμως κυβερνούσε το ΠΑ.ΣΟ.Κ.

Συνεπώς αυτό το άδειασμα των παραμεθορίων περιοχών στην Αθήνα και Θεσσαλονίκη οφείλεται στη δική σας πολιτική και όχι στη δική μας και αυτό είναι το επιχείρημα ότι δεν κυβέρνησε πολύ καλά.

Ακόμα θα ήθελα να πω ότι σήμερα συζητούμε μια πρόταση νόμου που αποτελεί εξαίρεση του κανόνος, ότι συνήθως τους νόμους τους εισάγει η Κυβέρνηση και θα έπρεπε με περισσότερο σεβασμό και γενναιότητα να αντιμετωπιστεί αυτή η πρόταση.

Ενώ ο κύριος Υπουργός συμφωνεί με τις δικές μας διαπιστώσεις, μας κακίζει και μας μέμφεται, γιατί φέρνουμε αυτά τα θέματα. Και αρνείται να τα αντιμετωπίσει, επειδή, λέγει, εμείς κατά το παρελθόν κάναμε λάθη. Αν εμείς πράγματι κάναμε λάθη -και δεν αποκλείεται- στον αγροτικό τομέα, εν ονόματι των δικών μας λαθών θα πρέπει να συνεχίζει και η σημερινή Κυβέρνηση τα λάθη αυτά και να αρνείται να τα διορθώσει;

Εγώ δεν καταλαβαίνω αυτήν τη λογική. Διότι, ή παραδοξολογία υπάρχει από την κυβερνητική πλευρά ή ανικανότητα από τη δική μου πλευρά να κατανοήσω τους λόγους.

Εγώ δε θέλω να αντιπολιτευθώ την Κυβέρνηση. Εγώ δε θα πω ότι ίσως το έκανε η Νέα Δημοκρατία και τι κακό έκανε στον αγροτικό τομέα το ΠΑ.ΣΟ.Κ. 'Οταν συζητούμε για κάποια προβλήματα, η αποστολή μας είναι να ψάξουμε, να ανιχνεύσουμε και να βρούμε τις λύσεις των προβλημάτων και όχι ποιος έφταιξε για τη δημιουργία αυτών των προβλημάτων. Αυτό δεν ωφελεί σε τίποτα.

Επίσης, θα ήθελα να πω ότι η Ελλάδα αντιμετωπίζει πολλά προβλήματα, που άλλα οφείλονται στην ανικανότητά μας, άλλα στην υπαιτιότητά μας και άλλα σε διεθνείς συγκυρίες.

Δύο όμως είναι τα μεγάλα προβλήματα που απασχολούν και πρέπει να απασχολήσουν τον Τόπο. Το πρόβλημα της απασχόλησης ή ανεργίας και το αγροτικό πρόβλημα. Η συρρίκνωση του αγροτικού εισοδήματος μοιραίως υποβοηθεί το μεγάλωμα του άλλου προβλήματος που λέγεται ανεργία. Γιατί; Γιατί εξωθούνται οι αγρότες, εκτρέπονται οι αγρότες, οδηγούνται οι αγρότες σε μία άτακτο φυγή από την περιοχή τους από τα χωριά τους, προς τα αστικά κέντρα και κυρίως προς τα μεγάλ αστικά κέντρα. 'Ετσι το πρόβλημα της απασχόλησης μεγαλώνει περισσότερο.

Αξίζει να βοηθήσουμε τον αγροτικό κόσμο; Οι θυσίες οι οποίες χρειάζονται τα 900 δισ., και το δέχομαι ότι χρειάζονται, για να ξεπεράσουμε τα αγροτικά προβλήματα, να τα δώσουμε. Τα δώσαμε σε τόσες άλλες κατηγορίες και τάξεις ανθρώπων που πολλοί από αυτούς ίσως δεν τα εδικαιούντο ή δεν έπρεπε ακόμη να τους τα δώσουμε. Κάθε χρόνο βουλιάζει ο Κρατικός Προϋπολογισμός, γιατί καλύπτουμε τα χρέη επιχειρήσεων και οργανισμών. Ας βουλιάξει και ένα χρόνο επιτέλους ο Προϋπολογισμός και για τους αγρότες. Ας δώσουμε ένα τρισεκατομμύριο για τον αγροτικό κόσμο αν μ' αυτό το τρισεκατομμύριο πρόκειται να λύσουμε οριστικά και αμετάκλητα τα προβλήματά τους. 'Η τέλος πάντων να βρει ο αγροτικός κόσμος τον ορθό βηματισμό του.

Γιατί θα πρέπει να δείξουμε κατανόηση για τα αγροτικά προβλήματα, για την αγροτιά; Για πολλούς λόγους, κύριοι, και κυρίως για ένα μοναδικό λόγο, ότι ο αγροτικός κόσμος έχει τη μοναδικότητα των δυσμενών προνομίων. Μόνο δυσμενή προνόμια. Και ξέρετε γιατί; Γιατί δεν έχει εργοδότη να απεργήσει εναντίον του, να τον εκβιάσει, να τον υποχρεώσει να δεχθεί τα αιτήματά του, όπως αυτός που δουλεύει στον ιδιωτικό τομέα ή ο δημόσιος υπάλληλος.

Δεν μπορεί να απεργήσει. Τι να κάνει; Να μη σπείρει το Νοέμβριο και το Δεκέμβριο και τον Οκτώβριο; Αν κάποιος που απεργεί χάνει το ημερομίσθιο της ημέρας εκείνης που απεργεί, ο αγρότης δε χάνει το ημερομίσθιο αλλά χάνει το εισόδημα όλου του έτους. Να μην πάει να ταίσει τα ζώα του δύο, τρεις ημέρες; Θα ψοφήσουν. Θα χάσει όλη του την περιουσία. Να, λοιπόν, ένα δυσμενές προνόμιο.

Δεύτερο δυσμενές προνόμιο, ότι οι αποδόσεις του, το εισόδημά του είναι συνάρτιση των καιρικών συνθηκών, αν θα είναι δυσμενείς ή αν θα είναι ευνοϊκές οι καιρικές συνθήκες, κάτι που δεν το έχει καμία άλλη τάξη ανθρώπων. Και θα μπορούσε κανείς να απαριθμήσει πολλά δυσμενή προνόμια των αγροτών. Δεν έχει άλλες επιλογές. Τι να σπείρει στο Νευροκόπι; Μόνο πατάτα μπορεί να βάλει.

Οι κλιματολογικές συνθήκες δεν το επιτρέπουν, δεν έχει άλλες επιλογές για να του πούμε "άσε αυτήν την καλλιέργεια και πήγαινε σε καμιά άλλη καλλιέργεια, η οποία θα σου αποδώσει περισσότερα και δε θα σε δυσκολέψει". Πολλές φορές, κάτω από την πίεση του ίδιου του Κράτους, αλλά και της αγοράς, αναγκάζονται σε ορισμένες περιοχές να αλλάξουν καλλιέργειες πολύ νωρίτερα από όσο θα έπρεπε.

Είναι οι μικροί κλήροι, που η αξία τους πολλές φορές είναι υποδεέστερη των μηχανημάτων και των εργαλείων, συσκευών και κτιρίων, τα οποία χρειάζονται για να εκμεταλλευτείς αυτούς τους κλήρους.

Δεν έχουν πλήρη ασφαλιστική κάλυψη των καλλιεργειών τους και ας μην κοροϊδευόμαστε. Η ασφάλιση των αγροτικών προϊόντων δεν είναι επαρκής και πρέπει και αυτό να το δούμε. Είναι ακριβό το χρήμα και ακόμη είναι τα αγροτικά προϊόντα, αυτά που παράγονται στην Ελλάδα, πολύ μακρυά από το μεγάλο κέντρο των καταναλωτών της Γερμανίας και της Γαλλίας, με αποτέλεσμα το μεταφορικό κόστος, με δεδομένο ότι όλα τα αγροτικά προϊόντα είναι κάτω από 100 δραχμές η αξία τους εκτός από το λάδι την ελιά το βαμβάκι και τον καπνό. Το μεταφορικό κόστος να ανεβάζει την τιμή του προϊόντος σε τέτοια ύψη, που να μην είναι πλέον ανταγωνιστικά στην Ευρώπη και θα πρέπει να εξασφαλίσουμε από την Ευρωπαϊκή 'Ενωση σε συνεργασία με άλλα κράτη, επιδότηση ενός ποσοστού των δαπανών μεταφοράς των αγροτικών προϊόντων από εδώ προς τα κέντρα κατανάλωσης.

Και τέλος, ένα ακόμα δυσμενές προνόμιο οι αγρότες. Είναι οι τελευταίοι αποδέκτες των υπηρεσιών που του προσφέρονται αλλά και οι τελευταίοι καταναλωτές των προϊόντων, τα οποία αγοράζουν με αδυναμία μετατόπισης του ΦΠΑ σε άλλους ώμους από αυτούς και πέρα δεν πηγαίνει πουθενά. Και έτσι αυτοί πληρώνουν. Και εδώ έρχεται πάλι το ερώτημα, οι κατέχοντες και οι μη κατέχοντες. Γιατί και αυτοί πληρώνουν στα τσιγάρα τον ίδιο φόρο που πληρώνει ο Βαρδινογιάννης και ο Λάτσης. Και αυτοί πληρώνουν στα καύσιμα τον τεράστιο ειδικό φόρο που πληρώνει και ο Κόκκαλης. Γιατί και αυτοί πληρώνουν τα ίδια διόδια με τους πλούσιους, τα ίδια τέλη κυκλοφορίας και τα ίδια τέλη στάθμευσης αλλά και τον ίδιο ΦΠΑ σε όλα τα προϊόντα, τα οποία αγοράζουν γιατί τους χρειάζονται για να ζήσουν.

Να, γιατί αυτοί έχουν δυσμενή προνόμια και να γιατί καμία θυσία δεν είναι μεγάλη και δε θα πρέπει να τους την αρνηθούμε να τους τη δώσουμε. Αλλά για να αντιμετωπίσουμε το αγροτικό πρόβλημα, κυρίες και κύριοι συνάδελφοι, θα πρέπει πρώτα να προχωρήσουμε όλοι μαζί στην αναζήτηση της λύσης κάποιων μικροτέρων προβλημάτων. Πρώτα από όλα, να κατοχυρώσουμε επιτέλους το αγροτικό επάγγελμα. Κανείς δεν μπορεί να κάνει το γιατρό, το μηχανικό, τον οποιοδήποτε επιστήμονα ή επαγγελματία, αν δεν έχει πτυχία ή αν δεν έχει τη σχετική άδεια. Τον αγρότη μπορεί να τον κάνει ο οποιοσδήποτε και για χόμπι ακόμη. Και πολλοί από εμάς ακόμη κάνουν καλλιέργειες και ανεβάζουμε το ύψος των ποσοτήτων, ξεπερνούμε τις ποσοστώσεις και πληρώνουν οι αγρότες.

Ακόμη θα πρέπει να επαναπροσδιορίσουμε τις δασικές εκτάσεις και να διαθέσουμε όλες τις ασκεπείς εκτάσεις για τις οποίες δεν προβλέπεται αναδάσωση, ούτε σε μια δεκαετία ή εικοσαετία ή τριακονταετία, να τις δώσουμε στη διάθεση της γεωργικής εκμετάλλευσης. Να μοιράσουμε στους ακτήμονες και τους μικροιδιοκτήτες όλες τις διαθέσιμες εκτάσεις οι οποίες παραμένουν ακαλλιέργητες και αναξιοποίητες. Να καθορίσουμε ζώνες κτηνοτροφίας σε συνάρτηση με τη δασική μας πολιτική. Να εξασφαλίσουμε την επιδότηση, όπως προείπα, των μεταφορών από την Ευρωπαϊκή 'Ενωση να επιτύχουμε την αύξηση των ποσοστόσεων στο μέτρο που μπορούμε, να εξυγιάνουμε και να βοηθήσουμε το συνεταιριστικό κίνημα, να ρυθμίσουμε τα αγροτικά και κτηνοτροφικά χρέη, να δούμε πιο ρεαλιστικά το θέμα, τόσο των πρόωρων συντάξεων, όσο και του όλου ασφαλιστικού προβλήματος των αγροτών, να τους εξασφαλίσουμε φθηνότερο χρήμα και να μειωθούν οι επιβαρύνσεις για τις ανεγέρσεις των κτιριακών εγκαταστάσεων. Αν δεν παρθούν, κυρίες και κύριοι συνάδελφοι, γενναία μέτρα προς την κατεύθυνση της επίλυσης του μεγάλου αγροτικού προβλήματος, τότε η χθεσινή αγωνία, η ήρεμη για την επιβίωση των αγροτών που σήμερα έχει μετατραπεί σε κραυγή διαμαρτυρίας, αύριο θα εξελιχθεί, θα μεταβληθεί και θα μετατραπεί ενδεχομένως σε μία κοινωνική έκρηξη και εξέγερση με απρόβλεπτες συνέπειες για όλους και για όλα.

Ακόμα, κυρίες και κύριοι συνάδελφοι, καιρός είναι πλέον να σταματήσει η διαμάχη γύρω από το αγροτικό πρόβλημα να σταματήσει η εξυπηρέτηση των μικροκομματικών συμφερόντων και να δούμε όλοι μαζί αυτόν τον πληθυσμό που τον έχουμε ανάγκη να τον κρατήσουμε στην επαρχία.

'Ολοι φταίξαμε, και η Νέα Δημοκρατία και το ΠΑ.ΣΟ.Κ. Και ας σταματήσουμε ότι η μία Παράταξη είναι η Παράταξη των αγίων και των αγγέλων, η Παράταξη των εμπνευστών των ωραίων ιδεών και των λύσεων και η άλλη είναι η Παράταξη που δε θέλει να βοηθήσει. Εγώ δεν πιστεύω ότι μέσα σε αυτήν την Αίθουσα υπάρχει Κόμμα ή υπάρχει Βουλευτής από τους τριακόσιους που να μη θέλει τη λύση των προβλημάτων του τόπου και κυρίως του αγροτικού κόσμου από τον οποίο οι περισσότεροι προερχόμεθα και έχουμε υποχρέωση.

Και ακόμη θα πρέπει να δούμε τις αγροτικές περιοχές, που είναι στα παραμεθόρια, αν θέλουμε να οπλίσουμε τα σύνορά μας κρατώντας τους εκεί πάνω. Μιλάμε συνέχεια και εμείς μιλούσαμε σαν Νέα Δημοκρατία και μιλάει και το ΠΑΣΟΚ τώρα ότι νοιαζόμαστε για τους νέους αγρότες. Ποιους νέους θα βρούμε, για να τους κάνουμε αγρότες στα σύνορα που έφυγαν όλοι;

Γι'αυτό σήμερα, περίμενα από την Κυβέρνηση τη γενναιότητα, να πει: "Τη συζητάω την πρόταση νόμου. Αποδέχομαι κάποια, τροποποιώ κάποια άλλα, δε δέχομαι κάποια ". Και όλοι μαζί να καταλήγαμε σε κάποιες αποφάσεις.

Νομίζω πως δεν ωφελεί σε τίποτα αυτή η τακτική, την οποία ακολουθούμε. Ο αγροτικός κόσμος δε θα ωφεληθεί σε τίποτε.

Ο κ.Καλός βρήκε κάτι να πει στην επαρχία του. Εγώ, το μόνο που θα πω είναι ότι: Σας ζητώ συγγνώμη, γιατί δεν μπόρεσα να πείσω και εγώ κανέναν από την κυβερνητική Παράταξη, να αποδεχθεί την πρόταση νόμου, η οποία θα εξυπηρετούσε τα συμφέροντά σας". Ευχαριστώ.

(Χειροκροτήματα από την Πλευρά της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Καραμπίνας έχει το λόγο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρίες και κύριοι συνάδελφοι, κύριε Υπουργέ, η πρόταση νόμου της Νέας Δημοκρατίας δε θα πρέπει να αντιμετωπίζεται σαν πρόταση, που να ικανοποιεί αποσπασματικά τα αιτήματα μιας κοινωνικής ομάδας και συγκεκριμένα των αγροτών και να θεωρείται ότι στοχεύει στο να αποκομίσει κομματικά οφέλη. Είναι λάθος.

Η πρόταση αυτή, κυρίες και κύριοι συνάδελφοι, είναι ουσιαστική, καθόσον αποτελεί τη βάση μιας οικονομικής πολιτικής, μιας εθνικής πολιτικής, απολύτως αναγκαίας, αφού με την εφαρμογή των διατάξεών της επιτυγχάνεται η στήριξη του πρωτογενούς τομέα της γεωργίας, η ανάπτυξή του, ο εκσυγχρονισμός του, η μείωση του κόστους παραγωγής των προϊόντων και κατά προέκταση η μείωση της τιμής των προϊόντων. Δηλαδή η ανταγωνιστικότητά τους σε μια διεθνοποιημένη οικονομία.

Αυτούς τους στόχους υπηρετεί η πρόταση της Νέας Δημοκρατίας και τίποτε άλλο. Με το να παρελθοντολογούμε ή να αντιδικούμε για λόγους κομματικών σκοπιμοτήτων, αποφεύγοντας την ουσία του προβλήματος ή να αντιμετωπίζουμε το όλο πρόβλημα επιφανειακά ή με προτάσεις θεσμικού χαρακτήρα, όπως το μητρώο αγροτών, η τράπεζα γης, το συνταξιοδοτικό κ.α., προτάσεις που δεν απορρίπτονται, γιατί και αυτές συμβάλλουν μακροπρόθεσμα στη λύση του προβλήματος, δεν είναι όμως αυτές που δίνουν την άμεση λύση.

Η στήριξη του πρωτογενούς τομέα της γεωργίας θα βοηθήσει και το δευτερογενή τομέα, ιδιαίτερα τον τουρισμό, ώστε να γίνει ανταγωνιστικότερος.

Οι προτάσεις της Νέας Δημοκρατίας δίνουν ουσιαστική λύση , βελτιώνουν το εισόδημα των αγροτών και δίνουν μεγάλες δυνατότητες ανταγωνισμού. Ο φόβος, που εκφράστηκε από τον Εισηγητή της Πλειοψηφίας περί απωλείας εσόδων του Κράτους, δεν ευσταθεί αφ'ης στιγμής επιτυγχάνουμε, με την υιοθέτηση των μέτρων, τη μείωση του κόστους παραγωγής, τη μείωση της τιμής των προϊόντων και την ανταγωνιστικότητά τους. 'Εχουμε δεδομένη την αύξηση των εξαγωγών και την αύξηση του γεωργικού εισοδήματος. Αποτέλεσμα: Οι ίδιοι οι αγρότες θα αναπληρώσουν τις όποιες απώλειες των εσόδων του Κράτους.

Κυρίες και κύριοι συνάδελφοι, η απόρριψη των προτεινομένων μέτρων από την πλευρά της Κυβερνήσεως, για το γεωργικό τομέα, με δεδομένη τη φορομπηχτική πολιτική, θα οξύνει ακόμη περισσότερο το όλο πρόβλημα. Θα πρέπει να λάβετε σοβαρά υπόψη ότι δεν μπορεί να συνεχιστεί, αυτή η υπόθεση της απραξίας σας.

Η στήριξη του πρωτογενούς αγροτικού τομέα, με βάση τα δεδομένα στον ευρωπαϊκό και διεθνή χώρο, είναι ένας μονόδρομος για τη Χώρα μας και αποτελεί εθνική αναγκαιότητα.

Γνωρίζουμε όλοι πολύ καλά, κυρίες και κύριοι συνάδελφοι, ότι οι παραδοσιακοί τομείς εισροής συναλλάγματος όπως μετανάστευση, ναυτιλία, τουρισμός βρίσκονται για πολλούς και διάφορους λόγους, ο καθένας χωριστά σε όχι καλή πορεία. Ο βιομηχανικός τομέας δεν είναι ο μόνος ικανός να στηρίξει την εθνική μας οικονομία. Οι μικρομεσαίες επιχειρήσεις τσακίστηκαν κάτω από το βάρος των πολυεθνικών και της υπέρμετρης φορολόγησης. Αλήθεια, πού μπορούμε να στηριχθούμε; Στην πολιτική των δανεικών; Τα δανεικά θα πληρωθούν με πανωτόκια. Και το βασανιστικό ερώτημα για όλους μας: Από πού θα εισπράξουμε για να ξεπληρώσουμε;

Κυρίες και κύριοι συνάδελφοι, κύριε Υπουργέ, η μη υιοθέτηση τώρα των προτεινομένων μέτρων θα έχει προεκτάσεις. Θα προκαλέσει εγκατάληψη των αγροτικών περιοχών, θα δημιουργήσει κύμα αστυφιλίας, θα προσθέσει στην υπάρχουσα ανεργία στρατιές ανέργων, ανειδίκευτων εργατών με απρόβλεπτες κοινωνικές αναταράξεις και εθνικούς κινδύνους. Και τότε θα είναι πολύ αργά. Θα μας έχουν παρασύρει τα γεγονότα.'Ηδη ο αγροτικός κόσμος έχει ξεσηκωθεί.

Κύριε Υπουργέ, τολμήστε. Υιοθετήστε τα προτεινόμενα μέτρα και ό,τι άλλο εκτιμάτε, ενισχυτικά για τη γεωργία. Χαρίστε τα χρέη στους κτηνοτρόφους. Σήμερα υποφέρουν. Ρυθμίστε τα αγροτικά χρέη ευνοϊκά. Πείστε την Κυβέρνησή σας να αλλάξει πολιτική. Τα μέτρα αυτά με βάση τα δεδομένα, GATT και κοινοτικές αποφάσεις, διεθνής ανταγωνισμός, υπηρετούν την Πατρίδα μας, υπηρετούν το Λαό μας.

Μ'αυτό το πνεύμα πιστεύω, ότι και εσείς και η Κυβέρνησή σας θα αντιμετωπίσετε τις προτάσεις της Νέας Δημοκρατίας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε συνάδελφε.

Και ο τελευταίος ομιλητής, ο συνάδελφος κ. Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, πραγματικά θα ήθελα να βρίσκεται αυτήν τη στιγμή ο κύριος Υπουργός στην Αίθουσα, για να πάρει κάποιες απαντήσεις γι'αυτά που είπε. Δυστυχώς, φαίνεται κάποιοι λόγοι τον ανάγκασαν να βρίσκεται εκτός Αιθούσης. Ωστόσο όμως, θα ήθελα να πω ότι σήμερα χιλιάδες αγρότες βρίσκονται στους δρόμους και περιμένουν μέτρα, περιμένουν αποφάσεις. Είναι η ώρα των μεγάλων ευθυνών και των μεγάλων αποφάσεων. Είναι η ώρα που πρέπει η Ελληνική Βουλή να κάνει το καθήκον της. Είναι η ώρα που πρέπει να περάσει η πρόταση νόμου της Νέας Δημοκρατίας.

Ο κύριος Υπουργός, αντί να δώσει κάποιες λύσεις στους αγρότες που βρίσκονται στους δρόμους, έκανε παρελθοντολογία. Και τι είπε;'Οτι δεν πρέπει να κάνουμε στις Βρυξέλλες τα παλικάρια, αλλά πρέπει να διαπραγματευόμαστε. Εδώ είναι η "αχίλλειος πτέρνα", εδώ είναι η αδυναμία μας. Πάσχουμε από διαπραγματευτική ικανότητα στις Βρυξέλλες, εκεί που παίζεται το μέλλον της Ελληνικής Γεωργίας, φτιάχνονται κανονισμοί εις βάρος των αγροτικών ελληνικών συμφερόντων.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με συγχωρείτε. Πού είναι ο Υπουργός Γεωργίας; 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Μπασιάκο. Θα πρέπει να βοηθάτε ώστε να ολοκληρώσει την ομιλία του ο κύριος συνάδελφος.

ΓΕΩΡΓΙΟΣ ΚΑΡΑΣΜΑΝΗΣ: Η Ισπανία, για να υπογράψει την προσχώρηση των τριών χωρών ζήτησε και πέτυχε θεαματικά αποτελέσματα για την αλιεία της. Η Πορτογαλία, για να υπογράψει τη Συμφωνία της GATT πήρε 400 εκατ. ECU για την κλωστοϋφαντουργία της.

Εμείς συρθήκαμε με την είσοδο της Ισπανίας, στο περιβόητο αυτό πλαφόν, μας το φορέσανε, ενώ με τον καινούριο κανονισμό, η Ισπανία πήρε δυόμισι φορές παραπάνω για την παραγωγή της. Εμείς πήραμε μόνο το 60% της παραγωγής. Και είναι γνωστό ότι η κοινοτική παραγωγή βαμβακιού καλύπτει το 25% των αναγκών της Ευρώπης.

Και θα ήθελα πραγματικά να δώσω μια απάντηση στο φίλο συνεταιριστή, τον οποίο τιμώ για τη συνεταιριστική του εντιμότητα, τον κ. Αργύρη: Λέει "κακώς επικαλείσθε την Ελληνική Προεδρία στην Ευρωπαϊκή Κοινότητα". Κύριε Αργύρη, επί Ισπανικής Προεδρίας φτιάχθηκε ένα Ταμείο για την κάλυψη των θεομηνιών από τις οποίες επλήγησαν οι Ισπανοί αγρότες. Δε θα μπορούσαμε και εμείς, επί της δικής μας Προεδρίας, να κάνουμε κάτι παρεμφερές; Δυστυχώς, δεν κάναμε τίποτε. Τα είπε ο κ. Γικόνογλου, ξεραίνονται οι ροδακινιές, καρπόπτωση. Δεν υπάρχει καμιά αποζημίωση ούτε από πλευράς του ΕΛ.ΓΑ. Και θα ήθελα πραγματικά να ήταν εδώ ο Υπουργός Γεωργίας, να ακούσει αυτήν την πρόταση την οποία είχαμε κάνει την προηγούμενη Παρασκευή -και ήταν προσωπική μου πρόταση- για να καλύψει το απωλεσθέν εισόδημα των βαμβακοπαραγωγών και κατ'επέκταση των ροδακινοπαραγωγών.

Θα μπορούσε να ενισχύσει οικονομικά μέσα από τον Κανονισμό του ΕΛΓΑ- γιατί πραγματικά ο Κανονισμός του ΕΛΓΑ προβλέπει ενίσχυση μέσα από τον Κρατικό Προϋπολογισμό- το ταμείο του. Μέχρι στιγμής απο το 1988 που ιδρύθηκε ο ΕΛΓΑ μέχρι σήμερα δεν έχει πάρει μία δραχμή. Θα μπορούσε, λοιπόν, να δώσει ο Κρατικός Προϋπολογισμός κάποια ενίσχυση στο ταμείο του ΕΛΓΑ, για να μπορέσουν να ενισχυθούν οι βαμβακοπαραγωγοί και οι ροδακινοπαραγωγοί.

Κυρίες και κύριοι συνάδελφοι, εν πάση περιπτώσει όλοι μας και ιδιαίτερα όσοι εκπροσωπούμε αγροτικές περιφέρειες, γνωρίζουμε από πρώτο χέρι τα δραματικά αδιέξοδα στα οποία είναι εγκλωβισμένος τα τελευταία χρόνια ο αγροτικός μας κόσμος. Αδιέξοδα και προβλήματα τα οποία μέρα με τη μέρα οξύνονται και τα οποία έχουν οδηγήσει την αγροτοκτηνοτροφική μας παραγωγή στη σοβαρότερη, στην κρισιμότερη και πιο παρατεταμένη κρίση που αντιμετώπισε ποτέ. Μία κρίση που καταγράφεται και σήμερα σ' ένα παναγροτικό ξέσπασμα. Στις δυναμικές κινητοποιήσεις των αγροτών μας, σε όλη τη Χώρα που για τέταρτη φορά μέσα στην τελευταία τριετία κατεβάζουν στους δρόμους την οργή και την απόγνωσή τους. Και το χειρότερο, κυρίες και κύριοι συνάδελφοι, είναι ότι, όχι μόνο δε διαφαίνονται σημεία ανάκαμψης και διεξόδου, αλλά αντίθετα βλέπουμε να πυκνώνουν στον κοινοτικό και διεθνή ορίζοντα τα σύννεφα που απειλούν με ακόμη μεγαλύτερους κινδύνους την αγροτική μας οικονομία και τους παραγωγούς μας. Είναι η ΚΑΠ που εξελίσσεται όλο και πιο εχθρικά για τα μεσογειακά, άρα και για τα ελληνικά προϊόντα. Είναι η σταδιακή εφαρμογή της GATT που εισάγει νέους και σκληρούς κανόνες στο αμείλικτο παιχνίδι του παγκόσμιου εμπορίου. Είναι οι χώρες του πρώην Ανατολικού Μπλοκ που μετά την πτώση των καθεστώτων τους και ενόψει της περιβόητης διεύρυνσης, εσκυγχρονίζουν τις γεωργικές τους δομές, και τις συνδυάζουν μάλιστα με τα φτηνά εργατικά τους χέρια.

Είναι με δύο λόγια η απειλή για ένα συνεχώς εντεινόμενο ανταγωνισμό με τρομακτικές πιέσεις τιμών στις μεγάλες διεθνείς αγορές αλλά και στην ελληνική αγορά, τις οποίες είναι αδύνατον να αντιμετωπίσουν τα αγροτικά μας προϊόντα υπό τις σημερινές συνθήκες. 'Οσοι ζούμε από κοντά την αγωνία και την ασφάλεια για το αύριο των αγροτών μας, ακούμε συχνά να μας ρωτούν: "Υπάρχουν λύσεις απέναντι σ' αυτές τις αποκαρδιωτικές προοπτικές;" Αλίμονο αν δεν υπήρχαν! Αλίμονο αν παραδώσουμε τα όπλα και σηκώσουμε τα χέρια! Αλίμονο εάν αφήσουμε στην τύχη τους το νευραλγικότερο κλάδο της οικονομίας μας και την πολυπληθέστερη και παραγωγικότερη τάξη του αγροτικού μας δυναμικού!

Βεβαίως και υπάρχουν λύσεις βραχυπρόθεσμες και μεσοπρόθεσμες. Μέτρα που μπορούν και πρέπει να δρομολογηθούν άμεσα και που θα στοχεύουν στην ενίσχυση της ανταγωνιστικότητας των προϊόντων μας και στην αναδιάρθρωση των δομών της αγροτικής μας πολιτικής.

Η μείωση του κόστους παραγωγής, ο εκσυγχρονισμός στον τομέα της διακίνησης και της εμπορίας, η υιοθέτηση ενός αποτελεσματικού συστήματος marketing με προβολή και διαφήμιση στα πρότυπα άλλων χωρών, η αύξηση του αγροτικού κλήρου, τα κίνητρα για την είσοδο νέων αγροτών στην αγροτική απασχόληση με νέες ιδέες και σύγχρονη αντίληψη πάνω στις σημερινές καταναλωτικές ανάγκες και απαιτήσεις, είναι τα πρώτα βήματα προς αυτήν την κατεύθυνση.

Ακόμα όμως και αυτά τα πρώτα βήματα, κυρίες και κύριοι συνάδελφοι, συνιστούν την ανάγκη για μία συγκροτημένη αγροτική πολιτική, προσαρμοσμένη στις απαιτήσεις των καιρών. Μία αγροτική πολιτική που δυστυχώς αποτελεί για τη Χώρα μας, ιδιαίτερα τα τελευταία χρόνια, είδος ουσιώδες σε ανεπάρκεια.

Μία πολιτική που όπως μας εχει αποδείξει στην πράξη η μέχρι τώρα πικρή εμπειρία, η σημερινή Κυβερνητική παράταξη δεν μπορεί ούτε να συλλάβει και πολύ περισσότερο ούτε να εφαρμόσει. 'Εχει χαθεί δυστυχώς πολύτιμος χρόνος. 'Εχουν χαθεί μεγάλες ευκαιρίες και με πιο κραυγαλέα τη χρυσή ευκαιρία της Ελληνικής Προεδρίας στην Κοινότητα. 'Εχουμε αποδεχθεί αδιαμαρτύρητα και αμαχητί να παγώνουν επί μία δεκαετία οι θεσμικές τιμές των προϊόντων μας, όταν στο ίδιο διάστημα το κόστος παραγωγής αυξάνεται αλματωδώς. 'Εχουμε καταντήσει οι φτωχοί συγγενείς των Βρυξελλών, που εκλιπαρούν και επαιτούν, αντί να απαιτούν τα συμφέροντα των αγροτών μας, και αποτελματώνουμε την αγροτική μας παραγωγή και οικονομία, μέσα σε μία πρωτοφανή, σχεδόν απίστευτη διαπραγματευτική ανικανότητα, αποδεχόμενοι μοιρολατρικά καταστροφικές αποφάσεις για τους άλλοτε δυναμικότερους γεωργικούς μας κλάδους, όπως είναι το βαμβάκι, τα οπωροκηπευτικά, οι ποσοστώσεις στο γάλα, τα σιτηρά, τα καπνά και τόσα άλλα.

Είναι όλα αυτά τα τραγικά λάθη, που πληρώνει σήμερα στο σύνολό της η αγροτοκτηνοτροφική μας παραγωγή. Ποτέ όμως δεν είναι αργά. Ακόμα και τώρα οι ελπίδες να απεγκλωβίσουμε τη γεωργία μας από τη βαθύτερη κρίση, δεν έχουν εκλείψει.

Κυρίες και κύριοι συνάδελφοι της Κυβέρνησης, κύριεΥπουργέ, έχετε τις λύσεις. Είναι οι ολοκληρωμένες προτάσεις της Νέας Δημοκρατίας καταστάλαγμα βαθιάς μελέτης του αγροτικού μας προβλήματος. Και αν από την πλευρά σας δεν τις θεωρεί ως πανάκεια για όλα τα προβλήματα, ιδού η Ρόδος. Κυβέρνηση είσθε, στελέχη έχετε, τεχνοκράτες και ειδήμονες έχετε, βελτιώστε τις ή συμπληρώστε τις. Κάντε το όμως τώρα. Περιμένουν οι 'Ελληνες αγρότες στους δρόμους. Λύσεις, αποφάσεις και μέτρα κύριε Υπουργέ. Το ξέρετε, όπως το ξέρουμε και εμείς ότι δεν υπάρχουν άλλα περιθώρια ολιγωρίας ή εφησυχασμού. Οι καιροί δεν περιμένουν, όπως επίσης δεν περιμένουν πια και οι αγρότες. Αυτός ο κόσμος που δέχεται χρόνια τώρα ολομέτωπη επίθεση στο εισόδημά του, αυτός ο κόσμος που σήμερα σας στέλνει από όλη την Ελλάδα το μήνυμα ότι εξαντλήθηκαν τα τελευταία όρια ανοχής και αντοχής του.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι στο σημείο αυτό θα διακόψουμε τη συζήτηση της πρότασης νόμου για άλλη συνεδρίαση. 

'Εχω την τιμή να ανακοινώσω στο Σώμα, ότι οι Υπουργοί Εθνικής Παιδείας και Θρησκευμάτων και Οικονομικών, κατέθεσαν σχέδιο νόμου: "Ρύθμιση θεμάτων τριτοβάθμιας εκπαίδευσης".

Παραπέμπεται στην αρμόδια Διαρκή Επιτροπή

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.35', λύεται η συνεδρίαση για αύριο, ημέρα Παρασκευή, 29 Νοεμβρίου 1996 και ώρα 10.00' με αντικείμενο εργασιών του Σώματος Κοινοβουλευτικό 'Ελεγχο, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ