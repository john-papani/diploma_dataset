      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΟΖ΄
      Πέμπτης 5 Φεβρουαρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών,σελ.
      2. Ανακοινώνεται ότι τη συνεδρίαση παρακολουθούν μαθητές, του Γυμνασίου Νέας Σμύρνης, του ΤΕΕ Αταλάντης Φθιώτιδος και του Ενιαίου Λυκείου Αμφίκλειας Φθιώτιδας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της
      4. Συζήτηση επικαίρων ερωτήσεων.
      α. Προς τον Υπουργό Γεωργίας, σχετικά με την καταβολή της επιδότησης στους ελαιοπαραγωγούς του Νομού Χανίων κλπ., σελ.
      β. i) προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη λήψη των αναγκαίων μέτρων διευκόλυνσης των εκλογέων της 7ης Μαρτίου σε περίπτωση κακών καιρικών συνθηκών κ.λπ., σελ.
      ii) σχετικά με τη εκτέλεση των αναγκαίων έργων αποκατάστασης και λειτουργίας της οδού Αιδηψός - Ροδιές-Λίμνη Ευβοίας κλπ., σελ.
      γ. Προς τον Υπουργό Οικονομίας και Οικονομικών, σχετικά με τις προθέσεις της Κυβέρνησης να προχωρήσει σε νομοθετική ρύθμιση για την παραμονή στο δημόσιο του Κτήματος Μπαίκερ στο Προκόπη της Ευβοίας, σελ.
      δ. Προς τον Υπουργό Δικαιοσύνης σχετικά με τους λόγους αποδοχής παραίτησης της Πρωτοδίκου Κωνσταντίνας Μπουρμπούλια κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Υγείας και Πρόνοιας «Πρωτοβάθμια φροντίδα υγείας», σελ.
      Κατάθεση Έκθεσης Διαρκών Επιτροπών:
      2. η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της Συμφωνίας σύνδεσης μεταξύ της Ευρωπαϊκής Κοινότητας και των κρατών-μελών της αφενός και της Δημοκρατίας της Χιλής αφετέρου μετά των παραρτημάτων και των πρωτοκόλλων αυτής», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΑΝΔΡΕΟΥΛΑΚΟΣ Απ., σελ.
      ΑΡΓΥΡΗΣ Ε., σελ.
      ΚΕΔΙΚΟΓΛΟΥ Β, σελ.
      ΠΑΠΑΔΗΜΑΣ Λ., σελ.
      ΠΕΤΣΑΛΝΙΚΟΣ Φ.,σελ.
      ΣΙΟΥΦΑΣ Δ., σελ.
      ΣΚΟΥΛΑΚΗΣ Ε., σελ.
      ΣΚΥΛΛΑΚΟΣ Α., σελ.
      ΦΩΤΙΑΔΗΣ Απ., σελ.
      Επί του σχεδίου νόμου του Υπουργείου Υγείας και Πρόνοιας:
      ΒΑΡΒΙΤΣΙΩΤΗΣ Ι., σελ.
      ΓΡΗΓΟΡΑΚΟΣ Λ, σελ.
      ΚΕΔΙΚΟΓΛΟΥ Β., σελ.
      ΚΙΛΤΙΔΗΣ Κ., σελ.
      ΚΟΣΙΩΝΗΣ Π., σελ.
      ΣΠΥΡΑΚΗ Χ.,σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΥ Σ., σελ.
      ΣΤΕΡΓΙΟΥ Ι., σελ.
      ΣΤΕΦΑΝΗΣ Κ., σελ.
     ΠΡΑΚΤΙΚΑ  ΒΟΥΛΗΣ
     Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Δ΄
     ΣΥΝΕΔΡΙΑΣΗ ΟΖ΄
     Πέμπτη 5 Φεβρουαρίου 2004
     Αθήνα, σήμερα στις 5 Φεβρουαρίου 2004, ημέρα Πέμπτη και ώρα 10.57΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4.2.2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΣΤ΄ συνεδριάσεώς του, της Τετάρτης 4 Φεβρουαρίου 2004, σε ό,τι αφορά την ψήφιση στο σύνολο των σχεδίων νόμων: α) «Εκλογή Βουλευτών» και 
     β) «Αναπροσαρμογή συντάξεων του Δημοσίου και άλλες διατάξεις»)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμαρχος Αχελώου Καρδίτσας ζητεί έκτακτη οικονομική ενίσχυση για την αποκατάσταση των ζημιών που υπέστη η περιοχή από ακραία καιρικά φαινόμενα.
     2) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμαρχος Μουζακίου Καρδίτσας ζητεί οικονομική ενίσχυση για την αντιμετώπιση των καταστροφών από τη θεομηνία, που έπληξε την περιοχή.
     3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι κύριοι Σεραφείμ Τάσσος, Κων/νος Καρακούδας και Βασίλειος Ιντζές, τραυματιοφορείς στο Κ.Υ. Σκιάθου ζητούν την ικανοποίηση εργασιακού τους αιτήματος.
     4) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την επιχορήγηση μέσω των ΠΕΠ, των επιχειρήσεων του κλάδου.
     5) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύνδεσμος των εν Ελλάδι Τουριστικών και Ταξιδιωτικών Γραφείων, ΗΑΤΤΑ, ζητεί πληροφορίες για τη διαχείριση και υλοποίηση του προγράμματος «Λευκές και Πράσινες Εβδομάδες».
     6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Ινάχου Αιτωλ/νίας ζητεί οικονομική ενίσχυση για την αποκατάσταση ζημιών στην περιοχή του.
     7) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Παράρτημα Καστοριάς του Τεχνολογικού Εκπαιδευτικού Ιδρύματος Δυτικής Μακεδονίας ζητεί την ικανοποίηση αιτήματος σχετικά με καθορισμό κινήτρων για τα μέλη ΔΕΠ/ΕΠ των παραμεθόριων Πανεπιστημίων και ΤΕΙ.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Υδρούσας Κυκλάδων ζητεί οικονομική ενίσχυση για την  αποκατάσταση των ζημιών που υπέστη ο Δήμος από έντονα καιρικά φαινόμενα.
     9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Διευθύντρια του Δημοτικού Σχολείου Μελάνων Νάξου ζητεί την άμεση πρόσληψη δύο εκπαιδευτικών.
     10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μουρεσίου Μαγνησίας ζητεί την ένταξη και χρηματοδότηση από το ΕΠΠΕΡ της μελέτης «Ανάπλαση της Παραλιακής Ζώνης Πλάκας – Αγίου Ιωάννη» του Δήμου Μουρεσίου.
     11) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ελευσίνας ζητεί την άμεση υλοποίηση των έργων υποδομής για την αντιπλημμυρική προστασία και την αποχέτευση των ακαθάρτων στην περιοχή.
     12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Γονέων – Κηδεμόνων και Φίλων Ατόμων με Ειδικές Ανάγκες Νομού Μαγνησίας ζητεί τη στελέχωση του Ειδικού Σχολείου Αγριάς με έναν εργοθεραπευτή.
     13) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Ο.Ε. Γ. & Θ. Μουσαδάκος που εδρεύει στον Άγιο Δημήτριο Μονεμβασιάς ζητεί την επίλυση προβλημάτων που αντιμετωπίζει.
     14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι εργαζόμενοι στην ΕΒΕΤΑΜ ΑΕ Νομού Μαγνησίας ζητούν  να μην πωληθεί το πακέτο των μετοχών της εταιρείας.
     15) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος των Απανταχού Ραυτοπουλαίων Νομού Μεσσηνίας ζητεί να ολοκληρωθεί άμεσα το έργο της 8ης  επαρχιακής οδού στο τμήμα Ραυτόπουλου – Κεφαλόβρυσου.
     16) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ, ΑΓΓΕΛΟΣ ΤΖΕΚΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης διαμαρτύρεται για ενέργειες σε βάρος του Προέδρου και Γ.Γ. της ΕΣΗΕΑ.
     17) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Αγρινίου ζητεί να ψηφιστεί από τη Βουλή η Π/Ν για το 35ωρο.
     18) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Κροκεών Λακωνίας διαμαρτύρεται για το κλείσιμο της Δ.Ο.Υ. Κροκεών.
     19) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Συνεταιρισμός Αποκαταστάσεως Ακτημόνων – Κτηνοτρόφων Φαρσάλων ζητεί την επίλυση προβλήματος διάσωσης δασικής φυτείας.
     20) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Κέντρο Στήριξης Αυτιστικών Ατόμων Μαγνησίας διαμαρτύρεται γιατί δεν συμπεριλήφθηκε στο δεκαετές σχέδιο ανάπτυξης υπηρεσιών ψυχικής υγείας 2000 – 2010.
     21) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι απολυμένοι εργαζόμενοι στα προγράμματα Κοινωνικής Μέριμνας και ΚΔΑΠ Δήμου Ν. Ιωνίας ζητούν να συνεχιστούν τα προγράμματα αυτά στο Δήμο Ν. Ιωνίας με τους ίδιους εργαζόμενους.
     22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Θέρμου Αιτωλ/νίας ζητεί τη χορήγηση στις παρευήνιες περιοχές αντισταθμιστικών οφελών, από την εκτροπή του Ευήνου.  
     23) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το πλήρωμα του TASMAN SPIRIT ζητεί να γίνουν οι απαιτούμενες ενέργειες για να επιστρέψουν στην Ελλάδα.
     24) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Νεφροπαθών Νομού Μαγνησίας «ΟΙ ΑΓΙΟΙ ΑΝΑΡΓΥΡΟΙ» ζητεί τη δωρεάν διανομή τροφίμων
     25) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η ΄Ενωση Νεολαίας Σύμης «Ο ΓΛΑΥΚΟΣ» ζητεί να συμπεριληφθεί και η Σύμη στην προκαθορισμένη πορεία της ολυμπιακής φλόγας.
     26) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Σαρωνικού Κορινθίας διαμαρτύρεται, για την απόφαση εγκατάστασης οικοτροφείου, για άτομα με Νοητική Υστέρηση και Δευτερογενείς Ψυχικές Διαταραχές, στον οικισμό Λουτρών Ωραίας Ελένης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1035/21-7-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 35930/12-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε τα εξής:
     Στο Πρόγραμμα ΕΠΤΑ Νομού Σερρών είναι ενταγμένο το διαδημοτικό έργο «Μελέτη για την κατασκευή δρόμου χιονοδρομικού κέντρου Λαϊλιά - Οξυάς - Ορεινής», με προϋπολογισμό 58.694 €, Για την κατασκευή του δρόμου πρόκειται να υποβληθεί πρόταση ένταξης στο ΠΕΠ Κ. Μακεδονίας και συγκεκριμένα στον άξονα 6 μέτρο 6,1 Ο που αφορά βελτίωση πρόσβασης σε ορεινά κέντρα εκτός ΟΠΑΧ, με χρηματοδότηση ΕΤΠΑ. Ήδη οι αρμόδιες Υπηρεσίες της Περιφέρειας έχουν ενημερώσει σχετικά τους φορείς Τοπικής Αυτοδιοίκησης της περιοχής και βρίσκονται σε συνεργασία για την προετοιμασία και υποβολή της πρότασης.
     Όσον αφορά τους ορεινούς όγκους, σας γνωρίζουμε ότι είναι ενταγμένοι στην Κοινοτική Πρωτοβουλία LEADER+ και κατά συνέπεια αρμόδιο να απαντήσει σχετικά, είναι το συνερωτώμενο Υπουργείο Γεωργίας.
     Ο Υφυπουργός
     Λ. ΠΑΠΑΔΗΜΑΣ»
     2. Στην με αριθμό 1302/25-7-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. 35786/11-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης αναφορικά με το αντικείμενο του θέματος, σας πληροφορούμε τα παρακάτω:
     1. Γενικά τα ρέματα της Αττικής και στη συγκεκριμένη περίπτωση της Ανατολικής Αττικής εμπίπτουν στην αρμοδιότητα της Διεύθυνσης Υδραυλικών Έργων Περιφέρειας Αττικής-(Δ10) του Υ.ΠΕ.ΧΩ.Δ.Ε., σύμφωνα με τις διατάξεις του άρθρου 16 του Π.Δ/τος 69/88 (Οργανισμός Γεν. Γραμματείας Δημοσίων Έργων).
     2. Σύμφωνα με τις διατάξεις του άρθρου 6, παρ. 2 του Ν. 2744/99, «Η ευθύνη για την αντιπλημμυρική προστασία στην εκάστοτε περιοχή δραστηριότητας της Ε.ΥΔ.Α.Π. ανήκει στο Υπουργείο Περιβάλλοντος, Χωροταξίας και Δημοσίων Έργων, το οποίο μεριμνά για' τη μελέτη, κατασκευή, συντήρηση και επέκταση του δικτύου ομβρίων υδάτων, καθώς και των έργων αντιπλημμυρικής προστασίας.»
     3. Με τις διατάξεις του άρθρου 5, παρ. 2, εδάφ. β,. του Ν.3010/2002, μπορεί να μεταβιβασθούν στις Νομαρχιακές Αυτοδιοικήσεις Αττικής, με απόφαση του Υπουργού ΠΕ.ΧΩ.Δ.Ε. αρμοδιότητες που αφορούν στα ρέματα.
     Κατόπιν των ανωτέρω και σε συνδυασμό και με το γεγονός ότι γενικά τα έργα αντιπλημμυρικής προστασίας χρηματοδοτούνται μέσω Προγραμμάτων του ΥΠΕ.ΧΩ.Δ.Ε., το θιγόμενο θέμα είναι αρμοδιότητας του συνερωτώμενου Υπουργείου ΠΕ.ΧΩ.Δ.Ε.
     Ο Υφυπουργός
     Λ. ΠΑΠΑΔΗΜΑΣ»
     3. Στην με αριθμό 1259/24-7-03 ερώτηση της Βουλευτού κ. Ζέττας Μακρή δόθηκε με το υπ’ αριθμ. οικ. 35838/11-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ. 1259/24-7-2003 ερώτησης που κατέθεσε η βουλευτής Μαγνησίας κα. Ζέττα Μ. Μακρή και η οποία αναφέρεται στην τακτική της Δ.Ε.Η να παρακρατεί τα ποσά των οφειλών για την κατανάλωση ηλεκτρικού ρεύματος των δημόσιων σχολείων πρωτοβάθμιας και δευτεροβάθμιας εκπαίδευσης από τα εισπραττόμενα δημοτικά τέλη, σας γνωρίζουμε τα ακόλουθα:
     Καταναλωτής ηλεκτρικού ρεύματος στα Δημοτικά Σχολεία είναι σύμφωνα με τις διατάξεις του άρθρου 5, παρ. 8 & 9 του Ν.1894/27-8-1990, τα δημοτικά και κοινοτικά νομικά πρόσωπα με την επωνυμία «Σχολικές Επιτροπές», οι οποίες έχουν την αρμοδιότητα της διαχείρισης των πιστώσεων που τους διατίθενται, ώστε να καλύπτουν τις δαπάνες λειτουργίας των αντίστοιχων σχολείων, δηλαδή τις δαπάνες θέρμανσης, φωτισμού, ύδρευσης, αγοράς αναλώσιμων υλικών κλπ.
     Συνεπώς, οι «Σχολικές Επιτροπές», ως αυτόνομα νομικά πρόσωπα με αυτοτελή οικονομικά δικαιώματα και υποχρεώσεις, διεπόμενα επιπλέον από τις διατάξεις του Δ.κ.κ (n.Δ 410/95), είναι υπόχρεες για την καταβολή των οφειλών που προέρχονται από την κατανάλωση ρεύματος στα σχολεία.
     Ο Υφυπουργός
     Λ. ΠΑΠΑΔΗΜΑΣ»
     4. Στην με αριθμό 1226/24-7-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. 36049/12-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, που κατέθεσε η Βουλευτής κ. Στεργίου Ιωάννα, σας γνωρίζουμε τα ακόλουθα:
     Σύμφωνα με την παράγραφο 5 του άρθρου 30 του ν.1264/1982 δεν επιτρέπεται η μετάθεση των έμμισθων πολιτικών υπαλλήλων του Δημοσίου, οι οποίοι είναι μέλη Διοικητικών Συμβουλίων πρωτοβάθμιων Συνδικαλιστικών Οργανώσεων, εφόσον αυτές ανήκουν σε δευτεροβάθμιες, μέλη τριτοβάθμιων οργανώσεων, χωρίς την έγγραφη συγκατάθεση των ίδιων των υπαλλήλων και της συνδικαλιστικής τους οργάνωσης.
     Η παραπάνω διάταξη αφορά μόνο σε μετάθεση, ήτοι μετάβαση υπαλλήλου από πόλη σε πόλη και όχι σε μετακίνηση, δηλαδή αλλαγή τόπου προσφοράς εργασίας εντός της ίδιας πόλης. Οι δύο αυτές έννοιες, κατά τον Υπαλληλικό Κώδικα (άρθρα 66 και 67), είναι απολύτως δια κριτές. Μάλιστα, τα παραπάνω αναφερόμενα είναι πλήρως εναρμονισμένα με αποφάσεις του Αρείου Πάγου (531/1990 και 920/1990 Τμήμα Β').
     Όσο αφορά στον Μπαριάμη Ευάγγελο, ο οποίος είναι υπάλληλος της Περιφέρειας Πελοποννήσου και όχι του Υπουργείου Περιβάλλοντος, Χωροταξίας και Δημοσίων Έργων, όπως μας πληροφόρησε η προαναφερθείσα Περιφέρεια, λόγω υπηρεσιακών αναγκών όντως μετακινήθηκε από την Διεύθυνση Ελέγχου Συντήρησης Έργων, η οποία εδρεύει στην Τρίπολη, στη Διεύθυνση Τουρισμού, η οποία επίσης εδρεύει στην Τρίπολη. Υπενθυμίζουμε δε ότι η Περιφέρεια ως ενιαία αποκεντρωμένη μονάδα διοίκησης του Κράτους αποτελεί μία Αρχή.
     Συνεπώς, είναι πασιφανές ότι η εν λόγω μετακίνηση του συγκεκριμένου υπαλλήλου είναι καθ' όλα νομιμότατη και σε καμία περίπτωση δεν παρεμποδίζονται οι συνδικαλιστικές ελευθερίες και δικαιώματά του.
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ»
     5. Στις με αριθμό 822/15-07-03 και 953/18-7-03 ερωτήσεις των Βουλευτών κυρίων Παναγιώτη Μελά και Γρηγόρη Νιώτη δόθηκε με το υπ’ αριθμ. 78/93/8-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΑΠ τα εξής:
     Η ΕΥΔΑΠ έχει την ευθύνη για τη διαχείριση και τη λειτουργία του Κέντρου Επεξεργασίας Λυμάτων της Ψυττάλειας.
     Η ΕΥΔΑΠ διασφάλισε τη βελτιστοποίηση της λειτουργίας του Κέντρου μετά από σειρά συντονισμένων ενεργειών έχοντας ως στόχο τη μεγιστοποίηση της απόδοσης του, γεγονός που αποδεικνύεται από την αναβίωση της πανίδας και της χλωρίδας του Σαρωνικού.
     Στο πλαίσιο αυτό, για την εξασφάλιση της λειτουργίας του, προχώρησε στην υπογραφή δεκαετούς Σύμβασης με τον ΕΣΔΚΝΑ, για την αποδοχή των προϊόντων που προκύπτουν από την επεξεργασία των λυμάτων (λάσπη, εσχαρίσματα κλπ.). Σε απρόβλεπτες και έκτακτες καταστάσεις, όπως η τρέχουσα, η λάσπη εναποτίθεται προσωρινά στη νήσο Ψυττάλεια με παράλληλη λήψη όλων των απαραίτητων μέιρων υγιεινής και ασφάλειας.
     Ήδη από 22 Μαΐου ο ΕΣΔΚΝΑ δέχεται στις εγκαταστάσεις τον ΧΥΤΑ Άνω Λιοσίων τη λάσπη από τα επεξεργασμένα λύματα. Επίσης ο ΕΣΔΚΝΑ έχει δεσμευτεί για να προγραμματίσει τη σταδιακή αύξηση στην υποδοχή των ποσοτήτων λάσπης στον ΧΥΤΑ μέχρι την πλήρη απομάκρυνση των αποθεμάτων στην Ψυττάλεια και την ομαλοποίηση της ροής μεταφοράς.
     Όμως μέχρι σήμερα και παρά τις καθημερινές πιέσεις της ΕΥΔΑΠ ο ΕΣΔΚΝΑ δέχεται μόνο την ημερήσια παραγωγή αφυδατωμένης λάσπης του ΚΕΛΨ μη δυνάμενος να ανταποκριθεί στη δεσμευτική του υποχρέωση απέναντι στην ΕΥΔΑΠ.
     Επιπλέον πληροφορούμε τους κυρίους Βουλευτές ότι τα έργα της Β΄ φάσης του Βιολογικού Καθαρισμού υλοποιούνται σύμφωνα με τα χρονοδιαγράμματά τους από το ΥΠΕΧΩΔΕ.
     Εξάλλου έχει ήδη δρομολογηθεί η μελέτη και κατασκευή Μονάδας Ξήρανσης της ιλύος στην Ψυττάλεια, έργο που θα λύσει οριστικά το πρόβλημα της διάθεσης των κατάλοιπων της επεξεργασίας των λυμάτων με σημαντικό γενικότερο περιβαλλοντικό όφελος.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      6. Στην με αριθμό 2500/4.9.03 ερώτηση του Βουλευτή κ. Νικολάου Κατσαρού δόθηκε με το υπ’ αριθμ. 113258/1263/21.10.03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της υπ’ αρ. 2500/4-9-03 ερώτησης που κατατέθηκε στη Βουλή των Ελλήνων από το Βουλευτή κ. Ν. Κατσαρό, σας γνωρίζουμε τα ακόλουθα:
      1. Σε ό,τι αφορά την ποιότητα του πόσιμου νερού, αρμόδιο είναι το Υπουργείο Υγείας.
      2. Σε ό,τι αφορά την ποιότητα των νερών που προορίζονται για πόση (μετά από επεξεργασία τους):
      - Στο πλαίσιο εφαρμογής της Οδηγίας 91/676/ΕΟΚ “περί προστασίας των νερών από τη νιτρορύπανση γεωργικής προέλευσης”, η οποία ενσωματώθηκε στην Ελληνική Νομοθεσία με την Κ.Υ.Α. 16190/1335/25-6-97 (ΦΕΚ 519Β’/25-6-97), το Υ.ΠΕ.ΧΩ.Δ.Ε. πραγματοποίησε σχετικό ερευνητικό Πρόγραμμα για τη διερεύνηση σε πανελλαδική κλίμακα του βαθμού νιτρορύπανσης των υπογείων νερών. Με την αξιοποίηση των στοιχείων ποιότητας των επιφανειακών και υπογείων νερών και σύμφωνα με τα κριτήρια της Οδηγίας 91/676/ΕΟΚ, καθορίστηκαν οι ευπρόσβλητες ζώνες από νιτρορύπανση γεωργικής προέλευσης, μεταξύ των οποίων και η περιοχή του Θεσσαλικού Πεδίου.
      Για κάθε ορισθείσα ευπρόσβλητη περιοχή, καταρτίσθηκε και νομοθετήθηκε με Κ.Υ.Α., Πρόγραμμα Δράσης με επισπεύδοντα φορέα το Υπουργείο Γεωργίας. Τα Προγράμματα Δράσης αυτά αποσκοπούν στην εξειδίκευση και υλοποίηση των μέτρων για την πρόληψη ή μείωση της ρύπανσης των νερών από τη νιτρορύπανση γεωργικής προέλευσης. Περιλαμβάνουν καταγραφή της υφιστάμενης κατάστασης, θέσπιση ειδικών μέτρων και προσδιορισμό συγκεκριμένων δράσεων και πρακτικών με στόχο την αναβάθμιση των νερών της περιοχών που έχουν χαρακτηρισθεί ως ευπρόσβλητη ζώνη από νιτρορύπανση γεωργικής προέλευσης.
      - Ήδη για την περιοχή του Θεσσαλικού Πεδίου στο οποίο περιλαμβάνεται η περιοχή του Τυρνάβου, έχει νομοθετηθεί με την υπ’ αριθμ. οικ. 25638/2905/2001 ΚΥΛ (ΦΕΚ 1422Β΄/22-10-2001  “Πρόγραμμα δράσης για το Θεσσαλικό Πεδίο που έχει χαρακτηριστεί ως ευπρόσβλητη ζώνη από την νιτρορύπανση γεωργικής προέλευσης, σύμφωνα με το άρθρο 2 της 19652/1906/1999 Κοινής Υπουργικής Απόφασης (ΦΕΚ 1575Β΄/5-9 Επίσης, έχει καταρτισθεί και εφαρμόζεται Κώδικας Ορθής Γεωργικής Πρακτικής, υπό την εποπτεία του Υπουργείου Γεωργίας.
      Η υλοποίηση του αναφερόμενου Προγράμματος Δράσης και του Κώδικα Ορθής Γεωργικής Πρακτικής Θα συμβάλλει ουσιαστικά στην αναβάθμιση της ποιότητας των νερών της περιοχής του Θεσσαλικού Πεδίου.
      Παράλληλα, το Υ.ΠΕ.ΧΩ.Δ.Ε. Θα προβεί σε ορθολογικό επανασχεδιασμό και πύκνωση του υφιστάμενου Δικτύου Παρακολούθησης Ποιότητας Υπόγειων Νερών για την προστασία των νερών από ρύπανση που οφείλεται σε νιτρικά ιόντα γεωργικής προέλευσης, με κριτήρια τη φύση της υδρογεωλογικής λεκάνης, τον τύπο των υδροφόρων, σύμφωνα με τις απαιτήσεις της σχετικής Οδηγίας 91/676/ΕΟΚ, καθώς και της Οδηγίας-Πλαίσιο για τα νερά 2000/60.
      Η Υφυπουργός
      Ρ. ΖΗΣΗ»
      7. Στην με αριθμό 4011/2.10.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3855/20-10-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Δαμανάκη, σας γνωρίζουμε ότι σι αναφερόμενες οικογένειες Ιρανών, συνελήφθησαν την 26-7-2003 επειδή εισήλθαν λάθρα στη χώρα, την 13-9-2003 υπέβαλαν αίτημα για χορήγηση πολιτικού ασύλου, αφού είχαν εκδοθεί σε βάρος τους διοικητικές αποφάσεις απέλασης.
      Το αίτημά τους εξετάσθηκε και απορρίφθηκε σε πρώτο βαθμό, με απόφαση του Γενικού Γραμματέα του Υπουργείου μας, διότι κρίθηκε ότι αυτό οφειλόταν σε λόγους οικονομικούς και όχι σε λόγους που προβλέπονται στη Σύμβαση της Γενεύης του 1951 προκειμένου να χαρακτηρισθεί κάποιος ως πρόσφυγας.
      Κατά των αποφάσεων αυτών οι ενδιαφερόμενοι κατέθεσαν προσφυγές, οι οποίες εξετάζονται, ενώ αφέθηκαν όλοι ελεύθεροι με αποφάσεις του Διοικητικού Πρωτοδικείου Αθηνών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      8. Στην με αριθμό 4029/2.10.03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/3856/22.10.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μαντούβαλος, σας γνωρίζουμε ότι, σύμφωνα με το προεδρικό διάταγμα ίδρυσης του Πυροσβεστικού Σταθμού Λιμένα Ηγουμενίτσας, απαιτείται για τη λειτουργία αυτού ένα (1) πυροσβεστικό πλοίο επανδρωμένο με το αναγκαίο εξειδικευμένο προσωπικό. Το πυροσβεστικό πλοίο, που προορίζεται για το Λιμένα Ηγουμενίτσας, είναι το Π/Π 14 «Αντιπύραρχος Ηλίας Γκάτσος», που αυτή τη χρονική περίοδο και μέχρι να λειτουργήσει ο εν λόγω Σταθμός, αξιοποιείται επιχειρησιακά στον Πυροσβεστικό Σταθμό Λιμένα Πειραιά, με προσωπικό του οποίου επανδρώνεται.
      Ο ανωτέρω Πυροσβεστικός Σταθμός θα τεθεί σε λειτουργία μετά την πρόσληψη του αναγκαίου για τη στελέχωσή του προσωπικού, καθώς και αυτού του κλάδου αξιωματικών ειδικών υπηρεσιών (πλοηγών κυβερνητών και πλοηγών μηχανικών), Που απαιτείται για την κάλυψη των κενών οργανικών θέσεων τόσο αυτού, όσο και των λοιπών Πυροσβεστικών Σταθμών Λιμένων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      9. Στην με αριθμό 4079/3.10.03 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Β13-481/22.10.03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 4079/3-10-03 ερώτηση, που κατέθεσε στη Βουλή των Ελλήνων ο Βουλευτής κ. Μάνος Φραγκιαδουλάκης  με θέμα «Λειτουργία ασφαλιστικών εταιριών», σας γνωστοποιούμε τα ακόλουθα:
      Σύμφωνα με το άρθρο 30 του ΝΔ 400/70, όπως ίσχυε, ο κλάδος αστικής ευθύνης αυτοκινήτων ήταν σε υποχρεωτική τιμολόγηση, μέχρι το έτος 1996.
      Μετά την έκδοση του ΠΔ 252/96, τροποποιήθηκε το ανωτέρω άρθρο και καθιερώθηκε με το άρθρο 24 παρ. 2 αυτού, στα πλαίσια συμμόρφωσης της χώρας μας προς τις οδηγίες ΕΟΚ, πλήρης απελευθέρωση του τιμολογιακού καθεστώτος με ταυτόχρονη αύξηση των υποχρεωτικών ορίων κάλυψης, που σημαίνει, ελεύθερη διαμόρφωση του τιμολογίου από κάθε εταιρία, σύμφωνα με τις τεχνικοοικονομικές ανάγκες της και τα ισχύοντα κάθε φορά όρια.
      Η εποπτεία ασκείται τόσο με τον ενδελεχή έλεγχο των υποβαλλομένων οικονομικών στοιχείων που Θα ολοκληρωθεί την 31 -1 0-2003 (για τη χρήση 2002 σύμφωνα με το ΝΔ 400/70, όσο και με επιτόπιους ελέγχους στα γραφεία των εταιρειών καθ’ όλη τη διάρκεια κάθε οικονομικής χρήσης.
      Μετά την ολοκλήρωση του ελέγχου, για τις εταιρείες που αντιμετωπίζουν πρόβλημα κεφαλαιακής επάρκειας όσον αφορά το περιθώριο φερεγγυότητας και τα τεχνικά αποθέματα, θα εφαρμοστούν τα οριζόμενα από το ΝΔ 400/70 που προβλέπει μεταξύ άλλων και ανάκληση της άδειας λειτουργίας των εταιρειών.
      Σε περίπτωση ατυχήματος οι ισχύουσες διατάξεις επιβάλλουν υποχρέωση στις ασφαλιστικές εταιρίες να διακανονίζουν τη ζημία μέσα σε 30 ημέρες και να καταβάλουν την αποζημίωση αμελλητί, απειλούμενες σε περίπτωση μη συμμόρφωσης με κυρώσεις.
      Όσον αφορά στην επιλογή του συνεργείου επισκευής, σε περίπτωση ατυχήματος, αυτή γίνεται ελεύθερα από τον κύριο του οχήματος, ο οποίος δεν μπορεί να υποχρεωθεί από καμία ασφαλιστική για συνεργείο δικής της εγκρίσεως.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      10. Στην με αριθμό 5146/24-10-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ900α/3855/6936/4-11-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5146/24-10-2003 ερώτησης, που κατέθεσε ο Βουλευτής κ. Φώτης Κουβέλης, με θέμα την οικονομική κατάσταση του Μετοχικού Ταμείου Αεροπορίας (ΜΤΑ) και την επιχορήγησή του από το Υπουργείο Οικονομίας & Οικονομικών, σας γνωρίζουμε, ότι η διευθέτηση του εν λόγω ζητήματος αποτελεί για το ΥΠΕΘΑ μια από τις βαρύνουσες προτεραιότητες των θεμάτων που βρίσκονται σε εξέλιξη.
      Παράλληλα, το ΥΠΕΘΑ επεξεργάζεται τα πορίσματα διαγνωστικής μελέτης από εξειδικευμένη ανώνυμη εταιρεία αναφορικά με την οικονομική και οργανωτική κατάστασή των Μετοχικών Ταμείων των ΕΔ, ώστε να καθορίσει τα επόμενα βήματα εκσυγχρονισμού και οικονομικής εξυγίανσής τους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      11. Στην με αριθμό 5185/29.10.03 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. Φ78400/20169/03/20-11-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 5185/29.10.2003 ερώτηση, που κατατέθηκε από τους Βουλευτές κ.κ. ΄Αγγελο Τζέκη και Γιώργο Χουρμουζιάδη και αφορά στη στεγαστική αποκατάσταση των παλιννοστούντων ομογενών από Χώρες της τέως Σοβιετικής Ένωσης στο Δήμο Αλεξανδρούπολης και σύμφωνα με στοιχεία που μας χορήγησε η Περιφέρεια Ανατολικής Μακεδονίας - Θράκης, σας γνωρίζουμε, κατά λόγο αρμοδιότητας, τα ακόλουθα:
      Ι. Με σχετική απόφαση του Υφυπουργού Οικονομίας και Οικονομικών έχει εγκριθεί η διάθεση ποσού 7.500.000,00 € για την ολοκλήρωση υποδομών οικισμών παλιννοστούντων στην Περιφέρεια Ανατολικής Μακεδονίας Θράκης. Από το συγκεκριμένο ποσό, μεταξύ των άλλων, πρόκειται να υλοποιηθεί και το έργο «Έργα υποδομής στην Παλαγία Νομού Έβρου - Αποχέτευση ακαθάρτων και όμβριων» συνολικού προϋπολογισμού 3.970.000,00 € (προ Φ.Π.Α.) και για το σκοπό αυτό εντός των ημερών αναμένεται να δοθεί εντολή στο Δήμο Αλεξανδρούπολης για τη δημοπράτηση του έργου.
      ΙΙ. Αναφορικά με τα έργα που ήδη υλοποιούνται στον οικισμό Παλαγία, θα ολοκληρωθούν εντός του πρώτου εξαμήνου του 2004, το δε προς δημοπράτηση, εντός του δευτέρου εξαμήνου 2004. Σε ότι αφορά τον οριστικό αριθμό των οικοπέδων που θα διατεθούν στους δικαιούχους, αυτός θα οριστικοποιηθεί μετά την έγκριση της τροποποίησης του ρυμοτομικού του εν λόγω οικισμού που θα προχωρήσει άμεσα ο Δήμος Αλεξανδρούπολης.
      ΙΙΙ. Για τις οικογένειες που διαμένουν στην περιοχή, και προκειμένου να απομακρυνθούν για την εκτέλεση των έργων, η Περιφέρεια Ανατολικής Μακεδονίας — Θράκης έχει αναλάβει τη δέσμευση, για όσους εμπίπτουν στις διατάξεις του ν.2790/2ΟΟΟ, να τους στεγάσει σε ενοικιαζόμενες κατοικίες μέχρι την ολοκλήρωση των έργων, διαδικασία η οποία έχει ενεργοποιηθεί και Θα ολοκληρωθεί μέχρι το τέλος του έτους.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      12. Στην με αριθμό 4989/22-10-03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. Φ. 900α/3848/6927/4.11.03 έγγραφο από τον Υπουργό Εθνική Άμυνας η ακόλουθη απάντηση:
      «Σε απάντηση της υπ’ αριθμ. 4989/22-10-2003 ερώτησης, που κατέθεσε ο Βουλευτής κ. Γεώργιος Καρατζαφέρης, με θέμα την εκποίηση μετοχών της Γενικής Τράπεζας της Ελλάδας (ΓΤΕ) που ανήκουν στο Μετοχικό Ταμείο Στρατού (ΜΤΣ), σας γνωρίζουμε τα εξής:
      Η αναζήτηση της βέλτιστης λύσης, προκειμένου η Γενική Τράπεζα της Ελλάδος Α.Ε. να υποστηρίξει και να ενδυναμώσει τη θέση της στον τραπεζικό χώρο, όπως αυτός διαμορφώνεται σήμερα, μετά την διεύρυνση της τραπεζικής αγοράς στον Ελλαδικό χώρο και τη δημιουργία διεθνών τραπεζικών οργανισμών, οδήγησε στη λήψη απόφασης από το Δ.Σ. του ΜΤΣ για διερεύνηση της ελληνικής και διεθνούς τραπεζικής και οικονομικής αγοράς, προκειμένου να εξευρεθεί στρατηγικός επενδυτής για τοποθέτηση σοβαρών κεφαλαίων στη Γ.Τ.Ε. Σκοπός αυτής της απόφασης είναι η ανάπτυξη της Γ.Τ.Ε και η απόδοση προς το Μ.Τ.Σ. σημαντικών ωφελημάτων, μέσω της διανομής των προσδοκώμενων μερισμάτων, αλλά και με την αύξηση της χρηματιστηριακής αξίας της μετοχής.
      Στην ανωτέρω απόφαση σημαντικό ρόλο έπαιξε το γεγονός, ότι το ΜΤΣ, ως κύριος μέτοχος της ΓΤΕ, αντιμετωπίζει αυτή ως σοβαρό περιουσιακό του στοιχείο, με προοπτική την υποστήριξη των πάγιων υποχρεώσεών του προς τους μετοχομερισματούχους του, αλλά και ως ‘Οιονεί Τράπεζά του”, λόγω της παραδοσιακής σχέσης ΜΤΣ—ΓΤΕ.
      Σε καμία περίπτωση η εξεύρεση στρατηγικού επενδυτή δεν μπορεί να χαρακτηρισθεί ως «ξεπούλημα», καθόσον το ΜΤΣ δεν έχει θέσει ως προϋπόθεση την πώληση μέρους των μετοχών του, αλλά την ανάγκη εξεύρεσης κεφαλαίων για ανάπτυξη της ΓΤΕ και μόνο.
      Το ΜΤΣ με γνώμονα το ανωτέρω σκεπτικό, το συμφέρον των μερισματούχων του (αποστράτων του Στρατού και της πρώην Χωροφυλακής) υποστηρίζει τα περιουσιακά του στοιχεία, έτσι ώστε αυτά να είναι αποδοτικότερα στο μέλλον, πρακτική την οποία ακολουθεί μέχρι στιγμής απαρέγκλιτα.
      Περαιτέρω, επισημαίνονται τα εξής: Η Γενική Τράπεζα είναι αυτοτελές
      Νομικό Πρόσωπο Ιδιωτικού Δικαίου (Ν.Π.Ι.Δ.) και η λειτουργία της ως Ανώνυμη Τραπεζική Εταιρεία διέπεται από τον Ν. 2190/1920 «Περί Ανωνύμων Εταιρειών», όπως σήμερα ισχύει, το Καταστατικό της και την τραπεζική νομοθεσία.
      Η ΓΤΕ από τον Απρίλιο του 1998, μετά την αποκρατικοποίησή της, βάσει των διατάξεων του Ν. 2000/91, και μέχρι σήμερα βρίσκεται εκτός του ευρύτερου Δημόσιου Τομέα και λειτουργεί με ιδιωτικοοικονομικά και επιχειρηματικά κριτήρια, όπως και οι λοιπές τράπεζες (Πειραιώς, ΑLΡΗΑ ΒΑΝΚ κ.λπ.) του ιδιωτικού τομέα.
      Η επέκταση της δραστηριότητας της Τράπεζας, αλλά και η μελλοντική ανάπτυξή της συνδέονται με την επάρκεια και διαχρονική ενδυνάμωση του κεφαλαίου της Τράπεζας.
      Τέλος, με δεδομένο ότι η Γενική Τράπεζα και σήμερα κατά μετοχική πλειοψηφία, 51% και άνω, ανήκει σε ιδιώτες, η προσέλκυση κεφαλαίων από επενδυτές, μέσω και της αύξησης του Μετοχικού Κεφαλαίου της, εξασφαλίζει την ανάπτυξη και ενδυνάμωση της τράπεζας και κατά συνέπεια αποτελεί προϋπόθεση που πιθανολογεί, όχι μόνο στη διασφάλιση των θέσεων εργασίας, αλλά και την τυχόν διεύρυνσής τους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      13. Στην με αριθμό 4683/15-10-03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. Φ 900 α/3835/6908/10.11.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 4683/15-10-2003 ερώτησης, που κατέθεσε ο Βουλευτής κ. Σταύρος Καλαφάτης, με θέμα τη στέγαση των Υπαξιωματικών των Ενόπλων Δυνάμεων, σας γνωρίζουμε τα εξής:
      1. Σύμφωνα με τους Κανονισμούς των Γενικών Επιτελείων για τα θέματα των Οικημάτων Στέγασης Αξιωματικών-Ανθυπασπιστών-Υπαξιωματικών (Αξκών) — (Ανθστών) — (Υπαξκών) των Ενόπλων Δυνάμεων (ΕΔ), δικαίωμα στέγασης στα οικήματα έχουν όλοι οι έγγαμοι Αξκοί — Ανθστές και Υπαξκοί των ΕΔ. Επίσης, οι άγαμοι Αξκοί — Ανθστές και Υπαξκοί, χωρίς να γίνεται διάκριση κατηγορίας ή προέλευσής τους (Όπλα ή Σώματα), έχουν δικαίωμα στέγασης στα οικήματα αγάμων, που έχουν κατασκευαστεί για το σκοπό αυτό στις διάφορες Μονάδες.
      2. Πέραν των ανωτέρω, επισημαίνονται τα εξής:
      (1) Οι στεγαστικές ανάγκες των μονίμων Υπαξιωματικών εξετάσθηκαν στη Μελέτη Στέγασης Στρατιωτικού Προσωπικού, που εγκρίθηκε με την υπ’ αριθ. Απόφαση της 9ης /29-11-2002 συνεδρίασης του Συμβουλίου Άμυνας (ΣΑΜ) και αφορούσε στο σύνολο του στρατιωτικού προσωπικού (Αξκούς— Υπαξκούς— ΕΠ.ΟΠ.).
      (2) Ο υπολογισμός των αναγκών στέγασης, έγινε ανάλογα με την οικογενειακή κατάσταση των Στελεχών και έπειτα από καταγραφή του αριθμού των υπηρετούντων στελεχών σε κάθε Φρουρά. Προτεραιότητα έχει δοθεί στις Φρουρές μεγάλων πόλεων (Αθήνα, Θεσσαλονίκη, Λάρισα, Βόλο, Ξάνθη, Κομοτηνή, Αλεξανδρούπολη, Ιωάννινα, και Ρόδο), που παρουσιάζονται αυξημένες στεγαστικές ανάγκες και στις Φρουρές της ΖΕ/Δ΄ΣΣ και ΑΣΔΕΝ, που παρουσιάστηκε μεγάλος αριθμός ΕΠ.ΟΠ.
      (3) Για τη χρηματοδότηση των προγραμμάτων στέγασης, εκτός των υφισταμένων τρόπων (τακτικός Π/Υ — δάνειο) εξετάζεται η μέθοδος της αντιπαροχής σε μέρος των αποδιδόμενων στρατοπέδων από τη Γενική Γραμματεία Οικονομικού Σχεδιασμού/Υπηρεσία Αξιοποίησης - Μετεγκατάστασης Στρατοπέδων (ΓΓΟΣΑΕ/ΥΑΜΣ) ή με χρήματα που θα προκύψουν από την εκποίηση αυτών.
      Πέραν των οικημάτων που ήδη υπάρχουν, τα Επιτελεία φροντίζουν να αυξήσουν των αριθμό αυτών, ώστε να είναι δυνατή η στέγαση μεγαλύτερου αριθμού από το προσωπικό όλων των κατηγοριών.
      3. Ειδικότερα, για τους ΕΠ.ΟΠ.
      (1) Έχει προβλεφθεί να διαμένουν, εφόσον το επιθυμούν, σε ειδικά διαμορφωμένους θαλάμους, όπως και οι οπλίτες θητείας. Το προσωπικό αυτό, πέραν των ιδιαιτεροτήτων του (σχετικά με τις μισθολογικές απολαβές του), εκτελεί και τις περισσότερες μηνιαίες υπηρεσίες και κρίνεται απαραίτητη η εντός της Μονάδος διαμονή του.
      (2) Σύμφωνα με την προαναφερόμενη απόφαση του ΣΑΜ, προβλέπεται η κατασκευή συγκροτημάτων διαμερισμάτων ( studios των δύο ατόμων) σε κεντρικά στρατόπεδα, μέσα ή κοντά στις μεγάλες πόλεις, στις οποίες σχεδιάζεται τοποθέτηση μεγάλου αριθμού ΕΠ.ΟΠ.
      (3) Έχουν δημοπρατηθεί και βρίσκονται στη διαδικασία ανάδειξης αναδόχου, 3 κτίρια με 50 διαμερίσματα και Π/Υ 4.040.000 Ευρώ ανά κτίριο, στην Κω, στη Λήμνο και το Τυχερό Έβρου.
      (4) Επιπλέον, προγραμματίζεται η κατασκευή διαμερισμάτων από Αντισταθμιστικά Ωφελήματα (ΑΩ) από εξοπλιστικά προγράμματα μεγάλων οπλικών συστημάτων. Συγκεκριμένα, από τα ΑΩ των αρμάτων πρόκειται να κατασκευασθούν 150 διαμερίσματα στη ΖΕ/Δ΄ΣΣ σε κτίρια των 25 διαμερισμάτων, στις εξής πόλεις: Ξάνθη, Κομοτηνή, Αλεξανδρούπολη, Σουφλί, Διδυμότειχο και Ορεστιάδα.
      (5) Ο συνολικός αριθμός των διαμερισμάτων που Θα κατασκευαστούν Θα εξαρτηθεί από τον αριθμό των ΕΠ.ΟΠ. που Θα υπηρετήσουν εγγύς του τόπου καταγωγής τους, καθώς και τη ροή της χρηματοδότησης που βρίσκεται σε εξέλιξη.
      4. Από τα παραπάνω διαφαίνεται ότι το ΥΠΕΘΑ δεν κάνει διάκριση υπέρ της κατηγορίας των ΕΠ.ΟΠ., έναντι των προερχομένων από τις Σχολές Υπαξ/κών των ΕΔ. Αντίθετα, καταβάλλει προσπάθεια, στα πλαίσια της μέριμνας για το σύνολο του προσωπικού, για τη βελτίωση των συνθηκών στέγασης και διαβίωσης όλων των στελεχών των ΕΔ.
      5. Το στεγαστικό επίδομα χορηγήθηκε για πρώτη φορά με σχετική ΚΥΑ του 1981, που κυρώθηκε με το Ν. 12 84/82, προκειμένου να καλυφθούν οι ειδικές συνθήκες, υπό τις οποίες υπηρετούσε τότε το στρατιωτικό προσωπικό των ΕΔ., αναγκαζόμενο να μετακινείται συνεχώς και εντός μικρού χρονικού διαστήματος μαζί ή χωρίς την οικογένειά του, αντιμετωπίζοντας σοβαρό πρόβλημα δαπάνης στεγάσεως. Το υπόψη επίδομα διατηρήθηκε σε ισχύ με το προϊσχύον μισθολόγιο (άρθρο 2 του Ν. 1643/86) μέχρι 31-12-1996, οπότε άρχισε να ισχύει ο Ν. 2448/96. Από το ισχύον μισθολόγιο των στρατιωτικών, σύμφωνα με το Ν.2448/96, δεν προβλέπεται η χορήγηση στεγαστικού επιδόματος στα στελέχη των ΕΔ.
      Τυχόν επαναχορήγηση του ανωτέρω επιδόματος ανήκει στην αρμοδιότητα του Υπουργείου Οικονομίας & Οικονομικών.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      14. Στην με αριθμό 5004/22-10-03 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Φ900α/3850/6929/11-11-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5004/22-10-2003 ερώτησης, που κατέθεσε ο Βουλευτής κ. Νικόλαος Κορτσάρης, με θέμα τα οικονομικά και συνταξιοδοτικά αιτήματα των απόστρατων Αξιωματικών των ΕΛ, σας γνωρίζουμε τα εξής:
      Στο άρθρο 24 του Π.Δ. 284/88 «Οργανισμός Υπουργείου Οικονομικών», όπως αυτό τροποποιήθηκε και ισχύει, ορίζεται, ότι μεταξύ των αρμοδιοτήτων του ανωτέρω Υπουργείου, είναι η μέριμνα και η παρακολούθηση της ορθής και ομοιόμορφης εφαρμογής από τις Υπηρεσίες θεμάτων, που αφορούν τις αποδοχές και λοιπές απολαβές πολιτικών υπαλλήλων του Δημοσίου και στρατιωτικών, καθώς και η ερμηνεία των σχετικών, με τα θέματα αυτά, διατάξεων.
      Από τις ανωτέρω διατάξεις, καθώς και από το Σύνταγμα, συνάγεται, ότι το Υπουργείο Οικονομίας & Οικονομικών (και κατ’ επέκταση το Γενικό Λογιστήριο του Κράτους) είναι αποκλειστικά αρμόδιο για την εφαρμογή κάθε μισθολογικού ή συνταξιοδοτικού χαρακτήρα νομοσχεδίου. Επίσης το Υ.Ο είναι αυτό που δίνει και τις γενικές κατευθύνσεις εφαρμογής, έχοντας υπόψη του την ακολουθούμενη, εκάστοτε, δημοσιονομική, αλλά και εισοδηματική πολιτική της Κυβέρνησης, την οποία εξειδικεύει με ειδικούς μισθολογικούς και συνταξιοδοτικούς νόμους και μεριμνά για την ορθή εφαρμογή τους.
      Μέσα στα πλαίσια αυτά εμπίπτουν και οι αρμοδιότητες για την εφαρμογή ή μη γνωμοδοτήσεων ή δικαστικών αποφάσεων, αφού το Υ.Ο έχει και την ευθύνη εκτέλεσης του Κρατικού Προϋπολογισμού, τον οποίο επιβαρύνουν με την εφαρμογή τους οι πράξεις αυτές και ως εκ τούτου δεν είναι εφικτή η παρέμβαση των φορέων του ΥΠΕΘΑ για την εφαρμογή της γνωμάτευσης του Ελεγκτικού Συνεδρίου.
      Το Υπουργείο Οικονομίας και Οικονομικών έχει σύμφωνα με το Σύνταγμα (άρθρο 73 παρ. 2) και την Πρωτοβουλία κατάρτισης κάθε μισθολογικού ή συνταξιοδοτικού χαρακτήρα νομοσχεδίου.
      Το ΥΠΕΘΑ στα Πλαίσια της ανωτέρω δημοσιονομικής πολιτικής και των περιορισμένων, αναφορικά με τα οικονομικά Θέματα αρμοδιοτήτων του, εξετάζει τα υποβληθέντα οικονομικά-συνταξιοδοτικά αιτήματα του στρατιωτικού Προσωπικού (ε.ε και ε.α) και καταβάλλει κάθε προσπάθεια για την ικανοποίησή τους και για την άμβλυνση τυχόν μισθολογικών ή συνταξιοδοτικών ανισοτήτων που υφίστανται.
      Η εξέλιξη των υπόψη θεμάτων παρακολουθείται από τα αρμόδια όργανα του ΥΠΕΘΑ και εφόσον διαμορφώνονται ευνοϊκές συνθήκες, διατυπώνονται οι σχετικές προτάσεις και προωθούνται μέχρι την οριστική επίλυσή τους, με γνώμονα πάντα το αυτονόητο ενδιαφέρον του ΥΠΕΘΑ για το προσωπικό που με αίσθημα καθήκοντος υπηρετεί ή υπηρέτησε τις τάξεις των ΕΔ, αλλά και τις διαμορφούμενες εκάστοτε δημοσιονομικές δυνατότητες της εθνικής οικονομίας και τον ευρύτερο οικονομικό σχεδιασμό.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 5171/27.10.03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 50536/17.11.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Νομαρχιακής Αυτοδιοίκησης Χαλκιδικής, σας πληροφορούμε τα εξής:
      -Στο Νέο Μαρμαρά εφαρμόσθηκε η συγκεκριμένη τεχνική, γιατί στην θέση τοποθέτησης του πλωτού κυματοθραύστη τα βάθη της θάλασσας είναι 20-30μ. και η κατασκευή συμβατικού λιμένα θα απαιτούσε έργο δεκαπλάσιου τουλάχιστον προϋπολογισμού.
      -Στη μελέτη του έργου, η οποία συντάχθηκε από το μελετητικό γραφείο του Δρ. Σ. Χριστόπουλου, με ειδικούς συνεργάτες τους κ.κ. Χ. Κουτίτα, καθηγητή λιμενικών έργων, και Θ. Καραμπά Δρ. Π.Μ., αναφέρεται ότι:
      α. Η κατεύθυνση της διάταξης του πλωτού κυματοθραύστη επιλέγεται έτσι ώστε η γωνία πρόσπτωσης των κυματισμών να παρέχει τη μεγαλύτερη απορροφητικότητα.
      β. Κατά τη διάρκεια των ορμητικών νότιων ανέμων περιορίζεται το χρήσιμο τμήμα της λιμενολεκάνης, σε εσωτερικό θύλακα στον Ν.Δ. μυχό.
      -Το έργο δημοπρατήθηκε το 1998, ολοκληρώθηκε το 1999 και διανύει τον 5° χρόνο λειτουργίας του. Έχει ήδη συνταχθεί η προμελέτη των έργων Β΄ Φάσης, προϋπολογισμού 850.000 ΕΥΡΩ, με τα οποία το λιμάνι θα γίνει λειτουργικότερο.
      -Γενικά, οι πλωτοί κυματοθραύστες, λόγω της καταπόνησης που δέχονται, χρειάζονται περιοδικό έλεγχο των συνδέσμων τους και συντήρηση, για να μπορούν να αντιμετωπίσουν επόμενες καταπονήσεις. Επιπροσθέτως, ο κυματοθραύστης του Ν. Μαρμαρά, τον περασμένο Φεβρουάριο επλήγη από θεομηνία, λόγω των θυελλωδών νότιων ανέμων εντάσεως 9-10 Beaufort που έπνεαν στο Κεντρικό και Βόρειο Αιγαίο. Για τους παραπάνω λόγους, η Ν. Α. Χαλκιδική υπέγραψε στις 17-10-03 σύμβαση με την κατασκευάστρια εταιρεία, για την επισκευή και αποκατάσταση των ζημιών, την αποκατάσταση των ελλείψεων συντήρησης των παρελθόντων ετών και την παρακολούθηση και συντήρηση του έργου για την επόμενη πενταετία.
      -Οι εργασίες επισκευής και συντήρησης έχουν ξεκινήσει και αναμένεται να ολοκληρωθούν σε 20 ημέρες.
      Ο Υφυπουργός
      Λ. ΠΑΠΑΔΗΜΑΣ»
     16. Στην με αριθμό 1228/24-7-03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. ΓΠ 74162/7-8-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
     «Απαντώντας στη με αριθμ. 1228/24.7.03 ερώτηση που κατατέθηκε στη Βουλή από το Βουλευτή κ. Π. Μελά, αναφορικά με το πρόγραμμα «ΒΟΗΘΕΙΑ ΣΤΟ ΣΠΙΤΙ», σας πληροφορούμε τα εξής:
     Το πρόγραμμα «ΒΟΗΘΕΙΑ ΣΤΟ ΣΠΙΤΙ» προσφέρει ιδιαίτερα σημαντικές υπηρεσίες στους ηλικιωμένους και τα άτομα με αναπηρίες, μη επαρκώς αυτοεξυπηρετούμενους, που διαβιούν μοναχικά και το εισόδημά τους δεν τους επιτρέπει να εξασφαλίσουν τις απαραίτητες υπηρεσίες και τα μέσα εξυπηρέτησης, έτσι ώστε να παραμένουν στο φυσικό και κοινωνικό τους περιβάλλον.
     Το 2003 θα λειτουργούν περισσότερα από 1000 προγράμματα «ΒΟΗΘΕΙΑ ΣΤΟ ΣΠΙΤΙ» σε όλη την χώρα, με ειδικούς επιστήμονες και καταρτισμένα στελέχη, τα οποία παρέχουν οργανωμένη και συστηματική πρωτοβάθμια κοινωνική φροντίδα. Για την αποδοτικότερη λειτουργία και στήριξη του προγράμματος έχουν διατεθεί στους Δήμους που εφαρμόζουν το πρόγραμμα, 500 πολυμορφικά αυτοκίνητα.
     Με τις διατάξεις του Ν. 3106/03, δίδεται η δυνατότητα και σε άλλους φορείς να εφαρμόσουν το πρόγραμμα, με σκοπό να διασφαλιστεί το δικαίωμα των ηλικιωμένων, καθώς και των ατόμων που αντιμετωπίζουν πρόσκαιρα ή μόνιμα κοινωνικά προβλήματα ή προβλήματα υγείας ή αναπηρίας, να παραμείνουν στο οικείο φυσικό και κοινωνικό τους περιβάλλον, να διατηρηθεί η συνοχή της οικογένειάς τους, να αποφύγουν την χρήση της ιδρυματικής φροντίδας ή τον κοινωνικό αποκλεισμό, να εξασφαλίσουν αξιοπρεπή και υγιή διαβίωση και να βελτιώσουν την ποιότητα ζωής τους.
     Με τις διατάξεις του άρ. 13 του Ν. 3146/03 παρατείνεται η εφαρμογή του προγράμματος από τη λήξη και για δύο χρόνια, σε όσους από τους Δήμους το υλοποιούν σύμφωνα με τις διατάξεις της αριθμ. Π4β/5814/97 (ΦΕΚ 917Β/97) Κ. Υ.Α.
     Με την Π1γ/62329/27-6-03 (ΦΕΚ 925Β/03) Κ.Υ.Α. καθορίζονται οι όροι και οι προϋποθέσεις λειτουργίας του προγράμματος.
     Ο Υφυπουργός
     Β. ΚΟΝΤΟΓΙΑΝΝΟΠΟΥΛΟΣ»
     17. Στην με αριθμό 775/14-7-03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 128/7-8-2003 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής, κ. Π. Φοuντοuκίδοu, σας πληροφορούμε τα εξής:
     Ο ΕΛΓΑ παρακολουθεί την εξέλιξη των ζημιών στο φυτικό κεφάλαιο του Ν. Πέλλας (σταδιακή ξήρανση δένδρων) που προκλήθηκαν από τον παγετό της 8ης Απριλίου 2003, τις βροχοπτώσεις και τις υψηλές θερμοκρασίες που ακολούθησαν. Εφόσον πληρούνται οι προϋποθέσεις που απαιτούν οι Κοινοτικοί Κανονισμοί, οι ζημιές αυτές θα ενταχθούν σε Πρόγραμμα χορήγησης οικονομικών ενισχύσεων αρμοδιότητας ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε. Μετά την έγκριση του Προγράμματος, θα καταβληθούν στους παραγωγούς οι προβλεπόμενες οικονομικές ενισχύσεις.
     Ο Υφυπουργός
     Φ. ΧΑΤΖΗΜΙΧΑΛΗΣ»
     18. Στην με αριθμό 2484/4-8-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. Β13-461/22-10-03 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ΄ αριθμ. 2484/4-9-03 ερώτηση, που κατέθεσε στη Βουλή των Ελλήνων ο Βουλευτής κ. Αθηναίος Φλωρίνης, η οποία μας διαβιβάσθηκε από το Υπουργείο Γεωργίας, με θέμα «Οι παραγωγοί στο έλεος αδίστακτων εμπόρων», σας γνωστοποιούμε τα ακόλουθα:
     Οι τιμές των αγροτικών προϊόντων στο επίπεδο του παραγωγού διαμορφώνονται ελεύθερα με βάση τις εκάστοτε επικρατούσες συνθήκες προσφοράς και ζήτησης, ενώ προκειμένου να κρατηθεί σε λογικά επίπεδα το άνοιγμα μεταξύ τιμών που καταβάλλει ο καταναλωτής και των τιμών που εισπράττει ο παραγωγός έχουν θεσπιστεί περιθώρια μικτού κέρδους στα διάφορα στάδια εμπορίας.
     Σύμφωνα δε με τις διατάξεις του νόμου που ψηφίστηκε πρόσφατα στη Βουλή αλλά δεν έχει ακόμα δημοσιευθεί στο Φ.Ε.Κ. «τροποποίηση του Ν. 2323/95 για το υπαίθριο εμπόριο» θεσπίζονται μέτρα διαφάνειας στη διακίνηση των αγροτικών προϊόντων όπως: σήμανση των προϊόντων, παραστατικά που συνοδεύουν αυτά, μητρώο χονδρεμπόρων, απλοποίηση και επιτάχυνση της διαδικασίας επιβολής διοικητικών προστίμων, συγκρότηση κλιμακίων ελέγχου και καθιέρωση ενιαίων προϋποθέσεων για τη λειτουργία των Λαϊκών Αγορών για ολόκληρη την Επικράτεια.
     Ο Υφυπουργός
     ΚΙΜΩΝ ΚΟΥΛΟΥΡΗΣ»
     19. Στην με αριθμό 1398/29-7-03 ερώτηση του Βουλευτή κ. Γιώργου Δεικτάκη δόθηκε με το υπ’ αριθμ. ΟΙΚ. 35796/11-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω ερώτημα που κατέθεσε στη Βουλή ο Βουλευτής κ. Γ. Δεικτάκης που αναφέρεται στο αντικείμενο του θέματος, σας γνωρίζουμε ότι σύμφωνα με τις διατάξεις του Ν.2539/97 η Πολιτεία ικανοποίησε το πάγιο αίτημα των Πρωτοβάθμιων Οργανισμών Τοπικής Aυτoδιoiκησης, δημιουργώντας τις αναγκαίες προϋποθέσεις, ώστε αυτοί να μπορούν να ανταποκριθούν στις σύγχρονες απαιτήσεις των τοπικών κοινωνιών.
     Το Υπουργείο δεν αντιμετωπίζει θέμα τροποποίησης των ανωτέρων διατάξεων και μετατροπής του Δ.Δ. Βραχασίου σε Δήμο.
     Όσο δε αφορά θεσμικές αλλαγές στο πεδίο της Τοπικής Αυτοδιοίκησης Α' και Β' βαθμού, σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης έχει ως πάγια τακτική του όλες οι μεταρρυθμίσεις που αφορούν την Τοπική Αυτοδιοίκηση της Χώρας να πραγματοποιούνται έπειτα από ουσιαστικό διάλογο και διατύπωση σχετικής γνώμης της ΚΕΔΚΕ ή της ΕΝΑΕ κατά περίπτωση.
     Ο Υφυπουργός
     Λ. ΠΑΠΑΔΗΜΑΣ»
     20. Στην με αριθμό 1364/28-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 231/21-8-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     Για τις ζημιές που προκλήθηκαν από ανεμοθύελλα σε λεύκες τον Ιούλιο του 2002, υποβλήθηκαν στον ΕΛΓΑ συνολικά 9 δηλώσεις, μεταξύ των οποίων περιλαμβάνονται και οι αιτήσεις των αναφερομένων στην ερώτηση παραγωγών.
     Οι ζημιές αυτές δεν αποζημιώνονται από τον ΕΛΓΑ, βάσει του Κανονισμού Ασφάλισης Φυτικής Παραγωγής. Επίσης, το καθεστώς βάσει του οποίου, ζητείται η έγκριση καταβολής κρατικών ενισχύσεων δεν εφαρμόζεται για ενισχύσεις στον τομέα της Δασοκομίας.
     Παρόλα αυτά, το Υπουργείο Γεωργίας συμπεριέλαβε και το αίτημα αυτό, στο Πρόγραμμα RAGBY που κατατέθηκε προς έγκριση στην Επιτροπή Ανταγωνισμού της Ε.Ε.
     Η Επιτροπή Ανταγωνισμού όμως, με το AGR 018125/11.7.03 έγγραφό της, εξέφρασε επιφυλάξεις για την ένταξη του αιτήματος αυτού στο υποβληθέν Πρόγραμμα.
     Ο Υπουργός
     Γ. ΔΡΥΣ»
     21. Στην με αριθμό 1056/22-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 176/14-8-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Γ. Καρασμάνης, σας πληροφορούμε τα εξής:
     Η μοναδική περίπτωση που δικαιούχος του Προγράμματος της Πρόωρης Συνταξιοδότησης μπορεί να τεθεί εκτός του Προγράμματος, είναι να αποχωρήσει ο διάδοχος από το Πρόγραμμα. Στην περίπτωση αυτή επιβάλλονται στον διάδοχο οι προβλεπόμενες από τον Ν. 2954/8.10.2001 και την ΚΥΑ 408583/6914/29.11.2000 άρθρο 6, κυρώσεις, με την προϋπόθεση όμως ο δικαιούχος να βρει νέο διάδοχο σε χρονικό διάστημα έξι μηνών από την ημερομηνία επανάκτησης της γεωργικής του εκμετάλλευσης (Υπ. Απόφαση με αριθμ. 410544/7192/11.12.2000, άρθρο 5, παρ. δ 2). Στην αντίθετη περίπτωση διαγράφεται από το Πρόγραμμα και σταματά η καταβολή της « Σύνταξης», χωρίς περαιτέρω κυρώσεις.
     Σε οποιαδήποτε διαφορετική περίπτωση που ο δικαιούχος θέλει να αποχωρήσει από το Πρόγραμμα πριν την παρέλευση της δεκαπενταετίας, επιβάλλονται οι προβλεπόμενες για την περίπτωση κυρώσεις (ανωτέρω ΚΥΑ, άρθρο 6, παρ. β), δηλαδή διαγραφή από το Πρόγραμμα με διακοπή της καταβολής της αποζημίωσης, και επιστροφή εντόκως των ήδη καταβληθέντων ποσών που έχουν ληφθεί μέχρι την ημερομηνία διαγραφής του.
     Όσον αφορά την απαλλαγή από τον φόρο μεταβίβασης κληρονομιάς αρμόδιο είναι το Υπ. Οικονομίας και Οικονομικών.
     Ο Υπουργός
     Γ. ΔΡΥΣ»
     22. Στην με αριθμό 1475/30-7-03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. ΓΠ 75237/8-8-03 έγγραφο από την Υφυπουργό Υγείας και Πρόνοιας  η ακόλουθη απάντηση:
     «Απαντώντας στη με αριθμ. 1475/30.7.03 ερώτηση που κατατέθηκε στη Βουλή από το Βουλευτή κ Γ. Καρατζαφέρη, σχετικά με την ικανοποίηση αιτημάτων του Σωματείου Μεταφορέων Νοσοκομείων Βορείου Ελλάδος, σας πληροφορούμε τα εξής:
     Δεδομένου ότι δεν έχει εκδοθεί ο προβλεπόμενος από τις διατάξεις της παρ. 5 του άρθρου 10 του Ν. 1397/83 (ΦΕΚ Α/143/83), όπως έχει τροποποιηθεί και ισχύει μέχρι σήμερα, ενιαίος εσωτερικός κανονισμός λειτουργίας, τα θέματα που εκάστοτε ανακύπτουν στη λειτουργία των Νοσοκομείων και αφορούν καθήκοντα και υποχρεώσεις του προσωπικού των νοσοκομείων, καθώς και τον τρόπο άσκησης του έργου τους, ρυθμίζονται με αποφάσεις των Συμβουλίων Διοίκησης αυτών, σύμφωνα με τις διατάξεις του άρθρου 2, παρ. 3 του Ν. 1471/84 (ΦΕΚ Α/112/84) σε συνδυασμό με τις διατάξεις του Π.Δ. 87/86 (ΦΕΚ Α/32/86) και ειδικότερα των άρθρων 10 και 11 αυτού.
     Παρά ταύτα ο προσδιορισμός των καθηκόντων όλων των κλάδων του νοσηλευτικού προσωπικού όλης της χώρας και όχι μόνο της Βορείου Ελλάδος απασχολεί έντονα το Υπουργείο μας γι αυτό έχει θέσει το θέμα υπόψη του Εθνικού Συμβουλίου Ανάπτυξης Νοσηλευτικής (ΕΣΑΝ) και αναμένεται σχετική γνωμοδότηση της Ολομέλειας.
     Επιπρόσθετα σας γνωρίζουμε ότι με την ΔΙΠΠ/Φ.ΕΓΚΡ.8/233/9686/24.6.03 απόφαση της Επιτροπής του άρθρου 2 παρ. 1 της αρ. 55/98 ΠΥΣ ( αρ. 1 παραγρ. 51 Ν. 2412/1996) εγκρίθηκε η τακτική πλήρωση 3.200 κενών οργανικών θέσεων σε διάφορους φορείς και υπηρεσίες του Υπουργείου Υγείας και Πρόνοιας. Η κατανομή των αναφερομένων θέσεων θα γίνει μετά από προτάσεις των Πε.Σ.Υ.Π. και σύμφωνα με τις λειτουργικές δαπάνες των ιδρυμάτων.
     Η Υφυπουργός
     Ε. ΤΣΟΥΡΗ»
     23. Στην με αριθμό 1341/28-7-03 ερώτηση της Βουλευτού κ. Μαρίας Κόλλια – Τσαρουχά δόθηκε με το υπ’ αριθμ. ΓΠ 74208/6-8-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
     «Απαντώντας στη με αριθμ. 1341/28.7.03 ερώτηση που κατατέθηκε στη Βουλή από την Βουλευτή κα Μ. Κόλλια - Τσαρουχά, με θέμα: «Έγκριση οργανισμού λειτουργίας νέου Νοσοκομείου Σερρών», σας γνωρίζουμε ότι δεν έχει υποβληθεί ακόμη στην αρμόδια υπηρεσία του Υπουργείου μας, σχετικό αίτημα του Α΄ Πε.Σ.Υ.Π. Κεντρικής Μακεδονίας, στο οποίο ανήκει το εν λόγω Νοσοκομείο.
     Ο Υφυπουργός
     Ε. ΝΑΣΙΩΚΑΣ»
      24. Στην με αριθμό 926/17.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 155/7.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Σπηλιωτόπουλος, , σας πληροφορούμε τα εξής:
      Στα πλαίσια του ΠΕΠ — Β΄ ΚΠΣ (Περιφερειακό Πρόγραμμα ) έχει εκπονηθεί η προμελέτη για τέσσερις λιμνοδεξαμενές στο Δήμο Τριταίας και η οριστική μελέτη για τα αρδευτικά τους δίκτυα.
      Στο ΠΕΠ — Γ΄ ΚΠΣ η Περιφέρεια έχει εντάξει την υλοποίηση του έργου για την κατασκευή δύο λιμνοδεξαμενών προϋπολογισμού 10.271.500 € (3,5 δις δρχ.) μια στο Δημοτικό Διαμέρισμα Βελιμαχίου (θέση Ντασκά) και μια στο Δημοτικό Διαμέρισμα Δροσιάς. Για την κατασκευή των άλλων δύο λιμνοδεξαμενών (Σκιαδά και Αγ. Μαρίνας Καλεντζίου), έχει γίνει η καταγραφή τους σε Πίνακα Αναγκαίων εγγειοβελτιωτικών έργων. Η ένταξη των έργων του Πίνακα σε Προγράμματα κατασκευής γίνεται ανάλογα με τις διατιθέμενες πιστώσεις.
Ο Υφυπουργός
Φ. ΧΑΤΖΗΜΙΧΑΛΗΣ»
      25. Στην με αριθμό 1037/21.7.03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. ΓΠ 17205/5.8.03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ.1037/21-7-2003 ερώτηση που κατατέθηκε στη Βουλή από τη Βουλευτή κ. Μ. Κόλλια-Τσαρουχά σχετικό με την ανέγερση κτιρίου για τη στέγαση του Κέντρου Υγείας Μαυροθάλασσας, Νομού Σερρών, σας γνωρίζουμε τα εξής:
      Η ανέγερση του νέον κτιρίου του Κ.Υ. επιφάνειας 1000 τμ Περίπου εκτιμάται συνολικής δαπάνης 1.614.090 Ευρώ, εκ των οποίων 1.203.232 Ευρώ αφορούν στις κτιριακές υποδομές και περιβάλλοντα χώρο και 410.858 Ευρώ στον ιατρικό - ξενοδοχειακό εξοπλισμό του.
      Το Υπουργείο μας με Το αρ. Υ3α/ΓΠ 64465/29-7-03 έγγραφό του προς το Α΄ ΠεΣΥΠ Κεντρικής Μακεδονίας ενέκρινε από άποψη σκοπιμότητας την εκπόνηση μελετών εφαρμογής και Τεύχη Δημοπράτησης για Στατική και Η/Μ εγκαταστάσεις, γεωτεχνική έρευνα, μελέτη Ακτινοπροστασίας, ΣΑΥ και ΦΑΥ ως και μελέτη κυκλοφοριακής σύνδεσης, για την ανέγερση του εν λόγω Κ.Υ., προϋπολογιζόμενης δαπάνης 30.000 Ευρώ, που Θα αντιμετωττιστεί από πιστώσεις του Φ. 210 ΚΑΕ 2311 του τακτικού προϋπολογισμού του Υπουργείου μας.
      Ο Υφυπουργός
      Ε. ΝΑΣΙΩΚΑΣ»
      26. Στην με αριθμό 1039/21.7.03 ερώτηση της Βουλευτού κ. Μαρίας Κόλλια -Τσαρουχά δόθηκε με το υπ’ αριθμ. 174/7.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κ. Μ. Κόλλια — Τσαρουχά, σας πληροφορούμε ότι οι αποζημιώσεις των παραγωγών των οποίων τα αγροτεμάχια πλημμυρίζουν λόγω ανόδου της στάθμης της Λίμνης Κερκίνης, δεν χορηγούνται από το Υπ. Γεωργίας αλλά από το ΥΠΕΧΩΔΕ.
      Ο Υφυπουργός
      Φ. ΧΑΤΖΗΜΙΧΑΛΗΣ»
      27. Στην με αριθμό 1113/23.7.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 106/8.8.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κυρία Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΑΠ τα εξής:
      Σχετικά με τα φρεάτια της ύδρευσης, σύμφωνα με τον Κανονισμό Λειτουργίας του Δικτύου Ύδρευσης της ΕΥΔΑΠ Α.Ε. αλλά και τη Σύμβαση Υδροληψίας η οποία υπογράφεται μεταξύ της Επιχείρησης και του πελάτη, καθίσταται σαφές, κατά τη διαδικασία της σύνδεσης του καταναλωτή με το δίκτυο ύδρευσης, ότι ο ιδιοκτήτης του ακινήτου έχει την υποχρέωση να φροντίζει για τη διατήρηση της καλής κατάστασης του φρεατίου και των εξαρτημάτων της παροχής που περιέχεται σε αυτό.
      Επιπλέον, η ΕΥΔΑΠ, όσες φορές καλείται από τους πελάτες της για την επισκευή των φρεατίων, φροντίζει και επεμβαίνει άμεσο για την αποκατάσταση των ζημιών που προκαλούνται από οποιαδήποτε αιτία.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
     28. Στην με αριθμό 4076/3-10-03 ερώτηση του Βουλευτή κ. Θανάση Μπούρα δόθηκε με το υπ’ αριθμ. 51238/19-11-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, αναφορικά με το αντικείμενο του θέματος, και κατόπιν εγγράφου της Περιφέρειας Αττικής, σας πληροφορούμε τα εξής:
     1. Για τις παράνομες επιχωματώσεις που αφορούν τις θέσεις Λάκκα και Αγία Τριάδα Μεγάρων έχει επιληφθεί η Υπηρεσία Πολεοδομίας του Δήμου Μεγάρων.
     2. Όσον αφορά στην περιοχή Κοκκινογή Μεγάρων, η αποκομιδή των απορριμμάτων γίνεται από το Δήμο καθημερινά, ενώ για την απομάκρυνση των μπάζων έχει ζητηθεί η συνδρομή της Νομαρχιακής Αυτοδιοίκησης.
     3. Για τα θέματα περιβαλλοντικής εκπαίδευσης, αρμόδιο να σας απαντήσει είναι το Υπουργείο Εθν. Παιδείας και Θρησκευμάτων, προς το οποίο κοινοποιούμε την ερώτηση.
     Ο Υφυπουργός
     Λ. ΠΑΠΑΔΗΜΑΣ»
     29. Στην με αριθμό 5206/29-10-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 121281/ΙΗ/20-11-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5206/29.10.2003 την οποία κατέθεσε ο Βουλευτής κ. Νικ. Νικολόπουλος σχετικά με τη χορήγηση μειωμένου ωραρίου σε αναπληρώτριες εκπαιδευτικούς για ανατροφή τέκνου, σας γνωρίζουμε ότι, σύμφωνα με το άρθρο 13 παράγραφος 45 περίπτωση γ΄ του Ν.3149/2003, σε συνδυασμό με το άρθρο 30 παράγραφος 14 του Ν.2083/1992, για τις προσωρινές αναπληρώτριες εκπαιδευτικούς προβλέπεται διδακτικό ωράριο μειωμένο κατά δύο ώρες εβδομαδιαίως. Η μείωση αυτή ισχύει από την ημέρα γέννησης του τέκνου και για τα δύο πρώτα ημερολογιακά έτη.
     Σας γνωρίζουμε επίσης ότι, στα πλαίσια της προστασίας της μητρότητας, προβλέπεται υποχρεωτική χορήγηση άδειας μητρότητας 17 εβδομάδων στις αναπληρώτριες εκπαιδευτικούς (8 εβδομάδες πριν και 9 εβδομάδες μετά τον τοκετό), ενώ αναπληρώτριες εκπαιδευτικοί μητέρες παιδιού μέχρι 2 ετών, απαλλάσσονται από εξωδιδακτικές υπηρεσίες.
     Ο Υφυπουργός
     ΝΙΚ. ΓΚΕΣΟΥΛΗΣ»
     30. Στην με αριθμό 5209/29-10-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 121283/ΙΗ/20-11-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Aπαντώντας στην ερώτηση με αριθμό 5209/29-10-03, την οποία κατέθεσε ο Βουλευτής κ. Ν. Νικολόπουλος και αφορά στη λειτουργία του Λυκείου Δεμενίκων Πατρών, σας γνωρίζουμε τα ακόλουθα:
     Οι διορισμοί των εκπαιδευτικών γίνονται σε οργανικά κενά που προκύπτουν μετά τις μεταθέσεις σε συνάρτηση με τις πιστώσεις που εγκρίνονται από την αρμόδια επιτροπή (Πράξη Υπουργικού Συμβουλίου).
     Ο προσδιορισμός των οργανικών αναγκών των σχολείων, η διαδικασία και τα όργανα πρόσληψης καθώς και η κάλυψη των λειτουργικών κενών γίνεται σύμφωνα με τα άρθρα 7 και 8 της απόφασης με αρ. 35557/Δ2 «Ρύθμιση πρόσληψης προσωρινών αναπληρωτών και ωρομισθίων εκπαιδευτικών για τις ανάγκες λειτουργίας των δημόσιων σχολείων Α/βαθμιας και Β/θμιας Εκπ/σης».
     Το ΥΠΕΠΘ έχει ενημέρωση σε καθημερινή βάση από τις Διευθύνσεις Εκπαίδευσης για τα κενά που παρουσιάζονται για διάφορους λόγους και λαμβάνει όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των σχολικών μονάδων.
     Για τυχόν κενά που δημιουργήθηκαν και δεν έχουν καλυφθεί ή για κενά που προκύπτουν από έκτακτες περιπτώσεις (για παράδειγμα άδειες κυήσεως), η Υπηρεσία μεριμνά για τοποθέτηση αναπληρωτών ή ωρομισθίων εκπαιδευτικών, αλλά και μονίμων αποσπασμένων από άλλες Διευθύνσεις Α/θμιας Εκπ/σης και με διάθεση σε σχολεία άλλης περιοχής της αρμοδιότητας του ίδιου ΠΥΣΠΕ ή ΠΥΣΔΕ ή με ανάθεση υπερωριακής διδασκαλίας στο ίδιο σχολείο.
     Στην περίπτωση του Λυκείου Δεμενίκων Πατρών, σας γνωρίζουμε ότι όπως μας πληροφόρησε το 1ο Γραφείο Β/θμιας Εκπ/σης Ν. Αχαΐας με σχετικό έγγραφό του, από 10-11-2003 δόθηκε λύση στο θέμα των κενών που είχαν προκύψει, με την πρόσληψη ωρομισθίων καθηγητών.
     Ο Υφυπουργός
     ΝΙΚ. ΓΚΕΣΟΥΛΗΣ»
     31. Στην με αριθμό 5259/29-10-03 ερώτηση του Βουλευτή κ. Χρήστου Μαρκογιαννάκη δόθηκε με το υπ’ αριθμ. 848/21-11-03 έγγραφο από τον Υπουργό Γεωργίας η ακόλουθη απάντηση:
     «Aπαντώντας στην. παραπάνω ερώτηση που κατέθεσε ο Βουλευτής, κ. Χ. Μαρκογιαννάκης, για τα θέματα της αρμοδιότητάς μας, σας πληροφορούμε τα εξής:
     Αμέσως μετά τις πυρκαγιές της 23 και 24 Οκτωβρίου 2003 στο Ν. Χανίων, άρχισε η καταγραφή των ζημιών που προκλήθηκαν σε ελαιόδενδρα, ζώα, δίκτυα ελαιοσυλλογής κλπ, από τους εκτιμητές του ΕΛΓΑ.
     Εφόσον πληρούνται οι προϋποθέσεις που απαιτούν οι Κοινοτικοί Κανονισμοί, οι ζημιές αυτές θα ενταχθούν σε Πρόγραμμα χορήγησης οικονομικών ενισχύσεων, αρμοδιότητας ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε. Μετά την έγκρισή του Προγράμματος, θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις.
     Οι ζημιές από τις πυρκαγιές του έτους 2002, εντάχθηκαν στο Πρόγραμμα Χορήγησης Οικονομικών Ενισχύσεων «Μάρτης 2002-Μάρτης 2003», που κατατέθηκε στις 16/5/2003 στην Ε.Ε, για έγκριση. Αμέσως μετά την έγκριση του Προγράμματος, θα καταβληθούν οι οικονομικές ενισχύσεις στους δικαιούχους παραγωγούς.
     Ο Υπουργός
     Γ. ΔΡΥΣ»
     32. Στην με αριθμό 5293/29-10-03 ερώτηση του Βουλευτή κ. Σταύρου Παπαδόπουλου δόθηκε με το υπ’ αριθμ. 855/21-11-03 έγγραφο από τον Υπουργό Γεωργίας η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Βουλευτής, κ. Σ. Παπαδόπουλος, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προκλήθηκαν σε καλλιέργειες βάμβακος και βιομηχανικής τομάτας του Ν. Δράμας από τη χαλαζόπτωση της 20ης Αυγούστου 2003, διενεργήθηκαν οι εξατομικευμένες εκτιμήσεις και τα πορίσματα θα κοινοποιηθούν σύντομα. Οι αποζημιώσεις θα καταβληθούν το συντομότερο δυνατό.
     Οι μη καλυπτόμενες από τον ΕΛΓΑ ζημιές που προκλήθηκαν από το «πράσινο σκουλήκι» στις καλλιέργειες βαμβακιού και η μειωμένη απόδοση των τευτλοκαλλιεργειών, παρακολουθούνται από τον ΕΛΓΑ. Εφόσον πληρούνται οι προϋποθέσεις που απαιτούν οι Κοινοτικοί Κανονισμοί, θα ενταχθούν σε Πρόγραμμα χορήγησης οικονομικών ενισχύσεων, αρμοδιότητας ΠΣΕΑ, που θα κατατεθεί προς έγκριση στην Επιτροπή Ανταγωνισμού της Ε. Ε. Μετά την έγκριση του προγράμματος θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις.
     Ο Υπουργός
     Γ. ΔΡΥΣ»
     33. Στην με αριθμό 5304/30-10-03 ερώτηση του Βουλευτή κ. Σταύρου Βρέντζου δόθηκε με το υπ’ αριθμ. 121349/ΙΗ/20-11-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5304/30-10-2003, που κατέθεσε ο Βουλευτής κ. Σταύρος Βρέντζος σχετικά με το εργασιακό καθεστώς στα Πανεπιστήμια σας γνωρίζουμε ότι το θέμα των συμβασιούχων εργαζομένων είναι γενικότερο και αφορά όχι μόνο τα Πανεπιστήμια αλλά όλο το δημόσιο τομέα. Συνεπώς, η εξέταση του θέματος αυτού εμπίπτει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     34. Στην με αριθμό 5303/30-10-03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. 121348/ΙΗ/20-11-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5303/30-10-03 την οποία κατέθεσε ο Βουλευτής κ. Παν. Μελάς σχετικά με το 2ο Γυμνάσιο Αίγινας, σας γνωρίζουμε ότι, όπως μας πληροφόρησε η Διεύθυνση Β/θμιας Εκπαίδευσης Πειραιά με σχετικό έγγραφό της, τα κενά που είχαν προκύψει στο 2ο  Γυμνάσιο Αίγινας, έχουν καλυφθεί από 17/10/2003.
     Ο Υφυπουργός
     ΝΙΚ. ΓΚΕΣΟΥΛΗΣ»
     35. Στην με αριθμό 5706/6.11.03 ερώτηση του Βουλευτή κ. Αθανασίου Νάκου δόθηκε με το υπ’ αριθμ. 50459/14.11.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, αναφορικά με το αντικείμενο του θέματος σας πληροφορούμε τα εξής:
     Ο διαγωνισμός προμήθειας εκχιονιστικών μηχανημάτων για τις ανάγκες των Νομ. Αυτ/σεων από το ΥΠ.ΕΣ.Δ.Α.Α είναι σε εξέλιξη.
     Η κατανομή τους θα γίνει σύμφωνα με τα αιτήματα και τις ανάγκες των Νομ. Αυτ/σεων της χώρας, μετά την υπογραφή της σχετικής σύμβασης και αφού παραληφθούν τα εκχιονιστικά μηχανήματα, από το ΥΠ.ΕΣ.Δ.Δ.Α..
     Ο Υφυπουργός
     Λ. ΠΑΠΑΔΗΜΑΣ»
     36. Στην με αριθμό 5352/30.10.03 ερώτηση του Βουλευτή κ. Στέφανου Μάνου δόθηκε με το υπ’ αριθμ. 2/61281/0025/11.11.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Ύστερα από την αριθμ. 5352/30-10-2003 ερώτηση του Βουλευτή κ. Στέφανου Μάνου, σχετικά με τις εγγυήσεις του Ελληνικού Δημοσίου που έχουν παρασχεθεί για τον Διεθνή Αερολιμένα Αθηνών (ΔΑΑ), σας γνωρίζουμε ότι το Ελληνικό Δημόσιο έχει παράσχει εγγυήσεις στην Ευρωπαϊκή Τράπεζα Επενδύσεων (ΕΙΒ) για δάνεια που έχουν χορηγηθεί στον ΔΑΑ συνολικού ποσού 997 εκατομμυρίων ευρώ περίπου, σύμφωνα με τον επισυναπτόμενο αναλυτικό πίνακα.
     Σκοπός των παραπάνω εγγυημένων δανείων ήταν η χρηματοδότηση για τη μελέτη, κατασκευή, θέση σε λειτουργία ή και ολοκλήρωση του Αεροδρομίου των Σπάτων, όπως προβλέπεται στο άρθρο 22.2.1 της Σύμβασης Ανάπτυξης του Αεροδρομίου, που κυρώθηκε με το Ν. 2338/95. Τα δάνεια αυτά δε συνδέονται με την Ολυμπιακή Αεροπορία.
     Ο Υφυπουργός
     ΝΙΚΟΣ ΦΑΡΜΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     37. Στην με αριθμό 5272/29.10.03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 50534/17.11.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, αναφορικά με το αντικείμενο του θέματος και κατόπιν εγγράφου της Περιφέρειας Στερεάς Ελλάδας, σας πληροφορούμε ότι στο Π.Ε.Π. Στερεάς Ελλάδας 2000-2006 και στα πλαίσια εκδοθείσας Πρόσκλησης προς τους Τελικούς Δικαιούχους για την υποβολή προτάσεων στο Μέτρο 2.1 «Υδατικό Περιβάλλον - Στερεά Απόβλητα - Υγρά απόβλητα», έχουν υποβληθεί προς ένταξη επτά έργα που αφορούν Βιολογικούς Καθαρισμούς συνολικού προϋπολογισμού 16.859.173,11 Ευρώ, στους παρακάτω Δήμους: Δαυλείας, Αλιάρτου, Χαιρώνειας, Τανάγρας, Διστόμου, Κορώνειας και στην Κοινότητα Κυριακίου. Τα παραπάνω έργα βρίσκονται στη φάση αξιολόγησης από τη Διαχειριστική Υπηρεσία της Περιφέρειας.
     Ο Υφυπουργός
     Λ. ΠΑΠΑΔΗΜΑΣ»
     38. Στην με αριθμό 1259/24.7.03 ερώτηση της Βουλευτού κ. Ζέττας Μακρή δόθηκε με το υπ’ αριθμ. 79465/ΙΗ/5.8.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1259/24.7.03 την οποία κατέθεσε η Βουλευτής κ. Ζέπα Μ. Μακρή σας γνωρίζουμε τα ακόλουθα:
     Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 6β του άρθρου 55 του Ν.1946/91 και ως εκ τούτου το Π.Ε.Π.Θ. δεν έχει τη νομική κάλυψη, αλλά ούτε και πιστώσεις για το σκοπό αυτό.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     39 Στην με αριθμό 1340/30.7.03 ερώτηση της Βουλευτού κ. Μαρίας Κόλλια- Τσαρουχά δόθηκε με το υπ’ αριθμ. 80857/ΙΗ/5.8.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1340/30.7.03 την οποία κατέθεσε η Βουλευτής κ. Μαρία Κόλλια-Τσαρουχά και αφορά στο πρόγραμμα εκμάθησης παραδοσιακών χορών, σας γνωρίζουμε τα ακόλουθα:
     Το Πιλοτικό Πρόγραμμα «ο ελληνικός χορός στα σχολεία ως δραστηριότητα επιλογής» το οποίο υλοποιεί το ΥΠ.Ε.Π.Θ. σε συνεργασία με το Λύκειο Ελληνίδων και το μουσικολόγο καθηγητή του Πανεπιστημίου Αθηνών κο Λάμπρο Λιάβα, εφαρμόζεται ήδη πιλοτικά σε 25 σχολεία Πρωτοβάθμιας και Δευτεροβάθμιας Εκπαίδευσης στην Αθήνα, την Πάτρα και τη Θεσσαλονίκη. Το Πρόγραμμα υλοποιείται από καθηγητές Φυσικής Αγωγής με ειδίκευση στο χορό, οι οποίοι υπηρετούν στα επιλεγμένα σχολεία.
     Στην πιλοτική εφαρμογή του προγράμματος φορέας υλοποίησης είναι το Λύκειο Ελληνίδων των Αθηνών. Από το νέο σχολικό έτος, όπως έχει εξαγγελθεί, προβλέπεται εξακτίνωση και σε άλλες περιοχές της Ελλάδας, στην οποία επιδιώκαμε να συνεργαστούν και άλλοι φορείς που μπορούν να συμβάλλουν στην επιτυχή έκβαση του προγράμματος.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     40. Στην με αριθμό 1385/29.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 81572/ΙΗ/5.8.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 1385/29-7-03 την οποία κατέθεσε ο Βουλευτής Κωνσταντίνος Τσιπλάκης και αφορά μετεγγραφές φοιτητών-σπουδαστών που ανήκουν σε πολύτεκνες οικογένειες σας γνωρίζουμε τα ακόλουθα:
     1. Το Υπουργείο θα μελετήσει την προώθηση σχετικής διάταξης νομοθετικής ρύθμισης, σύμφωνα με την οποία θα έχουν δικαίωμα μετεγγραφής παιδιά πολυτέκνων οικογενειών που έχουν χάσει τον έναν από τους δύο γονείς τους, σύμφωνα με το ν. 860/1979
     2. Δεν θα μπορούσε να επέλθει ρύθμιση, προκειμένου να μετεγγράφονται φοιτητές από Σχολή σε Σχολή με προϋπόθεση τη συνάφεια των μαθημάτων κατά τα 2/3, δεδομένου ότι σε αυτήν την περίπτωση θα αλλοιωνόταν τα αποτελέσματα των πανελληνίων εξετάσεων.
     3. Υπάρχει ήδη η Φ1/Β3/2466/94 (ΦΕΚ 476 Β') υπουργική απόφαση, σύμφωνα με την οποία οι μετεγγραφές των φοιτητών (πολύτεκνοι) διενεργούνται μέσα στο διάστημα από 15-30 Νοεμβρίου.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     41. Στις με αριθμό 4523/13.10.03 και 5379/30.10.03 ερωτήσεις των Βουλευτών κυρίων Μιχάλη Χαλκίδη και Ηλία Φωτιάδη δόθηκε με το υπ’ αριθμ. 72937/Β.2390/9.12.03 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση των ανωτέρω ερωτήσεων που κατέθεσαν στη Βουλή των Ελλήνων οι Βουλευτές κ. Μ. Χαλκίδης και κ. Η. Φωτιάδης, όπως μας πληροφόρησε η ΑΤΕ σας γνωρίζουμε τα ακόλουθα:
     Η Αγροτική Τράπεζα της Ελλάδος, κατέβαλε πολλές και σοβαρές προσπάθειες τα τελευταία χρόνια, για την εξυγίανση της ΕΑΣ Αλεξάνδρειας με ρυθμίσεις των οφειλών της και χρηματοδοτήσεις των δραστηριοτήτων της χωρίς όμως να καταφέρει να βελτιώσει την καθαρή της θέση.
     Οι προσπάθειες αυτές συνεχίστηκαν ακόμα και όταν σταμάτησε να λειτουργεί, με συντονισμένες ενέργειες επαναλειτουργίας της, σε συνεργασία με άλλη Συνεταιριστική Οργάνωση και συμμετοχή των μελών της.
     Στη συνέχεια οι εργαζόμενοι της ΕΑΣ προέβησαν σε επίσχεση εργασίας και παράλληλα κατέθεσαν αίτηση πτώχευσης στο Πολυμελές Πρωτοδικείο Βέροιας.
     Μετά την κήρυξη της Οργάνωσης σε πτώχευση η εκπλειστηρίαση των περιουσιακών της στοιχείων είναι αναπόφευκτη από το Νόμο και αποσκοπεί στην ικανοποίηση των απαιτήσεων των εργαζομένων κατά προτεραιότητα και των δανειστών στη συνέχεια.
     Το Δ.Σ. της ΑΤΕ αποφάσισε να μην συμμετέχει στους ανωτέρω πλειστηριασμούς, κατόπιν εισηγήσεως των τεχνικών της υπηρεσιών.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
      42. Στην με αριθμό 5169/27.10.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 119711/ΙΗ/20.11.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5169/27-10-03 την οποία κατέθεσε ο Βουλευτής κ. Νικ. Νικολόπουλος και η οποία αναφέρεται στα Ξενόγλωσσα βιβλία (Αγγλικής, Γαλλικής, Γερμανικής Γλώσσας) Γυμνασίου και Ενιαίου Λυκείου, σας γνωρίζουμε τα εξής:
      Με απόφαση του ΥΠΕΠΘ οι δαπάνες για τα ξενόγλωσσα βιβλία Γυμνασίου καλύπτονται με πιστώσεις του προϋπολογισμού του ΥΠΕΠΘ και διανέμονται δωρεάν στους μαθητές.
      Στόχος του ΥΠΕΠΘ είναι η συγγραφή Ξενόγλωσσων βιβλίων Γυμνασίου και Ενιαίου Λυκείου, τα οποία Θα διανέμονται δωρεάν και στους μαθητές του Ενιαίου Λυκείου.
      Ο Υφυπουργός
      Ν. ΓΚΕΣΟΥΛΗΣ»
      43. Στις με αριθμό 3995/2-10-03 και 4067/3-10-03 ερωτήσεις του Βουλευτή κ. Βασιλείου Πάππα δόθηκε με το υπ’ αριθμ. 871/22-10-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στις υπ’ αριθ. 3995/2-10-2002 και 4067/3-1 0-03 Ερωτήσεις που κατέθεσε στη Βουλή των Ελλήνων ο Βουλευτής κ. Β. Πάππας  σας γνωρίζουμε ότι με τα αριθ. 25476/17-3-03 και 45878/5-5-03 ερωτήματά μας ζητήσαμε από το Ανώτατο Δικαστικό Συμβούλιο την απόσπαση Ειρηνοδικών από Ειρηνοδικεία ή Πταισματοδικεία με ελάχιστη ή μηδαμινή κίνηση σε Ειρηνοδικεία μεγάλης κίνησης, προκειμένου να αντιμετωπισθούν ορθολογικά οι πραγματικές ανάγκες των δικαστηρίων.
      Το Ανώτατο Δικαστικό Συμβούλιο με τις αριθ. 17/2003 και 33/2003 αποφάσεις του απέσπασε την Ειρηνοδίκη Αρναίας στο Πταισματοδικείο Θεσσαλονίκης και τον Ειρηνοδίκη Ιερισσού στο Ειρηνοδικείο Θεσσαλονίκης.
      Ωστόσο, το Υπουργείο Δικαιοσύνης θέτει τα ζητήματα αυτά υπόψη της ηγεσίας του Αρείου Πάγου.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      44. Στην με αριθμό 3935/1.10.03 ερώτηση της Βουλευτού κ. Ζέττα Μακρή δόθηκε με το υπ’ αριθμ. 869/22.10.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 3935/1-10-2002 ερώτηση που κατέθεσε στη Βουλή των Ελλήνων η Βουλευτής κ. Ζ. Μακρή σχετικά με την εκκαθάριση αμοιβών αυτεπαγγέλτως διορισθέντων δικηγόρων, σας γνωρίζουμε ότι μετά την εξασφάλιση των σχετικών κονδυλίων του Δ΄ 3μηνου η αρμόδια υπηρεσία του Υπ. Δικαιοσύνης εκκαθαρίζει αυτεπάγγελτους διορισμούς και μέχρις ότου εξαντληθεί η υπάρχουσα στον κρατικό προϋπολογισμό σχετική πίστωση.
      Επίσης, το Υπ. Δικαιοσύνης προωθεί σ/ν για τη διαμόρφωση συστήματος νομικής αρωγής, στο οποίο προβλέπεται τόσο η διασφάλιση των αναγκαίων πόρων για την καταβολή των αμοιβών των δικηγόρων, όσο και η έκδοση Υπουργικής Απόφασης που θα ρυθμίζει τον τρόπο πληρωμής.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      45. Στην με αριθμό 3911/30.9.03, και 4263/8.10.03 ερώτηση των Βουλευτών κυρίων Αθανασίου Βαρίνου, Σταύρου Σκοπελίτη και Αντώνη Σκυλλάκου δόθηκε με το υπ’ αριθμ. 868/22.10.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στις υπ’ αριθ. 3911/30-9-03 και 4263/8-10-2003 ερωτήσεις που κατέθεσαν στη Βουλή των Ελλήνων οι Βουλευτές κύριοι Α. Βαρίνος,  Σ. Σκοπελίτης και Α. Σκυλλάκος σας γνωρίζουμε ότι στο Ειρηνοδικείο Χίου προβλέπονται 2 οργανικές Θέσεις οι οποίες είναι καλυμμένες.
      Προκειμένου να ενισχυθεί το ανωτέρω Ειρηνοδικείο, το Ανώτατο Δικαστικό Συμβούλιο με την αριθ. 49/26-6-2003 απόφασή του που εκδόθηκε ύστερα από σχετικό ερώτημά μας αποφάσισε για την απόφαση του Ειρηνοδίκη Παξών, την οποία όμως ανακάλεσε μετά από αίτηση του εν λόγω Ειρηνοδίκη.
      Ωστόσο, το Υπουργείο Δικαιοσύνης θέτει τα ζητήματα αυτά υπόψη της ηγεσίας του Αρείου Πάγου.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      46. Στην με αριθμό 3838/30.9.03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 113382/1283/13.10.03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της υπ’ αρ. 3838 ερώτησης που κατατέθηκε στις 30.9.03 από τον Βουλευτή κ. Γιώργο Καρατζαφέρη, σχετικά με την ύπαρξη μολυσμένου νερού στους Δήμους Χαλάστρας, Αξιού και Εχεδώρου και σε ότι αφορά θέματα αρμοδιότητας της Υπηρεσίας μας, σας γνωρίζουμε ότι:
      Για την επίλυση των προβλημάτων στο πόσιμο νερό των περιοχών Εχεδώρου Χαλάστρας και Αξιού ο Δήμος Εχεδώρου υπέβαλε σχετικό φάκελο στην Υπηρεσία μας προκειμένου αυτή να γνωμοδοτήσει σε εφαρμογή της από 23/6/03 Εγκυκλίου του Υπουργείου Οικονομίας και Οικονομικών “Για την υποβολή και επιλογή έργων περιβάλλοντος τοπικής σημασίας για συγχρηματοδότηση από το Ταμείο Συνοχής ( Κύκλος)”.
      Η Υπηρεσία μας εξέδωσε την απαιτούμενη βεβαίωση στον Δήμο Εχεδώρου προκειμένου να τη συμπεριλάβει στην Αίτηση Συνδρομής για τη χρηματοδότηση του έργου “Προμήθεια, εγκατάσταση και λειτουργία κινητών μονάδων επεξεργασίας νερού στους Δήμους Αξιού, Εχεδώρου και Χαλάστρας”. Η αναφερθείσα Αίτηση Συνδρομής θα υποβάλλονταν στην Ειδική Υπηρεσία Διαχείρισης ΠΕΠ Κεντρικής Μακεδονίας, η οποία είναι υπεύθυνη για την κατ’ αρχήν αξιολόγηση και εξέταση των υποβληθέντων στοιχείων του προτεινόμενου έργου και την προώθηση του φακέλου. Συνημμένα:η(β) σχετική βεβαίωση
      Η Υφυπουργός
      Ρ. ΖΗΣΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      47. Στην με αριθμό 3759/29.9.03 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. 64164/Β.2162/22.10.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση του Βουλευτού κ. Αναστ. Παπαληγούρα σχετικά με τον συσχετισμό της απόφασης της Τράπεζας της Ελλάδος για την πώληση των είκοσι τόνων χρυσού και τη συμπεριφορά της τιμής της μετοχής της, σας διαβιβάζουμε την υπ’ αριθμ. Ι 70α/14-1 0-2003 απάντηση της Τράπεζας της Ελλάδος καθώς και τον συνημμένο πίνακα που απαντάει στα ερωτήματα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      48. Στην με αριθμό 2541/4.9.03 ερώτηση των Βουλευτών κυρίων Ασημίνας Ξηροτύρη-Αικατερινάρη και Ιωάννας Στεργίου δόθηκε με το υπ’ αριθμ. 668/22.10.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Α. Ξηροτύρη — Αικατερινάρη, Ι. Στεργίου, για τα θέματα της αρμοδιότητάς μας, τα εξής:
      Η Οδηγία 2002/70/ΕΚ έχει εναρμονιστεί και έχει ενσωματωθεί στο Εθνικό Δίκαιο με την αριθ. 225086/2003 (ΦΕΚ 548, τεύχος Β΄, 7 Μαΐου 2003) Απόφαση του Υπ. Γεωργίας. Η εν λόγω Οδηγία αφορά τον καθορισμό των απαιτήσεων για τις μεθόδους ανάλυσης που θα χρησιμοποιηθούν για τον προσδιορισμό των επιπέδων των διοξινών και των παρόμοιων με τις διοξίνες PCB στις ζωοτροφές.
      Ο Υφυπουργός
      Φ. ΧΑΤΖΗΜΙΧΑΛΗΣ»
      49. Στην με αριθμό 833/15.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 138/7.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, για τα θέματα της αρμοδιότητάς μας, σας πληροφορούμε τα εξής:
      Ο συνολικός προϋπολογισμός των Προγραμμάτων Αγροτικής Ανάπτυξης (Έγγραφο Προγραμματισμού Αγροτικής Ανάπτυξης ΕΠΑΛ) για τη χρονική περίοδο 2000-2006 ανέρχεται σε 2.686,4 εκατ. € από τα οποία 993,4 εκατ. € είναι Κοινοτική συμμετοχή.
      Σύμφωνα με το άρθρο 47 του Καν. 445/2002 της επιτροπής, περί λεπτομερειών εφαρμογής του Καν. 1257/99 του Συμβουλίου για τη στήριξη της αγροτικής ανάπτυξης από το ΕΠΠΕ, τα κράτη-μέλη διαβιβάζουν στις 30/9 κάθε έτους αναθεωρημένες προβλέψεις των δαπανών για τα επόμενα οικονομικά έτη μέχρι το τέλος της περιόδου Προγραμματισμού, εντός των ορίων των κονδυλίων, που διατίθεται σε κάθε κράτος - μέλος και γίνεται αναδιανομή πιστώσεων λαμβάνοντας υπόψη τις προτάσεις όλων των κρατών-μελών.
      Ενδεικτικά σας γνωρίζουμε ότι για το οικονομικό έτος 2002 ο αρχικός προϋπολογισμός προέβλεπε συνολικές δαπάνες ύψους 337,7 εκατ.€ από τα οποία 138,7 εκατ. € αποτελούν Κοινοτική συμμετοχή.
      Σύμφωνα με τις αναθεωρημένες προβλέψεις της χώρας μας για το ίδιο έτος, οι προβλέψεις ανέρχονταν σε 452,5 εκατ. € από τα οποία το ποσό των 169,6 εκατ. € αποτελούν Κοινοτική συμμετοχή. Μετά την αναδιανομή πιστώσεων, όπως προβλέπεται στο άρθρο 49 του Καν. 445/2002 της επιτροπής δόθηκε για τη χώρα μας όριο πληρωμών 146,9 εκατ. € Κοινοτική συμμετοχή.
      Οι πραγματικές δαπάνες οικονομικού έτους 2002 ανήλθαν στο ύψος των 160,3 εκατ. € Κοινοτική συμμετοχή, παρά το γεγονός ότι αρχικά είχαν εγκριθεί από την Ε.Ε. 146,9 εκατ. €, ως ανωτέρω.
      Για το οικονομικό έτος 2003 ο αρχικός προϋπολογισμός προέβλεπε συνολικές δαπάνες 380,3 εκατ. € από τα οποία τα 141,8 εκατ. € αποτελούν Κοινοτική συμμετοχή.
      Ωστόσο, οι αναθεωρημένες προβλέψεις της χώρας μας ανήλθαν στο ποσό των 155.710.000 € ως Κοινοτική συμμετοχή. Από το προβλεφθέν ποσό η Ε.Ε. ενέκρινε, με το χρηματοδοτικό πίνακα, όπου κατανέμει τις διαθέσιμες πιστώσεις του ΕΓΤΠΕ — Εγγυήσεις στα κράτη — μέλη, για την Ελλάδα ποσό 150.395.163 € δηλαδή 9 περίπου εκατ. € επιπλέον από τα 141.8 εκατ. € που προέβλεπε ο αρχικός προϋπολογισμός για την Κοινοτική συμμετοχή και επί έλαττον 5,3 εκατ. € από τις αναθεωρημένες προβλέψεις της χώρας μας.
      Από το ποσό των 150.395.163 €, που τελικά εγκρίθηκαν για τη χώρα μας το 2003, μέχρι σήμερα έχουν απορροφηθεί για το σύνολο των μέτρων ποσά περίπου 85 εκατ. € και αναμένεται, μέχρι τη λήξη του οικονομικού έτους, η απορρόφηση και του υπολοίπου ποσού.
      Τα ποσά του προϋπολογισμού και της Κοινοτικής συμμετοχής για το χρονικό διάστημα 2000 — 2006, παραμένουν σταθερά, ανεξάρτητα από την ετήσια αύξηση ή μείωση του ποσού της Κοινοτικής συμμετοχής.
      Ο Υφυπουργός
      Φ. ΧΑΤΖΗΜΙΧΑΛΗΣ»
      50. Στην με αριθμό 800/15.7.03 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ. 134/7.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
      Για τις καλυπτόμενες από τον ΕΛ.Γ.Α ζημιές που προκλήθηκαν στις καλλιέργειες σιτηρών του Νομού ‘Έβρου, από τους παγετούς του φετινού χειμώνα υποβλήθηκαν στον ΕΛ.Γ.Α 13.400 Δηλώσεις ζημιάς. Η διενέργεια των εξατομικευμένων εκτιμήσεων ολοκληρώθηκε. Ήδη άρχισε η κοινοποίηση των πορισμάτων εκτίμησης και θα ολοκληρωθεί εντός του Αυγούστου.
      Η καταβολή των αποζημιώσεων θα αρχίσει από τον Σεπτέμβριο και θα ολοκληρωθεί το συντομότερο δυνατό.
      Ο Υφυπουργός
      Φ. ΧΑΤΖΗΜΙΧΑΛΗΣ»
      51. Στην με αριθμό 918/17.7.03 ερώτηση των Βουλευτών κυρίων Αντώνη Σκυλλάκου, Γαρουφαλιάς Κανέλλη, και Παναγιώτη Κοσιώνη δόθηκε με το υπ’ αριθμ. Γ.Π. 70440/6.8.03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ.918/17-7-2003 ερώτηση που κατατέθηκε στη Βουλή από τους Βουλευτές κυρίους Α. Σκυλλάκος, Λ. Κανέλλη και Π. Κοσιώνη με θέμα «Προβλήματα στο Νοσοκομείο Συγγρού», σας επισυνάπτουμε σχετική επιστολή που απέστειλε η Διοίκηση του Νοσοκομείου προς την Πρόεδρο της Νομαρχιακής Αυτοδιοίκησης Αθηνών, κ. Φ. Γεννηματά, με την οποία δίδονται στοιχεία για το εν λόγω θέμα.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      52. Στην με αριθμό 929/17.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 157/7.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Σπηλιωτόπουλος, σας πληροφορούμε τα εξής:
      Με τις αριθμ. 277755/5028/27-7-02 και 285119/5585/21-8-02 Αποφάσεις Υπ. Γεωργίας καθορίζεται ότι ενδιαφερόμενος, για να ενταχθεί στο Πρόγραμμα των Νέων Αγροτών για το 2002, θα πρέπει να έχει εγκατασταθεί σε δική του γεωργική εκμετάλλευση ως γεωργός το χρονικό διάστημα από 15-10-01 έως 6-9-02.
      Για την ένταξη στο Πρόγραμμα των Νέων Αγροτών του έτους 2003 και σύμφωνα με την αριθμ. 253584/5804/30-6-03 Απόφαση Υπουργού Γεωργίας, καθορίζεται χρονικό διάστημα πρώτης εγκατάστασης από 5-9-02 έως 31-7-03.
      Η ημερομηνία έναρξης δεν μπορεί να είναι η 5-3-02, διότι σύμφωνα με την Κοινοτική και Εθνική Νομοθεσία, η Απόφαση έγκρισης δεν μπορεί να είναι πέραν του ενός έτους από την ημερομηνία εγκατάστασης. Για τους εγκατασταθέντες από 5-3-02 και μέχρι 5-9-02 δόθηκε η δυνατότητα ένταξης στο πρόγραμμα με την δημοσιοποίηση του έτους 2002.
      Ο Υφυπουργός
      Φ. ΧΑΤΖΗΜΙΧΑΛΗΣ»)
     
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η με αριθμό 396/2-2-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Γεωργίας, σχετικώς με την καταβολή της επιδότησης στους ελαιοπαραγωγούς του Νομού Χανίων κλπ.
     Η επίκαιρη ερώτηση του κυρίου συναδέλφου έχει ως εξής:
     «Οι δικαιολογημένες διαμαρτυρίες και κινητοποιήσεις των ελαιοπαραγωγών του Νομού Χανίων συνεχίζονται. Τις επόμενες μέρες προγραμματίζουν καταλήψεις εφοριών, αποκλεισμούς δρόμων κλπ. Τα έντονα προβλήματα υπάρχουν στις επιδοτήσεις 1.700 περίπου παραγωγών, κατοίκων των ορεινών καποδιστριακών δήμων κυρίως, οι οποίοι παρήγαγαν πάνω από 500 κιλά και οι επιδοτήσεις τους δεν έχουν καθοριστεί ακόμη και σύμφωνα με στοιχεία του ΟΠΕΚΕΠΕ σε 810 περιπτώσεις είναι μηδενικές, λόγω αποζημιώσεων μέσω ΕΛΓΑ και ΠΣΕΑ κατά το παρελθόν.
     Επειδή κύριε Υπουργέ,
     1. Ειδικά αυτοί οι (1.700) παραγωγοί των ορεινών περιοχών είναι αδικημένοι πραγματικά και ζητούν ολόκληρη (100%) την επιδότηση της μειωμένης κατά πολύ παραγωγής τους λόγω των καταστροφικών ζημιών του παρελθόντος.
     2. Οι (6.000) περίπου παραγωγοί που επιδοτούνται με 60% θεωρούν ότι αδικούνται, δεδομένου ότι κατά την ομολογία όλων των εμπλεκομένων υπηρεσιών, οι αγρότες του Νομού Χανίων είναι οι ελάχιστα έως καθόλου «απανογράφοντες»
     Ερωτάστε
     1. Θα επεκτείνετε την απόφασή σας για 100% επιδότηση σ’ όλους τους παραγωγούς άνω των 500 κιλών τους έχοντες σχέση με ΕΛΓΑ – ΠΣΕΑ;
     2. Θα δώσετε οδηγίες να εξεταστούν οι ενστάσεις άμεσα και κατά προτεραιότητα του Νομού Χανίων, που θα υποβληθούν;»
     Στην επίκαιρη ερώτηση θα απαντήσει ο Υφυπουργός Γεωργίας κ. Ευάγγελος Αργύρης.
     Ορίστε, κύριε Υπουργέ, έχετε το λόγο.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
     Κύριε συνάδελφε, έχουμε συζητήσει πολλές φορές γι’ αυτό το θέμα και κατ’ ιδίαν για το ενδιαφέρον που επιδεικνύετε για την επίλυση του θέματος που προέκυψε φέτος με την επιδότηση του ελαιολάδου. Θέλω να κάνω τις εξής παρατηρήσεις.
     Η πρώτη παρατήρηση, που απαντά και στο συνολικό πρόβλημα της επιδότησης του ελαιολάδου, είναι ότι η αιτηθείσα ποσότητα του ελαιολάδου φέτος είναι αυξημένη κατά εκατόν τριάντα χιλιάδες τόνους. Αυτός σημαίνει ότι η χώρα μας παρήγαγε εξακόσιους χιλιάδες τόνους λάδι. Εδώ, στη συζήτηση στη Βουλή, στην επερώτηση της Νέας Δημοκρατίας, ούτε η Νέα Δημοκρατία αποδέχθηκε ότι μπορεί η χώρα μας να παράγει εξακόσιους χιλιάδες τόνους.
      Εξ αυτού του λόγου, λοιπόν, προχωρήσαμε σε παραπέρα ελέγχους. Οι έλεγχοι δεν είναι νομαρχιακοί, δεν είναι περιφερειακοί, δεν είναι κατά περιοχή, είναι εξατομικευμένοι. Υπάρχουν πεντακόσιες ογδόντα έξι χιλιάδες παραγωγοί, έγιναν έλεγχοι σε πεντακόσιους ογδόντα έξι χιλιάδες παραγωγούς.
      Πολλοί λένε γιατί το κάνατε τώρα και δεν το κάνατε πριν. Το κάναμε τώρα, γιατί τώρα υπάρχουν οι υποδομές να γίνει αυτός ο έλεγχος, συγκρίνεται αυτή η ποσότητα του ελαιολάδου με τα ελαιόδενδρα που  έχει ο κάθε  παραγωγός και τα ελαιόδενδρα δεν είναι κατά δήλωση  πλέον, είναι εγγεγραμμένα από τον ίδιο τον παραγωγό στο μητρώο των ελαιοπαραγωγών. Άρα, λοιπόν, έχουμε συγκριτικό στοιχείο.
      Αφού ολοκληρώσαμε όλους αυτούς τους ελέγχους αποδείχθηκε ότι από τους πεντακόσιους ογδόντα έξι χιλιάδες παραγωγούς ότι το 80% των δηλώσεων των παραγωγών, με καθολικό εξατομικευμένο έλεγχο, δεν αντιμετωπίζουν κανένα πρόβλημα. Η ποσότητα που δήλωσαν ότι παρήγαγαν και η ποσότητα η οποία προκύπτει από τα δένδρα τους ταυτίζονται ως προς την δικαιούμενη ενίσχυση. 
      Έχουμε πρόβλημα με το 20% των παραγωγών. Υπάρχουν παραγωγοί που χωρίζονται σε κάποιες κατηγορίες. Εδώ, για τη δική σας ερώτηση, η κατηγορία αυτή έχει να κάνει με τον ΕΛΓΑ και τα ΠΣΕΑ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τι ζητάνε οι παραγωγοί; Έχουν αποζημιωθεί από τον ΕΛΓΑ και τα ΠΣΕΑ και ζητάνε να πάρουν και την αποζημίωση του ελαιολάδου. Κατ’ αρχήν κάτι τέτοιο απαγορεύεται. Οι παραγωγοί, όμως, στη συνέχεια λένε ότι «εγώ μπορεί να είχα εκατό δένδρα, καήκανε τα ογδόντα και το λάδι το οποίο παρήγαγα, το παρήγαγα από τα είκοσι δένδρα». Για να γίνει κάτι τέτοιο είναι υποχρεωμένος στην αίτηση να γνωρίσει στον οργανισμό ότι η παραγωγή του ελαιολάδου είναι από τα είκοσι δένδρα και όχι από τα εκατό. Γιατί αν είναι από τα εκατό δένδρα υπάρχει η απόδοση ανά δένδρο και η ζώνη. Όταν, λοιπόν, αυτό δεν το δηλώνει ότι είναι από είκοσι δένδρα, καταλαβαίνετε ότι υπάρχει πρόβλημα. Αν όμως δηλώσει ότι είναι από τα είκοσι δένδρα τότε είναι σίγουρο ότι η απόδοση ανά δένδρο θα είναι πολύ μεγαλύτερη. Αποκρύπτει –εγώ θα έλεγα λάθος- στην αίτησή του να γράψει κάτι τέτοιο. Γι’ αυτό, λοιπόν, γίνονται οι παραπέρα έλεγχοι.
      Με αυτούς τους ελέγχους –και απαντώ στο δεύτερο σκέλος της ερώτησής σας, τι γίνεται με το θέμα των ενστάσεων και με το ζήτημα αυτό- τι κάναμε; Αρχίσαμε τη θεραπεία στους παραγωγούς. Στους παραγωγούς οι οποίοι είχαν παράγει ελαιόλαδο και αιτούνται ενίσχυση μέχρι πεντακόσια κιλά, δεν κάναμε καμία παρακράτηση της ενίσχυσης ούτε για τα ΠΣΕΑ, ούτε για τον ΕΛΓΑ. Τώρα λέτε εσείς τι θα γίνει όταν έχουν πάνω από πεντακόσια κιλά. Δίνουμε τη δυνατότητα σ΄ αυτόν που έχει παράξει λάδι και το δηλώνει και είναι στην κατηγορία των ΕΛΓΑ και των ΠΣΕΑ, να μπει στη διαδικασία των ενστάσεων. Άρα, λοιπόν, κάνοντας την ένστασή του θα εξεταστεί με τα στοιχεία τα οποία έχει, εάν πράγματι πήρε την αποζημίωση από τον ΕΛΓΑ και τα ΠΣΕΑ και ζητάει και την επιδότηση.
      Το τελευταίο και το κυριότερο ο Νομός Χανίων, δηλώνει ότι είναι ένας νομός –το λέτε και εσείς- που δεν «πανωγράφει». Εγώ το «πανωγράψιμο», κύριε συνάδελφε, το έμαθα από εσάς. Το «πανωγράψιμο» σημαίνει ότι γράφω παραπάνω ποσότητα από αυτήν που παράγω και αυτό προπληρώνεται.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε και δευτερολογία. Θα πείτε περισσότερα.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ολοκληρώνω, κύριε Πρόεδρε.
     Άρα, λοιπόν, σ΄ αυτό το σημείο θα πρέπει να σας πω το εξής: Δεν έχει σημασία πόσο παρήγαγε ο νομός. Από τη στιγμή που έγινε εξατομίκευση, από τις ενστάσεις που θα δικαιωθούν, θα φανεί η πραγματική παραγωγή του ελαιολάδου.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, θα ολοκληρώσετε στη δευτερολογία σας.
     Ο κ. Σκουλάκης έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Εγώ δεν κατάλαβα τίποτα.
      ΠΡΟΕΔΡΕΥΩΝ (Κωνσταντίνος Γείτονας): Θα έχει και δευτερολογία ο κύριος Υπουργός.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, εκτός από τις είκοσι μία χιλιάδες εξακόσιους ελαιοπαραγωγούς του Νομού Χανίων, που πράγματι πήραν την επιδότηση στο 100% της δηλωθείσας ποσότητας, υπάρχουν και εξίμισι χιλιάδες  περίπου ελαιοπαραγωγοί, που ήραν το 60%, με τα γνωστά κριτήρια και κάπου χίλιοι εφτακόσιοι –όπως λέω στην επίκαιρη ερώτησή μου- των ορεινών κυρίως περιοχών που είχαν αποζημιωθεί κατά το παρελθόν μέσω ΕΛΓΑ και ΠΣΕΑ, οι οποίοι είναι και εκείνοι που πραγματικά είναι αδικημένοι.
     Κύριε Πρόεδρε, αυτοί οι άνθρωποι υπέστησαν κάποια ζημιά. Μία ποσότητα ελαιοδένδρων καταστράφηκε. Δεν έκαναν ψευδή δήλωση για τα δένδρα τα οποία καταστράφηκαν και για τα οποία δεν αποζημιώθηκαν. Ούτως ή άλλως δήλωσαν μειωμένη παραγωγή στο 1/3  στο ?. Αυτή, λοιπόν, τη δηλωθείσα παραγωγή να ψάξει καλά ο ΟΠΕΚΕΠΕ, να δει τα λάθη που έχουν γίνει.
      Συνάντησα παραγωγούς τώρα στις περιοδείες, οι οποίοι έχουν μηδέν επιδότηση, γιατί είχαν αποζημιωθεί για εκατό δένδρα, τους έμειναν χίλια και παρ’ όλο που με τα χίλια δένδρα παρήγαγαν οκτώ τόνους λάδι, είναι μηδενικοί. Παράκληση: Δώστε εντολή στον ΟΠΕΚΕΠΕ να δει τις οκτακόσιες μηδενικές περιπτώσεις του νομού. Είναι απαράδεκτο αυτό. Εγώ σας ζητώ να επεκταθεί η απόφασή σας μέχρι πεντακοσίων και πέραν των πεντακοσίων. 
      Και εν πάση περιπτώσει, πρέπει η Κυβέρνηση να στείλει το μήνυμα –τελευταία μέρα κοινοβουλευτικής διαδικασίας, κύριε Πρόεδρε- ότι θα σκύψει με προσοχή πάνω στα προβλήματα αυτών των μονοκαλλιεργητών. Είναι μονοκαλλιεργητές και περιμένουν από αυτό το εισόδημα να ζήσουν τις οικογένειές τους. Αυτό είναι το ένα πρόβλημα.
      Το δεύτερο. Πότε θα εκδικασθούν οι ενστάσεις και με ποια διαδικασία; Πρέπει να εξετασθούν κατά προτεραιότητα και άμεσα. Ο Νομός Χανίων –μη μου στερείτε αυτό το επιχείρημα, το πλαφόν του νομού- έχει αποζημιωθεί μέχρι τώρα μόνο για είκοσι επτά χιλιάδες τόνους παραγωγή. Μα είναι γνωστό τοις πάσι –και τον έχετε βαπτίσει εσείς το νομό μας πράσινο νομό- ότι η παραγωγή του Νομού Χανίων είναι πάνω από τριάντα πέντε χιλιάδες. Γι’ αυτό νοιώθουν αδικημένοι αυτοί του 60% που είναι εξήμισι χιλιάδες. Γι’ αυτό νοιώθουν στεναχωρημένοι, πικραμένοι, αγανακτησμένοι και βγαίνουν στους δρόμους. 
      Πρέπει, λοιπόν, να εξετασθούν γρήγορα οι ενστάσεις για να ξεκαθαρισθεί το θέμα και αυτοί που δεν είναι συνεπείς να υποστούν τις συνέπειες της ψευδούς δήλωσής τους. 
      Δύο πράγματα ακόμη. Υπάρχουν διορθωτικές κινήσεις. Να δοθεί μια παράταση στους εμπρόθεσμους. Υπάρχουν κάποιοι εμπρόθεσμοι. Όπως επίσης να επανεξετασθούν οι πρόωρα συνταξιοδοτηθέντες, οι οποίοι δεν μετέφεραν την παραχθείσα ποσότητα ελαιολάδου στο διάδοχο της εκμετάλλευσης. Χάθηκε αυτή η επιδότηση. 
      Το τελευταίο που θέλω να πω και τελειώνω με αυτό είναι το εξής, κύριε Πρόεδρε. Είναι η τελευταία κοινοβουλευτική διαδικασία της Βουλής, γι’ αυτό ρωτώ: Αξίζει για τους Χανιώτες ελαιοπαραγωγούς αυτό; Υπάρχουν περιοχές –ΕΛΓΑ, ΠΣΕΑ- όπου ο μέσος όρος της τετραετίας θα βγει πολύ μικρός. Να το έχετε υπόψη σας ότι αν ληφθεί ως μπούσουλας για το μέλλον, θα δημιουργηθούν μεγάλα προβλήματα, εάν δεν αλλάξουμε το μέσο όρο κατά τη διαδρομή από τώρα μέχρι το 2013.
      Κύριε Υπουργέ, γνωρίζω ότι παρεμβαίνουν οι ενώσεις της Ελαιουργικής του ΟΠΕΚΕΠΕ και πολλών άλλων υπηρεσιών και υπάρχουν καθυστερήσεις από την έλλειψη συνεργασίας αυτών των φορέων. Δώστε, όμως, εντολή και παρακολουθήστε ο ίδιος με συνεργάτες σας αυτήν τη διαδρομή και ιδιαιτέρως την εξέταση των ενστάσεων, για να καταλαγιάσει ο κόσμος και να πεισθεί ότι η Κυβέρνηση σκύβει πάνω στα προβλήματά τους.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ’ αρχήν, θέλω να δώσω τη διαβεβαίωση της Κυβέρνησης και την προσωπική, έχοντας την ευθύνη, ότι κανένας παραγωγός δεν θα χάσει από το παραγόμενο πραγματικό ελαιόλαδο ούτε ένα κιλό. Να είσθε σίγουρος γι’ αυτό.  Βοηθήστε μας για να αποκαταστήσουμε την αλήθεια. Πλέον δεν έχει κανένας πρόβλημα. Εισέπραξαν το 100%, γιατί εάν δεν κάναμε αυτήν τη δουλειά, θα τους αφαιρούσαμε 120 δραχμές το κιλό και μάλιστα για δέκα χρόνια. Διότι κάποιοι λένε: Καλά τώρα προεκλογικά βρήκατε να κάνετε αυτήν τη δουλειά; 
     Η συνείδησή μας και οι αρχές μας μας επιβάλλουν να μην υπάρχει αδικία σε εκείνον που δεν «πανωγράφει» εξ ονόματος κάποιων που συστηματικά «πανωγράφουν». Γι’ αυτό, λοιπόν, δώσαμε και σ’ αυτούς που έχουμε υπό έλεγχο προκαταβολή, για να μην ισχυρίζεται κανένας ότι δεν πήρε χρήματα.
      Ξέρετε πολύ καλά ότι ήδη έχουν ξεκινήσει οι ενστάσεις. Δικαιώσαμε χίλιους διακόσιους παραγωγούς στα Χανιά που τους δώσαμε το 100%; Δικαιώσαμε οκτακόσιους παραγωγούς στην Παναγιάλεω που σήμερα θα ήσαν στο δρόμο, αν δεν είχαμε εκδικάσει τις ενστάσεις. Κάτω, όμως, από την ομπρέλα κάποιων πολιτικών αγώνων, είναι και κάποιοι οι οποίοι βρίσκουν εκεί καταφύγιο και έχουν «πανωγράψει». Εάν δεν τους απομονώσουμε από τους ελέγχους, τότε θα είμαστε όλοι συνυπεύθυνοι.
      Γι’ αυτό, λοιπόν, διαβεβαίωση της Κυβέρνησης είναι ότι κανείς δε θα χάσει ούτε ένα κιλό από την πραγματική του παραγωγή και αυτό φαίνεται από τη διαδικασία που ακολουθήσαμε, μία διαδικασία που είναι απόλυτα συμβατή και με τους κανονισμούς, αλλά και με μία συμφωνία όλων των κορυφαίων οργανώσεων των παραγωγών.
      Κύριε Σκουλάκη, σας ρωτώ: Όταν μία οργάνωση των παραγωγών δηλώνει ανύπαρκτους κωδικούς για να πάρει επιδότηση ελαιόλαδου και όταν ρωτάται από τον έλεγχο, ξέρετε τι δηλώνει; «Το κάναμε για να διορθώσουμε λάθη». Αυτούς, λοιπόν, τους υπερασπίζεστε.
      ΕΜΜΑΝΟΥΗΛ ΣΚΟΥΛΑΚΗΣ: Αν είναι έτσι, πείτε μας ποιοι είναι για να ξέρουμε.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όταν υπάρχουν παραγωγοί που ζητούν εκατόν δεκαπέντε κιλά το δέντρο, ενενήντα τέσσερα κιλά το δέντρο, εβδομήντα κιλά το δέντρο, αυτούς τους καλύπτετε; Κι αυτοί έχουν δίκιο;
      ΕΜΜΑΝΟΥΗΛ ΣΚΟΥΛΑΚΗΣ: Όχι για όνομα του Θεού.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί δε μας αφήνετε, λοιπόν, να κάνουμε αυτήν τη δουλειά και να ολοκληρώσουμε τη διαδικασία των ελέγχων; Λέτε ότι όλοι έχουν δίκιο. Δεν έχουν όλοι δίκιο. Δίκιο έχουν εκείνοι που σιωπηρά αποδέχονται για χρόνια ολόκληρα κάποιους να δηλώνουν εικονικά δέντρα και εικονικές ποσότητες, αφαιρώντας τους από την τσέπη τα χρήματα που δικαιούνται. Κανένας δεν έχει δικαίωμα να τους τα αφαιρέσει, πολύ περισσότερο μία ευνομούμενη πολιτεία που έχει υποχρέωση να συνεχίζει τους ελέγχους. Οι έλεγχοι δεν είναι κατά νομό, είναι ενιαία τα κριτήρια σε όλη την Ελλάδα. Τι καλύτερο, λοιπόν, απ’ αυτό θα μπορούσε να συμβεί; Αυτό που ζητούσαμε χρόνια ολόκληρα, γιατί δε γινόταν; Επειδή δεν είχαμε ελαιοκομικό μητρώο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Σήμερα, λοιπόν, που έχουμε ελαιοκομικό μητρώο, δεν μπορεί ο παραγωγός να μου λέει ότι σε ένα στρέμμα βγάζει χίλια πεντακόσια κιλά λάδι. Δε γίνεται, κι όμως το ζητάει.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γι’ αυτό, λοιπόν, επιτρέψτε και σε μας να έχουμε την ίδια ευαισθησία, τον ίδιο πόνο, την ίδια αγωνία γι’ αυτό που συμβαίνει. 
      Όμως τα ίδια είχαμε και στο ροδάκινο και τα ολοκληρώσαμε, τα ίδια είχαμε στο βαμβάκι και αποδείχθηκε ότι ήταν σωστή η τακτική μας. Αφήστε, λοιπόν, να ολοκληρώσουμε τη διαδικασία γιατί για δέκα χρόνια θα μας σηματοδοτεί και θα μας ακολουθεί αυτή η περιοχή. Γι’ αυτό, λοιπόν, και οι ενστάσεις θα δικαιωθούν –όσες είναι πραγματικές- και τα Χανιά δεν έχουν να φοβηθούν τίποτα.
	ΕΜΜΑΝΟΥΗΛ ΣΚΟΥΛΑΚΗΣ: Δε σας εμποδίσαμε. Στηρίξαμε όλες αυτές τις διαδικασίες. Να βγάλετε δελτίο τύπου να ενημερώνεται ο κόσμος γιατί παραπληροφορούνται.
	ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Σκουλάκη.
	Θα συζητηθεί η με αριθμό 401/2-2-2004 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων διευκόλυνσης των εκλογέων της 7ης Μαρτίου σε περίπτωση κακών καιρικών συνθηκών κλπ.
	Η επίκαιρη ερώτηση του κυρίου συναδέλφου έχει ως εξής: 
      «Στις 22 Ιανουαρίου 2004 σας απευθύναμε επιστολή με Α.Π.6357, που υπογράφουμε μαζί με το Γραμματέα Κεντρικής Επιτροπής της Νέας Δημοκρατίας κ. Ευάγγελο Μεϊμαράκη σχετικά με τις διατάξεις του άρθρου 45 της εκλογικής νομοθεσίας που ισχύουν επί πολλές δεκαετίες μέχρι την οριστικοποίηση της ανασύνταξης των εκλογικών καταλόγων (άρθρο 7, παρ.3 του ν.2623/1998). Σύμφωνα μ’ αυτές, οι εκλογείς Κοινοτήτων (νυν Δημοτικών Διαμερισμάτων) οι οποίοι τις διάφορες εποχές του χρόνου αλλάζουν ομαδικά διαμονή είτε στην ίδια εκλογική περιφέρεια είτε σε άλλη, ασκούσαν το εκλογικό τους δικαίωμα στο Δήμο ή την Κοινότητα (Δημοτικό Διαμέρισμα) όπου διαμένουν την ημέρα της ψηφοφορίας, κατά τα ειδικότερα οριζόμενα σ’ αυτό.
	Λόγω της ιδιαιτερότητας των εκλογέων αυτών, δεν είναι δυνατόν να εφαρμοστούν γι’ αυτούς οι διατάξεις που αφορούν στην ψηφοφορία των ετεροδημοτών και ιδιαίτερα στις προσεχείς γενικές βουλευτικές εκλογές της 7ης Μαρτίου, καθόσον δεν μπορεί να αποκλεισθεί η πιθανότητα εκδήλωσης ακραίων καιρικών φαινομένων και επομένως θα είναι αδύνατη η μετάβαση των παραπάνω εκλογέων στο Δήμο ή την Κοινότητα στους εκλογικούς καταλόγους των οποίων είναι γραμμένοι, προκειμένου να ασκήσουν το εκλογικό τους δικαίωμα (π.χ. εκλογείς των Νομών Ευρυτανίας, Καρδίτσας, Ιωαννίνων κλπ, που διαμένουν στους Νομούς Βοιωτίας, Λάρισας και αλλού).
	Σημειώνεται ότι πρόκειται για μεγάλο αριθμό εκλογέων. Σε κάθε εκλογική αναμέτρηση λειτουργούσαν πενήντα περίπου ειδικά εκλογικά τμήματα σε ολόκληρη τη χώρα και ότι μετά το 1974 πρώτη φορά γίνονται εκλογές αρχές Μαρτίου, μέσα στο χειμώνα. Συνεπώς καθίσταται επιτακτική ανάγκη να εξευρεθεί τρόπος για την άσκηση του εκλογικού δικαιώματος στον τόπο διαμονής τους, όπως εξάλλου γινόταν μέχρι και τις εκλογές της 9ης Απριλίου 2000.
	Κατόπιν των ανωτέρων, καλείστε να ενημερώσετε την Εθνική Αντιπροσωπεία σε τι ενέργειες και τι αναγκαία μέτρα θα προέλθετε, ώστε οι εκλογείς αυτοί να ασκήσουν το εκλογικό τους δικαίωμα στις εκλογές της 7ης Μαρτίου στον τόπο όπου διαμένουν σε περίπτωση βαριάς κακοκαιρίας (μη πρόσβαση λόγω χιονιού, χιονόπτωση, διακοπή συγκοινωνίας)».
	Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
	Με την ευκαιρία, θέλω να ζητήσω την έγκριση του Σώματος για να συζητήσουμε στη συνέχεια την τρίτη επίκαιρη ερώτηση του δεύτερου κύκλου, στην οποία θα απαντήσει και πάλι ο κ. Παπαδήμας, για να τον αποδεσμεύσουμε.
	Έχω την έγκριση του Σώματος;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Παπαδήμα, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
	Όπως είναι γνωστό, οι ομαδικά, εποχικά μετακινούμενοι εκλογείς απ’ αυτές τις κοινότητες, οι οποίες ονομάζονταν χειμάζουσες, είχαν τη δυνατότητα παλιότερα να ψηφίζουν σε ειδικά εκλογικά τμήματα στο νομό τους ή σε άλλους νομούς, στις πόλεις όπου διέμεναν το χειμώνα. Αυτή η δυνατότητα καταργήθηκε με το Ν. 2623/1998, αλλά ο νόμος αυτός έλεγε ότι η ισχύς της συγκεκριμένης διάταξης θα ξεκινούσε από τη στιγμή που θα οριστικοποιούνταν οι νέοι εκλογικοί κατάλογοι. 
      Με τους παλιούς εκλογικούς καταλόγους τι γινόταν; Είχε τη δυνατότητα ο νομάρχης να στέλνει εκλογικό κατάλογο και στο χωριό, στο οποίο ψήφιζαν αυτοί οι πληθυσμοί, αλλά και στα ειδικά εκλογικά τμήματα –ένα ή περισσότερα- που υπήρχαν στις πόλεις εκτός του νομού. Τότε όμως ψήφιζαν με εκλογικό βιβλιάριο. Μπορούσαν να προσκομίζουν το εκλογικό βιβλιάριο εκεί όπου θα πήγαιναν να ψηφίσουν –στο χωριό τους ή στην πόλη, εκτός νομού συνήθως- σφραγιζόταν και δεν μπορούσαν να διπλοψηφίσουν.
	Όταν λοιπόν ψηφίστηκε ο νόμος αυτός, ο νομοθέτης έλαβε τη μέριμνα, για να μην υπάρξουν διπλοψηφίες αφού οι εκλογείς πλέον δεν έχουν εκλογικό βιβλιάριο –και ψηφίζουν με την επίδειξη μόνο της αστυνομικής ταυτότητας- δεν θα μπορούσαν ασφαλώς να υπάρχουν δύο ή τρεις εκλογικοί κατάλογοι σε διάφορα εκλογικά τμήματα, να καταργήσει αυτήν τη διάταξη, της λειτουργίας δηλαδή ειδικών εκλογικών τμημάτων γι’ αυτούς τους εκλογείς. Παράλληλα, υπήρξε μέριμνα για ρύθμιση της ψήφου των ετεροδημοτών στον τόπο της κατοικίας τους.
	Όλοι αυτοί οι εκλογείς που στις δημοτικές εκλογές πήγαν και ψήφισαν στα χωριά τους -και οι δημοτικές εκλογές έγιναν περίπου την ίδια περίοδο από πλευράς καιρικών συνθηκών, έγιναν τον Οκτώβρη- ήξεραν ότι θα πάνε και στις εθνικές εκλογές να ψηφίσουν εκεί. Το ήξεραν και οι κοινοτάρχες, οι πρόεδροι των τοπικών συμβουλίων. Γνώριζαν τη διάταξη, γιατί έγινε μία μεγάλη καμπάνια. Γνώριζαν δηλαδή ότι θα μπορούσαν να δηλώσουν σαν ετεροδημότες και να ψηφίσουν στον τόπο, όπου διαμένουν.
	Επομένως υπήρξε ασφαλιστική δικλείδα για να εξασφαλίσει σε όλους αυτούς την αποφυγή της κάθε ταλαιπωρίας εν όψει μιας εκλογής που μπορούσε να γίνει και νωρίτερα από το Μάρτιο. Θα μπορούσε να γίνει και το Φεβρουάριο. Κανείς δεν το ήξερε τότε. Επομένως μπορούσαν να δηλώσουν μέχρι τέλος Δεκεμβρίου ότι θέλουν να ψηφίσουν στον τόπο διαμονής τους.
	Εμείς θεωρούμε ότι δεν υπάρχει κανένα πρόβλημα. Το θέμα απασχόλησε και τη διακομματική επιτροπή και είπαμε ότι δεν πρέπει να ληφθεί κανένα μέτρο για τη συγκεκριμένη περίπτωση, διότι εκτιμούμε ότι δεν θα υπάρξει κανένα πρόβλημα.
	ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
	ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με τη σημερινή συνεδρίαση και κοινοβουλευτικού ελέγχου και νομοθετικής εργασίας ουσιαστικά κλείνει για την περίοδο αυτής της τετραετίας και ο κοινοβουλευτικός έλεγχος και η νομοθετική εργασία. Οφείλω με τη θεσμική μου ιδιότητα να πω στο Σώμα ότι έγινε εξαιρετικά καλή δουλειά στο Κοινοβούλιο και στον κοινοβουλευτικό έλεγχο. Διαπιστώθηκαν αδυναμίες, τις οποίες πιστεύω ότι η επόμενη Βουλή θα θελήσει να καλύψει. Η ουσία είναι ότι εμείς από την πλευρά της Αντιπολίτευσης…
	ΒΑΣΙΛΗΣ ΚΕΔΙΚΟΓΛΟΥ: Ελπίζουμε να είστε πρόεδρος…
	ΔΗΜΗΤΡΙΟΣ ΣΙΟΥΦΑΣ: …εξαντλήσαμε τις δυνατότητες να αναδείξουμε τα προβλήματα και να ελέγξουμε την Κυβέρνηση στις παραλείψεις της, στις αδυναμίες της και να την πιέσουμε προς τη σωστή κατεύθυνση, για να αντιμετωπίσει τα προβλήματα που έρχονταν εδώ με τη μορφή αναφορών, ερωτήσεων, επερωτήσεων. Και γι’ αυτό θέλω να εκφράσω και εκ μέρους του κόμματός μου αυτήν την ικανοποίηση.
	Και μπαίνω στο θέμα.
	Κύριε Υπουργέ, όλα αυτά, τα οποία λέτε, είναι γνωστά και δεν τα επισημαίνει ο ερωτών σήμερα εσάς στη Βουλή. Τα κουβεντιάσαμε και το καλοκαίρι. Και σας είπα ότι αυτή η πραγματικότητα για τα ελληνικά δεδομένα είναι υπαρκτή.
     Μου απαντάτε, όπως μου απήντησε και ο Γραμματέας σας γραπτώς, γιατί πιστεύω ότι στη Διακομματική Επιτροπή ο εκπροσωπών τη Νέα Δημοκρατία Γραμματέας του Κόμματος κ. Ευάγγελος Μεϊμαράκης συνυπογράφει την επιστολή την οποία στείλαμε στον Υπουργό και προς εσάς. Ξεχνάτε μία πραγματικότητα. Διαβεβαιώνατε μέχρι και τις 7 Ιανουαρίου τον ελληνικό λαό ότι οι εκλογές θα γίνουν ούτως ή άλλως στις 2 Μαϊου. Συνεπώς όλοι οι πολίτες είχαν πιστέψει ότι τότε θα γίνουν οι εκλογές. Τότε, πράγματι, δεν θα υπήρχε πρόβλημα κακοκαιρίας και θέμα να γίνουν οι εκλογές μέσα στο καταχείμωνο. Σκέφτεστε την ορεινή Ελλάδα ή ακόμα και το νησιωτικό σύμπλεγμα που είχε αυτήν την ευχέρεια επί τριάντα ολόκληρα χρόνια; Αν είναι χιονιάς στην ορεινή Καρδίτσα ή στο Νομό Ιωαννίνων και Ευρυτανίας, οι πολίτες αυτοί δεν θα μπορέσουν να πάνε να ψηφίσουν. Δεν δικαιούται κανείς να τους στερήσει το δικαίωμα αυτό. Αναφέρομαι σε πολίτες όλων των κομμάτων.
     Εγώ αυτήν την πραγματικότητα ήθελα να σας αναδείξω. Για πρώτη φορά στα τριάντα χρόνια της μεταπολίτευσης γίνονται εκλογές μέσα στο καταχείμωνο. Άλλο εκλογές τον Οκτώβρη, άλλο εκλογές τον Ιούνιο, άλλο εκλογές τον Απρίλιο μήνα. Τώρα γίνονται το πρώτο δεκαήμερο του Μαρτίου και ενδέχεται η Ελλάδα να είναι χιονισμένη και να υπάρξουν πολίτες που δεν θα ψηφίσουν. 
     Εμείς το αναδείξαμε το θέμα. Εσείς επιμένετε να λέτε ότι έπρεπε να δηλώσουν με τη διαδικασία των ετεροδημοτών. Ο ερωτών και απευθυνόμενος προς εσάς να λέει, κάνετε λάθος εκτίμηση, μία πολιτεία και ένα Υπουργείο που σκέφτεται και βλέπει όλα τα προβλήματα μπροστά, έπρεπε να έχει την πρόβλεψη και την πρόνοια να αντιμετωπίσει και μια τέτοια περίπτωση γι’ αυτούς τους πληθυσμούς.  Δεν θέλετε να το καταλάβετε. 
     Και πάλι ευχαριστώ, κύριε Πρόεδρε, κι εσάς και όλο το Προεδρείο της Βουλής και τον Πρόεδρο του Σώματος κ. Κακλαμάνη. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών Δημόσιας Διοίκησης και Αποκέντρωσης): Νομίζω ότι στην πρωτολογία μου κάλυψα όλες αυτές τις αιτιάσεις που ο κύριος συνάδελφος μόλις ανέφερε. Είχε τη δυνατότητα κάθε εκλογέας να αποφασίσει εδώ και πολλούς μήνες να ψηφίσει στον τόπο της διαμονής του. Αυτό πιστεύω ότι πάρα πολλοί το έκαναν. Το έκαναν εκατόν σαράντα χιλιάδες Έλληνες. Είναι εκατόν σαράντα οκτώ χιλιάδες και απ’ αυτούς οι εκατόν σαράντα χιλιάδες θα ψηφίσουν. Επομένως υπήρχε αυτή η δυνατότητα να γίνει. 
     Όσον αφορά στο χρόνο των εκλογών, δεν είναι οι διαβεβαιώσεις της Κυβέρνησης ή η επιθυμία της για το πότε θα γίνουν. Πολλές φορές υπάρχουν και έκτακτα γεγονότα τα οποία επιβάλλουν να γίνουν οι εκλογές νωρίτερα. Άρα ο κάθε εκλογέας θα μπορούσε να φοβηθεί και εκλογές μέσα στο χειμώνα. 
     ΔΗΜΗΤΡΙΟΣ ΣΙΟΥΦΑΣ: Μα μας διαβεβαιώνατε ότι θα γίνουν οι εκλογές στις 2 Μαϊου.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών Δημόσιας Διοίκησης και Αποκέντρωσης): Επομένως, κύριε συνάδελφε, νομίζω ότι υπήρχαν από την πολιτεία η μέριμνα για όλους αυτούς τους ψηφοφόρους που τους έδινε τη δυνατότητα να εξασφαλίσουν άνετα την έκφρασή τους σε αυτό το δημοκρατικό καθήκον στον τόπο που έμεναν.
     Πέραν αυτού μην έχετε τόσο άγχος για το τι θα γίνει με το χειμώνα. Είμαστε και οι δύο από περιοχές που έχουν ορεινά χωριά. Στην περιοχή μου έκλειναν κάθε φορά και ο Δομοκός…
     ΔΗΜΗΤΡΙΟΣ ΣΙΟΥΦΑΣ: Μη μας πείτε τώρα ότι θα κατευθύνετε και τον καιρό, κύριε Υπουργέ. 
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών Δημόσιας Διοίκησης και Αποκέντρωσης):  Όχι αλλά ξέρετε πλέον ότι υπάρχει αυτή τη στιγμή ετοιμότητα, υπάρχει εξοπλισμός, υπάρχει η δυνατότητα να διανοιχτούν δρόμοι και αν κάτι τέτοιο συμβεί στη συγκεκριμένη περίοδο, όλες οι δυνάμεις του κράτους και της αυτοδιοίκησης θα είναι στη διάθεση της πολιτικής προστασίας, για να εξυπηρετήσουν τους εκλογείς και να φτάσουν έγκαιρα στον τόπο που θα ψηφίσουν.
     ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η τρίτη επίκαιρη ερώτηση του δεύτερου κύκλου με αριθμό 397/2.2.2004 του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την εκτέλεση των αναγκαίων έργων αποκατάστασης και λειτουργίας της οδού Αιδηψός – Ροβιές – Λίμνη Ευβοίας κλπ. 
     Η επίκαιρη ερώτηση του κυρίου συναδέλφου έχει ως εξής:
     «Έντονο και πάγιο αίτημα των Δήμων Αρτεμισίου- Ιστιαίας- Λίμνης- Μεσσαπίων είναι παράλληλα με την Εθνική Οδό Αιδηψού- Ιστιαίας –Μαντουδίου- Μεσσαπίων- Χαλκίδος να λειτουργήσει και η τουριστική οδός, παραλιακώς, Αιδηψού- Ροβιών- Λίμνης- Πολιτικών- Ψαχνών. Με αυτήν πλην της συντόμευσης από Αιδηψό-Χαλκίδα, ολοκληρώνεται το βόρειο παραλιακό τουριστικό κύκλωμα της Εύβοιας.
      Το τμήμα Αιδηψός- Ροβιές- Λίμνη έχει κατασκευαστεί, υπέστη όμως λόγω ατελειών, μεγάλες ζημιές από τη θεομηνία πέρυσι και εφέτος (2003). Καίτοι είναι η υπ’ αριθμόν 1 τουριστικού ενδιαφέροντος οδός του Νομού, η κυκλοφορία από τις κατακρημνίσεις δεν έχει ακόμα αποκατασταθεί ασφαλώς, ενώ τα κατακρημνίσματα (μπάζα) συνιστούν έναν διαρκή κίνδυνο ή τοποθετημένα προχείρως κατάντη, εξαφανίζουν τη θέα προς τη θάλασσα των εποχουμένων τουριστών, που είναι το κύριο προσόν του δρόμου.
      Το τμήμα της παραλιακής περιοχής Λίμνη – Καντήλι – Πολιτικά ως εξαιρετικού ενδιαφέροντος φυσικό τοπίο (είναι ενταγμένο στην προστασία του προγράμματος NATURA) διατελεί υπό διαρκή υπόσχεση κατασκευής, είναι όμως άγνωστον αν συντάσσεται μελέτη με την απαιτούμενη περιβαλλοντική χωροθέτηση και πρόβλεψη περιβαλλοντικών επιπτώσεων ή και αν προβλέπεται η σύνταξή της από τη Νομαρχιακή Αυτοδιοίκηση.
      Ως εκ της φύσεώς του το τμήμα αυτό θεωρείται περισσότερο από βέβαιο ότι αν υπάρχει μελέτη θα ενταχθεί στα επιλεγόμενα και συγχρηματοδοτούμενα προγράμματα από την Ευρωπαϊκή Ένωση.
      Ερωτώνται οι κύριοι Υπουργοί: 
      1. Ποια μέτρα λειτουργούν για την ασφαλή αποκατάσταση και λειτουργία της οδού Αιδηψός – Ροβιές – Λίμνης.
      2. Πού ευρίσκεται το θέμα της οριστικής οδικής μελέτης Λίμνης – Κανδηλίου – Πολιτικών και σε περίπτωση που καθώς φαίνεται η Ν.Α. αρνείται τη σύνταξη, παίζουσα με τον πόνο των κατοίκων ποια μέτρα θα ληφθούν, αφού χωρίς μελέτη «ουδέν εστί γενέσθαι».»
      Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η οδός Αιδηψός – Ροβιές είναι λίμνη, έχει αποκατασταθεί όπως αναφέρει στην ερώτησή του ο κύριος συνάδελφος, αλλά πραγματικά έχει ακόμη ένα πρόβλημα…
      ΒΑΣΙΛΗΣ ΚΕΔΙΚΟΓΛΟΥ: Δεν υπάρχει πιστοποιητικό βατότητας. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι ένα πρόβλημα βατότητας. Γι’ αυτό λοιπόν το πρόβλημα της βατότητας από την διεύθυνση μελετών έργων οδοποιίας του ΥΠΕΧΩΔΕ συντάσσεται μια συνολική μελέτη για τα κατολισθητικά φαινόμενα της βορείου Εύβοιας με την οποία θα αντιμετωπιστεί η αποκατάσταση της βατότητας της οδού. 
     Για το δεύτερο ερώτημα έχει γίνει μια μελέτη σκοπιμότητας για όλο το οδικό δίκτυο του νομού Εύβοιας και έχει εκπονηθεί και αναγνωριστική μελέτη οδοποιίας για το συγκεκριμένο άξονα. Διερευνήθησαν δυο λύσεις χάραξης, η μια μέσω δύσβατων ορεινών περιοχών και η αντίστοιχη μελέτη προέγκρισης χωροθέτησης έχει σταλεί στην υπηρεσία περιβάλλοντος.
      ΒΑΣΙΛΗΣ ΚΕΔΙΚΟΓΛΟΥ: Δεν είναι παραλιακή αυτή…
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Λέω και οι δυο. Διερευνήθηκαν δυο εναλλακτικές λύσεις. Η μια είναι η παραλιακή και η άλλη είναι πάνω από τους ορεινούς όγκους. Πάντως η επιλογή και η υιοθέτηση της όποιας λύσης είναι συνάρτηση των σοβαρών επιπτώσεων στο περιβάλλον όπως πολύ σωστά αναφέρεται ότι είναι ενταγμένο και στη NATURA και του υψηλού κόστους κατασκευής. Θα πρέπει κανείς να δει ποιες θα είναι οι λιγότερο περιβαλλοντικές επιπτώσεις και αυτό να το συνδυάσει με το κόστος κατασκευής.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κατ’ αρχήν θα ήθελα να πω στον κύριο Υπουργό ότι για το πρώτο τμήμα που αναφέρατε θα μπορούσε να έχει αποκατασταθεί νομίμως η βατότητα. Σήμερα δεν επιτρέπεται το παιδιά να μπουν στο λεωφορείο από τα Ίλια και να πάνε στην Αιδηψό. Αντιλαμβάνεστε λοιπόν πόσο σοβαρό ζήτημα είναι. Δηλαδή ναι μεν είναι ικανοποιητική η απάντησή σας ότι συντάσσεται μια μελέτη αλλά δεν έχετε όριο ούτε πότε θα τελειώσει, ούτε πότε μπορεί να προβλεφθεί η αποκατάσταση, αλλά δεν λαμβάνεται και κανένα μέτρο από τη Νομαρχιακή Αυτοδιοίκηση να υπάρχει η ασφαλής μετάβαση των παιδιών από τα Ίλια ή τις Ροβιές στο Λύκειο της Αιδηψού. 
      Το δεύτερο είναι ότι το θέμα αυτό έχει ενταχθεί από το 1994 –πέρασαν τρεις αυτοδιοικήσεις- και ακόμη είναι στο στάδιο της αναγνωριστικής φάσεως της μελέτης της οδού αυτής και επομένως τίποτα δεν γνωρίζουμε. Δεν μας διαβεβαιώνει δε ο κύριος Υπουργός ότι αυτή η αναγνωριστική έχει τύχη της έγκρισης της διεύθυνσης περιβάλλοντος. Αυτό είναι το σημαντικότερο και χαίρομαι που συγκατανεύετε, κύριε Πρόεδρε. 
      Αυτό προσέξτε, κύριε Υπουργέ, δεν έχει τύχει της έγκρισης της διεύθυνσης περιβάλλοντος, ώστε να προχωρήσει μετά την αναγνωριστική η όποια επιλογή στην προμελέτη της οδού και στη συνέχεια στην αναγνωριστική μελέτη. Δηλαδή η Νομαρχιακή Αυτοδιοίκηση επί τρεις περιόδους παίζουν με τον πόνο των κατοίκων. Αυτή είναι μια απαράδεκτη κατάσταση και λυπάμαι αλλά θα πρέπει να προχωρήσει το Υπουργείο στο αντιδημοκρατικό μέτρο να αφαιρέσει την εξουσία αυτή από τη Νομαρχιακή Αυτοδιοίκηση και να αποφασίσει το ίδιο για τη σύνταξη της μελέτης και της κατασκευής.
      Επιτρέψτε μου όμως, κύριε Πρόεδρε, επειδή είναι η τελευταία συνεδρίαση στην οποία λαμβάνω μέρος ως Βουλευτής του Κοινοβουλίου, να πω σχετικά με τον κοινοβουλευτικό έλεγχο ότι ασφαλώς είμαστε ευχαριστημένοι με όσα έγιναν σύμφωνα με τον Κανονισμό, όμως δεν είναι αυτός κοινοβουλευτικός έλεγχος. Ο κοινοβουλευτικός έλεγχος πρέπει να γίνεται με παρουσία όλου του Yπουργικού Συμβουλίου εδώ. Να είναι παρών ο Πρωθυπουργός και οι Υπουργοί και να γίνεται κοινοβουλευτικός έλεγχος. Αυτός λέγεται έλεγχος. 
      Το δεύτερο που έχω να παρατηρήσω και να παρακαλέσω είναι ότι οι δύο πλευρές εκτός του καθ’ αυτό Κοινοβουλίου ένθεν και εκείθεν είναι ακριβώς σημαντικές. Όταν λοιπόν κυβερνά η παράταξη που κατέχει το δεξιόν της Αιθούσης, να είναι δεξιά η Κυβέρνηση. Όταν κυβερνά η παράταξη που κατέχει το αριστερόν της Αιθούσης, να έρχεται αριστερά η Κυβέρνηση. Αυτό είναι το στοιχειώδες. Και να μη λέει η Κυβέρνηση «εσείς η δεξιά», όταν δεξιά είναι η θέση της Κυβέρνησης. 
      Πάντως σας ευχαριστώ για όλες τις υπηρεσίες σας και χαίρομαι για την ευαισθησία του κυρίου Υπουργού ο οποίος ήλθε και απήντησε. Είναι και ένα θέμα αυτό της παρουσίας στις απαντήσεις. Και θα παρακαλέσω τον κύριο Υπουργό και επειδή γνωρίζει και επειδή είναι από περιφέρεια η οποία τον τιμά ιδιαιτέρως -και εύχομαι ελπίζω και συνιστώ να τιμηθεί και αυτήν τη φορά και να είναι ξανά στο Κοινοβούλιο- να φροντίσει για το οδικό δίκτυο της Εύβοιας, η οποία είναι ένας τόπος παραγωγής, διαμονής και γενικότερα ένας τόπος διέλευσης. Να πάτε όπου θέλετε και να κατέβετε όπου θέλετε. Ο Φίλιππος ο Μακεδών είπε ότι, όταν κατέχεις την Εύβοια, κατέχεις όλο το Αιγαίο. Γι’ αυτό και οι Ενετοί το μόνο μέρος που κατείχαν από πλευράς Αιγαίου ήταν η Εύβοια. Μόνο στην Εύβοια υπάρχουν ενετικά μνημεία. 
      Αυτά και μόνο είναι αρκετά, για να σας πείσουμε πόσο σημαντικό είναι, πλην του φυσικού κάλλους που διαθέτει όλος ο νομός, η Εύβοια και η Σκύρος, να ολοκληρωθεί το οδικό δίκτυο του νομού, το οποίο δυστυχώς ακόμα είναι σε κατάσταση πρωτόγονο. Κύριε Πρόεδρε, δεν είναι εγκεκριμένο ούτε ένα μέτρο εθνικής οδού έτοιμο, για να κατασκευαστεί. Όλα βρίσκονται στο στάδιο που ακούσατε το οποίο είναι εντελώς ημιτελές. Η αναγνωριστική μελέτη είναι μια χάραξη. Θα έπρεπε να πάρει και την έγκριση της επιτροπής περιβάλλοντος. 
      Κύριε Πρόεδρε, ευχαριστώ για όλα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, επειδή το έργο το θυμάμαι από την θητεία μου στο ΥΠΕΧΩΔΕ, έχει δίκιο ο κ. Κεδίκογλου ότι το θέμα αυτό έχει «πολυκαιρίσει». 
      Το λόγο έχει ο κύριος Υπουργός. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα ήθελα να ευχαριστήσω τον συνάδελφο για τα καλά του λόγια και να τον ενημερώσω, όπως φάνηκε στην πρωτολογία μου, ότι και τα δύο θέματα που βάζει διερευνούνται από πλευράς ΥΠΕΧΩΔΕ αυτήν τη στιγμή.
      ΒΑΣΙΛΗΣ ΚΕΔΙΚΟΓΛΟΥ: Από πλευράς ΥΠΕΧΩΔΕ ή από τη Νομαρχιακή Αυτοδιοίκηση; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας απάντησα και για τα δύο για το ΥΠΕΧΩΔΕ. Προέχει η ασφάλεια των διακινούμενων. Γι’ αυτό, πριν να οριστικοποιηθεί η μελέτη του φαινομένου των κατολισθήσεων και να αποφασιστεί με τι τρόπο θα μπορέσει να αποκατασταθεί, είναι πολύ επικίνδυνο να κυκλοφορούν. Μόλις οριστικοποιηθεί αυτή η μελέτη, θα μπορέσει να γίνει οριστική αποκατάσταση της βατότητας του συγκεκριμένου τμήματος. 
      ΒΑΣΙΛΗΣ ΚΕΔΙΚΟΓΛΟΥ: Δεν μας δίνετε χρόνο περαίωσης της μελέτης. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και για το άλλο κομμάτι, όπως σας είπα, το θέμα είναι πλέον να δει κανείς τις περιβαλλοντικές επιπτώσεις σε σχέση με το κόστος κατασκευής και να καταλήξει. Αυτό γίνεται αυτήν τη στιγμή και έχει σταλεί, όπως σας είπα, στην Υπηρεσία Περιβάλλοντος, για να εγκριθεί αυτή η μελέτη. 
      ΒΑΣΙΛΗΣ ΚΕΔΙΚΟΓΛΟΥ: Πάντως δεν είναι ικανοποιητική απάντηση. 
      ΠΡΟΕΔΡΕΥΩΝ (Κωνσταντίνος Γείτονας): Είναι δύσκολο. Και εγώ είχα κάνει θητεία στο ΥΠΕΧΩΔΕ και εσείς. Είναι μία δύσκολη περίπτωση αλλά νομίζω ότι μπορούν οι ρυθμοί να είναι ταχύτεροι. 
     Τρίτη είναι η με αριθμό 398/2-2-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Γεωργίας, Οικονομίας και Οικονομικών, σχετικώς με τις προθέσεις της Κυβέρνησης να προχωρήσει σε νομοθετική ρύθμιση για την παραμονή στο δημόσιο του κτήματος Μπαίκερ στο Προκόπι της Εύβοιας. 
      Η επίκαιρη ερώτηση του κ. Σκυλλάκου έχει ως εξής:
      «Στις 4 Φλεβάρη 2004 εκδικάζεται στον Άρειο Πάγο η υπόθεση των σαράντα πέντε χιλιάδων στρεμμάτων του τσιφλικιού Φ.Ν. Μπαίκερ στο Προκόπι της Εύβοιας. Η υπόθεση έχει κερδηθεί από τον Εγγλέζο μεγαλοτσιφλικά στο Πρωτοδικείο Χαλκίδας και στο Εφετείο.
      Η Κυβέρνηση έχει τεράστιες ευθύνες για τη μέχρι σήμερα αρνητική εξέλιξη για την περιοχή και τις οικογένειες των δασεργατών αλλά και για τη χώρα γενικότερα.
      Ερωτώνται οι κύριοι Υπουργοί εάν έστω και τώρα προτίθεται η Κυβέρνηση να προχωρήσει σε νομοθετική ρύθμιση για παραμονή στο δημόσιο της τεράστιας αυτής δασικής έκτασης που είναι πλούσια και σε ορυκτά».
      Θα απαντήσει ο Υφυπουργός Οικονομίας και Οικονομικών κ. Απόστολος Φωτιάδης.
      Ορίστε, κύριε Υφυπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, μιλούμε σήμερα για μια όντως σοβαρή υπόθεση, αυτή του κτήματος Μπαίκερ σαράντα τριών χιλιάδων στρεμμάτων. Μέχρι το έτος 1975 το συγκεκριμένο κτήμα εθεωρείτο ιδιωτικό δάσος. Για πρώτη φορά το 1975 από τις υπηρεσίες του Υπουργείου Γεωργίας καταγράφηκε ως διακατεχόμενο, όμως το 1976 ο Υπουργός Γεωργίας αποδέχθηκε την απόφαση του Συμβουλίου Ιδιοκτησίας Δημοσίων Δασών και θεώρησε με την αποδοχή αυτής της γνωμοδότησης το δάσος ως ιδιωτικό. 
     Η Κυβέρνηση, την οποία μέμφεστε, όταν ήρθε το 1983 ψήφισε ειδική διάταξη νόμου ώστε να δύναται ο Υπουργός Γεωργίας να αναθεωρήσει την προηγούμενη απόφασή του. Κάνοντας χρήση της συγκεκριμένης διάταξης ο Υπουργός Γεωργίας το 1983 προσέφυγε κατά της απόφασης του Πρωτοβάθμιου Συμβουλίου Δημοσίων Δασών. Το δε Δευτεροβάθμιο  Αναθεωρητικό Συμβούλιο Ιδιοκτησίας Δασών χαρακτήρισε κατά πλειοψηφία τη συγκεκριμένη έκταση ως δημόσια έκταση, ως δημόσιο δάσος. Την απόφαση αυτή απεδέχθη, όπως είναι εύλογο, αφού  έγινε με δική του πρωτοβουλία επί Κυβέρνησης ΠΑΣΟΚ, ο Υπουργός Γεωργίας. Έκτοτε είναι εγγεγραμμένο ως δημόσιο δάσος και σαν τέτοιο γίνεται η διαχείρισή του.
     Οι ενδιαφερόμενοι, οι φερόμενοι ως ιδιοκτήτες άσκησαν από το 1983, δηλαδή μετά την απόφαση του Αναθεωρητικού Συμβουλίου Δασών, ενώπιον των πολιτικών δικαστηρίων της περιοχής τις αγωγές τους. Έκτοτε βγήκαν αποφάσεις. Η πρώτη απόφαση κήρυξε το δικαστήριο αναρμόδιο και παρέπεμψε στο αρμόδιο δικαστήριο. Ακολούθησαν δικαστήρια τα οποία είχαν τη συγκεκριμένη έκβαση που εσείς αναφέρατε. 
     Τα συμφέροντα του ελληνικού δημοσίου, όπως είναι γνωστό και πρόσφατα ψηφίσαμε τον Κώδικα του Νομικού Συμβουλίου, τα διαχειρίζεται το Νομικό Συμβούλιο του Κράτους, τα μέλη του οποίου, σύμφωνα με την πρόσφατη Αναθεώρηση του Συντάγματος, έχουν την προστασία και τα δικαιώματα των δικαστών της τακτικής δικαιοσύνης. 
     Επομένως θα έλεγα, κατά τον πλέον πανηγυρικό και κατά τον πλέον ορθό και αποτελεσματικό τρόπο, ότι η ανάθεση της υπεράσπισης συμφερόντων γίνεται εκ του νόμου με απόφαση της Βουλής. Πρόσφατα μάλιστα δώσαμε περισσότερα δικαιώματα στο Νομικό Συμβούλιο και μεγαλύτερη ανεξαρτησία, αυτή των τακτικών δικαστών, ώστε να υπερασπιστούν τη συγκεκριμένη υπόθεση. Από τη συζήτηση που είχαμε με αφορμή την απάντηση σήμερα σ΄ εσάς, έχω πειστεί ότι υπάρχει πραγματικά μια σημαντική νομική προεργασία από την πλευρά του Νομικού Συμβουλίου, ώστε να υπερασπιστεί με κάθε επιμέλεια τη συγκεκριμένη υπόθεση. 
     Το αίτημά σας, ώστε με νομοθετική πρωτοβουλία να αφαιρεθεί η ιδιοκτησία, προσκρούει -το ξέρετε καλύτερα από εμένα- στο άρθρο 17 του Συντάγματος, σύμφωνα με το οποίο δεν μπορεί να αφαιρεθεί η ιδιοκτησία, εάν θεωρηθεί ότι είναι ιδιοκτησία. Εμείς το αρνούμαστε και προς αυτήν την κατεύθυνση κινείται η υπεράσπιση του ελληνικού δημοσίου, όπως εκπροσωπείται από το Νομικό Συμβούλιο. Εμείς ισχυριζόμαστε ότι αυτό είναι δημόσιο δάσος και τέτοιους ισχυρισμούς προβάλλουμε δια των νομικών συμβούλων που θα υπερασπιστούν την υπόθεση στον Άρειο Πάγο.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκυλλάκος.
     ΑΝΤΩΝΗΣ ΣΚΥΛΛΑΚΟΣ: Υπάρχει μία τεράστια περιουσία ενός ξένου τσιφλικά που ουσιαστικά διεκδικεί εδάφη του δημοσίου. Είμαστε στον 21ο αιώνα και με την τακτική που ακολούθησαν όλες οι κυβερνήσεις -και οι κυβερνήσεις του ΠΑΣΟΚ- οδηγούμαστε εκ των πραγμάτων στο να έχουμε τσιφλικά χωρίς χαρτιά,  ούτε καν από την τουρκοκρατία, που θα πάει να κατοχυρώσει μέσω Αρείου Πάγου τα δικαιώματά του σε σαράντα πέντε χιλιάδες στρέμματα δάσους.
      ΒΑΣΙΛΗΣ ΚΕΔΙΚΟΓΛΟΥ: Αυτά είναι ζητήματα της δικαιοσύνης, όχι της Κυβέρνησης.
      ΑΝΤΩΝΗΣ ΣΚΥΛΛΑΚΟΣ: Εμείς θεωρούμε ότι είναι ζητήματα της Κυβέρνησης. Υπάρχουν δύο αποφάσεις του Συμβουλίου της Επικρατείας κατά του Μπαίκερ. Υπήρχαν προσφυγές στο Συμβούλιο της Επικρατείας και των πολιτών και του Μπαίκερ. Κέρδισε η άποψη ότι ανήκουν στο δημόσιο. Υπήρχαν αυτά που λέτε από το Υπουργείο Γεωργίας. Όμως με το να επαφίεσθε στο τι θα βγάλουν τα πολιτικά δικαστήρια ή ο Άρειος Πάγος, οδηγούμαστε μαθηματικά στο να παραμείνει ο Μπαίκερ επί καταπατημένης δασικής έκτασης για όλη του τη ζωή και για τους απογόνους του.
     Να θυμίσω ότι όταν κάναμε την Αναθεώρηση του Συντάγματος υπήρχαν αντιρρήσεις από τη δική μας πλευρά. Διότι εσείς και η Νέα Δημοκρατία κάνατε τέτοιες διατάξεις που να εξασφαλίζονται τα δικαιώματα «εκείνων». Και δεν μιλάμε για τα μικρά οικοπεδάκια και γι’ αυτόν που θέλει να βάλει ένα κεραμίδι για να φτιάξει το σπίτι του. Μιλάμε για τα πολύ μεγάλα συμφέροντα, για τους μεγάλους ιδιοκτήτες. Και οχυρώνεστε τώρα πίσω από το συγκεκριμένο άρθρο για να μας πείτε ότι δεν μπορείτε να κάνετε τίποτα και ότι θα υποστηρίξετε μόνο την υπόθεση στα δικαστήρια.
      Θα χάσει το δημόσιο αυτήν την τεράστια έκταση που είναι και δάσος αξιοποιήσιμο αλλά έχει και ορυκτό πλούτο. Επίσης απ΄ αυτό το δάσος ζουν εκατόν ογδόντα οικογένειες δασεργατών.   
      ΒΑΣΙΛΗΣ ΚΕΔΙΚΟΓΛΟΥ: Περισσότεροι, είναι  διακόσιοι τριάντα.
      ΑΝΤΩΝΗΣ ΣΚΥΛΛΑΚΟΣ: Εγώ για εκατόν ογδόντα ξέρω. 
      Έγινε συνέλευση προχθές στο χωριό, στο Προκόπι. Μαζεύτηκαν οικογένειες, κόσμος και συγγενείς. Δεν πήγε ούτε η Νέα Δημοκρατία ούτε το ΠΑΣΟΚ και έτσι δείχνουν ποια είναι η πολιτική τους βούληση. Πληροφορούμαστε από τους δημοσιογράφους και από τους κατοίκους ότι ο Μπαίκερ φιλοξενεί κάθε τόσο επώνυμα στελέχη και τα ταΐζει. Είναι πράγματα αυτά στον 21ο αιώνα, να χαϊδεύει τον Μπαίκερ και το ΠΑΣΟΚ και η Νέα Δημοκρατία; 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, επειδή έχω μια ιστορία ολόκληρη, ν΄ αναφέρω κάτι. Η δικαιοσύνη να κάνει τη δουλειά της αλλά και η πολιτική εξουσία, πολιτική εξουσία. Να πάρετε το κτήμα και να το δώσετε στους ανθρώπους. Τώρα τι θα κάνετε, αν θα πληρώσετε ή δεν θα πληρώσετε, θα αποζημιώσετε ή όχι, δεν μας ενδιαφέρει. Αυτοί οι διακόσιοι τριάντα άνθρωποι πρέπει να παραμείνουν και ο πλούτος επίσης να παραμείνει στο ελληνικό δημόσιο. 
     Η δικαιοσύνη, λοιπόν, δικαιοσύνη -όπως έγινε και με τους Απριλιανούς- και η πολιτική εξουσία, πολιτική εξουσία. Η πολιτική εξουσία να πάρει τις αποφάσεις της. Να πάρετε τη μεγάλη απόφαση και να υποσχεθείτε τώρα θετικά ότι αποκλείεται να παραμείνει εκεί ο Μπαίκερ. Αν θα πληρώσετε ή όχι, είναι θέμα της δικαιοσύνης. Σεβαστές οι αποφάσεις της δικαιοσύνης. Εγώ το λέω πρώτος.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε συνάδελφε, να επαναλάβω με τον πλέον κατηγορηματικό τρόπο ότι το 1976 η κυβέρνηση της Νέας Δημοκρατίας με την αποδοχή της απόφασης του Συμβουλίου Ιδιοκτησίας Δημοσίων Δασών παραιτήθηκε των δικαιωμάτων του δημοσίου απέναντι στο δάσος, κάτι το οποίο παραγνωρίζετε, αποκρύπτετε γιατί θέλετε να ισοπεδώσετε τα πάντα. 
     Οι κυβερνήσεις του ΠΑΣΟΚ θέσπισαν με ειδική νομοθετική ρύθμιση τη δυνατότητα αναθεώρησης. Αποδέχθηκαν την απόφαση του Αναθεωρητικού Συμβουλίου Ιδιοκτησίας Δασών και κατέγραψαν το δάσος σαν δημόσιο. 
      Απορώ, γιατί βρισκόμαστε σε μια δημοκρατική πολιτεία όπου ο υπέρτατος νόμος είναι το Σύνταγμα το οποίο δεν μπορεί να το παραβιάσει κανείς. Και τώρα μας λέτε ότι φταίνε η Νέα Δημοκρατία και το ΠΑΣΟΚ γιατί ψήφισαν διατάξεις του Συντάγματος. 
      ΒΑΣΙΛΗΣ ΚΕΔΙΚΟΓΛΟΥ: Ο καθένας κάνει τη δουλειά του.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Όποιο και αν είναι το Σύνταγμα, δεν μπορεί να παραβιάζεται. 
     Τρίτη παρατήρηση. Βασική συνταγματική αρχή αποτελεί αυτή της διάκρισης των εξουσιών. Εκατοντάδες αγώνες σ΄ όλα τα δημοκρατικά κράτη έγιναν για να βαδίσουμε στη διάκριση των εξουσιών και σε μια ανεξάρτητη δικαιοσύνη, η οποία θα κρίνει μέσα από τους κανόνες τους δικούς της και τους νόμους που υπάρχουν.
      Επομένως το να μέμφεστε εσείς αποφάσεις…
      ΒΑΣΙΛΗΣ ΚΕΔΙΚΟΓΛΟΥ: Τι θα γίνει με το κτήμα;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών):  Κύριε συνάδελφε, δεν έχουμε ούτε σοσιαλιστική δικτατορία ούτε αστική δικτατορία για να παραβιάζουμε τα συντάγματα.
      Από κει και πέρα σας έχω πει ότι η Κυβέρνηση διά των Υπουργών Γεωργίας έχει κάνει τα πάντα για να προστατεύσει τη συγκεκριμένη ιδιοκτησία. Το 1986 –να σας το θυμίσω, γιατί πιστεύω ότι το ξέρετε- η Νέα Δημοκρατία προχώρησε σε απαλλοτρίωση του κτήματος. Τι σημαίνει απαλλοτρίωση; Άμεση αναγνώριση του δικαιώματος ιδιοκτησίας. Και κύριε Κεδίκογλου, εμείς ως Υπουργείο Οικονομικών δεν μπορούμε την ώρα που είναι σε εκκρεμοδικία η υπόθεση  να αναγνωρίσουμε δικαιώματα ….
      ΒΑΣΙΛΗΣ ΚΕΔΙΚΟΓΛΟΥ: Καμία αντίρρηση…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): ….δικαιώματα του φερόμενου, κατά την άποψή μας ως καταπατητή δημόσιας έκτασης. Αν εκ των προτέρων κάνουμε τη δήλωση αυτή, ότι θα απαλλοτριώσουμε το κτήμα για να το δώσουμε προς κοινή χρήση, σημαίνει ότι και εμείς και εγώ προσωπικά διαπράττουμε το ίδιο λάθος, γιατί με τη δήλωση αυτή που αποτελεί δημόσιο έγγραφο –τα Πρακτικά- ομολογώ ότι είναι ιδιωτικό δάσος, ενώ εμείς χειριζόμαστε το θέμα και τώρα που το συζητάμε και στο δικαστήριο αργότερα λέγοντας ότι είναι δημόσια περιουσία, δημόσιο δάσος. Και έτσι θα το παλέψουμε. Αν  ακολούθως ο Άρειος Πάγος βγάλει οποιαδήποτε απόφασή του, τότε για να μην προδικάσουμε την όποια απόφαση, θα κουβεντιάσουμε για τον καλύτερο τρόπο αξιοποίησης μίας άλλης έκτασης, ιδιωτικής,  αν πει το δικαστήριο, που το απεύχομαι. Και θα κάνει το παν το Νομικό Συμβούλιο ώστε να μη δικαιωθεί ο φερόμενος ως καταπατητής της δημόσιας έκτασης. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δευτέρου κύκλου.
      Πρώτη είναι η με αριθμό 400/2.2.2004 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Δικαιοσύνης, σχετικώς με τους λόγους αποδοχής παραίτησης της Πρωτοδίκου Κωνσταντίνας Μπουρμπούλια κλπ.
      Η επίκαιρη ερώτηση του κυρίου συναδέλφου έχει ως εξής:
      «Ο κύριος Υπουργός Δικαιοσύνης απεδέχθη την παραίτηση της Πρωτοδίκου Κωνσταντίνας  Μπουρμπούλια, γνωστής ανά το πανελλήνιο από τον επιλήψιμο τρόπο με τον οποίο χειρίστηκε πολύκροτες υποθέσεις του Χρηματιστηρίου, μεταξύ των οποίων και την υπόθεση της μετοχής της Ολυμπιακής Τεχνικής, του πασίγνωστου από την αμαρτωλή τροπολογία Πάχτα κ. Στέγγου, μολονότι μπορούσε να μην τη δεχθεί, σύμφωνα με τον Κώδικα Καταστάσεως Δικαστικών Λειτουργών, καθώς εκκρεμούσαν εις βάρος της βαρύτατες πειθαρχικές και ποινικές κατηγορίες.
      Η αποδοχή αυτή συνιστά ευνοϊκή για την εν λόγω ανακρίτρια ενέργεια, διότι αφ’ ενός μεν κατέστησε άνευ αντικειμένου την εκκρεμούσα πειθαρχική διαδικασία, αφ’ ετέρου δε τη διευκόλυνε να διορισθεί αμέσως δικηγόρος.
      Κατόπιν των ανωτέρω ερωτάται ο κύριος Υπουργός:
      Ποιοι λόγοι τον ώθησαν να ασκήσει τη διακριτική του ευχέρεια υπερ της επιόρκου ανακρίτριας, αποδεχόμενος την παραίτησή της;»
      Ο Υπουργός Δικαιοσύνης κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ο συνάδελφος κ. Ανδρεουλάκος είχε καταθέσει ερώτηση με το ίδιο αντικείμενο στις 11 Σεπτεμβρίου 2003 μαζί με τον κ. Γιαννόπουλο. Είχα απαντήσει τότε γραπτά τα εξής: «Σας γνωρίζω ότι η διακριτική ευχέρεια που παρέχεται από το νόμο για την αποδοχή παραιτήσεως δικαστικού λειτουργού από τον Υπουργό Δικαιοσύνης ασκήθηκε με δεδομένο ότι η αποδοχή παραιτήσεως δικαστικού λειτουργού δεν επηρεάζει ούτε την πειθαρχική ούτε την ποινική διαδικασία, οι οποίες εξελίσσονται κανονικά».
      Κατέληγα λέγοντας: «Η πρακτική αυτή έχει ακολουθηθεί και κατά το παρελθόν».
      Την κ. Μπουρμπούλια ούτε κατ’ όψιν την γνωρίζω ούτε την έχω γνωρίσει ποτέ. Αλλά είχα ψάξει και είχα βρει στα αρχεία του Υπουργείου Δικαιοσύνης ότι και σ΄ άλλες περιπτώσεις, όπου εκκρεμούσαν πειθαρχικές ή ποινικές διαδικασίες σε βάρος δικαστικών λειτουργών που είχαν υποβάλει την παραίτησή τους, η παραίτηση αυτή είχε γίνει αποδεκτή.
      Τι λέει το άρθρο 58 του Κώδικα Οργανισμού Δικαστηρίων και Κατάστασης Δικαστικών Λειτουργών; Είναι ο ν.1756/1988. Λέει ότι ο δικαστικός λειτουργός έχει το δικαίωμα  να παραιτηθεί εγγράφως. Η αποδοχή της παραίτησης πρέπει να γίνει μέσα σ΄ ένα μήνα από την υποβολή της. Δεν είναι υποχρεωτική για τον Υπουργό Δικαιοσύνης η αποδοχή της παραίτησης και δεν έχει εφαρμογή η παράγραφος 5, αν κατά τον χρόνο υποβολής της παραίτησης είναι εκκρεμής σε βάρος του παραιτούμενου ποινική δίωξη για κακούργημα ή πλημμέλημα από τα αναγραφόμενα  στο άρθρο 37 παράγραφος 1 περίπτωση ε΄ ή πειθαρχική δίωξη.
      Είδα ότι και στο παρελθόν οι Υπουργοί Δικαιοσύνης έκαναν αποδεκτές τις παραιτήσεις, ασκούσαν αυτήν τη διακριτική ευχέρεια για τον ίδιο ακριβώς λόγο, γιατί δεν επηρεάζεται ούτε η πειθαρχική ούτε η ποινική διαδικασία.
      Ενόψει του ότι κατά της εν λόγω δικαστικής λειτουργού εκκρεμούν ποινικές διώξεις, εκ των οποίων η πρώτη παραμένει στο στάδιο της ανάκρισης ενώ η δεύτερη εκκρεμεί ενώπιον του Συμβουλίου Εφετών για έκδοση βουλεύματος και του ότι η οριστική περάτωση των σε βάρος της εν λόγω δικαστικής λειτουργού διαδικασιών -ιδίως της πειθαρχικής- θα απαιτήσει αρκετό χρόνο, πιθανόν και αρκετά έτη, απεδέχθην την παραίτησή της.
      Αυτό δεν σημαίνει σε καμία περίπτωση ότι τίθεται θέμα ευνοϊκής της μεταχείρισης. Επαναλαμβάνω ότι όλα τα προηγούμενα χρόνια και επί άλλων κυβερνήσεων η ίδια πρακτική ηκολουθείτο λόγω του μη επηρεασμού των διαδικασιών των ποινικών ή πειθαρχικών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχω μερικά ερωτήματα κύριε Πρόεδρε. Γιατί όλες οι πρωτότυπες και σοβαρές ποινικές υποθέσεις του Χρηματιστηρίου ανατέθηκαν στην κ. Μπουρμπούλια, τελευταία του διαγωνισμού της. 
     Δεύτερον, γιατί μετά την ανάκριση η επεξεργασία των υποθέσεων αυτών ανετέθη σε εισαγγελικό λειτουργό, στάσιμο, για να κάνει πρόταση; και έκανε προτάσεις απαλλακτικές στο δικαστικό συμβούλιο. Γιατί δεν ασκήθηκαν εφέσεις από τον τότε προϊστάμενο της Εισαγγελίας Πρωτοδικών Αθηνών και έχουμε όλα τα βουλεύματα του πρώτου βαθμού που έγιναν αμετάκλητα; Γιατί δεν ασκήθηκε έφεση; Και γιατί, κύριε Υπουργέ, ασκήσατε αυτήν τη διακριτική ευχέρεια που σας έδινε ο νόμος υπέρ μιας επιόρκου ανακρίτριας και όχι υπέρ του κύρους της δικαιοσύνης για μια υπόθεση που κόστισε στον ελληνικό λαό, σε εκατοντάδες χιλιάδες μικροεπενδυτές, 32 τρισεκατομμύρια δραχμές; Για μία ανακρίτρια η οποία ομολόγησε ότι είχε ερωτικές σχέσεις με το δικηγόρο των κατηγορουμένων, που ουσιαστικά αντί να δηλώσει αυτοεξαίρεση -ως είχε υποχρέωση- διεξήγαγε από κοινού με τον εραστή δικηγόρο των κατηγορουμένων την ανάκριση; Μια ανακρίτρια η οποία κατηγορείται για δωροληψία και για παράβαση του νόμου περί του «πόθεν έσχες». Μία ανακρίτρια η οποία αγόρασε από το συγκρότημα Στέγγου γνωστού για την αμαρτωλή τροπολογία Πάχτα διαμέρισμα στα βόρεια προάστια. 
      Γιατί, λοιπόν, υπέρ αυτής της ανακρίτριας για μία τέτοια κολοσσιαίας κοινωνικής σημασίας και εντόνου κοινωνικής απαξίας υπόθεση που ταλαιπώρησε τόσες χιλιάδες κόσμου, δεν κάνατε την παρέμβασή σας υπέρ του κύρους της δικαιοσύνης αλλά υπέρ της αμαρτωλής ανακρίτριας που αποτελεί μαύρη σελίδα για τη δικαιοσύνη; 
      Μετά ξέρετε, κύριε Υπουργέ, ποια ήταν η πρεμούρα για να εκδοθεί προεδρικό διάταγμα με πρότασή σας στο Ρίο, μεσούντος του καλοκαιριού, 26 Αυγούστου 2003, το έχω μπροστά μου και θα το καταθέσω στα Πρακτικά και δημοσιεύτηκε μετά 3 μέρες, 29 Αυγούστου 2003. Και προσεκομίσθη, κύριε Πρόεδρε στις 15 Σεπτεμβρίου στο ανώτατο δικαστικό συμβούλιο που εκλήθη να αποφανθεί επί του ερωτήματος του Υπουργού, να τεθεί εκποδών του δικαστικού σώματος με προσωρινή αργία και το προσεκόμισε και είπε το ανώτατο δικαστικό συμβούλιο σ΄ εκείνη την πειθαρχική δίκη ότι είναι άνευ αντικειμένου και δεν απεφάνθη. 
      Κύριε Υπουργέ, με το να της δώσετε τη δυνατότητα να παραιτηθεί και να αποδεχθείτε την παραίτησή της, της δώσατε την ευχέρεια να διοριστεί δικηγόρος. Ενώ εάν κατεδικάζετο είτε ποινικά είτε πειθαρχικά δεν θα διοριζόταν δικηγόρος και εκκρεμεί ο φάκελός της για να διοριστεί δικηγόρος στο Υπουργείο σας από το Νοέμβριο. Βέβαια καλά κάνατε και δεν τελειώσατε το θέμα και προφανώς το κάνατε επειδή εκκρεμούν οι ερωτήσεις μου. 
      Δώστε, λοιπόν, απάντηση για το τι σας συνέδεε και εσάς και το κόμμα σας και την Κυβέρνηση με την επίορκο αυτή ανακρίτρια η οποία εχειρίσθη με επιλήψιμο τρόπο όλες τις υποθέσεις του Χρηματιστηρίου και αφήστε αυτά, ότι ακολουθήθηκε η πρακτική. Ακολουθήθηκε σε ασήμαντες υποθέσεις αλλά σ’ αυτήν την κολοσσιαίας σημασίας υπόθεση για το έγκλημα του Χρηματιστηρίου, εάν σεβόσασταν την ιδιότητά σας ότι είστε Υπουργός Δικαιοσύνης δεν έπρεπε να αποφασίσετε υπέρ της αποδοχής της παραιτήσεως. 
      Ξέρετε, κύριε Υπουργέ, ότι ο πρόεδρος της εταιρείας δολοφόνων, ο δικηγόρος Παπαδόπουλος έκανε δέκα χρόνια να διαγραφεί από το Δικηγορικό Σύλλογο; Θα διοριστεί δικηγόρος και μετά χρειάζονται δέκα χρόνια να διαγραφεί από το Δικηγορικό Σύλλογο. Γιατί αυτή η εύνοια; Σας ερωτώ να απαντήσετε και να αφήσετε τις υπεκφυγές. 
      (Στο σημείο αυτό ο Βουλευτής κ. Απόστολος Ανδρεουλάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός  Δικαιοσύνης) : Κύριε Πρόεδρε, όχι μόνο το περιεχόμενο των όσων λέει αλλά και ο τρόπος με τον οποίο λέει αυτά που λέει ο κ. Ανδρεουλάκος, φανερώνουν τη φιλοσοφία που έχει για τη δικαιοσύνη. 
     Τι με ρωτάτε, κύριε Ανδρεουλάκο; Ερωτάτε τον Υπουργό Δικαιοσύνης για διαδικασίες που είναι αποκλειστική αρμοδιότητα της δικαιοσύνης; Ρωτάτε γιατί εδόθησαν από τους αρμοδίους εισαγγελείς στον α΄ ή β΄ ανακριτή υποθέσεις και γιατί εξεδόθησαν τα α΄ ή β΄ βουλεύματα;
      Είναι σοβαρά αυτά που λέτε; Αυτή, λοιπόν, είναι η φιλοσοφία σας περί σεβασμού της συνταγματικά κατοχυρωμένης ανεξαρτησίας της δικαιοσύνης; Αυτή είναι η φιλοσοφία σας, κύριε Ανδρεουλάκο; Υπάρχει ένα Σύνταγμα που εκτιμώ ότι έχει κατοχυρώσει κατά τον καλύτερο τρόπο στον κόσμο την ανεξαρτησία της δικαιοσύνης. 
      Πολλές φορές και εσείς και άλλοι συνάδελφοι από την Αξιωματική Αντιπολίτευση κόπτεστε περί της αναγκαιότητας της προστασίας της ανεξαρτησίας και έτσι πρέπει να είναι. Σήμερα, όμως, αποκαλύπτεστε δεδομένου ότι ρωτάτε τον Υπουργό γιατί πήρε την υπόθεση εκείνος ή άλλος εισαγγελέας. Ο Υπουργός μοιράζει τις υποθέσεις; Ο Υπουργός αναθέτει τις υποθέσεις; Ο Υπουργός ορίζει τους ανακριτές; Ο Υπουργός καθορίζει τις αποφάσεις των δικαστικών συμβουλίων; Θα έπρεπε εσείς τουλάχιστον ως δικηγόρος να τα ξέρετε αυτά! 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Τι κάνατε; 
       ΦΙΛΙΠΠΟΣ ΠΕΤΣΑΛΝΙΚΟΣ ( Υπουργός Δικαιοσύνης): Επίσης, θα πρέπει να ξέρετε τι ακριβώς ορίζει ο νόμος περί των πειθαρχικών διαδικασιών των δικαστικών λειτουργών. 
      Θα σας διαβάσω τι λέει το άρθρο 94 του Κώδικα Οργανισμού Δικαστηρίων και Κατάστασης Δικαστικών Λειτουργών, στον οποίο αναφέρθηκα νωρίτερα: «Η πειθαρχική ευθύνη του δικαστικού λειτουργού αρχίζει από την αποδοχή του διορισμού του και λήγει με τη λύση της υπηρεσιακής σχέσης. 
      Η πειθαρχική δίκη που άρχισε πριν από τη λύση της υπηρεσιακής σχέσης συνεχίζεται έως ότου εκδοθεί αμετάκλητη απόφαση, εκτός εάν ο δικαστικός λειτουργός απεβίωσε». Αυτό ακριβώς εννοούσα όταν σας απαντούσα και το Σεπτέμβριο γραπτά στην ερώτησή σας. Ότι δεν επηρεάζεται ούτε η ποινική διαδικασία ούτε η πειθαρχική διαδικασία και ότι ο Υπουργός Δικαιοσύνης ενός κράτος δικαίου δεν εκδίδει αποφάσεις επί οποιασδήποτε υπόθεσης και επί οποιασδήποτε ποινικής ή πειθαρχικής εκκρεμούς απόφασης αλλά εσείς, με τις δικές σας τοποθετήσεις, δείχνετε και αποδεικνύετε εάν σέβεστε και σε ποιο βαθμό σέβεστε την ανεξαρτησία της δικαιοσύνης, των δικαστικών συμβουλίων και των αρμοδίων οργάνων της ανεξάρτητης ελληνικής δικαιοσύνης.    
      Επίσης προσπαθείτε να δημιουργήσετε και μια άλλη εντύπωση, δηλαδή ότι ξέρετε τι ρόλο παίζει αυτό σε σχέση με το ότι είχαν ανατεθεί στην κ. Μπουρμπούλια από τους προϊσταμένους της οι διερευνήσεις διαφόρων υποθέσεων, μεταξύ των οποίων και η υπόθεση της επιχείρησης Στέγγου. 
      Δεδομένου ότι ρώτησα τι γίνεται και μ΄ αυτήν την περίπτωση, θα ήθελα να σας γνωστοποιήσω το εξής: Η ποινική δικογραφία που αφορά τη συγκεκριμένη περίπτωση είναι εκκρεμής ενώπιον του 19ου τακτικού ανακριτή και η ανάκριση είναι σε πλήρη εξέλιξη. Η δικαιοσύνη είναι αυτή που απρόσκοπτα θα επιτελέσει το έργο της. 
      Θα κλείσω, με μία τελευταία φράση. Βρισκόμαστε σε προεκλογική περίοδο. Ας φροντίσουμε, λοιπόν, όλοι να μην εμπλέκουμε τη δικαιοσύνη σε μικροκομματικές επιδιώξεις, όπως το κάνετε εσείς, περιφερόμενοι τις προηγούμενες μέρες σε διάφορα κανάλια και λέγοντας διάφορες ανακρίβειες. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Γιατί την ευνοήσατε; Γιατί υπεκφεύγετε; 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σταματήστε να λέτε ψέματα! 
      ΒΑΣΙΛΗΣ ΚΕΔΙΚΟΓΛΟΥ: Ξεχνάτε τι έκανε ο εντιμότατος κύριος Πρωθυπουργός τις παραμονές των ανακρίσεων με τον Εισαγγελέα του Αρείου Πάγου για το ατύχημα του Σάμινα; 
      ΠΡΟΕΔΡΕΥΩΝ (Κωνσταντίνος  Γείτονας): Η δεύτερη, με αριθμό 399/2-2-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με το διορισμό εκπαιδευτικών στα σχολεία, την καταβολή των δεδουλευμένων στους ωρομισθίους κλπ. δεν θα συζητηθεί λόγω κωλύματος του ερωτωμένου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Υγείας και Πρόνοιας: «Πρωτοβάθμια φροντίδα υγείας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους με τις τροπολογίες. 
      Υπενθυμίζω στους κυρίους συναδέλφους ότι υπάρχουν δύο εμπρόθεσμες τροπολογίες Βουλευτών και μία εκπρόθεσμη. 
      Η Διάσκεψη των Προέδρων αποφάσισε να διατεθεί συνολικός χρόνος επτά ωρών, πέντε ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Πριν δώσω το λόγο στην εισηγήτρια, θέλω να σας ανακοινώσω ότι ορίζεται ως Κοινοβουλευτικός Εκπρόσωπος από τη Νέα Δημοκρατία ο Βουλευτής Α΄ Αθήνας κ. Νικήτας Κακλαμάνης, από το Κομμουνιστικό Κόμμα Ελλάδας ο Βουλευτής και Ε΄ Αντιπρόεδρος της Βουλής κ. Παναγιώτης Κοσιώνης και από το Συνασπισμό της Αριστεράς των Κινημάτων και της Οικολογίας η Βουλευτής κ. Ιωάννα Στεργίου. 
      Κύριε Υπουργέ, μου έχετε δώσει ορισμένες νομοτεχνικές διορθώσεις και βελτιώσεις. Θέλετε να πείτε κάτι επ’ αυτών; 
      ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Είναι ένας πίνακας προσθηκών και διορθώσεων στο σχέδιο νόμου. 
      ΠΡΟΕΔΡΕΥΩΝ (Κωνσταντίνος Γείτονας): Είναι με βάση τη συζήτηση που έγινε. 
      ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Μάλιστα. 
      Στην περίπτωση (β) της παραγράφου 1 του άρθρου 2…
      ΠΡΟΕΔΡΕΥΩΝ (Κωνσταντίνος Γείτονας): Δεν χρειάζεται να τις διαβάσετε. Να τις διανείμετε στους κυρίους συναδέλφους και να καταχωρισθούν στα Πρακτικά. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Φραστικές είναι ως επί το πλείστον. 
      ΠΡΟΕΔΡΕΥΩΝ (Κωνσταντίνος Γείτονας): Κυρίως από ό,τι βλέπω και εγώ είναι φραστικές. Εν πάση περιπτώσει, αν είναι κάποια κριθεί ως προσθήκη, είναι στην κρίση των κομμάτων αν θα συζητηθεί αλλά νομίζω ότι είναι όλες φραστικές και νομοτεχνικές διορθώσεις. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τις καταθέτω για τα Πρακτικά. 
     (Στο σημείο αυτό ο Υπουργός Υγείας και Πρόνοιας κ. Κωνσταντίνος Στεφανής καταθέτει για τα Πρακτικά τις προαναφερθείσες προσθήκες και διορθώσεις οι οποίες έχουν ως εξής: 
     «Πίνακας προσθηκών και διορθώσεων στο σχέδιο νόμου «Πρωτοβάθμια Φροντίδα Υγείας»:
1. Στην περίπτωση (β) της παραγράφου 1 του άρθρου 2, μετά τη λέξη «Ασφάλισης» προστίθεται «(Ο.Κ.Α.)»
2. Στην παράγραφο 2 του άρθρου 2, οι λέξεις «13 και» αντικαθίσταται με «12 έως». Στην ίδια παράγραφο, μετά τη λέξη «νόμου» προστίθεται η φράση «και, μέσα σε έξι μήνες από την έκδοση της κοινής υπουργικής απόφασης της παρ.3 του άρθρου 4 του νόμου αυτού, οφείλουν να προσαρμοστούν στους όρους, προϋποθέσεις και λοιπές ρυθμίσεις της απόφασης αυτής».
3. Στην παράγραφο 1 του άρθρου 3 (σειρά 2η) διαγράφεται η λέξη «τους»
4. Στην παράγραφο 2 του άρθρου 3, η φράση «υποστήριξης. Η» αναδιατυπώνεται «υποστήριξης, μετά από». Στην ίδια παράγραφο (σειρά 4η) μετά τη λέξη «και» διαγράφεται το «η». Στην 5η σειρά, η λέξη «διενεργείται» αντικαθίσταται με «, που διενεργούνται» και μετά τα αρχικά «Πε.Σ.Υ.Π» προστίθεται η φράση «και εγκρίνονται από τα οικεία Διοικητικά Συμβούλια τους».
5. Στην παράγραφο 3 του άρθρου 3, μετά τη λέξη «τοπικών» προστίθεται «και γεωγραφικών». Η φράση «και των παρεχομένων οικονομικών δυνατοτήτων» διαγράφεται.
6. Στον τίτλο του άρθρου 5, μετά τη λέξη «Υγείας» προστίθενται τα αρχικά «Ο.Κ.Α.». Στην παράγραφο 1 του ιδίου άρθρου, μετά τη λέξη «Υγείας» προστίθενται τα αρχικά «Ο.Κ.Α.». 
7. Τα αρχικά «Π.Φ.Υ» στο άρθρο 6 και στο άρθρο 8 αντικαθίστανται με «Πρωτοβάθμιας Φροντίδας Υγείας».
8. Στην παράγραφο 1 του άρθρου 6, οι λέξεις «πρωτοβάθμια φροντίδα υγείας» τίθενται «Πρωτοβάθμια Φροντίδα Υγείας».
9. Στην 1η σειρά της παρ.4 του άρθρου 6 μετά τη λέξη «άμισθα» τίθεται κόμμα («,») και διαγράφεται η επόμενη λέξη «και». Στη 2η σειρά της ίδιας παραγράφου, η λέξη «ενώ» αντικαθίσταται με «και».
10. Στην 1η σειρά της παρ.4 του άρθρου 7 οι λέξεις «Ασφαλιστικός Οργανισμός» τίθενται «ασφαλιστικός οργανισμός».
11. Στην περίπτωση (β) της παρ.8 του άρθρου 7 η λέξη «τα» αντικαθίστανται με «το».
12. Στην παράγραφο 9 του άρθρου 7 (8η σειρά), μετά τη λέξη «Πρόνοιας» διαγράφεται η λέξη «και».
13. Στην παράγραφο 1 του άρθρου 8 η φράση «και λειτουργούν ως νοσηλευτές ΠΦΥ» διαγράφεται.
14. Στην παράγραφο 2 του άρθρου 8, η λέξη «αυτοί» διαγράφεται.
15. Στην παράγραφο 3 του άρθρου 8, η λέξη «νοσηλευτικές» διαγράφεται.
16. Στην παράγραφο 3 του άρθρου 9, η λέξη «ή» διαγράφεται.
17. Στην παράγραφο 1 του άρθρου 10, η περίπτωση (γ) διαγράφεται. Η περίπτωση (δ) γίνεται περίπτωση (γ) και αναδιατυπώνεται ως ακολούθως: «γ. Οι καθ’ ύλην αρμόδιοι επαγγελματίες υγείας της μονάδας παροχής υπηρεσιών υγείας στο σύνολο των πληροφοριών του πολίτη στον οποίο παρέχει τις υπηρεσίες αυτές».
18. Στην παράγραφο 2 του άρθρου 10, οι λέξεις «εξουσιοδότηση για την» διαγράφονται. Στην 4η σειρά της ίδιας παραγράφου, μετά τη λέξη «δίνεται» προστίθεται «με εξουσιοδότηση».
19. Η παράγραφος 3 του άρθρου 10 διαγράφεται και η παράγραφος 4 επαναριθμείται 3.
20. Στο άρθρο 12, ο αριθμός «15» αντικαθίσταται με «13».
21. Στο άρθρο 14, ο αριθμός «14» αντικαθίσταται με «12».»
     ΠΡΟΕΔΡΕΥΩΝ (Κωνσταντίνος Γείτονας): Υπενθυμίζω ότι η συζήτηση είναι ενιαία, επομένως συζητούνται και οι τροπολογίες. 
     ΒΑΣΙΛΗΣ ΚΕΔΙΚΟΓΛΟΥ: Ποιες κάνει δεκτές ο κύριος Υπουργός; 
     ΠΡΟΕΔΡΕΥΩΝ (Κωνσταντίνος Γείτονας): Είναι δύο εμπρόθεσμες. 
     Κύριε Υπουργέ, θα κάνετε δεκτή κάποια από τις εμπρόθεσμες τροπολογίες των κυρίων Βουλευτών; 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, θέλω να κάνω μία δήλωση, ότι δεν θα γίνει καμία τροπολογία δεκτή, ούτε από την πλευρά του Υπουργού ούτε από την πλευρά των κυρίων Βουλευτών. 
     ΠΡΟΕΔΡΕΥΩΝ (Κωνσταντίνος Γείτονας): Πάντως υπενθυμίζω στους συναδέλφους ότι οι εμπρόθεσμες τροπολογίες συζητούνται. Ανεξάρτητα αν τις κάνει δεκτές ο κύριος Υπουργός, οι συνάδελφοι μπορούν να αναφερθούν σ’ αυτές. 
     Η εισηγήτρια του ΠΑΣΟΚ κ. Σπυράκη έχει το λόγο. 
     Θα υπάρξει κάποια ανοχή από το Προεδρείο για τους εισηγητές. 
     ΧΡΙΣΤΙΝΑ ΣΠΥΡΑΚΗ: Κύριε Πρόεδρε, κυρία και κύριοι συνάδελφοι, σήμερα εισηγούμαι χωρίς επιφυλάξεις την ψήφιση του νομοσχεδίου που κατέθεσε το Υπουργείο Υγείας και Πρόνοιας, σχετικά με το πρόγραμμα της πρωτοβάθμιας φροντίδας υγείας. 
     Πριν δικαιολογήσω τη θετική μου εισήγηση, θα μου επιτρέψετε μια μικρή αναδρομή στην εξέλιξη της πρωτοβάθμιας φροντίδας υγείας. Την κρίνω απαραίτητη για την ενημέρωση κυρίως των πολιτών που πιθανόν μας παρακολουθούν αλλά επίσης και διότι πιστεύω ότι βοηθάει και στην κατανόηση του νομοσχεδίου και απαντάει στην κριτική γιατί ένα τόσο σημαντικό νομοσχέδιο κατατίθεται στο τέλος της βουλευτικής περιόδου. 
     Η πρωτοβάθμια φροντίδα υγείας με την έννοια της εξωνοσοκομειακής περίθαλψης δεν είναι καινοτομία. Έχει ιστορικές ρίζες στον 6ο π.Χ. αιώνα, στην Αθηναϊκή Δημοκρατία. Την περίοδο αυτή οι σημερινοί προσωπικοί, οικογενειακοί γιατροί ονομάζονταν «δημοσιεύοντες» και προσέφεραν αντί πάγιας αντιμισθίας υπηρεσίες σε απόρους, σε δημόσια ιατρεία ή στο σπίτι των αρρώστων. Η πρακτική αυτή υιοθετήθηκε από τους Ρωμαίους και διατηρήθηκε και στο Βυζάντιο. 
     Στην Ευρώπη οι πρώτες ανεξάρτητες εξωνοσοκομειακές μονάδες εμφανίζονται στις αρχές του 18ου αιώνα στη Γαλλία και στην Αγγλία. Στην απελευθερωμένη Ελλάδα, μέχρι και τις πρώτες δεκαετίες του 20ου αιώνα, οι προσπάθειες εστιάζουν στην αντιμετώπιση προβλημάτων που επιβάλλουν οι κοινωνικές ανάγκες, όπως η περίθαλψη των απόρων και των προσφύγων στις αγροτικές περιοχές και η λειτουργία ιδιαίτερα στα αστικά κέντρα ειδικών ιατρείων για τα μεταδιδόμενα νοσήματα, όπως η φυματίωση, η ελονοσία, τα αφροδίσια. 
     Οι νομοθετικές προβλέψεις της εποχής του μεσοπολέμου, αν και αρκετά σημαντικές για την πρωτοβάθμια φροντίδα υγείας, δεν υλοποιούνται είτε διότι λείπουν οι πόροι είτε διότι η δραματική για τη χώρα περίοδος του Β΄ Παγκόσμιου Πολέμου και του Εμφύλιου και αυτή που ακολουθεί, έχει άλλες προτεραιότητες. Από το 1953 μέχρι το 1983 οι προσπάθειες για την οργάνωση της πρωτοβάθμιας φροντίδας υγείας γίνονται αλλά τα αποτελέσματα είναι πενιχρά. 
     Ένα αίτιο είναι ότι λείπει η υποδομή σε επάρκεια και σε ποιότητα, λείπουν οι γιατροί οι εκπαιδευμένοι στη γενική ιατρική. Υπάρχει έλλειψη του κατάλληλα εκπαιδευμένου νοσηλευτικού προσωπικού. Υπάρχει έλλειψη συγκεκριμένου προγράμματος για την εκπαίδευση και μια ευκαιριακή αντιμετώπιση της συνεχιζόμενης εκπαίδευσης. Αλλά κυρίως, υπάρχει μια άνιση κατανομή των υπηρεσιών και του στελεχιακού δυναμικού σε βάρος της επαρχίας. 
      Εν τω μεταξύ, από τη δεκαετία του 1950 και μετά, στον αναπτυγμένο κόσμο η ιατρική κυριαρχείται από εξειδικεύσεις και από ραγδαίες εξελίξεις της βιοϊατρικής τεχνολογίας. Αναπόφευκτα το γεγονός αυτό επιβάλλει την επικράτηση της νοσοκομειακής ιατρικοκεντρικής ιατρικής και ακολουθεί η κρίση των συστημάτων υγείας τη δεκαετία του ’70. 
      Για την αντιμετώπισή τους συγκαλείται η συνδιάσκεψη της ΑΛΜΑ-ΑΤΕ, η οποία αναδεικνύει νέες προοπτικές για την οργάνωση και την ανάπτυξη των πρωτοβάθμιων υπηρεσιών υγείας και αναδύονται τρεις τάσεις που αφορούν την πρωτοβάθμια φροντίδα υγείας. 
      Η μία τάση είναι η αναβάθμιση του γενικού γιατρού, που ήταν υποβαθμισμένος επιστημονικά και κοινωνικά την προηγούμενη περίοδο. 
      Η δεύτερη τάση είναι η μετακίνηση του ενδιαφέροντος από την ασθένεια στην υγεία συνολικά, μία υγεία η οποία διαμορφώνεται από τον οικονομικό, τον κοινωνικό, τον περιβαλλοντικό και αρκετές φορές και θρησκευτικό χώρο στον οποίο αναπτύσσεται ο πολίτης. 
      Μία τρίτη τάση είναι η μετατόπιση του κέντρου βάρους από τους προμηθευτές υπηρεσιών υγείας, από τους γιατρούς, τους νοσηλευτές κτλ. στο χρήστη των υπηρεσιών, στον πολίτη που δέχεται αυτές τις υπηρεσίες. Μετατίθεται το κέντρο βάρους από το νοσοκομείο, στην κοινότητα, στην οικογένεια, στο άτομο. 
      Το ΠΑΣΟΚ, ως αντιπολίτευση την περίοδο εκείνη, έτεινε ευήκοον ους και στις νέες τάσεις, οι οποίες θα πρέπει να τονιστεί ότι συμπλέουν με τις κατευθύνσεις του Παγκόσμιου Οργανισμού Υγείας. Έτσι είναι έτοιμο να θεσπίσει το ν. 1397/1983 και να υλοποιήσει στη συνέχεια μια σειρά καινοτόμων δράσεων για την πρωτοβάθμια φροντίδα. 
      Κατ’ αρχάς προγραμματίζει, εγκαθιστά και λειτουργεί κέντρα υγείας, τα οποία υπάγονται στα νομαρχιακά νοσοκομεία και με τα οποία συνδέονται τα αγροτικά ή τα περιφερειακά ιατρεία, έτσι ώστε να λειτουργήσει άλλοτε επιτυχώς και άλλοτε ανεπιτυχώς η ιεράρχηση των υπηρεσιών προς τον πολίτη. 
      Επίσης δίνει μια προτεραιότητα ανάπτυξης αυτών των κέντρων στις μη αστικές περιοχές. Σημαντικές επεμβάσεις είναι ότι καθιερώνει τους τομείς της κοινωνικής ιατρικής στα νοσοκομεία και θεσμοθετεί ειδικότητες της γενικής ιατρικής, της κοινωνικής ιατρικής και της ιατρικής εργασίας, που είναι ειδικότητες απαραίτητες να στελεχώσουν την πρωτοβάθμια φροντίδα υγείας. Συγχρόνως στηρίζει κάθε προσπάθεια των ασφαλιστικών οργανισμών στις αστικές περιοχές για την ανάπτυξη πολυϊατρείων. 
      Τα τελευταία χρόνια, επί κυβερνήσεων του κ. Σημίτη, εμπλουτίζονται σε στελεχιακό δυναμικό με τεχνολογικό εξοπλισμό και με συστήματα και πιλοτικά προγράμματα για την αντιμετώπιση της ταλαιπωρίας των ασφαλισμένων. 
      Επίσης, στην προηγούμενη Κυβέρνηση Σημίτη με το ν. 2519/1997 του κ. Γείτονα νομοθετούνται προβλέψεις για τη λειτουργία δικτύων υπηρεσιών πρωτοβάθμιας φροντίδας υγείας, τα οποία δεν υλοποιούνται από το γεγονός και μόνο ότι κρίνεται αναγκαία η ύπαρξη διοικητικής υποδομής υγείας στις γεωγραφικές περιφέρειες, η οποία θα αναλάβει το συντονισμό αυτής της λειτουργίας. 
      Την αναγκαιότητα αυτή υιοθέτησε η τωρινή Κυβέρνηση Σημίτη στις εξαγγελίες της για τη μεταρρύθμιση «Υγεία για τον Πολίτη 2000-2006» και κατόρθωσε με μια σειρά νομοθετικών μέτρων σε μικρό κατ’ αντιστοιχία χρονικό διάστημα, με Υπουργούς αρχικά τον κ. Παπαδόπουλο και στη συνέχεια τον ακαδημαϊκό κ. Στεφανή, να υλοποιήσει και την αποκέντρωση του συστήματος με τη δημιουργία των ΠεΣΥΠ, αλλά και την ένταξη στα ΠεΣΥΠ όχι μόνο των νοσοκομείων, αλλά και των υποδομών πρωτοβάθμιας φροντίδας υγείας του ΕΣΥ, των προνοιακών υποδομών και των δραστηριοτήτων της δημόσιας υγείας. 
      Δημιουργήθηκε έτσι και μετά από νομοθετικές διορθώσεις δυσλειτουργιών και στέριωσε ένα σύστημα προαπαιτούμενο, για να λειτουργήσει ενοποιητικά και υλιστικά η φροντίδα υγείας και περίθαλψης για τον πολίτη, όπου υπάρχει μια συνεχής έκφραση της αντίληψης ότι υγεία και ασθένεια δεν είναι ξεκομμένη από τους κοινωνικούς παράγοντες. 
      Αυτό το έδαφος το προετοίμασαν οι κυβερνήσεις ΠΑΣΟΚ, παρά τις αντιθέσεις και τις αντιδράσεις, για να μπορέσει να κατατεθεί και να συζητηθεί το παρόν νομοσχέδιο της πρωτοβάθμιας φροντίδας υγείας. Πρόκειται για ένα νομοσχέδιο το οποίο δεν ήρθε από το πουθενά ως προεκλογική ανάγκη, αλλά ως ένα βήμα συνέχειας στις μεταρρυθμίσεις για την υγεία, στη χρονική συγκυρία, που και οι υποδομές το επιτρέπουν και οι πολίτες το επιζητούν. 
      Για τον καλοπροαίρετο, επίσης, δεν είναι αντιγραφή προγραμμάτων των άλλων πολιτικών προσεγγίσεων, όπως αποτόλμησαν να το κατηγορήσουν, διότι έρχεται να υλοποιήσει εξαγγελθείσες προ πολλού μεταρρυθμίσεις μετά από μακρόχρονη προετοιμασία και με διάλογο και με τη σύνεση που επιτρέπουν τα δημοσιονομικά του κράτους, αλλά και επιβάλλουν οι απαιτήσεις των πολιτών και αυτών που εργάζονται στο σύστημα υγείας. 
      Είναι ένα λιτό νομοσχέδιο, ξεκάθαρο και επειδή είναι ξεκάθαρο, πιστεύω ότι όχι απλώς επιδιώκει, αλλά έχει δυνατότητα άμεσης εφαρμογής. Είναι ένα νομοσχέδιο, το οποίο δεν υπολείπεται σε καινοτόμες ιδέες, στις περιγραφές και στις προοπτικές και λαμβάνει υπόψη όλες τις πιο πρόσφατες εξελίξεις στη βιοϊατρική τεχνολογία και στην πληροφορική. Είναι ενταγμένο στην κοινωνία της πληροφορίας, στην κοινωνία της γνώσης. Είναι ένα νομοσχέδιο, που στοχεύει στη λειτουργική ενοποίηση των υπηρεσιών πρωτοβάθμιας φροντίδας υγείας, προσβλέπει στην αναβάθμιση της ποιότητας των υπηρεσιών, στην ομοιογένεια του συστήματος και στην πλήρη χρήση των υπηρεσιών του. Είναι ένα νομοσχέδιο, που σέβεται την κοινωνία, που επιθυμεί και στοχεύει στη διευκόλυνση του πολίτη.
      Εξειδικεύω και εξηγώ: το νομοσχέδιο, στο πρώτο του κεφάλαιο, το οποίο περιλαμβάνει πέντε άρθρα, περιγράφει το περιεχόμενο της πρωτοβάθμιας φροντίδας υγείας και τις αρχές που σκοπεύει να ικανοποιήσει. Περιγράφει επίσης τις δομές που θα περιληφθούν στο ενιαίο αυτό λειτουργικό σύστημα. Περιγράφει τις πρόσθετες υπηρεσίες που θα προσφέρουν τα κέντρα υγείας και τα περιφερικά ιατρεία, πέραν από αυτές που γνωρίζουμε μέχρι σήμερα. Περιγράφει τον τρόπο ίδρυσης των νέων κέντρων υγείας, όπως επίσης και τον τρόπο στελέχωσής τους μετά την έκδοση των οργανισμών τους.
      Στην περιγραφή του περιεχομένου είναι εμφανής η αντίληψη της ολιστικής προσέγγισης και της έμφασης στην υγεία. Οι υπηρεσίες που προσφέρονται από την πρωτοβάθμια φροντίδα υγείας δεν είναι μόνο η περίθαλψη πριν από την είσοδο και μετά την έξοδο από το νοσοκομείο. Περιλαμβάνουν επίσης τις υπηρεσίες πρόληψης, οι οποίες βασίζονται στη συλλογή ιατρικών πληροφοριών για τους πολίτες, για το άμεσο και έμμεσο περιβάλλον τους, καθώς επίσης και σε επιδημιολογικές μελέτες. Περιλαμβάνουν υπηρεσίες οικογενειακού προγραμματισμού. Περιλαμβάνουν υπηρεσίες αποκατάστασης, οδοντιατρικής φροντίδας και πρόληψης και τέλος κοινωνικής πρόνοιας.
      Οι αρχές που σκοπεύει να ικανοποιήσει είναι βαθιά δημοκρατικές και ανθρωποκεντρικές, όπως η αρχή στην ισότητα πρόσβασης για όλους τους πολίτες, ισότητα στη φροντίδα, η οποία παρέχεται από ένα γιατρό ή από ομάδα γιατρών, η ολοκληρωμένη φροντίδα, ο προσανατολισμός στο άτομο και στην οικογένεια, η αρχή της διαθεσιμότητας ιατρικών πληροφοριών και όλων των δεδομένων που επηρεάζουν την υγεία και επίσης η αρχή διασφάλισης του απορρήτου αυτών των πληροφοριών. Τέλος, υπάρχει και η αρχή του δικαιώματος στην επιλογή γιατρού μέσα από ένα συντονισμένο και ορθολογικά κατανεμημένο σύστημα.
      Οι υπηρεσίες θα προσφέρονται συντονισμένα από όλες τις μονάδες που σήμερα προσφέρουν πρωτοβάθμιες υπηρεσίες φροντίδας υγείας. Δηλαδή, θα προσφέρονται από τα εξωτερικά ιατρεία των νοσοκομείων, τα οποία, όπως γνωρίζετε, είναι πάρα πολλά πλέον καινούργια στην περιφέρεια και έχουμε επίσης νέο νοσοκομείο στο λεκανοπέδιο της Αττικής και αναβάθμιση των περισσοτέρων. Επίσης θα προσφέρονται από τα κέντρα υγείας και τα περιφερειακά ιατρεία του ΕΣΥ, από τις μονάδες των οργανισμών κοινωνικής ασφάλισης, που έχουν επίσης αναβαθμιστεί και οι οποίες μετονομάζονται πλέον σε κέντρα υγείας, από τις μονάδες πρωτοβάθμιας φροντίδας υγείας των Οργανισμών Τοπικής Αυτοδιοίκησης και, τέλος, από όλες τις μονάδες που λειτουργούν ή θα λειτουργήσουν και συνδέονται οργανωτικά ή λειτουργικά με τις υπηρεσίες του ΕΣΥ, στις οποίες ήδη αναφέρθηκα, όπως είναι οι μονάδες πρόνοιας, οι τομείς κοινωνικής ιατρικής, οι μονάδες υπηρεσιών δημόσιας υγείας, που σήμερα αποσπασματικά και ασυντόνιστα προσφέρουν υπηρεσίες πρωτοβάθμιας φροντίδας υγείας.
      Το πολύ ενδιαφέρον είναι ότι τα κέντρα υγείας των οργανισμών κοινωνικής ασφάλισης ελέγχονται και εποπτεύονται, όπως όλες οι άλλες δομές πρωτοβάθμιας φροντίδας υγείας, από το Υπουργείο Υγείας και Πρόνοιας, μέσω των ΠεΣΥΠ. Είναι μία ρύθμιση, η οποία εγγυάται την ομοιογένεια στις προσφερόμενες υπηρεσίες. Επίσης σημαντικό και ενδιαφέρον είναι ότι νομοθετείται η δυνατότητα για τα κέντρα υγείας των οργανισμών κοινωνικών ασφαλίσεων να συμβάλλονται μεταξύ τους, μετά από έγκριση της σύμβασης από το ΠεΣΥΠ.
      Αυτό είναι μια σημαντική καινοτομία, γιατί οδηγεί και στην καλύτερη εξυπηρέτηση του πολίτη και στην οικονομία του συστήματος, αλλά αποτελεί και προοίμιο για κάποιο διάλογο, αφού προκύψει η εμπειρία αυτής της συνεργασίας. Και ο διάλογος αυτός θα οδηγήσει ή δεν θα οδηγήσει με τα συμπεράσματά του σε ενοποίηση των ταμείων. Η ρύθμιση αυτή έχει αρχές συμμετοχικής δημοκρατίας, διότι οδηγεί στην κοινωνική κινητοποίηση και την υποκίνηση κοινωνικών συμμαχιών, που θα επιτρέψουν ή δεν θα επιτρέψουν –τεκμηριωμένα όμως- διαδικασίες συμφωνίας.
      Σίγουρα, όμως, δεν θα επιτρέψουν μέτρα επιβολής εκ των άνω σε κοινωνικές ομάδες, οι οποίες τα θέματα αυτά τα γνωρίζουν επειδή ζουν την καθημερινότητά τους. Όλες αυτές οι δραστηριότητες συντονίζονται και εποπτεύονται σε επίπεδο ΠεΣΥΠ από τον Αναπληρωτή Γενικό Διευθυντή, ο οποίος στηρίζεται διοικητικά από το Γραφείο Πρωτοβάθμιας Φροντίδας Υγείας ορθολογικά στελεχωμένη και με σαφείς αρμοδιότητες. 
      Σημαντικές ρυθμίσεις επίσης είναι η ρύθμιση λειτουργίας των Κέντρων Υγείας του ΕΣΥ και των Οργανισμών Κοινωνικής Ασφάλισης σε εικοσιτετράωρη βάση που θα οδηγήσει σε αποσυμφόρηση των εξωτερικών ιατρείων, των νοσοκομείων τις ημέρες της εφημερίας τους, η ρύθμιση προγραμματισμού των επισκέψεων για τα μη έκτακτα περιστατικά μέσω ηλεκτρονικού συστήματος που ήδη λειτουργεί πιλοτικά σε κάποιες υποδομές και αποδίδει, η ρύθμιση της στήριξης της τηλεϊατρικής σε όλες τις δυσπρόσιτες περιοχές -κάτι που λειτουργεί επίσης σε αρκετές υποδομές- η ρύθμιση της Πρωτοβάθμιας Φροντίδας Υγείας στο σπίτι για ορισμένες κατηγορίες πληθυσμού, όπως οι ανήμποροι γέροι, τα άτομα με ειδικές ανάγκες ή ειδικές ασθένειες και τέλος η ρύθμιση ανάπτυξης νέων κέντρων υγείας ή ο εμπλουτισμός των λειτουργούντων με νέες υπηρεσίες, μετά από άντληση δεδομένων από …
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα χρειασθώ τρία-τέσσερα λεπτά ακόμα παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Προχωρήστε, θα υπάρξει άνεση χρόνου, κυρία Σπυράκη.
      ΧΡΙΣΤΙΝΑ ΣΠΥΡΑΚΗ: Ευχαριστώ πολύ, κύριε Πρόεδρε.
     Η ανάπτυξη αυτή θα γίνει μετά από άντληση δεδομένων από το χάρτη υγείας, ο οποίος πολύ καλά γνωρίζετε ότι ήδη έχει κάνει μία αρκετά σαφή πρώτη καταγραφή και από ό,τι πληροφορούμαι –γιατί το αγαπάω αυτό το κομμάτι, το θεωρώ κατά κάποιον τρόπο και λίγο παιδάκι μου- κατευθύνεται σε μία επικαιροποίηση, για να καταστεί ένα δυναμικό εργαλείο. 
      Το νομοσχέδιο τώρα στο δεύτερο κεφάλαιο αναφέρεται με τρία άρθρα στην τομεοποίηση του συστήματος, στον οικογενειακό προσωπικό γιατρό και στο έργο του νοσηλευτή της πρωτοβάθμιας φροντίδας υγείας. Συγκεκριμένα, η οργάνωση της Πρωτοβάθμιας Φροντίδας Υγείας στη βάση ενός τομεοποιημένου γεωγραφικά συστήματος που έχει συγκεκριμένο πληθυσμό αναφοράς και λαμβάνει υπόψη ορθολογικές και περιβαλλοντικές ιδιαιτερότητες, αλλά και τις συγκοινωνιακές συνθήκες της κάθε περιοχής, αποτελεί μία πράξη εγκατάλειψης του γραφειοκρατικού συγκεντρωτισμού στα νοσοκομεία. Ενισχύει τον κοινωνικό, οικογενειακό και ατομικό αυτοπροσδιορισμό και επικεντρώνεται στον πολίτη και στις ιδιαίτερες ανάγκες του. Συγχρόνως το νομοσχέδιο ακολουθεί αρχές ανάπτυξης, της πολυτομεακότητας και της εδαφικότητας, δηλαδή της αντίληψης ότι η υγεία των πολιτών χρειάζεται συναρμοδιότητες ευρύτερων τομέων της πολιτείας και της κοινωνίας. Έτσι προδικάζει κοινωνικές συμμαχίες, τις οποίες θα κινητοποιήσει το ΠεΣΥ συνεπικουρούμενο με τις ειδικές τομεακές επιτροπές Πρωτοβάθμιας Φροντίδας Υγείας που θεσμοθετούνται.
      Καθιερώνεται ο θεσμός του οικογενειακού και προσωπικού ιατρού που έχει προβλεφθεί και σε προγενέστερα νομοσχέδια. Αλλά με αυτό το νομοσχέδιο, η καθιέρωση γίνεται με βάση την τομεοποίηση του συστήματος Πρωτοβάθμιας Φροντίδας Υγείας και ο οικογενειακός γιατρός θα έχει την ειδικότητα του γενικού γιατρού, του παθολόγου, του παιδιάτρου. Ο προσωπικός γιατρός, εκτός από αυτές τις ειδικότητες, θα μπορεί να είναι και γιατρός ειδικοτήτων για την αντιμετώπιση εντελώς προσωπικών προβλημάτων υγείας, χρόνιων ή παροδικών, που χρειάζονται όμως εξειδικεύσεις. Αναφέρω για παράδειγμα ότι για το γλαύκωμα χρειάζεται οφθαλμίατρος, για το διαβήτη ενδοκρινολόγος, για τον καρκίνο ογκολόγος, για την κατάθλιψη ψυχίατρος κλπ. 
      Προβλέπεται επίσης ελεύθερη επιλογή ανάμεσα σε γιατρούς του τομέα ευθύνης και του τόπου διαμονής των πολιτών. Επιτρέπεται και η αλλαγή του οικογενειακού προσωπικού γιατρού, εφόσον συντρέχουν συνθήκες. Σημαντική επίσης είναι η πρόβλεψη του νομοσχεδίου για τη συνέχιση των συμβάσεων των Οργανισμών Κοινωνικής Ασφάλισης με ιδιώτες γιατρούς που εντάσσονται στο θεσμό του οικογενειακού ή προσωπικού γιατρού. Έτσι ακολουθείται η αρχή της συνεργασίας και της εταιρικότητας μεταξύ κρατικών φορέων και ιδιωτών γιατρών και προωθείται αυτό το μοντέλο που ο ΟΟΣΑ ονομάζει μοντέλο δημόσιου συμβολαίου ενώ εξασφαλίζεται ένας ελεγχόμενος ανταγωνισμός της εσωτερικής αγοράς.
      Το ίδιο θα ισχύσει και με τους ιδιώτες νοσηλευτές και επισκέπτες υγείας που θα συνεπικουρούν το έργο του οικογενειακού και του προσωπικού γιατρού. Οι νοσηλευτές των κέντρων υγείας και οι επισκέπτες υγείας, όχι μόνο θα βοηθούν τον οικογενειακό και τον προσωπικό γιατρό στις δομές πρωτοβάθμιας φροντίδας υγείας, αλλά θα παρέχουν υπηρεσίες και στο σπίτι του ασθενούς, όταν αυτό κρίνεται αναγκαίο.
      Με αυτόν τον τρόπο το σύστημα χρησιμοποιεί και στηρίζεται σε όλο το στελεχιακό δυναμικό του. Όλοι οι επαγγελματίες υγείας έχουν σαφείς αρμοδιότητες, οι οποίες οδηγούν στην αναβάθμιση του ρόλου τους και στην ποιότητα των υπηρεσιών πρωτοβάθμιας φροντίδας υγείας.
      Το νομοσχέδιο στο τρίτο του κεφάλαιο περιέχει τρία άρθρα τα οποία περιλαμβάνουν τον ηλεκτρονικό φάκελο, την πρόσβαση στη βάση δεδομένων, ηλεκτρονική κάρτα και τις ποινικές κυρώσεις των παραβατών.
      Ο ηλεκτρονικός φάκελος, όπως γνωρίζετε έχει ήδη λειτουργήσει πιλοτικά, σαν αποτέλεσμα μεμονωμένων πρωτοβουλιών και συνεργασιών σε ορισμένες περιοχές. Η χρήση του τώρα επεκτείνεται σε όλες τις υποδομές πρωτοβάθμιας φροντίδας υγείας και αφορά όλους τους πολίτες που θα κάνουν χρήση αυτών των υπηρεσιών. Ο ηλεκτρονικός φάκελος θα περιέχει μια σειρά πληροφοριών που θα αφορούν το άτομο αλλά και το περιβάλλον στο οποίο ζει. Προβλέπονται οι υποδομές που θα το στηρίζουν και προβλέπεται ότι υπεύθυνος για τη συμπλήρωση και τήρηση των στοιχείων θα είναι ο οικογενειακός, προσωπικός γιατρός. 
      Η πρόσβαση σε αυτό το σύστημα, όσο και στις πληροφορίες του ηλεκτρονικού φακέλου θα πραγματοποιείται με την ηλεκτρονική κάρτα υγείας που θα διαθέτει κάθε πολίτης. Θα είναι ο πολίτης που θα έχει πλήρη προσβασιμότητα στις πληροφορίες. Θα καθοριστεί με σεβασμό στα ανθρώπινα και ατομικά δικαιώματα το εύρος πρόσβασης στις πληροφορίες από αυτούς που θα χειρίζονται το σύστημα. Ο καθορισμός θα γίνει με συναινετικές διαδικασίες ανάμεσα στους διαχειριστές του συστήματος και στους χρήστες, ανάμεσα στο σύστημα της πρωτοβάθμιας και στους κοινωνικούς φορείς.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Συγχρόνως δίνεται η δυνατότητα χρήσης των δεδομένων για επιδημιολογικές μελέτες, εφόσον διατηρείται η ανωνυμία του ατόμου. Έτσι επιτυγχάνεται η απόκτηση γνώσης για την υγεία των πολιτών, η ανάπτυξη αλληλεγγύης στη χρήση αυτής της γνώσης προς όφελος μεγάλης μερίδας πολιτών, των τωρινών αλλά και των μελλοντικών γενεών.
      Τέλος, προβλέπονται κυρώσεις για όσους παραβιάζουν τις αρχές του απορρήτου και της εμπιστευτικότητας ή αλλοιώνουν την πληροφόρηση ή υπεξαιρούν τη δυνατότητα προσβασιμότητας και παραπλανούν το σύστημα και το ακυρώνουν. 
      Αυτό είναι κάτι πάρα πολύ σημαντικό διότι θα ήθελα να τονίσω ότι με την ηλεκτρονική κάρτα υγείας ναι μεν κάποιος έχει πρόσβαση στον τόπο στον οποίο κατοικεί, αλλά επίσης, αν τύχει να βρίσκεται και εκτός του τόπου διαμονής του, με αυτήν την ηλεκτρονική κάρτα υγείας θα έχει πρόσβαση στο σύστημα και πρόσβαση στις πληροφορίες. Και είναι πολύ σημαντικό ότι έρχεται αυτή η ρύθμιση πολύ κοντά στην ηλεκτρονική κάρτα υγείας στην Ευρώπη, η οποία θα ξεκινήσει να λειτουργεί, όπως γνωρίζουμε, από τον Ιούνιο και μετά, που ήταν ένα προσωπικό στοίχημα της Επιτρόπου κ. Διαμαντοπούλου.
      Το νομοσχέδιο στο τέταρτο κεφάλαιο αναφέρεται στην πιστοποίηση των κέντρων υγείας, στο περιεχόμενό της και στον φορέα που θα την υλοποιεί. Η πιστοποίηση των κέντρων υγείας, που εισάγει το νομοσχέδιο αυτό, είναι μια καινοτόμος διαδικασία. Ένας ανεξάρτητος φορέας ελέγχει και αξιολογεί τις υποδομές και τη στελέχωση, τη λειτουργία, την τήρηση των διαδικασιών, την ικανοποίηση των πολιτών και κοινοποιεί τα πορίσματά του στα αρμόδια Υπουργεία και καθορίζει το χρόνο συμμόρφωσης των λαθών και των ανεπαρκειών. Η πιστοποίηση, παρ’ ότι βασίζεται στις αρχές αξιολόγησης, είναι μια διαφορετική διαδικασία, δεν είναι επιθεώρηση, είναι αρκετά πιο σφικτή και συμπεριλαμβάνει και την έννοια της συγκρισιμότητας.  
      Με χαρά μου άκουσα στην επιτροπή από τον κύριο Υπουργό ότι η πιστοποίηση θα αφορά και τα ιδιωτικά κέντρα πρωτοβάθμιας φροντίδας υγείας. Έτσι, με αυτόν τον τρόπο το στελεχιακό δυναμικό των κέντρων θα οδηγηθεί σε αναβάθμιση, η ποιότητα των παρεχομένων υπηρεσιών θα αποκτήσει ελεγχόμενες προδιαγραφές και, το κυριότερο, ο πολίτης θα αποκτήσει εμπιστοσύνη στο δημόσιο σύστημα υγείας.
      Τελειώνοντας θα ήθελα να καλέσω τους συναδέλφους όλων των κομμάτων να υπερψηφίσουμε αυτό το νομοσχέδιο, του οποίου κύριοι στόχοι, όπως ανέφερα, είναι η ομοιογένεια των παρεχομένων υπηρεσιών, ο έλεγχος και η αναβάθμισή τους και όλα αυτά για την εξυπηρέτηση, με ίσους όρους, όλων των Ελλήνων πολιτών.
      Επίσης θα ήθελα να συγχαρώ τον Υπουργό και μέσω αυτού όλους όσους συνεισέφεραν στη διαμόρφωση αυτού του νομοσχεδίου, που η λιτότητά του εγγυάται την χωρίς εμπόδιο εφαρμογή του.
      Θα ήθελα να ευχηθώ επίσης, στις λίγες μέρες που απομένουν, να ακολουθηθεί με την ίδια σύνεση και λιτότητα η έκδοση των προβλεπομένων κανονιστικών διατάξεων.
     Σας ευχαριστώ πολύ και για την ανοχή που είχατε σε μένα κατά τη διάρκεια αυτής της κοινοβουλευτικής περιόδου. Εγώ έμαθα πολλά από εσάς. Σας ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
       ΒΑΣΙΛΗΣ ΚΕΔΙΚΟΓΛΟΥ: Ήταν πολύ ωραία η εισήγησή σας. 
      ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κυρία Σπυράκη, διότι η παρουσία σας στο ελληνικό Κοινοβούλιο ελάμπρηνε τις εργασίες του.
     (Στο σημείο αυτό εισέρχεται στην Αίθουσα ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης)
      Χαιρετούμε τον κύριο Πρόεδρο.
      Ο κ. Κιλτίδης έχει το λόγο. Θα πάρετε και τη δευτερολογία σας, κύριε Βουλευτά; 
      ΚΩΝΣΤΑΝΤΙΝΟΣ ΚΙΛΤΙΔΗΣ: Θα εξαρτηθεί, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κυρίες και κύριοι συνάδελφοι, αν και η μέρα σήμερα για όσους βρισκόμαστε εδώ είναι φορτισμένη ως μία από της τελευταίες ημέρες αυτής μας της κοινοβουλευτικής θητείας, δεν μπορεί κανείς να μην ασκήσει τα κοινοβουλευτικά του καθήκοντα όπως επιτάσσουν το Σύνταγμα και ο Κανονισμός της Βουλής.
      Έτσι, δε θα το ήθελα–ιδιαίτερα εγώ, προερχόμενος μάλιστα και από την άσκηση της πρωτοβάθμιας φροντίδας υγείας με την ιδιότητα του γιατρού και δη του οικογενειακού γενικού γιατρού- αλλά ειλικρινά είναι δύσκολη η θέση μου σήμερα. Βρίσκομαι στη δυσάρεστη θέση να πω πράγματα, τα οποία ίσως δεν έπρεπε ποτέ να λεχθούν μέσα στην ελληνική Βουλή.
      Θα ξεκινήσω αντίστροφα από τις επικλήσεις της αγαπητής κατά τα άλλα εισηγήτριας, με την οποία είχαμε την τύχη πράγματι να συνεργαστούμε, αλλά τι να ψηφίσει κανείς και τι να συζητήσει, κύριε Υπουργέ; Η Νέα Δημοκρατία ξεκάθαρα σας δηλώνει ότι καταψηφίζει και τη διαδικασία και το περιεχόμενο αυτού του φυλλαδίου. 
      Κύριε Υπουργέ, περιμέναμε είκοσι πέντε χρόνια για να έλθουμε να συζητήσουμε δήθεν διεξοδικά για την πρωτοβάθμια φροντίδα υγείας δίκην ενός φυλλαδίου διανομής εκθέσεως ιδεών για το τι είναι πρωτοβάθμια φροντίδα υγείας και τι πρέπει να γίνεται στην πρωτοβάθμια φροντίδα υγείας; Ειλικρινά, είναι δυνατόν κατά τον πλέον ανάξιο και απαξιωτικό τρόπο να συζητούμε κάτι που δύο γενιές περίμεναν σ’ αυτόν τον τόπο, σ’ αυτήν την πατρίδα, απ’ όλες τις πολιτικές πτέρυγες, απ’ όλα τα κόμματα; 
      Αν το θέλετε, ας συνεργαστούμε και γιατί όχι, εφόσον η πρωτοβάθμια φροντίδα υγείας είναι «η σπονδυλική στήλη» του υγειονομικού συστήματος, όπως όλοι αναγνωρίζουμε. Όλοι το έχουμε αναγορεύσει σαν μείζον θέμα και δυστυχώς σήμερα ερχόμαστε να συζητήσουμε ένα τέτοιο νομοσχέδιο. 
      Αν το θέλετε, δείτε ακόμη και την έκθεση της Επιστημονικής Επιτροπής. Είναι τρομακτικό αυτό που συμβαίνει, κύριε Υπουργέ. Όλη η έκθεση της Επιστημονικής Επιτροπής ασχολείται με το ποιος έχει τη δικαιοδοσία της επιμέλειας των ανηλίκων για το ιατρικό απόρρητο. Αν τη διαβάσετε, από τις δύο σελίδες, ζήτημα είναι αν υπάρχουν τρεις-τέσσερις σειρές που να αναφέρονται σε οτιδήποτε άλλο την αφορά, γιατί στην ουσία δεν υπάρχει τίποτα μάλλον για να συζητήσει και να γνωμοδοτήσει η Επιστημονική Επιτροπή. 
      Μήπως περιμένατε την ανακοίνωση του προγράμματος της Νέας Δημοκρατίας για να σταθείτε στα ίδια πράγματα που στέκεται το πρόγραμμα της Νέας Δημοκρατίας; Άκουσα την εισηγήτρια της Πλειοψηφίας να απαριθμεί ό,τι στην κυριολεξία εν πολλοίς συμπεριλαμβάνεται στο πρόγραμμα της Νέας Δημοκρατίας και βεβαίως το πρόγραμμα αυτό έχει και άλλα πολλά που στο τέλος θα τα τονίσω κατά ιδιαίτερο τρόπο, δηλαδή το τι προτείνει η Νέα Δημοκρατία ότι πρέπει να γίνει, τουλάχιστον σαν γενικές αρχές.
      Αγαπητοί συνάδελφοι, από το 1978 συζητάμε όλοι επί αειμνήστου Δοξιάδη και μετέπειτα για την πρωτοβάθμια φροντίδα υγείας, συζητάμε για την ειδικότητα του οικογενειακού γιατρού και σήμερα ερχόμαστε και ειλικρινά ούτε καν στο νομοσχέδιο, κύριε Υπουργέ, δεν υπάρχει κάτι ιδιαίτερο ως φορέας που να μας πείθει, να έχει την προϋπόθεση πάνω απ’ όλα ότι κάτι καλύτερο θα γίνει. 
      Ειλικρινά, τι να πρωτοθυμηθεί κανείς μέχρι σήμερα, κύριε Υπουργέ; Ότι για την πρωτοβάθμια φροντίδα υγείας στο Υπουργείο σας στέλνατε τους υπαλλήλους εκείνους που ήταν, όπως λέγεται κατά το κοινώς λεγόμενο, «για την κατάψυξη», ότι δηλαδή τελικώς δεν υπήρχε τίποτα μέχρι σήμερα από το ενδιαφέρον που δήθεν, υποκριτικά, λίγες μέρες πριν τη διάλυση της Βουλής έρχεστε να επιδείξετε; 
      Στο ΚΕΣΥ, κύριε Υπουργέ, χρειαζόταν ειδικό νομοθέτημα ώστε στην ολομέλεια και στην εκτελεστική επιτροπή που εσείς διορίζετε, ο εκάστοτε Υπουργός της εκάστοτε κυβέρνησης, να έχει κάποιους ανθρώπους από την πρωτοβάθμια φροντίδα. Δεν έχετε ούτε έναν για δείγμα στα σαράντα μέλη της ολομέλειας του ΚΕΣΥ και στην εκτελεστική επιτροπή και θέλετε να πιστέψουμε ότι έχετε τις καλύτερες των προθέσεων, ότι φέρνετε ένα νομοσχέδιο έστω και κατά μία ανεπίτρεπτη διαδικασία; 
      Σε λίγο καιρό θα κλείσει η Βουλή. Λέει η κυρία εισηγήτρια ότι παρακαλεί τον Υπουργό να προβεί στην έκδοση των κανονιστικών διατάξεων.
      Ειλικρινά, ποιος ειρωνεύεται ποιον; Είναι δυνατόν να προλάβετε αυτήν τη στιγμή στις τρεις μέρες να εκδώσει κανονιστικές διατάξεις ή οποιαδήποτε εγκύκλιο ακόμη για να προχωρήσει τίποτα; Όταν ξέρουμε ότι την Τετάρτη διαλύεται η Βουλή για τις εκλογές; 
      Θέσεις ειδικευομένων. Κοιτάξτε, θα χρησιμοποιήσω και ό,τι είχα και ως προσωπική εμπειρία σε αυτήν την Αίθουσα. Πόσες φορές δεν σας παρακαλέσαμε, όχι μόνο επίκληση κάναμε, αυτό το αυτονόητο ότι πρέπει να δημιουργηθούν οικογενειακοί γενικοί γιατροί όσο το δυνατόν γρηγορότερα και αξιόλογοι με την τετράχρονη εκπαίδευση. Δώστε θέσεις ειδικότητας εκεί που περισσεύουν, πεντακόσιες πενήντα δεν διεκδικούνται από κανέναν για καμιά άλλη ειδικότητα. Χρόνια ολόκληρα σας τα τονίζουμε και δυστυχώς τίποτα δεν κάνατε.
      Θέματα εργασιακά από το 1998 δεν ξέρω γιατί δεν λύνονται, γιατί στην εξέλιξη των οικογενειακών γιατρών και όλων των εργαζομένων στα κέντρα υγείας υπάρχουν συγκεκριμένα παράπονα. Μήπως έγινε με συνεργασία του Υπουργείου Παιδείας καμία έδρα σε πανεπιστήμιο ή σε άλλο πνευματικό ίδρυμα που να αφορά την οικογενειακή γενική ιατρική ή έστω την πρωτοβάθμια φροντίδα υγείας κατά έναν τρόπο πλην των υπαρχόντων περί της κοινωνικής ιατρικής και οποιασδήποτε άλλης συναφής ειδικότητας;
      Έτσι λοιπόν, αγαπητοί συνάδελφοι, εκτιμώ ότι πέραν της τραγικότητας της συγκυρίας της χρονικής που στοιχειώδης, αν το θέλετε, ευθιξία επέβαλλε να μη συζητούμε για κάτι που χρόνια ολόκληρα το αναμέναμε, επί εικοσιπέντε χρόνια το ? ενός αιώνος στην πατρίδα μας περιμέναμε ένα νομοσχέδιο για την πρωτοβάθμια φροντίδα υγείας. Με αυτήν την ευρύτητα του όρου, όταν ονομάζουμε φροντίδα υγείας τι ονομάζουμε και δεν ονομάζουμε απλώς στοιχειωδώς την όποια περίθαλψη παρείχαν ασφαλιστικοί οργανισμοί και άλλοι φορείς της πατρίδας μας. 
      Φέρνετε λοιπόν ένα νομοσχέδιο, όπου στα πρώτα άρθρα αναγράφεται τι είναι πρωτοβάθμια φροντίδα. Να δεχθώ ότι ως εισηγητική έκθεση, να δεχθώ ως ένα θεμελιώδες άρθρο ότι πρέπει να αναφέρεται. Αλλά, δυστυχώς, φοβούμαι ότι εξαντλείστε σε αυτό, κύριε Υπουργέ, και θα τολμήσω να σας πω και θα ακούσω την απάντησή σας, ότι οι συγκεκριμένες διατάξεις υπολείπονται κατά πολύ των ανεπαρκών υπαρχουσών διατάξεων μέχρι σήμερα. 
      Μπορεί να μην ευτυχήσαμε να είχαμε ποτέ στην Αίθουσα αυτή ένα νομοσχέδιο που να εισαχθεί μόνο για την πρωτοβάθμια φροντίδα, αλλά προς Θεού δεν ακυρώνει κανένας προσπάθειες και προκατόχους σας και άλλων συναδέλφων και άλλων κυβερνήσεων που φέρανε νομοσχέδια που αφορούσαν ζητήματα της πρωτοβάθμιας φροντίδας. 
      Σήμερα αυτό το νομοσχέδιο που φέρνετε υστερεί κατά πολύ συγκεκριμένων εγκυκλίων του Υπουργείου Υγείας. Δεν αναφέρετε τίποτα για τα κέντρα υγείας, αορίστως και γενικώς πως ιδρύονται. Δηλαδή σήμερα ή όποια ιδρύθηκαν –γιατί σας είπα δεν ισοπεδώνω τα πάντα, ούτε ακυρώνω τις προσπάθειες και κυβερνήσεων και κυβερνητικών προσώπων και προκατόχων σας- τα κέντρα υγείας, ιδρυόνταν έτσι στον αέρα, δεν υπήρχε η σκοπιμότητα, δεν υπήρχαν όλες αυτές οι διαδικασίες; Υπήρχαν, κύριε Υπουργέ, και σας πληροφορώ και το τονίζω με ιδιαίτερο τρόπο ότι αυτό το νομοσχέδιο υπολείπεται κατά πολύ από το ελάχιστο ανεπαρκές που υπάρχει από άλλα νομοθετήματα σήμερα και υπάρχει λειτουργική διαδικασία. 
      ΒΑΣΙΛΗΣ ΚΕΔΙΚΟΓΛΟΥ: Μήπως αδικείτε….
      ΚΩΝΣΤΑΝΤΙΝΟΣ ΚΙΛΤΙΔΗΣ: Δεν αδικώ τίποτα, κύριε συνάδελφε. Και έγιναν εκτεταμένες παρεμβάσεις κατά το παρελθόν  και όσοι τις παρακολουθούσαμε επειδή μας ενδιέφεραν όλα και επαγγελματικά, αν θέλετε, αλλά και πολιτικά, είμαστε πεπεισμένοι ότι σήμερα δεν είναι απλώς αυτό που ονομάζετε σε κατ’ ιδίαν συζητήσεις ένα μινιμαλιστικό, ένα ελάχιστο το οποίο δίνει τη δυνατότητα να υπάρξει το μέγιστο. Μα δεν υπάρχει το περιεχόμενο για να υπάρξει το μέγεθος που πρέπει να υπάρχει στην ανάπτυξη της πρωτοβάθμιας φροντίδας. 
      Σας τόνισα δε, κατά ένα δραματικό τρόπο, αυτό το οποίο προσπάθησα να διακρίνω στη γνωμοδότηση της Επιστημονικής Επιτροπής, όπου τελικά το πρόβλημα είναι ποιος έχει τη δικαιοδοσία του ανηλίκου για να παίρνει στοιχεία περί της υγείας ενός ανηλίκου σε αυτό το νομοσχέδιο.
      Αναφέρεστε δε και στην πιστοποίηση. Ειλικρινά με λύπη θα ήθελα να σας ρωτήσω η πιστοποίηση στην υγεία αφορά μόνο την πρωτοβάθμια φροντίδα;
      Φέρατε τόσα νομοσχέδια ως Κυβέρνηση. Δεν είχατε την ευαισθησία ποτέ να έχετε ένα γενικό φορέα πιστοποίησης όλων των υπηρεσιών υγείας; Και θα συστήσουμε ειδικό φορέα μόνο για την πρωτοβάθμια υγεία; Δηλαδή, εδώ υπάρχουν δύο ζητήματα. Αναγορεύετε ως μείζον θέμα την πιστοποίηση, που σαν διαδικασία πρέπει να γίνει για την πρωτοβάθμια φροντίδα υγείας και είναι η πλέον απλούστερη, και δεν έρχεστε κατά το άλλο ζήτημα που δημιουργείτε να εκτιμήσετε το σύνολο των υγειονομικών πράξεων, των φορέων υγείας που εκτελούνται στον ευρύτερο δημόσιο και ιδιωτικό τομέα, αν θέλουμε να μιλάμε για ολοκληρωμένη προσέγγιση του υγειονομικού προβλήματος.
      Έρχεστε και λέτε ότι ελέγχονται και εποπτεύονται τα κέντρα υγείας των ασφαλιστικών οργανισμών από το Υπουργείο Υγείας. Μα, κύριε Υπουργέ, πάνω από όλα, χρόνια ολόκληρα μάς προβλημάτιζε –και δεν λέω ότι εγώ ή η Νέα Δημοκρατία έχει βρει την ιδανικότερη έκφραση- ποια θα είναι η διοικητική συνέχεια και συνάφεια στην παροχή της πρωτοβάθμιας φροντίδας. Έγιναν συζητήσεις επί συζητήσεων. Αν θέλατε πράγματι σε μια επιτροπή να συζητηθούν με τους φορείς, να τα συζητήσετε. 
      Εδώ μιλήσαμε στο παρελθόν για σύσταση πρωτοβάθμιου φορέα για την πρωτοβάθμια φροντίδα, όπου τουλάχιστον στην προσέγγιση στην πρώτη βαθμίδα των υπηρεσιών υγείας του πολίτη να μην έχει διακρίσεις. Αν υπάρχουν κάποιες άλλες ξενοδοχειακές διακρίσεις στη δευτεροβάθμια ή στην τριτοβάθμια, να τις συζητήσουμε αν είναι δικαίωμα του εκάστοτε εργαζομένου και του εκάστοτε πολίτη. 
      Εδώ όμως δεν έχετε το διοικητικό περιεχόμενο και πρέπει να μας το διασαφηνίσετε αυτό. Δηλαδή, θα διοικείται από το ΙΚΑ το κέντρο υγείας ή θα το διοικείτε εσείς; Τι σημαίνει εποπτεία και έλεγχος; Δηλαδή, θα γίνεται η εποπτεία αν πράγματι παρέχετε κάποια υπηρεσία καλώς ή κακώς και δεν θα έχετε τη δυνατότητα της παρεμβάσεως; Δηλαδή, η διαμόρφωση θα γίνεται από άλλον ασφαλιστικό φορέα; Χρειάζεται μια διευκρίνιση και σ’ αυτό το ζήτημα.
      Πιστεύω, κύριε Υπουργέ, ότι οι καιροί άλλαξαν. Κανείς δεν μπορεί να μένει στο παρελθόν ούτε στο 1978. Είμαι από αυτούς που σας το τόνισα, γιατί κατά καιρούς μελέτησα τις εξελίξεις. Άκουσα την εισηγήτρια της Πλειοψηφίας να θέτει τον προβληματισμό περί των τάσεων στην πρωτοβάθμια φροντίδα υγείας. Είναι γνωστό το σκανδιναβικό μοντέλο, το αγγλοσαξωνικό μοντέλο και, αν το θέλετε, υπάρχουν και άλλα μοντέλα στη Μεσόγειο. Κάπου πρέπει να αναζητήσουμε τι ταιριάζει στον Έλληνα και στην ελληνική πραγματικότητα.
      Έτσι, λοιπόν, σ’ αυτήν την πραγματικότητα, κύριε Υπουργέ, ήρθε η Νέα Δημοκρατία και στο συγκεκριμένο πρόγραμμα λέει ξεκάθαρα ορισμένα πράγματα και από στρατηγικής πλευράς αλλά και από γενικότερης αρχής του τι πρέπει να γίνεται στην πρωτοβάθμια. Θα έπρεπε να υπάρχει –στο βαθμό που υλοποιείται, δεν το γνωρίζω- αυτή η γενική διεύθυνση για την πρωτοβάθμια φροντίδα υγείας στο Υπουργείο.
      Έρχεται ειλικρινά κανείς με ένα σκεπτικισμό όσο χαλαρότερο γίνεται να πει και κάτι πιο απλό. Σε ένα μήνα έχουμε εκλογές. Δεν σας έφτανε με το νέο Αρχηγό του ΠΑΣΟΚ που επίκειται να εκλεγεί να φέρετε κάποιες προτάσεις ως προγραμματικές θέσεις, να φέρει και η Νέα Δημοκρατία τις δικές της προγραμματικές θέσεις και να επιλέξουν οι Έλληνες πολίτες τελικώς τι επιθυμούν. Είναι γνωστή η θέση της Νέας Δημοκρατίας ότι δεν πιστεύει στη δαιδαλώδη διαδικασία παροχής υπηρεσιών μέσω των ΠεΣΥ. Εσείς στηρίζετε όλο αυτό το οικοδόμημα, όποιο υπάρχει, γύρω από αυτήν τη διαδικασία. Αν ο ελληνικός λαός αποφασίσει διαφορετικά, πράγμα για το οποίο είμαι πεπεισμένος, είναι δυνατόν να νομοθετούμε εδώ στην ελληνική Βουλή τρεις μέρες πριν τη διάλυση της Βουλής κατά αυτόν τον τρόπο;
      Και εμείς τονίζουμε ξεκάθαρα αυτό, για να σταματήσω στα ΠεΣΥ. Εμείς πιστεύουμε στην περιφερειακή διοίκηση, κύριε Υπουργέ. Όχι απλώς φληναφήματα και ευχολόγια περί αποκέντρωσης χωρίς αρμοδιότητες.
Και τονίζουμε ότι στην περιφέρεια πρέπει να υπάρχει διεύθυνση πρωτοβάθμιας φροντίδας υγείας και αναδιοργάνωση των νομαρχιακών υπηρεσιών σε συνεργασία με την τοπική κοινωνία. Είναι η μία τάση, αν το θέλετε, την οποία φαίνεται ότι ακολουθεί η Νέα Δημοκρατία: να αναμιχθεί δηλαδή η τοπική κοινωνία στην παροχή της πρωτοβάθμιας φροντίδας υγείας και να αξιοποιηθεί όλο το ανθρώπινο υγειονομικό δυναμικό, ιδιαίτερα με την ελεύθερη επιλογή γιατρού που πρέπει να είναι στόχος. Δεν ξέρω πόσο γρήγορα και πόσο εύκολα μπορεί να υλοποιηθεί, θεωρώ όμως αδιαπραγμάτευτο το ότι δεν υπάρχουν άγγελοι στην κρατική παροχή υγείας και διάβολοι στην ιδιωτική. Κράτος ελέγχου χρειάζεται και απονομής δικαιοσύνης.
      Εμείς πιστεύουμε ακράδαντα ότι τα κέντρα υγείας εικοσιτετράωρης λειτουργίας επιτέλους θα αποσυμφορήσουν τα νοσοκομεία και τη δευτεροβάθμια εκπαίδευση. Και υπάρχει αναγκαιότης να συνδεθεί η πρωτοβάθμια φροντίδα υγείας με την επείγουσα ιατρική. Αυτά τα πράγματα δεν διαφαίνονται ούτε στο παρόν νομοσχέδιο. Εάν δεν παντρευτεί η επείγουσα ιατρική με την πρωτοβάθμια φροντίδα παροχής υπηρεσιών υγείας, τότε δεν βλέπουμε τη σύγχρονη πραγματικότητα.
      Η Νέα Δημοκρατία έρχεται μ’ αυτές τις προτάσεις της. Αν θέλετε να τις συμπεριλάβετε, θα είμαστε υπερήφανοι που κάποιοι άκουσαν την ορθότητα του πολιτικού μας λόγου, του προγραμματικού μας λόγου και καταθέσεως και πάνω απ’ όλα της σύγχρονης εποχής.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κιλτίδη.
      Το λόγο έχει ο Ε΄ Αντιπρόεδρος της Βουλής κ. Κοσιώνης για δεκαπέντε λεπτά.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, θα θυμάστε -και ο κύριος Υπουργός το ξέρει- την τοποθέτησή μας στην επιτροπή. Ήταν στην πραγματικότητα τοποθέτηση διαμαρτυρίας, όταν είπαμε ότι δεν θα συμμετέχουμε στις συζητήσεις της επιτροπής λόγω των ασφυκτικών χρονικών περιθωρίων, αλλά και του γενικότερου κλίματος που υπήρχε. Δεν μπορούσε να είναι εποικοδομητική η συζήτηση και είπαμε ότι θα τοποθετηθούμε στην Ολομέλεια.
      Θα ήθελα να ξεκινήσω με κάτι που είπε και ο κ. Κιλτίδης. Μπορεί να παρεξηγηθώ κιόλας, όχι από τον κ. Κιλτίδη, από αυτούς που το ακούν. Είπε η συνάδελφος εισηγήτρια: «Όλοι μαζί να καταψηφίσουμε». Είναι ένα σύνθημα που ακούγεται το τελευταίο χρονικό διάστημα. Δεν έχει καμία σχέση με τη συνάδελφο. «Όλοι μαζί πιο μπροστά και πιο ψηλά». 
      Όταν συζητάμε νομοθετήματα μέσα στη Βουλή, το κάθε κόμμα τοποθετείται ανάλογα με την πολιτική και ιδεολογική άποψη που έχει στο συγκεκριμένο θέμα και σε γενικότερα θέματα. Δεν μπορεί όλοι μαζί και κυρίως όταν κανείς βρίσκεται σε δύσκολη κατάσταση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί να συμπέσουμε.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μπορεί να συμπέσουμε. Εντάξει.
      Το λέω αυτό γιατί κριτήριο για μια τοποθέτηση είναι ακριβώς η ιδεολογική και πολιτική άποψη που έχεις για ένα συγκεκριμένο θέμα κατά κύριο λόγο. Βέβαια, συζητάς και εκείνο που προτείνεται από την εκάστοτε κυβέρνηση και το εκάστοτε Υπουργείο. Έχω συγκεκριμένο λόγο που το λέω αυτό, γιατί δημόσιο σύστημα υγείας πρέπει να είναι δημόσιο, ενιαίο, με ισότιμη δωρεάν παροχή περίθαλψης σε όλο τον ελληνικό λαό, χωρίς διακρίσεις. Και την αποκλειστική ευθύνη πρέπει να την έχει το κράτος. Να μην υπάρχει επιχειρηματική δραστηριότητα και να στοχεύει στη φροντίδα ολόκληρου του παραγωγικού δυναμικού από τη στιγμή της αναπαραγωγής του μέχρι εκεί που βγαίνει στην αποστρατεία. Αυτό λέμε. 
      Και αν κοιτάξει κανείς τους εκάστοτε προϋπολογισμούς, θα δει ότι κατά κύριο λόγο φορολογούνται αυτά τα κοινωνικά στρώματα, δηλαδή οι μισθωτοί και οι συνταξιούχοι, που θα έπρεπε να έχουν μια απαντοχή από το σύστημα υγείας και πρόνοιας ή και οποιαδήποτε άλλη παροχή. Και δεν γίνεται αυτό. Και έχει συγκεκριμένα ταξικά χαρακτηριστικά, ανεξάρτητα από το αν η λέξη αυτή κάνει ορισμένους να ανατριχιάζουν. Παλιά τη χρησιμοποιούσαν και αυτοί. Τώρα δεν χρησιμοποιείται καθόλου.
      Εάν κάνω αυτήν την εισαγωγή -δεν τα λέω έτσι, τα έχω πει και άλλες φορές και θα μπορούσα να τα παραλείψω- το κάνω για έναν πολύ συγκεκριμένο λόγο: γιατί η άποψη η δική μας είναι ότι το αντικείμενο του νομοσχεδίου -όχι το περιεχόμενό του- η πρωτοβάθμια φροντίδα υγείας δηλαδή, είναι ένα τεράστιο θέμα που θέλει μεγάλη συζήτηση, η οποία όμως δεν μπορεί να γίνει κάτω απ’ αυτές τις συνθήκες και σ’ αυτήν τη χρονική περίοδο. Είναι τεράστιο θέμα για την κοινωνική πολιτική. Είναι το άλφα ενός συστήματος υγείας και η βάση πάνω στην οποία χτίζεται το σύστημα υγείας.
Πρώτα χτίζει κανείς την πρωτοβάθμια φροντίδα υγείας και έπειτα τη δευτεροβάθμια, την τριτοβάθμια κλπ. 
      Στην Ελλάδα έχει γίνει ακριβώς το αντίθετο –μιλάμε από το ν.1397 μέχρι και σήμερα, που συνεχίζεται αυτό το πράγμα. Η εισηγητική έκθεση του ν.1397 έλεγε πάρα πολύ ωραία πράγματα, όμως στην πραγματικότητα ήταν ένα νομοσχέδιο που περιείχε τρία πράγματα: κέντρο υγείας, γιατρό πλήρους αποκλειστικής απασχόλησης και νοσοκομείο. Η πρωτοβάθμια φροντίδα, που είναι το κυρίαρχο θέμα, δεν έγινε ποτέ, δεν στήθηκε ποτέ σωστά και κατά τη γνώμη μας δεν στήνεται και τώρα.
      Αυτό, αγαπητοί συνάδελφοι, δεν είναι τυχαίο. Δεν είναι θέμα ικανότητας ή ανικανότητας, δεν είναι θέμα γενικότερης κυβερνητικής πολιτικής –δεν θέλω να προσωποποιήσω τις πολιτικές αντιπαλότητες- αλλά είναι θέμα γενικότερης πολιτικής. Δεν είναι θέμα ανικανότητας, γιατί προηγήθηκαν όλα τα άλλα και κυρίως αυτός ο καταιγισμός νομοσχεδίων κατά δυάδες. Το τελευταίο μάλιστα αφορούσε στο σύστημα υγεία. Ξαφνικά τώρα έρχεται νομοσχέδιο για την πρωτοβάθμια φροντίδα υγείας, το οποίο έπρεπε να έχει προηγηθεί. Κατά τη γνώμη μας γίνεται μια αλλοίωση της έννοιας της πρωτοβάθμιας φροντίδας υγείας, όπως περιγράφεται από τον Παγκόσμιο Οργανισμό Υγείας. 
      Τα τελευταία χρόνια έγιναν ορισμένα πράγματα, που έχουν μια ιδιαίτερη σημασία και στα οποία αναφέρθηκε και η κ. Σπυράκη σωστά, αλλά όχι ολοκληρωμένα. Υπάρχουν ορισμένα θέματα που άλλαξαν τα τελευταία πενήντα χρόνια του αιώνα που πέρασε. Είχαμε μια προαγωγή της υγείας, διότι άλλαξαν ορισμένα πράγματα (συστήματα ύδρευσης, αποχέτευσης, ηλεκτρισμού, πρόοδος της βιοτεχνολογίας, της βιοϊατρικής, εμβόλια) και έτσι φύγαμε από ορισμένες αρρώστιες και επιδημίες όπως η φυματίωση, η οποία επανέρχεται τώρα, αλλά για άλλους λόγους. 
      Δημιουργήθηκαν, όμως, κάποια άλλα κοινωνικά προβλήματα, που άλλαξαν το προφίλ το νοσολογικό. Έχουμε αλλοίωση του περιβάλλοντος, αλλεργίες, κυρίως στην παιδική ηλικία, όπως γνωρίζουν πολύ καλά όχι μόνο οι γιατροί αλλά και εκείνοι που έχουν παιδιά, τροχαία ατυχήματα, επαγγελματικές ασθένειες, εργατικά ατυχήματα. Κάθε τόσο και λιγάκι έχουμε και ένα νεκρό, αλλά δεν θα το αναλύσω περισσότερο, για να μην ξεφύγουμε από το πρόβλημα.
      Άρα, λοιπόν, κάτι έχει αλλάξει. Αλλάζει και η πρωτοβάθμια φροντίδα υγείας όπου είχε γίνει –είχα δουλέψει επτά χρόνια στη Γερμανία και το ήξερα πάρα πολύ καλά- αλλά προς το χειρότερο.
      Όπως έχω πει, κύριε Υπουργέ, και άλλη φορά αυτή άλλαξε στα μέσα της δεκαετίας του ’80, το 1986-1987, όταν το μεγάλο επιχειρηματικό κεφάλαιο έκανε στροφή σε δύο τομείς που ήταν παρθένοι: τον τομέα του πολιτισμού και τον τομέα της υγείας. Άρχισαν να υποχωρούν τα κράτη που είχαν το κρατικό σύστημα υγείας και για το λόγο ότι άρχισε να μην υπάρχει και το αντίπαλο δέος και ξεκίνησε να μπαίνει ο ιδιωτικός τομέας πολύ καλά και στους τρεις τομείς.
      Όλα αυτά που προηγήθηκαν με τα διάφορα νομοθετήματα, αλλά και με υπουργικές αποφάσεις, όπως η ένωση ταμείων διαφόρων οργανισμών, προετοιμάζουν το έδαφος για τη συμμετοχή του ιδιωτικού τομέα και στην πρωτοβάθμια φροντίδα υγείας. Θα μπορούσε, δηλαδή, κάποιος και μόνο από το άρθρο 2 να καταψηφίσει το νομοσχέδιο, χωρίς να αναφερθεί σε άλλα άρθρα του.
      Παροχή υπηρεσιών πρωτοβάθμιας φροντίδας υγείας: Πρωτοβάθμια φροντίδα υγείας παρέχεται από τα κέντρα υγείας του ΕΣΥ, τα περιφερειακά τους ιατρεία και τις μονάδες πρωτοβάθμιας φροντίδας των οργανισμών κοινωνικής ασφάλισης, που μετονομάζονται σε κέντρα υγείας του οικείου ΟΚΑ. Τι συμβαίνει εδώ; Πρόκειται για ιδρύματα των ασφαλιστικών οργανισμών, δηλαδή τα ασφαλιστικά ταμεία τα πληρώνουν οι ίδιοι οι ασφαλισμένοι.
      Λέτε μάλιστα ότι θα κάνουν και συμβάσεις μεταξύ τους. Πώς θα είναι αυτές οι συμβάσεις δεν το ξέρουμε. Θα το αποφασίζουν τα όργανα του ΠεΣΥ ή το αρμόδιο Υπουργείο κάποιες φορές.
      Τα εξωτερικά ιατρεία των νοσοκομείων του ΕΣΥ δεν είναι παγκόσμια πρωτοτυπία;
      Επειδή έχω δουλέψει και έξω από εδώ χρόνια ολόκληρα, ξέρω πώς δούλευαν τα εξωτερικά ιατρεία. Εδώ βέβαια έχει αλλάξει. Τα ιδιωτικά εξωτερικά ιατρεία έχουν γίνει ιδιωτικά πλέον και το έχουμε πει. 2002: 4,7 δισεκατομμύρια από τα οποία το 95% το πλήρωσαν από την τσέπη τους. Αλλά δεν είναι μόνο αυτό το κυρίαρχο. Το κυρίαρχο είναι ότι τα ιδρύματα δευτεροβάθμιας περίθαλψης τα κάνεις πρώτου βαθμού; Πώς θα το κάνεις; Δεν είναι δυνατόν και για το λόγο που είπα παραπάνω.
      Τρίτον, που έχει μια ιδιαίτερη σημασία. Αυτήν την πρωτοβάθμια φροντίδα υγείας πώς θα την κάνεις; Με τι μηχανισμούς; Δεν αναφέρεται καθόλου η πρόληψη. Άκουσα την εισηγήτρια, την αγαπητή συνάδελφο που είπε ότι θα έχουμε συλλογή πληροφοριών. Πώς θα έχουμε συλλογή πληροφοριών; Όταν το ιατρικό δυναμικό ανάλογα με τις ειδικότητες δεν έχει τη δυνατότητα πρόσβασης; Παραδείγματος χάρη: σχολίατρος. Στην υγιεινή και ασφάλεια: γιατρός εργασίας, γιατρός ασφάλειας, κοινωνικοί λειτουργοί, οδοντοτεχνίτες, όλοι αυτοί που θα πηγαίνουν, δεν θα περιμένουν να πηγαίνει ο άρρωστος εκεί. Δεν έχουμε καμία τέτοια δυνατότητα και κυρίως στον τομέα της πρόληψης. Δεν μπορεί να πετύχει αυτό τώρα, πέρα από το ότι βολεύει κάποιους συγκεκριμένους και φεύγει η ευθύνη του κράτους οικονομικά και διοικητικά.
     Υπάρχει βέβαια και το ακροτελεύτιο άρθρο, για το οποίο και μόνο –μαζί με το άρθρο 2- θα μπορούσε κάποιος να καταψηφίσει το νομοσχέδιο. Τι λέει; «Οι λεπτομέρειες για τη λειτουργία του νομοσχεδίου θα ρυθμιστούν από τον αρμόδιο Υπουργό ή τον αρμόδιο Υφυπουργό». Δηλαδή δεν ξέρουμε ακόμα τι στοιχεία συγκεκριμένα θα έχει αυτό το νομοσχέδιο. 
     Αυτά τα οποία είπαμε ότι έχουν γίνει μέχρι τώρα, πέρα από τις διαρθρωτικές αλλαγές στην πρωτοβάθμια φροντίδα υγείας, τα οποία γίνονται εκ των υστέρων, διότι έχουν προηγηθεί ορισμένα άρθρα, είχαμε τη δημιουργία του ΟΠΑ, αλλαγές σε άλλα ταμεία, ΟΓΑ, ΤΕΒΕ, ΙΚΑ, συνένωση των ταμείων αυτών που στην πραγματικότητα δεν είναι κάτι για το οποίο πρέπει να έχει αποκλειστική ευθύνη το κράτος.
     Εμείς έχουμε την άποψη -για να μη νομίζετε ότι λέμε και απλά πράγματα- ότι οι τομείς παροχής περίθαλψης από το ταμείο πρέπει να πάνε στο δημόσιο ενιαίο σύστημα υγείας. Τα ταμεία πρέπει να ασχοληθούν με τη συνταξιοδότηση και την ασφαλιστική τους κάλυψη. Δεν μπορεί να βγαίνει και από αυτό έξω το κράτος, η Κυβέρνηση και να λέει ότι έτσι δημιουργούνται καλύτερες προϋποθέσεις για πρωτοβάθμια φροντίδα υγείας.
     Ένα άλλο χαρακτηριστικό είναι επίσης το κόστος και εκεί που γίνεται η πιστοποίηση. Εάν ένα κέντρο υγείας ή μια μονάδα δεν έχει τα εφόδια μέχρι τώρα, αυτό αποκλείεται και πάει σ’ ένα άλλο. Το κυρίαρχο δηλαδή σε αυτήν την περίπτωση είναι εξοικονόμηση πόρων με μεταβίβαση και στον απλό πολίτη, ο οποίος θα πηγαίνει να πληρώνει. Δεν θα είναι μόνο ο οικογενειακός γιατρός, θα είναι και ο προσωπικός γιατρός, θα είναι και ο νοσηλευτής που αν ένα άλλο ταμείο έχει ιδιωτική σύμβαση με εκείνο, τι θα πει ιδιωτική; Δεν θα πληρώνεται εκείνος ο ιδιώτης; Η ιδιωτικοποίηση μπαίνει και εδώ. 
     Έχουμε την εντύπωση ότι δεν γίνεται καλύτερο το σύστημα πρωτοβάθμιας φροντίδας, μάλιστα θα έχουμε μία επιβάρυνση ακόμα μεγαλύτερη, κυρίως σε αυτό που λέμε το «εργατικό δυναμικό» της χώρας. Επειδή το έχω επαναλάβει και είναι η τρίτη φορά που το λέω, αγαπητοί συνάδελφοι, πρέπει να πω τι είναι αυτό, πώς το εννοούμε εμείς. Εννοούμε από τη στιγμή της αναπαραγωγής του μέχρι εκεί που βγαίνει και γίνεται τα «τιμημένα γηρατειά» που λένε. 
     Σε όλο αυτό το χρονικό διάστημα αυτό το παραγωγικό δυναμικό –εκεί στο θέμα της αναπαραγωγής να μην το επαναλάβω, την ιατρική στήριξη, την τεχνική γονιμοποίηση που να δούμε πόσα δημόσια υπάρχουν και το κόστος είναι από 3 μέχρι 15 εκατομμύρια, αλλά ας το αφήσουμε αυτό- είναι αυτό το παραγωγικό δυναμικό το οποίο δουλεύει καθημερινά και με τα χέρια του ή με το μυαλό του βοηθάει στη συγκέντρωση πλούτου τη χώρα μας. Ε, κάποτε -όχι αυτοί που συγκεντρώνουν τον πλούτο, γιατί αυτοί βέβαια δεν μπορούν να το δεχθούν αυτό το πράγμα- θα μπορούσε μια Κυβέρνηση, η οποία λέγεται σοσιαλιστική -γιατί το άκουσα και χθες ότι «παραμένουμε σοσιαλιστικό κόμμα»- με αυτόν τον τρόπο να αποδώσει ένα μέρος από εκείνο που παράγει το εργατικό δυναμικό σε εκείνους που συγκεντρώνουν πλούτο στο θέμα της υγείας μονάχα, μια και λέμε ότι η υγεία και η ζωή του ανθρώπου είναι το πολυτιμότερο αγαθό. 
     Γι’ αυτούς τους λόγους και για λόγους που είχαμε πει πιο μπροστά –γιατί θα ήταν οξύμωρο να έχεις καταψηφίσει όλα τα νομοσχέδια για λόγους πολιτικούς και ιδεολογικούς που είχαμε το τελευταίο χρονικό διάστημα και να έρχεσαι να ψηφίζεις το νομοσχέδιο αυτό- το καταψηφίζουμε  και κάνουμε την πρόβλεψη ότι ο ελληνικός λαός μάλλον το αντιλαμβάνεται. Αντιλαμβάνεται και αυτήν τη διαμάχη που υπάρχει για το ασφαλιστικό σύστημα, για το σύστημα υγείας.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη στο Περιστύλιο της Βουλής, , σαράντα έξι μαθητές και δύο συνοδοί καθηγητές από το 4ο Γυμνάσιο Νέας Σμύρνης.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
     Κυρίες και κύριοι συνάδελφοι, είναι γεγονός ότι το τελευταίο νομοσχέδιο που συζητάμε σήμερα, είναι σοβαρό γιατί έχει να κάνει με τον ευαίσθητο τομέα της υγείας. Ωστόσο όμως δεν είναι ξεκομμένο από άλλα προβλήματα της υγείας που αντιμετωπίζει η χώρα μας.
      Πιστεύουμε ότι αυτό το σύστημα υγείας που σήμερα υπάρχει έχει εξαθλιωθεί και καθημερινά εξαθλιώνεται από επιλογές της Κυβέρνησης. Η Κυβέρνηση βαδίζοντας σταθερά στην επιλογή του δικού της δρόμου, του υποβιβασμού δηλαδή και περιορισμού του κεντρικού ρόλου του ΕΣΥ και τη μείωση των συνολικών δημόσιων δαπανών για την υγεία, έχει φέρει εδώ που έχει φέρει το σύστημα υγείας. 
      Προδιαγράφουν για τα νοσοκομεία το ρόλο των επιχειρήσεων για μερικά απ’ αυτά. Η μόνιμη υποχρηματοδότηση και λιτότητα για την υγεία ουσιαστικά είναι αυτή που οδηγεί σε αδυναμία σύγκλισης της ελληνικής κοινωνίας με τις δαπάνες και κατά συνέπεια με την ποιότητα υγείας των χωρών της Ευρωπαϊκής Ένωσης. Ο ενιαίος φορέας υγείας, όπως τον οραματίστηκε ο αρχικός νόμος, στην πράξη έχει εξαφανιστεί.
      Όσον αφορά τον προϋπολογισμό, δεν ξέρω τι άλλο θα αλλάξει στο προεκλογικό πρόγραμμα. Σχεδιάζει η Κυβέρνηση να διατηρήσει τις δημόσιες δαπάνες υγείας μέχρι το 2050 όταν η γήρανση του πληθυσμού και η τεχνολογία αυξάνουν σταθερά το κόστος. Έτσι το σύστημα οδηγείται σε θάνατο διά μαρασμού με φανφάρες και μεγάλα λόγια για τη στήριξή του.
      Τα δύο μεγάλα κόμματα της Βουλής έχουν αποδεχθεί τη μετατροπή του συστήματος υγείας σε κοινωνικό πτωχοκομείο και την εκχώρηση των υπηρεσιών υγείας στις ιδιωτικές εταιρείες, τις ασφαλιστικές και τις ιατρικές, στα μεγάλα συγκροτήματα ιδιωτικών νοσοκομείων, δίνοντας την πίτα στο χρηματιστήριο και στο μεγάλο επενδυτικό κεφάλαιο κάνοντας τα οράματα για ισότιμη δημόσια και δωρεάν υγεία, για αξιοπρεπείς συνθήκες εργασίας και αμοιβής των εργαζομένων να παραμένουν πάντα επίκαιρα και ανεκπλήρωτα. 
      Αυτά τα σκοτεινά που σας είπα δεν τα λέω μόνο εγώ. Ο κ. Κρεμαστινός πριν από δυόμισι μήνες τα έχει γράψει σ’ ένα άρθρο ίσως με κάποια άλλα λόγια, αλλά η ουσία είναι αυτή. 
      Η Κυβέρνηση φτιάχνει και εγκαινιάζει κάθε τόσο μεγάλα νοσοκομεία. Το να φτιάξεις ένα νοσοκομείο σημαίνει δύο χρόνια λειτουργίας από άποψη κόστους. Άρα το θέμα δεν είναι να το φτιάξετε, αλλά να το λειτουργήσετε. Εκεί είναι το πρόβλημα. Όταν η κάλυψη των κενών θέσεων είναι περίπου το 60% και σε κάποιες περιπτώσεις το 70% των οργανικών θέσεων, το να φτιάχνουμε το νοσοκομείο μόνο του δεν λέει τίποτα.
      Η κάλυψη, λοιπόν, των χιλιάδων οργανικών θέσεων είναι ένα ζήτημα πολύ σοβαρό. Αυτό ήταν το πρώτο που θα έπρεπε να βάζει σαν στόχο η Κυβέρνηση στα θέματα της υγείας.
      Σύμφωνα πάλι με τον κ. Κρεμαστινό, το 1980 οι ιδιωτικές δαπάνες για την υγεία ήταν στο 30% περίπου των συνολικών δαπανών.
      Σήμερα το 50% περίπου είναι οι δαπάνες για την ιδιωτική υγεία. Βέβαια, υπάρχει και το άλλο στοιχείο, ότι θεωρητικά εφόσον δεν υπάρχει κάποιος νόμος, δεν υπάρχει κάποιο πλαίσιο που να προστατεύει το δημόσιο τομέα της υγείας, μπορεί και κάποια στιγμή και το 80% και το 90% και το 100% της υγείας να περάσει σε ιδιωτικά χέρια. Αυτό είναι ένα βασικό ζήτημα που το θεωρούμε πρωταρχικό σαν Συνασπισμός. Θεωρούμε ότι η υποβάθμιση του δημόσιου τομέα της υγείας είναι το ένα και το βασικό ζήτημα. 
      Όσον αφορά την πρωτοβάθμια φροντίδα υγείας, από την ψήφιση του ν.1397/83 και με τα διάφορα άρθρα που κατά καιρούς έχουν μπει σε άλλα νομοσχέδια, εκφράστηκε η βούληση να δημιουργηθούν επιτέλους και στη χώρα μας δομές πρωτοβάθμιας φροντίδας υγείας με ίδρυση κέντρων υγείας αστικού και αγροτικού τύπου. Όμως, αυτή η ρύθμιση υλοποιήθηκε μόνο ως προς το ένα σκέλος, που ήταν η λειτουργία κάποιων κέντρων υγείας αγροτικού τύπου, τα οποία ξεκίνησαν καλά στην αρχή. Στην πορεία όμως και αυτά απαξιώθηκαν, με έλλειψη προσωπικού, με έλλειψη τεχνολογικού εξοπλισμού και στην πράξη να μην έχουν πολλές φορές ούτε και ακτινογραφικά μηχανήματα. Είκοσι χρόνια μετά, δεν λειτουργούν ακόμη τα κέντρα υγείας αστικού τύπου, όπως είχαν εξαρχής αναγγελθεί.
      Από την άλλη πλευρά έρχεστε το 1997 με το ν. 2519 και κάνετε μία νομοθετική ρύθμιση με ιδιαίτερο τίτλο «πρωτοβάθμια φροντίδα υγείας». Στα πρώτα άρθρα προβλέπεται η δημιουργία δικτύου πρωτοβάθμιας φροντίδας υγείας, η θεσμοθέτηση  του οικογενειακού γιατρού και η εποπτεία και η λειτουργία  των δικτύων πρωτοβάθμιας φροντίδας υγείας. 
      Σε υλοποίηση αυτών των άρθρων έγινε και ειδικό όργανο στο Υπουργείο, το ΣΥΣΥΔΕΠΙ, το οποίο έκανε και ειδική μελέτη-πρόταση για την έναρξη ποιοτικής εφαρμογής του προγράμματος της πρωτοβάθμιας φροντίδας υγείας. Από το 1997 μέχρι το 2004 έχουν περάσει άλλα επτά χρόνια. Συνολικά πάνω από είκοσι χρόνια, όμως και αυτή η μελέτη-πρόταση έμεινε στα χαρτιά.
      Συμπερασματικά δεν υπολείπεται στη χώρα μας –το είπα και στην επιτροπή- το νομοθετικό πλαίσιο για να προχωρήσει σε λειτουργία το δίκτυο πρωτοβάθμιας φροντίδας υγείας. Υπολείπεται σε πολιτική βούληση, υπολείπεται σε διάθεση των αναγκαίων πόρων και κύρια σε διαφορετικό προσανατολισμό από αυτόν, των νεοφιλελεύθερων επιλογών της Κυβέρνησης και της υπόκλισης στο ιδιωτικό κεφάλαιο.
      Η πολυδιαφημιζόμενη υγειονομική μεταρρύθμιση όχι μόνο έμεινε στα χαρτιά, αλλά οδήγησε και στην αποπομπή του εμπνευστή της και δεν έγινε τίποτα για τη στροφή στα κέντρα πρωτοβάθμιας φροντίδας. Φυσικά μιλάμε για την πρόληψη και την πρωτοβάθμια περίθαλψη. Παρακάτω δεν έγινε τίποτε για τον ενιαίο φορέα υγείας. 
      Θα πω και για το νομοσχέδιο. Από τα τετρακόσια ογδόντα προγραμματισμένα κέντρα υγείας ούτε διακόσια δεν έχουν γίνει, τα οποία μάλιστα λειτουργούν με τεράστια προβλήματα. Να σας πω ότι στην περιοχή μας τα Κέντρα Υγείας Ελευσίνας και Μεγάρων φυτοζωούν. Δεν επαρκούν να προσφέρουν τις αναγκαίες υπηρεσίες. Είναι τεράστιες οι ελλείψεις σε προσωπικό και τεχνολογικό εξοπλισμό. Μόνο οι αποσπάσεις γιατρών που γίνονται για την κάλυψη εφημεριών στα νοσοκομεία, δείχνουν το χάλι αυτών των συγκεκριμένων ιατρείων. Σήμερα ειδικά ο Δήμαρχος Ελευσίνας κάλεσε σε έκτακτη σύγκληση το δημοτικό συμβούλιο για να αντιμετωπίσει το σοβαρό πρόβλημα του κέντρου υγείας Ελευσίνας, για το οποίο βρήκατε κάποια λύση και έτσι αναβλήθηκε. Όμως φθάνουμε στο παραπέντε για να παίρνονται μέτρα.
      Κέντρα υγείας στον Ασπρόπυργο και στα Άνω Λιόσια δεν υπάρχουν σε βιομηχανικές περιοχές με πολλά ατυχήματα, ιδίως με τροχαία ατυχήματα, με υποβαθμισμένη ζωή. Δεν μπορούμε να ερχόμαστε είκοσι χρόνια μετά και να λέμε ότι φτιάξαμε ένα νομοσχέδιο που θα λύσει διά μαγείας όλα τα προβλήματα της πρωτοβάθμιας φροντίδας υγείας. Υπάρχουν ευθύνες. Το να φέρνετε ένα νέο νομοσχέδιο δεν σας βγάζει από τις ευθύνες σας, γιατί τόσα χρόνια που κυβερνάτε τη χώρα, θα έπρεπε ορισμένα βασικά ζητήματα να είχαν λυθεί.
      Οι προεκλογικές εξαγγελίες της Κυβέρνησης, όπως και οι προγραμματικές της δηλώσεις για στροφή προς το κράτος πρόνοιας και η συνολική αναβάθμιση των υπηρεσιών υγείας φαίνεται ότι μένουν πάλι ένας κενός περιεχομένου λόγος.
      Η μεγαλόστομη υγειονομική μεταρρύθμιση που περιελάμβανε και τον τομέα πρωτοβάθμιας φροντίδας υγείας οδήγησε στην κατάθεση στο παρά πέντε αυτού του συγκεκριμένου νομοσχεδίου.
      Η πρωτοβάθμια φροντίδα υγείας που αρχικά διακηρύχθηκε ότι θα αποτελούσε το πρώτο μέλημα έμεινε διακήρυξη τόσο από έλλειψη κονδυλίων όσο και από έλλειψη τόλμης για να αντιπαρατεθούν τα οργανωμένα και αλληλοσυγκρουόμενα συμφέροντα του ιδιωτικού τομέα μεταξύ του δημόσιου τομέα και των διαφόρων ταμείων. Η μόνη καινοτομία που έγινε ήταν η δημιουργία επί πληρωμή απογευματινών ιατρείων μέσα στα νοσοκομεία με υποβάθμιση των τακτικών πρωινών. Βέβαια δεν απαντάει ούτε σε αυτό το νομοσχέδιο, αν θα σταματήσουν να υπάρχουν ή αν θα συνεχίσουν. 
      Πριν από τρεις μήνες περίπου έγινε μία εξαγγελία ότι κάποια στιγμή θα γινόταν ο ενιαίος φορέας σε συνεργασία με τον Υπουργό Εργασίας και Κοινωνικών Ασφαλίσεων και ότι θα κατατεθεί πάλι νομοσχέδιο για την πρωτοβάθμια υγεία, η οποία θα περιελάμβανε τον ενιαίο φορέα της υγείας.
      Εμείς για την πρωτοβάθμια φροντίδα υγείας πιστεύουμε πως πρέπει να υπάρξει στροφή προς την πρόληψη κυρίως. Να υπάρξει αναβάθμιση και αύξηση των δημοσίων δαπανών στο επίπεδο της υγείας των άλλων κρατών της Ευρωπαϊκής Ένωσης και αξιοποίησης των κονδυλίων από το Γ΄ Κοινοτικό Πλαίσιο Στήριξης, να υπάρξει στροφή προς τον ασθενέστερο κρίκο του υγειονομικού μας συστήματος προς την πρωτοβάθμια φροντίδα υγείας με τη θεσμοθέτηση του ενιαίου φορέα υγείας και ενίσχυση πρώτα και κύρια του τομέα της ενημέρωσης και της πρόληψης.
      Η ενημέρωση πρέπει να περιλαμβάνει και την αξιοποίηση όλων των σημερινών μέσων που δίνει η τεχνολογία και τα μέσα ενημέρωσης. Το κάπνισμα, τα ναρκωτικά, ο αλκοολισμός, ακόμη και οι συνθήκες των τροχαίων ατυχημάτων, που έχουν εξελιχθεί σε κοινωνική μάστιγα, μπορούν με σωστά ενημερωμένους και ευαισθητοποιημένους πολίτες να περιοριστούν κατά πολύ.
      Ο τομέας της υγιεινής και ασφάλειας στην εργασία, που την τελευταία διετία έχουμε δεκάδες θανατηφόρα ατυχήματα, είναι παραμελημένος στη χώρα μας, όπως και η παρακολούθηση των επαγγελματικών νόσων και πρέπει άμεσα να αναβαθμιστούν. 
      Πρέπει επιτέλους να λειτουργήσει ο θεσμός του οικογενειακού γιατρού και του προσωπικού, εάν θέλετε, καθώς και τα αναγκαία περιφερειακά αγροτικά ιατρεία και τα κέντρα υγείας αστικού τύπου που υπάρχουν, αγροτικού και μεικτού τύπου με πλήρη στελέχωση και με τον ανάλογο εξοπλισμό.
      Είμαστε σύμφωνοι με την αρχή του νομοσχεδίου για την υπαγωγή στα ΠεΣΥΠ παίρνοντας υπόψη ότι αυτά θέλουμε να λειτουργούν διαφορετικά και όχι όπως λειτουργούν σήμερα. Να λειτουργούν με δημοκρατική ισότιμη, με συνολικές αναδιαρθρώσεις πολιτικής ανάπτυξης και διοίκησης. Αλλαγή του τρόπου συγκρότησης στα διοικητικά συμβούλια του ΠεΣΥ και των επιστημονικών συμβουλίων. Οπωσδήποτε συμμετοχή των εργαζομένων σ’ αυτά, συγκρότηση πολιτικής ανά ΠεΣΥΠ απαντώντας στα επιχειρησιακά προγράμματα που έχουν συγκροτηθεί διαμορφώνοντας ένα πλατύ κίνημα διεκδίκησης και στήριξης του δημόσιου συστήματος, αλλά και των διεκδικήσεων για ποιότητα και ίση πρόσβαση και κατοχύρωση των δικαιωμάτων στην υγεία των πολιτών.
      Συνδιασκέψεις ανά περιοχή με τους φορείς για ένα δημοκρατικό πρόγραμμα για την υγεία, την πρόνοια και την περίθαλψη. Παρέμβαση για την κάλυψη των κενών σε στελεχικό δυναμικό και τεχνολογία καθώς και νέο ιατρικό μισθολόγιο και αύξηση για το νοσηλευτικό προσωπικό. Μονιμότητα στο σύστημα τόσο για τους γιατρούς του ΕΣΥ όσο και του ΙΚΑ. Ανάπτυξη της πρωτοβάθμιας φροντίδας υγείας, ενιαίος φορέας υγείας, υπαγωγή στα ΠεΣΥΠ, πολιτική για το φάρμακο. Πολιτική για την ψυχική υγεία και τα ναρκωτικά και το δημόσιο σύστημα υγείας. 
      Δημοτικά και νομαρχιακά προγράμματα υγείας. Λειτουργία της επιτροπής δικαιωμάτων ασθενών, ενεργοποίησης και στελέχωσή της. Συγκρότηση πολιτικής για τον ιδιωτικό τομέα, ύπαρξη κανόνων, έλεγχος, καθιέρωση προδιαγραφών και φορολογικοί περιορισμοί για το ιδιωτικό κεφάλαιο. 
      Όσον αφορά το νομοσχέδιο, όπως σας είπαμε και στην Επιτροπή, είναι ένα δεύτερο βήμα –το πρώτο βήμα το είχατε κάνει, αλλά δεν το ολοκληρώσατε- το οποίο δεν είναι τολμηρό, το είχα χαρακτηρίσει άτολμο. Και θα το ξαναπώ εδώ σ’ αυτήν την Αίθουσα. 
Ένα άτολμο νομοσχέδιο το οποίο περιλαμβάνει ουσιαστικά τα κέντρα υγείας, τα οποία υπάρχουν τώρα και πιθανόν και κάποια άλλα που θα γίνουν, αλλά δεν λειτουργεί ο ενιαίος φορέας υγείας. Αυτό είναι πολύ σημαντικό και δεν είναι το γεγονός ότι δεν μπορεί να τα βρει το Υπουργείο Υγείας και Πρόνοιας με το Υπουργείο Εργασίας και Κοινωνικών Ασφαλίσεων ούτε ότι θα πρέπει πρώτα να προηγηθεί η ενοποίηση των ταμείων για να φτάσουμε σ’ αυτό το επίπεδο.
      Πιστεύουμε ότι ο κρατικός έλεγχος θα πρέπει να υπάρχει σε όλο το ενιαίο σύστημα της πρωτοβάθμιας φροντίδας. Πιστεύουμε ότι θα πρέπει να υπάρξει μία ενιαία χρηματοδοτική πηγή. Σε πρώτο βήμα, μπορεί το ΙΚΑ μαζί με το δημόσιο τομέα να λειτουργήσουν σαν ενιαίος φορέας και βέβαια, ποιος εγγυάται ότι θα λειτουργήσει σωστά αυτό το σύστημα που περιγράφετε εδώ; Τα χάλια του ΙΚΑ τα ξέρετε; Ποιος θα έχει την ευθύνη του ΙΚΑ; 
      Στο Μενίδι υπάρχουν πενήντα- εξήντα χιλιάδες ασφαλισμένοι στο ΙΚΑ, έξι χιλιάδες ασφαλισμένοι στο δημόσιο, πέντε χιλιάδες στον ΟΓΑ, δυόμισι στο ΤΕΒΕ και δέκα χιλιάδες σε άλλα ταμεία. Υπάρχουν τα ιατρεία του ΙΚΑ τα οποία κάνουν διακόσιες τριάντα χιλιάδες ιατρικές πράξεις το χρόνο, δώδεκα-δεκατρείς χιλιάδες ακτινογραφίες και έχουν έναν ακτινολόγο. Επίσης, κάνουν δεκαεννέα χιλιάδες αιμοληψίες και εκατόν πενήντα οκτώ χιλιάδες εξετάσεις αίματος και έχουν δύο αναλυτές και τέσσερις παρασκευαστές. Με αυτά τα χάλια, λοιπόν, το ΙΚΑ θα αντεπεξέλθει σ’ αυτό το σύστημα που πάτε να φτιάξετε; Θα υπάρχουν ίσως δύο με τρεις ταχύτητες μέσα σ’ αυτό το ενιαίο σύστημα. Είναι προϋπόθεση τα εξωτερικά ιατρεία του ΙΚΑ, όλο το σύστημα του ΙΚΑ να ενταχθεί στο Εθνικό Σύστημα Υγείας. Τα ασφαλιστικά ταμεία δεν μπορούν να παίζουν ρόλο στα θέματα της υγείας. Άλλωστε και στο παρελθόν τα κέντρα του ΙΚΑ ανήκαν στο Υπουργείο Υγείας και Πρόνοιας. Μετά τα πήγατε στο Υπουργείο Εργασίας και Κοινωνικών Ασφαλίσεων. Αυτό, λοιπόν, είναι το πρώτο βήμα που θα έπρεπε να κάνει αυτό το νομοσχέδιο. Το να έχετε ένα συντονισμό. 
      Όμως, στην πράξη δεν θα υπάρξει τίποτα, όταν δεν έχετε το λόγο να επιβάλετε τις αναγκαίες προσλήψεις προσωπικού, τη στελέχωση των κέντρων υγείας του ΙΚΑ και όταν δεν μπορείτε να επιβάλετε τον απαραίτητο εξοπλισμό. Και μη μας πείτε ότι θα λυθεί αυτό με την πιστοποίηση. Έχει κανείς αυτήν την ουτοπική αντίληψη ότι θα επιβάλετε στο ιατρείο του ΙΚΑ να κάνει κάτι και ότι αν δεν το κάνει, θα το κλείσετε; Κατά τη γνώμη μου, αυτό είναι ένα στοιχείο το οποίο το βάλατε εδώ γιατί αφορά τον ιδιωτικό τομέα. Αφορά ιδιωτικά διαγνωστικά κέντρα, τα οποία πιθανόν θα απαιτείται να περνάνε από φορέα πιστοποίησης. Το ΙΚΑ θα είναι πάλι κράτος εν κράτει με την ιδιομορφία του, με τον ημιαυτόνομο χαρακτήρα του και με μία διοίκηση, η οποία κατά καιρούς αλλάζει δεν αλλάζει, κάνει αυτό που εκείνη θέλει και λειτουργεί σαν ένας διαφορετικός φορέας. Ένα σύστημα πρωτοβάθμιας φροντίδας υγείας θα πρέπει να είναι ενιαίο. Αυτή είναι η βασική μας αντίρρηση γι’ αυτό το νομοσχέδιο και φυσικά είναι αυτό που χαρακτηρίζει και τη θέση μας γενικότερα. 
      Όσον αφορά τα άλλα ζητήματα, δηλαδή την ηλεκτρονική κάρτα που καθιερώνετε, δεν διαφωνούμε. Αυτά είναι ζητήματα εξέλιξης της Πληροφορικής, τα οποία θα πρέπει να εφαρμόζονται και στον τομέα της υγείας. 
      Ωστόσο, όμως, θεωρούμε ότι το βασικό ζήτημα και της πρωτοβάθμιας φροντίδας υγείας, αλλά συνολικά του συστήματος υγείας στη χώρα μας είναι το σύστημα της χρηματοδότησης, της έλλειψης πόρων και της κάλυψης των κενών θέσεων και από εκεί θα πρέπει να ξεκινήσετε και να λύσετε όλα αυτά τα προβλήματα. 
      Σας ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βαρβιτσιώτης. 
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το νομοσχέδιο που συζητάμε σήμερα ουσιαστικά είναι το τελευταίο της παρούσης Βουλής και εύλογα διερωτάται κανείς, γιατί αυτή η βιασύνη. Μήπως ο αγαπητός σημερινός Υπουργός πιστεύει ότι ο διάδοχός του θα το εφαρμόσει; Πολλές φορές, δεν ήμασταν εδώ μάρτυρες της διαδικασίας ο διάδοχος να ανατρέπει το έργο του προκατόχου του, έστω και αν και οι δύο ανήκουν στην ίδια παράταξη; 
      Ωστόσο αυτό το νομοσχέδιο μου επιτρέπει να εκφράσω μερικές γενικότερες θέσεις και απόψεις για τα όσα διαδραματίζονται τις τελευταίες εβδομάδες μέσα και έξω από τη Βουλή. 
      Πριν από μερικές εβδομάδες άκουσα -και οφείλω να ομολογήσω με ικανοποίηση- τον εν αναμονή Αρχηγό του ΠΑΣΟΚ να υπερτονίζει την πίστη του στον πολιτικό πολιτισμό. Είναι, όμως, πολιτικός πολιτισμός η ψήφιση παραμονές των εκλογών νέου εκλογικού νόμου; Είναι πολιτικός πολιτισμός αυτό που συμβαίνει τώρα με τη βιομηχανία κατάθεσης νομοσχεδίων και τροπολογιών που κρύβουν προεκλογικές σκοπιμότητες, ρουσφετολογικές ρυθμίσεις και ακόμα χειρότερα εξαρτήσεις και διαπλοκές; Είναι πολιτικός πολιτισμός η κατάφωρη παραβίαση της νομοθεσίας, που προστατεύει το απόρρητο των προσωπικών δεδομένων όλη αυτή η διαδικασία της λαϊκής ψηφοφορίας για την ανάδειξη του νέου Αρχηγού του ΠΑΣΟΚ, στην οποία όμως για να μετάσχει κανείς, θα δίνει τα στοιχεία της ταυτότητός του, τα οποία και θα καταγράφονται, πράγμα που οδηγεί σ΄ ένα πρωτοφανές φακέλωμα των πολιτών; 
      Όλα αυτά όμως, κύριε Πρόεδρε, δεν πλήττουν μόνο τον πολιτικό πολιτισμό, πλήττουν και την ίδια τη δημοκρατία. Και σε όλα αυτά –λυπάμαι που το λέω- διαδραματίζει σημαντικό ρόλο ο μελλοντικός Αρχηγός του ΠΑΣΟΚ. 
      Με θλίψη σημειώνω τη σημερινή εικόνα της Βουλής. Και σήμερα μεν δικαιολογούνται τα άδεια έδρανα, αφού οι περισσότεροι συνάδελφοι βρίσκονται στις εκλογικές τους περιφέρειες, ενόψει του προεκλογικού αγώνα που ήδη έχει ξεκινήσει. Μήπως όμως στις άλλες συνεδριάσεις «η αγορά ήταν πλήθουσα»; Ακόμη και οι Υπουργοί των οποίων τα νομοσχέδια συζητούντο περιφρονούσαν τη Βουλή και έστελναν αντ’ αυτών τους Υφυπουργούς τους.
      Ζούμε σε μια νέα εποχή, την εποχή της τηλεοπτικής κυριαρχίας. Άλλοτε η επιδίωξη κάθε Βουλευτή ήταν να επιδείξει κοινοβουλευτικό έργο. Άλλοτε μια καλή αγόρευση ενός απλού Βουλευτή περνούσε με πηχυαίους τίτλους στις εφημερίδες. 
      Θα μου επιτρέψετε να θυμηθώ με ευγνωμοσύνη τον αξέχαστο Νικόλαο Μπακόπουλο, Κοινοβουλευτικό Εκπρόσωπο της τότε Αξιωματικής Αντιπολιτεύσεως, της Ενώσεως Κέντρου, ο οποίος μετά την πρώτη μου αγόρευση στο Κοινοβούλιο έλαβε το λόγο για να με συγχαρεί δημόσια. Σήμερα, δυστυχώς, αυτή η επιδίωξη του να παρουσιάσει ο Βουλευτής ένα κοινοβουλευτικό έργο, έχει μετατραπεί σε εμφάνιση σε κάποιο τηλεοπτικό παράθυρο. Σήμερα ο λόγος έχει υποχωρήσει μπροστά στην τηλεοπτική εικόνα για τη δημιουργία της οποίας όμως έχουν εργαστεί σύμβουλοι, παρασύμβουλοι, στρατιές ανθρώπων, οι οποίοι επιβάλλουν ποια γραβάτα θα φορέσει ο εμφανιζόμενος, πώς θα κουνάει τα χέρια του, πώς θα είναι ντυμένος και πώς θα είναι χτενισμένα τα μαλλιά του και αδιαφορούν βεβαίως για το περιεχόμενο του τι λέει. 
      ΚΥΡΙΑΚΟΣ ΣΠΥΡΙΟΥΝΗΣ: Όλα μετράνε. Και σεις το κάνετε.
      ΙΩΑΝΝΗΣ ΒΑΡΒΙΤΣΙΩΤΗΣ: Παρακαλώ ευπρέπεια!
      ΚΥΡΙΑΚΟΣ ΣΠΥΡΙΟΥΝΗΣ: Παρακαλώ, κύριε Βαρβιτσιώτη. 
      ΙΩΑΝΝΗΣ ΒΑΡΒΙΤΣΙΩΤΗΣ: Σήμερα, το εκλογικό Σώμα δεν ενδιαφέρεται αξιότιμε, κύριε Πρόεδρε, καν να μάθει τι σπουδές έχει κάνει ο καθένας μας, ποια είναι η επιστημονική μας καταξίωση, ούτε καν την επαγγελματική δραστηριότητα ούτε καν ακόμη χειρότερο τη δουλειά μας μέσα στη Βουλή, η οποία, δυστυχώς έχει περιέλθει σε πλήρη αφάνεια. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι νομοσχέδιο αυτό;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη.
      ΙΩΑΝΝΗΣ ΒΑΡΒΙΤΣΙΩΤΗΣ: Αρκεί η συχνότητα της παρουσίας στις τηλεοπτικές κάμερες και στα τηλεοπτικά παράθυρα. Εύχομαι και ελπίζω ότι αυτό είναι μια παιδική ασθένεια που γρήγορα θα θεραπευθεί. Γι’ αυτό αξίζουν τα θερμά συγχαρητήρια στον Πρόεδρο του Σώματος τον κ. Απόστολο Κακλαμάνη για τη δημιουργία του τηλεοπτικού σταθμού της Βουλής. Ίσως αυτό θα συμβάλει στη βελτίωση της εικόνας. 
     Αξιότιμε κύριε Πρόεδρε, θητεύω σ’ αυτήν την Αίθουσα σαράντα ολόκληρα χρόνια. Εσείς και οι άλλοι συνάδελφοι θα κρίνετε την ποιότητα της δουλειάς μου. Εγκαταλείποντας σήμερα, ύστερα από δεκατρείς θητείες την Αίθουσα αυτή, σας παρέχω τη διαβεβαίωση ότι και από τα νέα μου καθήκοντα θα εξακολουθήσω να υπερασπίζομαι τα δίκαια της πατρίδος μας.
Στα σαράντα αυτά χρόνια είναι φυσικό να έχω δημιουργήσει αντιπάλους. Προσπάθησα να μη δημιουργήσω εχθρούς. Εσείς θα το κρίνετε. 
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Βαρβιτσιώτη. Οφείλω να πω, ως Προεδρεύων, ότι πράγματι ήσασταν ερωτευμένος με τον κοινοβουλευτικό θεσμό. Και η τελευταία σας ομιλία αυτό αποδεικνύει. 
      Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, διαδέχομαι στο Βήμα έναν εξαίρετο πολιτικό, ένα μεγάλο κοινοβουλευτικό, που κατά τύχη είναι και πατριώτης μου…
      ΒΑΣΙΛΗΣ ΚΕΔΙΚΟΓΛΟΥ: Εκ Λακωνίας ορμώμενος. 
      ΛΕΩΝΙΔΑΣ ΓΡΗΓΟΡΑΚΟΣ: …εκ Λακωνίας και αισθάνομαι δέος. 
      Εμείς στη Λακωνία -πιστεύω και ο ελληνικός λαός- θα θυμόμαστε το Γιάννη Βαρβιτσιώτη για τους αγώνες του και την πολιτική του σταθερότητα, για την ευθύτητα του χαρακτήρα του και τη μαχητικότητα, που έχει δείξει σε όλους τους τομείς του πολιτικού βίου της χώρας από διάφορες θέσεις. Πιστεύω ότι οι κυβερνήσεις που υπηρέτησε τον τίμησαν. Οι Αρχηγοί του κόμματός του τον τίμησαν πολύ, γιατί αναγνώρισαν στο πρόσωπό του έναν έντιμο πολιτικό και ένα βαθιά σκεπτόμενο άνθρωπο, έναν πολιτικό ο οποίος έβαλε πάνω απ’ όλα το συμφέρον της πατρίδας, το συμφέρον του τόπου και το υπηρέτησε με πάθος. Αυτά τα λίγα λόγια για τον πατριώτη μου, τον αξιόλογο πολιτικό το Γιάννη Βαρβιτσιώτη.
      ΙΩΑΝΝΗΣ ΒΑΡΒΙΤΣΙΩΤΗΣ: Για τα οποία θα μου επιτρέψετε να σας ευχαριστήσω θερμότατα. 
      ΛΕΩΝΙΔΑΣ ΓΡΗΓΟΡΑΚΟΣ: Παρακαλώ. Ήταν χρέος μου. 
      Ευχαριστώ, κύριε Πρόεδρε, για την ανοχή σας.
      ΒΑΣΙΛΗΣ ΚΕΔΙΚΟΓΛΟΥ: Επιτέλους, ακούστηκε μια φωνή μεγαλοψυχίας! Εύγε, κύριε Γρηγοράκο. 
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, το Προεδρείο δεν περιλαμβάνεται σε αυτήν τη φωνή;
      ΒΑΣΙΛΗΣ ΚΕΔΙΚΟΓΛΟΥ: Περιλαμβάνεται, γιατί δώσατε την ευκαιρία να ακουστεί.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γρηγοράκο. Συνεχίστε. 
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητάμε ένα νομοσχέδιο που μετά τη Μεταπολίτευση πάρα πολλές φορές -επειδή συμμετείχα στο συνδικαλιστικό κίνημα, αλλά και ως μαχόμενος γιατρός πρώτης γραμμής- είχαμε συζητήσει σε πολλές μεγάλες συνελεύσεις των συνδικαλιστικών μας οργάνων, της ΕΥΝΑΠ, της ΟΥΝΓΕ, όλων των συνεδρίων του κόμματός μας, αλλά και διαπαραταξιακά. Πρόκειται για ένα πρόβλημα που απασχολούσε την ελληνική κοινωνία από το 1983, όταν ο Παρασκευάς Αυγερινός και ο Γιώργος Γεννηματάς εγκαθίδρυσαν το Εθνικό Σύστημα Υγείας. Το πρόβλημά μας ήταν η πρωτοβάθμια φροντίδα υγείας. 
      Η πρωτοβάθμια φροντίδα υγείας, η οποία πολύ μάς έχει απασχολήσει, αλλά ποτέ, μα, ποτέ αυτό το μεγάλο πρόβλημα που αντιμετωπίζαμε τότε -ως Κυβέρνηση και ως συλλογική αντιμετώπιση του προβλήματος υγείας του έλληνα πολίτη- δεν μπορέσαμε να το ακουμπήσουμε. 
      Σήμερα, έστω και τελευταίο νομοσχέδιο, έρχεται να κλείσει ένας μεγάλος κύκλος μεταρρύθμισης και συμπλήρωσης των νομοσχεδίων που έχουν να κάνουν με τις κυβερνήσεις του ΠΑΣΟΚ προς την εξέλιξη του συστήματος. Και η εξέλιξη του συστήματος έπρεπε να συμπληρωθεί από ένα νομοσχέδιο σαν το σημερινό που συζητάμε στη Βουλή. 
      Ένα άλλο νομοσχέδιο αυτές τις μέρες που δεν πρόλαβε να έρθει ήταν και αυτό της ιατρικής εκπαίδευσης. Ήταν μεγάλη τομή και αυτό στην ιατρική εκπαίδευση στην Ελλάδα, κύριε Υπουργέ, και σας συγχαίρω από το Βήμα αυτό. Είναι το τελευταίο νομοσχέδιο που παρουσιάζετε ως Υπουργός στη θητεία σας σε αυτήν την Κυβέρνηση και οφείλω να σας συγχαρώ για το μεγάλο έργο που επί δύο χρόνια έχετε προσφέρει στην ελληνική κοινωνία και στο Υπουργείο Υγείας. Εγώ ως γιατρός σας ευχαριστώ. Σας λέω «συγχαρητήρια» γι’ αυτές τις μεγάλες τομές που κάνατε αθόρυβα. Δεν προκαλέσατε ποτέ κανένα, και ήσασταν πάντα ένας άνθρωπος αγαπητός σε όλους τους συναδέλφους, και τους γιατρούς αλλά και τους κοινοβουλευτικούς. 
      Η πρωτοβάθμια φροντίδα υγείας είναι ό,τι καλύτερο έχει να επιδείξει ο πολιτισμένος κόσμος ως προσφορά στο συνάνθρωπό μας. Τι είναι η πρωτοβάθμια φροντίδα υγείας. Το νομοσχέδιο σαφέστατα το διακρίνει. Είναι το πρώτο βήμα που θα κάνει ένας άνθρωπος να συναντήσει τον πρώτο υγειονομικό σχηματισμό που θα είναι στη γειτονιά του, θα είναι στην κοντινή του πατρίδα, θα είναι στο χωριό του. Το θεσμό του αγροτικού γιατρού τον θεσπίσαμε το 1963. Θα πρέπει σήμερα να προχωρήσουμε σε πιο εξελιγμένες μορφές αυτού του θεσμού που κάποτε είχε κατακτήσει την ελληνική κοινωνία. 
      Έτσι, λοιπόν, σήμερα με το νομοσχέδιο αυτό φτιάχνουμε τον οικογενειακό γιατρό. Φτιάχνουμε το γιατρό ο οποίος θα είναι πιο κοντά στον πολίτη. Θα έρχεται πιο κοντά στο πρόβλημά του, θα το αντιμετωπίζει και θα τον καθοδηγεί, ώστε να φθάνει στον τριτοβάθμιο σχηματισμό υγείας που συνήθως είναι τα μεγάλα νοσοκομεία της Αθήνας. 
      Υπάρχει ένα έλλειμμα εδώ. Και έρχεται αυτό το νομοσχέδιο σήμερα να το συμπληρώσει. Και εύχομαι να το συμπληρώσει, κύριε Υπουργέ, γιατί οι δομές του συστήματος είναι πολύπλοκες στην Ελλάδα. Οι μηχανισμοί, οι οποίοι αντιμάχονται το Εθνικό Σύστημα Υγείας στην Ελλάδα και το όλο σύστημα κοινωνικής περίθαλψης και υγείας, είναι πάρα πολύ δύσκολοι, είναι περίπλοκοι και δαιδαλώδεις. Είναι πολύ δύσκολο.
      Έρχομαι τώρα από το Εθνικό Κέντρο Άμεσης Βοήθειας, όπου συζητούσα με τον διοικητή. Μου είπε τα μεγάλα προβλήματα που αντιμετωπίζουμε στην άμεση περίθαλψη. Είδα ότι έχουμε κάνει πάρα πολύ μεγάλα βήματα σε αυτόν τον τομέα. Χρειάζονται όμως να γίνουν περισσότερα. Υπάρχει δυσκολία στην αγορά των ασθενοφόρων. Φτάνουμε στο 2004 και πρέπει να έρθουν καινούργια ασθενοφόρα, για να είμαστε έτοιμοι για τους Ολυμπιακούς Αγώνες. Ένας άλλος, λοιπόν, τομέας, ο οποίος συνδράμει το σύστημα της πρωτοβάθμιας φροντίδας υγείας είναι και εκείνος της άμεσης και επείγουσας ιατρικής, που είναι συμπληρωματικός της πρωτοβάθμιας φροντίδας υγείας.
     Αντιμετωπίζουμε πολλά προβλήματα, πρέπει να προχωρήσουμε και σε αυτόν τον τομέα πολύ γρήγορα, να συνθέσουμε όλα τα κομμάτια του παζλ, που συνθέτουν τις πρωτοβάθμιες υπηρεσίες υγείας στην Ελλάδα, για να έχουμε το καλύτερο αποτέλεσμα.
     Επανερχόμενος, λοιπόν, στην πρωτοβάθμια φροντίδα υγείας, βλέπω ότι πια βάζουμε σε λειτουργία όλα τα κέντρα υγείας της περιφέρειας, αλλά και τα αστικού τύπου, βάζουμε όλους τους υγειονομικούς σχηματισμούς των ασφαλιστικών ταμείων, που λειτουργούν και στις πόλεις, αλλά στην τελευταία πρωτεύουσα κάθε νομού, για να προσφέρουν πρωτοβάθμια φροντίδα υγείας σε όλους τους ασφαλισμένους.
     Πιστεύω ότι το κύτταρο που πρέπει να δώσει διέξοδο στο μεγάλο πρόβλημα υγείας που αντιμετωπίζουν οι Έλληνες πολίτες είναι η πρωτοβάθμια φροντίδα υγείας και ο οικογενειακός γιατρός, όπως και ο οικογενειακός νοσηλευτής, που σήμερα με αυτό το νομοσχέδιο θεσμοθετείται. Είναι μια καινοτομία και πρέπει όλοι να το παραδεχτούμε. Ένας, λοιπόν, υγειονομικός σχηματισμός κοντά που ζει, αναπνέει, εργάζεται ο πολίτης είναι ό,τι καλύτερο έχει να επιδείξει σήμερα η ελληνική κοινωνία.
     Ερχόμαστε να επιβεβαιώσουμε αυτά που πριν από είκοσι πέντε χρόνια κάποιοι, στα μεγάλα συνέδρια της Παγκόσμιας Οργάνωσης Υγείας, έλεγαν, ότι δηλαδή η υγεία πρέπει να δίνεται περιφερειακά, να δίνεται, δηλαδή, όσο το δυνατόν πιο κοντά στον τόπο που ζει, διαβιώνει και εργάζεται ένας πολίτης. Αυτό έρχεστε σήμερα, λοιπόν, να υλοποιήσετε. Πιστεύουμε ότι και η επόμενη κυβέρνηση, που θα είναι Κυβέρνηση του ΠΑΣΟΚ, που έχει αποδείξει…
     ΒΑΣΙΛΗΣ ΚΕΔΙΚΟΓΛΟΥ: Γι’ αυτό «χαιρετίσματα», κύριε συνάδελφε.
     ΛΕΩΝΙΔΑΣ ΓΡΗΓΟΡΑΚΟΣ: … τυπικά και ουσιαστικά ότι είναι κοντά στον πολίτη, με αυτό το νομοσχέδιο θα συνδράμει περισσότερο και θα επιλύσει τα μεγάλα προβλήματα του Εθνικού Συστήματος Υγείας.
     Κύριε Υπουργέ, θα ήθελα να κάνω και μια πρόταση και σας παρακαλώ πάρα πολύ να τη δεχθείτε. Όλοι αυτοί οι σχηματισμοί θα πρέπει κάποια στιγμή να αποκεντρωθούν, όπως έχουμε υποσχεθεί στον Έλληνα πολίτη με τη μεταρρύθμιση για τα Περιφερειακά Συμβούλια Υγείας και Πρόνοιας, τα ΠεΣΥΠ. Αυτά τα ίδια τα ΠεΣΥΠ, μέσα από το νόμο –και αυτή είναι μια πρώτη πρότασή μου- πρέπει να αποκεντρωθούν περισσότερο. Δεν μπορεί, δηλαδή, το Περιφερειακό Συμβούλιο Υγείας, που εδρεύει, παραδείγματος χάρη, στην Πελοπόννησο, να έχει την εποπτεία του Κέντρου Υγείας της Νεάπολης Βιών Λακωνίας.
     Κύριε Υπουργέ, παρακαλώ να δεχθείτε την πρότασή μου αυτά τα απομακρυσμένα κέντρα υγείας σε όλες τις περιοχές της Ελλάδος να διοικούνται από τριμελή επιτροπή, στην οποία θα συμμετέχουν και τοπικοί παράγοντες, για να υπάρχει αυτοέλεγχος της λειτουργίας των κέντρων υγείας κάθε περιοχής. Και ξέρετε –εδώ θα πρέπει να κάνουμε την αυτοκριτική μας- όταν κάποτε πήραμε τους διοικητές και τους μάνατζερ των νοσοκομείων και είπαμε ότι στην εντοπιότητα, ήταν λάθος μας. Ήρθε η ώρα να το διορθώσουμε. Ο ντόπιος πολίτης ενδιαφέρεται πολύ περισσότερο για τον τόπο του. Αγαπάει κάποιος τον τόπο όπου έχει γεννηθεί. Εξάλλου είναι ένας τρόπος οι ντόπιοι πολίτες, οι άνθρωποι οι οποίοι αγωνίζονται για τα της περιοχής τους, να ελέγχονται και από τους ανθρώπους της περιοχής τους. Αντίθετα, ένας ξένος –χωρίς να θέλω να υποβαθμίσω κανέναν- είναι εύκολο να σηκωθεί να φύγει από μια περιοχή και να μη δώσει λογαριασμό σε κανέναν.
     Σας ευχαριστώ πολύ, σας εύχομαι ό,τι καλύτερο και σας ευχαριστούμε πάρα πολύ για την παρουσία σας στο Υπουργείο Υγείας και Πρόνοιας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
     Αγαπητοί συνάδελφοι, είναι η τελευταία μου, μάλλον, παρουσία στο Κοινοβούλιο σε αυτήν τη θητεία. Σας έχω δηλώσει ότι δεν πρόκειται να διεκδικήσω θέση Βουλευτή στο επόμενο Κοινοβούλιο και ευχαριστώ και πάλι για άλλη μια φορά τον ελληνικό λαό και ιδιαίτερα τον Ευβοϊκό, που με είχε αντιπρόσωπο για τριάντα τόσα χρόνια. 
      Έχω εκφραστεί εδώ ότι η παρούσα Βουλή με τη σύνθεσή της, με τον υπό αποπομπή, με τον αποπεμφθέντα Πρωθυπουργό, χωρίς κόμμα Πλειοψηφίας, χωρίς Πρωθυπουργό, χωρίς Αρχηγό κόμματος δεν έχει δικαίωμα να νομοθετεί. Είναι στοιχειώδες καθήκον διαφύλαξης των συνταγματικών θεσμών. Μπορεί η Βουλή να υπάρχει –και πρέπει να υπάρχει- και να λειτουργεί, αλλά είναι ανάγκη να συνεδριάζει πάντοτε ή θα ήταν αναγκαίο να συνέλθει και να συνεδριάσει για κάποια συγκεκριμένα ζητήματα, τα οποία είναι στη ροή των κοινωνικών εξελίξεων. 
      Είναι ένα από τα νομοθετήματα, τα οποία πρέπει η Βουλή να συζητήσει, αφού έχει αντικείμενο για το οποίο νομιμοποιείται συνταγματικώς η παρούσα Βουλή να συζητήσει. Είναι και επιβεβλημένο και θεμιτό. 
      Οι ομιλήσαντες συνάδελφοι, πλην της εισηγήτριας της Πλειοψηφίας, η οποία έκανε μία πολύ καλή εισήγηση –αν και νομίζω ότι περιλαμβάνεται και ένας άλλος κλάδος, τον οποίο δεν ανέφερε, ίσως από λόγους ευγενείας, γιατί μιλάμε για κάποιους καθηγητές- νομίζω ότι αδίκησαν τον παριστάμενο Υπουργό Υγείας και Πρόνοιας, ο οποίος καίτοι δεν είναι τώρα κοινοβουλευτικός –υπήρξε όμως κοινοβουλευτικός, είναι εντελώς διαφορετικό από άλλους που δεν είναι τώρα κοινοβουλευτικοί- πάντοτε τίμησε την Αίθουσα της Βουλής. Πάντοτε ήρθε προσωπικώς, ως Υπουργός, ως μέλος του Υπουργικού Συμβουλίου -αυτή είναι η διαφορά μεταξύ Υπουργού και Υφυπουργού, οι Υφυπουργοί δεν είναι μέλη του Υπουργικού Συμβουλίου- στη Βουλή να απαντήσει υπευθύνως εδώ. 
      Αυτό το νομοθέτημα, αγαπητοί συνάδελφοι, είναι το απαύγασμα κάποιων θέσεων του παρισταμένου καθηγητού, ακαδημαϊκού και Υπουργού Υγείας και Πρόνοιας. Μέσα απ’ αυτό το νομοθέτημα φαίνεται, κατά την άποψή μου, η φιλοσοφία από την οποία διαπνέεται, αλλά και η κοινωνική αντίληψη, την οποία ο ίδιος διαθέτει. 
      Όταν εδώ λέει «η πρωτοβάθμια φροντίδα υγείας νοείται», δίδει τον ορισμό που δεν υπήρχε έως τώρα και τον δίδει ένας Υπουργός που ταυτόχρονα είναι ακαδημαϊκός και καθηγητής και εκτελεί αυτήν τη στιγμή μία υποχρέωση και αποστολή. Λέει ότι η πρωτοβάθμια φροντίδα υγείας περιλαμβάνει α, β, γ, δ , δεν θα τα διαβάσω. Βεβαίως, δεν πρέπει να αδικούμε αυτά που είπε η κ. Στεργίου και ο αγαπητός κ. Κοσιώνης του ΚΚΕ που ιδιαιτέρως τιμώ. Μπορεί να μην έχει τη δομή της ενιαίας διοικητικής λειτουργίας για να επιβάλει αυτά, διότι δεν του παρεσχέθη αυτή η εξουσία, αλλά δίδει δικαίωμα και εντολή στους αυριανούς εδώ να διεκδικήσουν και να πουν, κύριοι, πρωτοβάθμια φροντίδα υγείας είναι αυτή που νομοθέτησε η Βουλή. Την εισηγήθηκε ο Στεφανής και απαιτούμε να την εφαρμόσετε. Αυτή είναι η προσφορά αυτού του νομοσχεδίου.
      Παρακάτω, στο άρθρο 2, λέει ότι η πρωτοβάθμια φροντίδα υγείας παρέχεται από: πρώτον,  τα κέντρα υγείας, δεύτερον,  τις μονάδες πρωτοβάθμιας φροντίδας, τρίτον, τα εξωτερικά ιατρεία των νοσοκομείων κλπ., που στηρίζουν βάσεις και δικαιώματα αύριο, για το τι να διεκδικήσει ο λαός. Λέει ο ακαδημαϊκός και καθηγητής Κώστας Στεφανής στο λαό, τι να διεκδικήσει. 
      Πιο κάτω, στην παράγραφο 2, λέει ότι τα κέντρα υγείας των οργανισμών κοινωνικής ασφάλισης εποπτεύονται και ελέγχονται από το Υπουργείο. Είναι αυτό που μπορούσε να γράψει. Δεν έχει την εξουσία, δεν του παρεσχέθη η εξουσία για να καθορίσει ενιαία διοικητική ιεραρχία. Αντιλαμβανόμαστε όλοι τι γίνεται αν δεν μπορείς να διορίσεις γιατρό στο τάδε κέντρο υγείας ή στον τάδε οργανισμό ή να καθορίσεις την εξέλιξή του -αν δεν έχεις δηλαδή την εξουσία να πεις, εσύ θα έχεις τομογράφο, αλλά εσύ δεν θα έχεις, γιατί καλύπτεσαι από το Β- όμως, δεν του παρεσχέθη αυτή η εξουσία. Αφήνει, όμως, ρητώς την άποψή του ότι πρέπει να υπάρχει εκεί εξουσία. Αυτή είναι η προσφορά του, αυτή είναι η προσφορά του νομοσχεδίου αυτού.
      Ακόμα, εκφράζει τη φιλοσοφία του στο άρθρο 7 που λέει «ο πολίτης έχει το δικαίωμα να επιλέξει τον οικογενειακό του γιατρό». Βεβαίως λέει στη συνέχεια «από εκείνους που υπηρετούν ή εργάζονται στο κέντρο υγείας», όπως και πιο κάτω λέει «σε περίπτωση που ο ασφαλιστικός του οργανισμός του δικαιούχου έχει συμβληθεί με ιδιωτικούς γιατρούς…» κ.λπ. Όμως λέει το εξής: Ο πολίτης έχει το δικαίωμα να επιλέξει τον οικογενειακό του γιατρό. Αυτή είναι η φιλοσοφία του, αυτή είναι η προσφορά του. Γι’ αυτό σας είπα ότι αυτό το νομοθέτημα είναι νομοθέτημα, το οποίο νομιμοποιείται συνταγματικώς η παρούσα Βουλή να συζητήσει.
      Είναι, λοιπόν, ένα νομοθέτημα το οποίο στην ουσία είναι υποθήκες του ακαδημαϊκού καθηγητή κ. Κώστα Στεφανή και έκφραση της αντίληψης από την οποία διαπνέεται. 
      Λέει επίσης ότι τα κέντρα υγείας πιστοποιούνται κατά τη διαδικασία. Πρέπει να έχει πιστοποίηση το κέντρο υγείας Α΄ κατηγορίας, Β΄ κατηγορίας κλπ., όπως υπάρχει το Πανεπιστήμιο του Χάρβαρντ το οποίο είναι αδιαμφισβήτητο, όπως είναι το Πανεπιστήμιο του Κέιμπριτζ. Πρέπει να υπάρχουν διαβαθμίσεις. ΄Ετσι είναι η ζωή.
       Αυτό λέει το νομοσχέδιο, αυτό εκφράζει τη φιλοσοφία και την αντίληψή του και με βρίσκει σύμφωνο στις γενικές του κατευθύνσεις. Δεν είναι ένα νομοσχέδιο διοικητικής λειτουργίας. Κάτω από τις γραμμές του διαφαίνεται η μεγάλη ρήξη που υπήρχε μεταξύ Υπουργείου Υγείας και του Ιδρύματος Κοινωνικών Ασφαλίσεων.  Η μεγάλη ρήξη που υπήρχε και υπάρχει ακόμη μεταξύ Υπουργείου Υγείας με τον Αλέκο Παπαδόπουλο, με τον Κώστα Στεφανή ο οποίος φέρεται απολύτως ευγενώς, τιμά και την εμπιστοσύνη που του έδειξε ο εντιμότατος, κατ’ εμέ, Πρωθυπουργός, έτερον εκάτερον, με το διοικητή του ΙΚΑ. Φέρνει μεγάλη ρήξη ένας διοικητής του ΙΚΑ, ένας δοτός, ένας διορισμένος, να καθορίζει την πολιτική υγείας. Η μεγάλη ρήξη. Κύριοι δεν μπορεί να είστε ασφαλιστικός οργανισμός και να έχετε ταυτόχρονα και υπηρεσίες υγείας. Δε γίνεται, δεν υπάρχει στον κόσμο ασφαλιστικός οργανισμός ο οποίος έχει νοσοκομεία και παρέχει υγεία. 
      Διαφαίνεται, λοιπόν, σαφώς η αιτία της αποχώρησης του προηγούμενου Υπουργού, του Αλέκου Παπαδόπουλου, αλλά κατ’ εμέ διαφαίνεται επίσης και το βάρος κάτω από το οποίο άσκησε τα καθήκοντά του και ασκεί ο παριστάμενος Υπουργός Υγείας.
      Άλλη φορά είχαμε μιλήσει για κάποιες άλλες παραλείψεις και θα επικεντρωθώ σε αυτό, κύριε Πρόεδρε, για λίγα λεπτά. Υπάρχουν μεγάλα προβλήματα. Το βασικό πρόβλημα είναι της υγείας, το κόστος της υγείας. Το κόστος υγείας σ΄ ένα νοσοκομείο αγαπητοί συνάδελφοι, συνίσταται πρώτα-πρώτα από βαριά πάγια έξοδα, όπως είναι οι εφημερίες, η πληρωμή και η εκπαίδευση ιατρών και  εννοώ την εξειδίκευση, η έρευνα, η άντληση αίματος, η διαφύλαξή του κλπ. Παράλληλα, λειτουργεί και ο ιδιωτικός τομέας υγείας, ο οποίος έχει απαλλαγή από όλα αυτά τα έξοδα. Τα ιδιωτικά νοσοκομεία, τα κέντρα υγείας όπως τα λέμε, έχουν απαλλαγεί από αυτά τα μεγάλα έξοδα και θέλουν να λένε ότι έχουν τους καλύτερους γιατρούς. Μα, πώς; Διερωτάται ο πολίτης πώς γίνεται να έχεις τους καλύτερους γιατρούς και να μην κάνεις εκπαίδευση, δηλαδή να απαλλάσσεσαι από το κόστος.
      Όταν, λοιπόν, το κρατικό νοσοκομείο έχει όλα αυτά τα πάγια έξοδα και το ιδιωτικό απολαμβάνει απαλλαγή από εκπαίδευση, απαλλαγή από έρευνα, απαλλαγή από εφημερίες, απαλλαγή από τόσα άλλα, τι σημαίνει αυτό; Σημαίνει ότι ο φτωχός, το κράτος, ο λαουτζίκος επιδοτεί την παροχή υγείας των ιδιωτικών νοσοκομείων με τον πολυτελή νοσοκομειακό εξοπλισμό. 
      Αυτά τα είπε εδώ ο κύριος Υπουργός και εγώ τα λέω όχι για να κάνω κριτική, γιατί σαφώς είπε την άποψή του, ότι το Υπουργείο Εθνικής Οικονομίας προτάσσει τους όρους ανταγωνισμού. Ποιου ανταγωνισμού; Προτάσσει το γεγονός ότι είναι δούλοι των μεγάλων συμφερόντων, αγαπητέ κύριε Στεφανή, που μας τιμάτε με την παρουσία σας εδώ. Αποδεικνύει ότι η παρούσα Κυβέρνηση είναι δούλη του μεγάλου
συμφέροντος, όχι απλά των μονοπωλίων ή της δομής της. Είναι δούλη κάποιων μεγάλων προσωπικών συμφερόντων.
      Έχω ξαναπεί στη Βουλή ότι οι προηγούμενες κυβερνήσεις και οι προηγούμενοι πρωθυπουργοί κατήργησαν από το πολιτικό λεξιλόγιο την οικονομική ολιγαρχία και την επανέφερε η αυτού εξοχότητα ο σημερινός Πρωθυπουργός. Για μένα δε αγαπητοί συνάδελφοι, ο οποίος είχα την πρωτοβουλία, σε πολύ μεγάλο βαθμό, να υποστηρίξω την ανάδειξη του σημερινού εντιμοτάτου Πρωθυπουργού στον πρωθυπουργικό θώκο, ανάμεσα στους τότε συναδέλφους Βουλευτές της Κοινοβουλευτικής Ομάδας του ΠΑΣΟΚ που ήμουν τότε, για μένα που θήτευσα εδώ κάτω από έναν Κωνσταντίνο Καραμανλή και έναν Ανδρέα Παπανδρέου, αντιλαμβάνεσθε ποια είναι η ψυχολογική εν γένει κατάστασή μου, απέναντι σε όλο αυτό, πόσο οξύς είμαι και γιατί πρέπει να είμαι ακόμη περισσότερο οξύς. Γιατί είχαμε έναν ουτιδανό Πρωθυπουργό όλη αυτήν την περίοδο.
      Σημειώστε. Το επαναλαμβάνω. Πέρασαν οκτώ χρόνια που είναι Πρωθυπουργός και δεν μπήκε στην ψυχή κανενός Έλληνα. Σήμερα υπάρχουν πολλοί φίλοι του κ. Σημίτη, γιατί πολλοί άντλησαν συμφέροντα, έσοδα και πλούτο. «Σημιτικός» δεν υπάρχει ούτε ένας. Αυτό θα τον κατακρίνει σε όλη την πορεία της ιστορίας, διότι υπήρξε επίορκος αυτών που συζητήθηκαν, που ήθελε ο κόσμος και που συμφωνήθηκαν, αυτών που παρουσίασε ως πρόγραμμα και δεν τήρησε τίποτα από όλα αυτά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, τελειώνετε σας παρακαλώ, φθάσατε στα έντεκα λεπτά.
      ΒΑΣΙΛΗΣ ΚΕΔΙΚΟΓΛΟΥ: Το νομοσχέδιο αυτό, λοιπόν, είναι υποθήκες. Ο Υπουργός έχει σκεφθεί τι θα πει και τι θα κάνει. Θα τον παρακαλούσα -ακριβώς γιατί είναι αυτός που είναι, ο ακαδημαϊκός και καθηγητής Κώστας Στεφανής- να αφήσει και διά του λόγου του τις υποθήκες στους επερχόμενους, διότι είναι η τελευταία φορά που είναι Υπουργός, γιατί θα αλλάξει η Κυβέρνηση. Πρέπει να αφήσει τη φιλοσοφία του, την αντίληψή του και τις παρατηρήσεις του, αλλά και να πει ποιες ρήξεις πρέπει να γίνουν για να δοθούν λύσεις σε όσα ως τώρα δεν επιτρέπουν την προς τα εμπρός πορεία της παροχής υγείας και περίθαλψης στον ελληνικό λαό, της οποίας έχει ειδική γνώση, ίσως και λόγω της ειδικότητας.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπής Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας σύνδεσης μεταξύ της Ευρωπαϊκής Κοινότητας και των κρατών-μελών της αφ΄ενός και της Δημοκρατίας της Χιλής αφ΄ετέρου μετά των παραρτημάτων και των πρωτοκόλλων αυτής».
      Ο κ. Σπύρου έχει το λόγο.
     ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, χαίρομαι που μας δίνετε τη δυνατότητα σήμερα, στο τέλος αυτής της κοινοβουλευτικής περιόδου, να συζητάμε ένα νομοσχέδιο που αφορά τον τομέα της υγείας, το ύψιστο κοινωνικό αγαθό. Ακούστηκαν αγρότες ένθεν και ένθεν και αυτό πιστεύω ότι είναι πολύ σημαντικό και θετικό, γιατί εκτιμώ ότι η πλειοψηφία των Βουλευτών ως εκπρόσωποι του ελληνικού λαού αγωνιούν και προσπαθούν να προσφέρουν τις καλύτερες υπηρεσίες στο γενικό εθνικό και κοινωνικό όφελος.
     Βέβαια, θέλω να τονίσω από το Βήμα αυτό -γιατί αυτή είναι η αντίληψή μου- ότι αυτόν τον καιρό και σε αυτές τις εκλογές διακυβεύεται ένα πολύ σοβαρό πράγμα. Πιστεύω ότι σ’ αυτήν την εκλογική αναμέτρηση θα κριθεί από τους πολίτες αν η εξουσία θα συνεχίσει να ασκείται από το λαό μέσω των εκπροσώπων του ή θα ασκείται μέσω άλλων εξωθεσμικών κέντρων που ελέγχουν, επηρεάζουν και διαμορφώνουν την πολιτική ζωή του τόπου, μία παρέμβαση που μεγιστοποιεί το ελάχιστο και θάβει πολλές φορές ή εξαφανίζει το ουσιαστικό και το σοβαρό. Το σοβαρό σήμερα είναι η άθλια καθημερινότητα που βιώνουν οι πολίτες, τα τεράστια προβλήματα που δεν έλυσε η πολιτική εξουσία, αλλά εν πολλοίς δημιούργησε. 
     Επίσης λυπάμαι που στο τέλος αυτής της κοινοβουλευτικής περιόδου είμαι υποχρεωμένος να πάρω το λόγο και να σας δυσαρεστήσω, όπως και άλλες φορές, παρά την προσωπική εκτίμηση που σας έχω, κύριε Υπουργέ, και από την ακαδημαϊκή σας καριέρα και ως γιατρός, γιατί είμαι εδώ για να εκφράσω τα τεράστια προβλήματα που υπάρχουν στον τομέα της υγείας, ιδιαίτερα στο Νομό Κέρκυρας, που είναι ένας νομός που σε μικρογραφία εκφράζει τα γενικότερα προβλήματα υγείας της χώρας μας. 
     Ενώ οι άλλοι συνάδελφοι μπορεί να περιοδεύουν στις εκλογικές περιφέρειες-κι έτσι εξηγείται η ολιγομελής παρουσία σήμερα στη Βουλή- τα κοινοβουλευτικά μας καθήκοντά επιβάλλουν να αναδείξουμε τα προβλήματα που υπάρχουν.
     Η προστασία της υγείας αποτελεί πρώτιστο κοινωνικό αγαθό και πρώτιστη κοινωνική ευθύνη. Η πολιτεία οφείλει να παρέχει και να εγγυάται σε όλους τους πολίτες υψηλού επιπέδου υπηρεσίες υγείας. 
     Κύριε Υπουργέ, αυτό το νομοσχέδιο σας αδικεί, γιατί εκτός από τον ασαφή και πρόχειρο χαρακτήρα του, δε διορθώνει βασικά προβλήματα στον τομέα της υγείας.
      Αυτά τα είκοσι χρόνια ζωής του Εθνικού Συστήματος Υγείας γνωρίζετε ότι οι ιδιωτικές δαπάνες όχι μόνο δεν εξαφανίστηκαν, όπως οι  υποσχέσεις ή το Εθνικό Σύστημα Υγείας προέβλεπε, αλλά αντίθετα αυξήθηκαν. Και σήμερα, ενώ είμαστε η πιο ακριβή χώρα σε ευρωπαϊκό επίπεδο όσον αφορά το Ακαθάριστο Εθνικό Προϊόν στις δαπάνες υγείας φθάνοντας το 9,3%, αυτές αποτελούνται κατά 56% από δημόσιες δαπάνες και κατά 44% από ιδιωτικές, ενώ στην Ευρωπαϊκή ‘Ένωση οι αντίστοιχες αναλογίες είναι 74% από δημόσιες δαπάνες και 26% από ιδιωτικές. 
      Είναι επίσης γνωστό ότι το 2,5% των ελληνικών νοικοκυριών καταστρέφονται οικονομικά στην προσπάθειά τους να αντιμετωπίσουν κάποια προβλήματα υγείας. Και είναι αξιοπερίεργο ότι, ενώ η παροχή των υπηρεσιών υγείας στα δημόσια νοσοκομεία μας ή γενικά στο δημόσιο τομέα είναι δωρεάν, πολλοί που δεν έχουν και την οικονομική ευχέρεια καταφεύγουν στον ιδιωτικό τομέα, για να εξασφαλίσουν την υγεία τους. Το παράδειγμα αυτό το δίνουν και οι υψηλόβαθμοι από τις πολιτείες και είναι γνωστά τα γεγονότα. Επιβεβαιώνεται, λοιπόν, η ανασφάλεια που νιώθει ο πολίτης, οι χαμηλού επιπέδου παρεχόμενες υπηρεσίες και ο προβληματισμός που πρέπει να υπάρξει γι’ αυτό το γεγονός.
      Είναι επίσης πρωτοτυπία σε ευρωπαϊκό επίπεδο πως ασφαλιστικοί οργανισμοί παρέχουν υπηρεσίες υγείας, με αποτέλεσμα αυτή η δαπάνη και αυτά τα συγκοινωνούντα δοχεία μεταξύ ασφαλιστικών και υπηρεσιών υγείας να δημιουργούν αυτά τα τεράστια προβλήματα που έχουμε σήμερα στο ασφαλιστικό. 
      Επίσης πρέπει να γνωρίζετε ότι από το 1992 οι τιμές των ιατρικών πράξεων παραμένουν καθηλωμένες και δημιουργούνται στρεβλώσεις, τα πανωγραψίματα, οι καθυστερήσεις, η χαμηλή ποιότητα των υπηρεσιών, όταν για εξετάσεις που έχουν ένα άλφα κόστος δεν τους καλύπτει ο δημόσιος τομέας. 
      Η εκτίμησή μου είναι, κύριε Υπουργέ, ότι χρειάστηκε να καταθέσει η Νέα Δημοκρατία το πρόγραμμά της για την υγεία, για να προκύψει αυτή η βιασύνη και να φέρετε σήμερα αυτό το φιλολογικό κατά την εκτίμησή μου πόνημα υπό μορφή φυλλαδίου που δεν εμβαθύνει στο πρόβλημα. Γιατί, όταν μιλάμε για πρωτοβάθμια περίθαλψη υγείας, είναι ένα θέμα πάρα πολύ σοβαρό. 
      Και ασφαλώς δεν ξεκινάμε από παρθενογένεση, γιατί κέντρα υγείας υπάρχουν. Υπάρχουν όμως προβλήματα, γιατί και η στελέχωση των κέντρων υγείας δεν είναι αυτή που απαιτείται και ο εξοπλισμός τους εν πολλοίς είναι πεπαλαιωμένος και δεν μπορεί να προσφέρει υπηρεσίες και το προσωπικό είναι ελλιπές. Όσον αφορά δε την κάλυψη από το ΕΚΑΒ, στην Κέρκυρα, μια περιοχή που απέχει από την πόλη γύρω στα σαράντα πέντε χιλιόμετρα μετά τις δέκα η ώρα το βράδυ δεν μπορεί να μετακινηθεί το ασθενοφόρο, γιατί δεν έχει το ανάλογο προσωπικό.
      Ομολογείστε ότι αποτύχατε. Ομολογείστε ότι δεν προλάβατε. Ομολογείστε ακόμα ότι δεν σας άφησαν κάποιοι και είναι αλήθεια ποιες παρεμβάσεις έγιναν. Ομολογείστε ότι δεν μπορέσατε να συνεννοηθείτε. Γιατί δεν εξηγείται διαφορετικά  το θέμα του Νοσοκομείου της Κέρκυρας, η οποία δικαιούται να έχει και νοσοκομείο. Περιμένω την απάντησή σας, κύριε Υπουργέ, και θα ήθελα, αν έχετε την καλοσύνη, σήμερα κλείνοντας αυτήν την κοινοβουλευτική περίοδο και μπαίνοντας στην εκλογική αναμέτρηση να μάθουμε τι συμβαίνει. Πρέπει να ξέρει ο Κερκυραίος για το εγκαταλελειμμένο νοσοκομείο της Κέρκυρας που μετά από επτά χρόνια από τη σύμβαση και τη δημοπράτησή του παραμένει στα μπετά και σε μικρή κατασκευή που δεν ξεπερνά το 45% πώς θα ολοκληρωθεί, πού είναι η χρηματοδότηση, πού είναι εγγεγραμμένη. Γιατί θα έλθετε κατά την εκλογική περίοδο και μετά να πείτε ότι τα χρήματα υπήρχαν, ότι δεν τα αξιοποιήσατε ή ότι δεν τα βρήκατε. Θα ήθελα, λοιπόν, να μας δώσετε μια απάντηση σε αυτό το θέμα. 
      Η πρωτοβάθμια περίθαλψη, για να λειτουργήσει σωστά, πέρα από τα διοικητικά που επιχειρεί το νομοσχέδιο -προφανώς υπάρχουν δομές- χρειάζεται στελέχωση, οργάνωση, επίβλεψη, καλύτερη λειτουργία, για να αποσυμφορηθούν τα νοσοκομεία στα οποία διατηρείτε τα εξωτερικά ιατρεία. Κανονικά πρέπει να διαχωριστεί η πρωτοβάθμια από την δευτεροβάθμια περίθαλψη, για να μπορέσουν τα νοσοκομεία να προσφέρουν ποιοτική δευτεροβάθμια περίθαλψη και να μη δημιουργείται εκείνος ο συνωστισμός. 
      Χαίρομαι που λέτε ότι θα βάλετε τηλεφωνικό κέντρο για να κλείνονται τα ραντεβού, θα πρέπει όμως να ενημερωθείτε τι συμβαίνει σήμερα στις υπηρεσίες του ΙΚΑ με το τηλεφωνικό κέντρο.  Για επείγουσες εξετάσεις τα ραντεβού είναι σε δύο μήνες. Πολλές φορές οι ασθενείς παίρνουν εντολές από το νοσοκομείο για κάποιες εξετάσεις που πρέπει να κάνουν στον ιδιωτικό τομέα και στη συνέχεια φέρνουν τις αποδείξεις και όχι μόνο δεν παίρνουν το στοιχειώδες ποσό που τους αντιστοιχεί, αλλά τους απορρίπτουν και τις δαπάνες. 
      Το πρόβλημα, λοιπόν, είναι μεγάλο. Το Εθνικό Σύστημα Υγείας, το οποίο προσέφερε υπηρεσίες, το εγκαταλείψατε –το ομολογούν και οι προηγούμενοι Υπουργοί που το υπηρέτησαν- από στελέχωση, από χρηματοδότηση, από αξιολόγηση, έμπλεξε στη γραφειοκρατία και στον κομματισμό και σήμερα ο δημόσιος τομέας υγείας, ενώ σπαταλά πολλά χρήματα, δεν αποδίδει τις κατάλληλες υπηρεσίες στους πολίτες.
      Πιστεύω ότι και αυτό το νομοσχέδιο, κύριε Υπουργέ, με τη βιασύνη που ήρθε και την επιφανειακή αντιμετώπιση του προβλήματος που κάνει, δεν θα προσφέρει σημαντικές υπηρεσίες. Θα ήθελα να σας παρακαλέσω στην ομιλία σας να μου δώσετε μία απάντηση, την οποία οι Κερκυραίοι περιμένουν. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με ιδιαίτερη χαρά, ικανοποίηση, αλλά και ανθρώπινη λύπη σήμερα κάνω την τελευταία μου ομιλία, γιατί έχω δηλώσει ότι δεν θα συμμετάσχω στις επικείμενες εκλογές. 
     Εάν με ρωτούσαν τι θα ήθελα να αναφέρω από την εμπειρία μου στο Κοινοβούλιο από τις  5 Νοεμβρίου 1989, θα έλεγα μεταξύ των άλλων να διαβάσουμε τρία Καβαφικά ποιήματα. 
      Το πρώτο είναι «Η μεγάλη άρνηση». Έρχεται για τον καθένα η ημέρα να πει το μεγάλο ναι ή το μεγάλο όχι. Εκείνος που έχει μέσα σου έτοιμο το ναι, το λέει με τιμή και πεποίθηση. Ο αρνηθείς δεν μετανιώνει. Πού πάει αυτό; Η κομματική σκοπιμότητα νοθεύει την αλήθεια των πραγμάτων και πρέπει να την αρνούμαστε. Το μαύρο είναι μαύρο και το άσπρο πρέπει να είναι άσπρο στη δημοκρατία. 
      Το δεύτερο ποίημα είναι το «Όσο μπορείς». Εάν δεν μπορείς να κάνεις στη ζωή τίποτε άλλο, τουλάχιστον τούτο προσπάθησε: Μην την εξευτελίζεις μέσα στην πολλή συνάφεια του κόσμου πηγαίνοντάς την και φέρνοντάς την στην καθημερινή ανοησία. Το λέω αυτό γιατί πολλά πράγματα, τουλάχιστον στους στίχους, ευτελίζουν μερικούς θεσμούς.
      Το τρίτο ποίημα είναι το «Απολίπειν ο Θεός Αντώνιον». Εκεί αναφέρεται «Εσύ που αξιώθηκες μια τέτοια πόλη, βάδισε σταθερά προς το παράθυρο και άκουσε με συγκίνηση…». Να φεύγεις από το Κοινοβούλιο με τη λεβεντιά της ευγνωμοσύνης προς τον ωραίο μας λαό και την ωραία μας πατρίδα. 
      Κύριε Πρόεδρε, τέλειωσα το γυμνάσιο σε ένα χωριουδάκι της Μάνης, νηστικός και ξυπόλητος και ποτέ δεν φανταζόμουν ότι η ωραία μας πατρίδα και στους δύο στίβους, στο στρατόπεδο και στο Κοινοβούλιο, θα με αξιώσει μιας τέτοιας μεγάλης ιδιότητας και προόδου. Γι’ αυτό το λόγο φεύγω έμπλεος από αισθήματα ευγνωμοσύνης προς το λαό μας, που μου έδωσε περισσότερα απ’ όσα δικαιούμουν με βάση την αρετή, τον ιδρώτα, την ειλικρίνεια και τη συνολική μου προσπάθεια.
      Όταν μπήκα στο Κοινοβούλιο μετά τις εκλογές στις 5 Νοεμβρίου του 1989, δεν είχα καμία βοήθεια. Ένας άνθρωπος δεν μου εξήγησε κάποια πράγματα.
Πήρα τον Κανονισμό της Βουλής βέβαια, αλλά για να τον μάθεις πρέπει να περάσουν μέρες. 
      Είχα, λοιπόν, την αίσθηση –και την έχω μέχρι σήμερα, κύριε Πρόεδρε- ότι θα έπρεπε να γίνεται μία υποδοχή και ένα τριήμερο. Το έκανα σαν στρατηγός στους εφέδρους αξιωματικούς και στους στρατιώτες και στους μόνιμους. Επί τρεις μέρες καθιερώναμε σχολεία, όπου μάθαιναν γεωγραφικά στοιχεία, ιστορικά στοιχεία της περιοχής, την αποστολή τους. Μπορεί η Βουλή να υποδέχεται. Είναι και ένα άνοιγμα δεσμών και οικογενειακού πνεύματος που πρέπει να διέπει τη συνεργασία στο Κοινοβούλιο, γιατί έτσι θα καλλιεργεί τη δυνατότητα του Βουλευτή να υπερβεί το κόμμα του και να μένει ανόθευτος μπροστά στην έννοια του καθήκοντος και στις επιταγές της δημοκρατίας, ακόμα και στη συνταγματική επιταγή ότι εκπροσωπεί το έθνος. Και αυτό σημαίνει πολλά.
      Ένα δεύτερο στοιχείο που θα ήθελα να αναφέρω με όλο το σεβασμό στα όργανα του Κοινοβουλίου -το Προεδρείο, οι Αντιπρόεδροι, κλπ-  που έκαναν πολλά, είναι ότι δεν υπάρχουν κίνητρα.
      Βλέπετε, κύριε Πρόεδρε, άδεια τα έδρανα. Είτε δουλεύεις εδώ μέρα-νύχτα, κύριε Υπουργέ είτε δεν δουλεύεις είτε είσαι παρών είτε δεν είσαι, δεν αξιολογείσαι σε τίποτα. Δεν υπάρχει κίνητρο. Το έχω εισηγηθεί και άλλη φορά: να γίνει η καθιέρωση ενός στοιχειώδους επαίνου. Ένα χαρτί, ένα έγγραφο. Δεν στοιχίζει πολλά. «Κύριε Στεφανή, γι’ αυτά που προσφέρατε σας συγχαίρουμε το έτος τάδε». Δεν είναι τίποτα. Δεν μπορεί να μην υπάρχει το κίνητρο στην αξιολόγηση, παντού, σε όλα τα μήκη, σε όλα τα πλάτη της ανθρώπινης ζωής. Είναι δε έμφυτη αδυναμία του ανθρώπου ο έπαινος, όπως από την άλλη μεριά δεν είναι η ποινή. Πρώτα είναι ο έπαινος της ωραίας προσφοράς.
      Ένα άλλο θέμα: Μία κοινωνική εκδήλωση του συνόλου του Σώματος δεν έχει γίνει ποτέ. Γιατί δεν καλλιεργούμε την ομόνοια και τη συνεργασία; Γιατί μας αρέσουν οι διαχωριστικές γραμμές; Εδώ οι μεν, εδώ οι δε, από κει οι μεν και οι δε. Γιατί δεν γίνεται μία εκδήλωση τα Χριστούγεννα, το Πάσχα, για να το πω απλά, ανθρώπινα; Ένας χορός ετήσιος της Βουλής δεν γίνεται. 
      Γιατί αυτή η στενότητα, η οποία εκφράζεται εδώ είδατε με ποιον τρόπο: Σηκώνεται ο Βουλευτής στην τελευταία του ομιλία και μέμφεται τον Πρόεδρο -σε λίγο- του ΠΑΣΟΚ, τον κ. Παπανδρέου, γιατί πήγε στην τηλεόραση. Μα ποιος από μας δεν πήγε στην τηλεόραση και δεν κοίταξε να παρουσιάσει την καλύτερη εικόνα; Είναι πολύ ανθρώπινο. Και αλίμονο αν πήγαινε ο Καραμανλής ή ο Παπανδρέου ατημέλητος στην τηλεόραση. Βλέπετε, λοιπόν, σε τι στεγανά φτάνει η κομματική σκοπιμότητα.
      Έρχομαι στο νομοσχέδιο.
      Αισθάνομαι ότι απλώνει την καρδιά του το ΕΣΥ και χτυπά την πόρτα του πολίτη. Αν μου λέγατε, κύριε Πρόεδρε, να παραστήσω μ΄ ένα σχήμα, θα έκανα μία μεγάλη καρδιά που απλώνει, απλώνει, απλώνει σιγά-σιγά και χτυπά το κουδούνι του Έλληνα πολίτη.
      ΠΡΟΕΔΡΕΥΩΝ (Παναγιώτης Σγουρίδης): Αν είναι μπαλόνι, θα σκάσει όμως.
      ΚΥΡΙΑΚΟΣ ΣΠΥΡΙΟΥΝΗΣ: Αυτό πρέπει να γίνει και πράξη, κύριε Υπουργέ. Γιατί ποιο είναι το μέγα πρόβλημα στην πατρίδα μας; Η μη εφαρμογή των νόμων. Η μη εφαρμογή των οδηγιών. Είναι καλύτερα ένας κακός νόμος, αλλά να εφαρμόζεται, που λέει ο λόγος –το λέω λίγο εμφατικά- παρά ωραιότατοι νόμοι και οδηγίες και να μην τις εφαρμόζει κανείς.
     Ποιο είναι το πρόβλημα που υπεισέρχεται εδώ; Η νοοτροπία του Έλληνα, που πρέπει σιγά-σιγά μέσα από μία δημοκρατική διαπαιδαγώγηση να βελτιωθεί. Πρέπει να ερωτεύεται τον ιδρώτα ο εργαζόμενος και μάλιστα ο εργαζόμενος στο δημόσιο, που έχει και πλεονεκτήματα σε σχέση με τον εργαζόμενο στον ιδιωτικό τομέα ή τον άνεργο. Η νοοτροπία της προσφοράς πώς θα αλλάξει, το γεγονός ότι η εργασία δεν είναι να πάμε να εισπράξουμε το μισθό; Είναι ο ερωτικός δεσμός του ατόμου με την εργασία. «Ο μη εργαζόμενος μηδέ εσθιέτω» και όλα τα γνωστά.
      Το νομοσχέδιο, λοιπόν, είναι άνοιγμα καρδιάς του ΕΣΥ. Περιλαμβάνει τέσσερα κεφάλαια και δεκαεπτά άρθρα, όπου εκεί καθορίζονται όλες οι λεπτομέρειες. Πιστεύω ότι, αν τύχει αναλόγου, προς τη φιλοσοφία του, εμμονής και αποφασιστικότητας εφαρμογής, θα προσθέσει ένα πολύ μεγάλο άλμα στην υπόθεση του Εθνικού Συστήματος Υγείας.
      Με αυτά τα ολίγα και με τη δήλωση, κύριε Υπουργέ, ότι μετά χαράς ψηφίζω το νομοσχέδιο ευχαριστώ που με αφήσατε και μίλησα όπως ήθελα. 
      ΠΡΟΕΔΡΕΥΩΝ (Παναγιώτης Σγουρίδης): Οφείλω να επισημάνω ότι ο κ. Σπυριούνης ήταν ένας συνεπής κοινοβουλευτικός που ήταν σε όλες τις συνεδριάσεις του Κοινοβουλίου και σχεδόν στις περισσότερες έχει τοποθετηθεί και πράγματι οι απόψεις του ήταν πάντα ενδιαφέρουσες. Το λέω γιατί μιλήσατε για τον έπαινο, κύριε Σπυριούνη. Πράγματι πρέπει να υπάρχει έπαινος.
      Το λόγο έχει ο κύριος Υπουργός.
       ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, κυρίες και κύριοι Βουλευτές, φαίνεται ότι η τελευταία αυτή συνεδρίαση της Βουλής είναι και ημέρα αποχαιρετιστήριων. Πολλοί αποχωρούν και ήταν πραγματικά συγκινητική η στιγμή όταν ο καθένας αναφερόταν στη σταδιοδρομία του και στο αίσθημα αποχωρισμού που βιώνει εγκαταλείποντας αυτή την Αίθουσα. Εγώ συμμερίζομαι αυτά τα συναισθήματα. Δεν είμαι κοινοβουλευτικός, όπως θα έλεγε ο κ. Κακλαμάνης και ο κ. Κιλτίδης, έχω όμως καθήσει σε αυτά τα έδρανα για περίπου τέσσερα χρόνια και κατανοώ πολύ καλά αυτά τα συναισθήματα.
     Θα ήθελα να ευχαριστήσω για την παρουσία τους κατ΄ αρχήν πολλούς: Τον Επίτιμο Πρόεδρο της Νέας Δημοκρατίας που ήταν εδώ στην τελευταία αυτή συνεδρίαση της Βουλής πριν από την αποχώρησή του, έναν άνθρωπο που τον γνώρισα όταν ήμουν ακόμα μαθητής και λόγω φιλίας με το οικογενειακό του περιβάλλον τον είχα γνωρίσει ως Υφυπουργό Εθνικής Οικονομίας. Τον θυμάμαι από τότε και τον εκτιμώ. 
     Άκουσα και τον κ. Βαρβιτσιώτη, έναν άνθρωπο που επίσης έχω γνωρίσει, έναν άνθρωπο που υπηρέτησε με συνέπεια τη χώρα. Ήταν Υπουργός Παιδείας. Είχαμε και ορισμένες διαφορές τότε ως Υπουργός αυτός και ως καθηγητής εγώ αλλά πάντα εκτιμούσα το ήθος, την ακεραιότητά του και την εμμονή στις αρχές του.
     Άκουσα και τον κ. Κεδίκογλου και φυσικά ήταν κολακευτικά όσα είπε για μένα. Τον ευχαριστώ. Ευχαριστώ όλους. Τον καβαφικό στρατηγό κ. Σπυριούνη που μας έδωσε ένα τόνο ποίησης και φιλοσοφίας τόσο που, αν σας άκουγε κανείς, κύριε Σπυριούνη, με δυσκολία θα μπορούσε να υποθέσει ότι υπήρξατε στρατηγός επί τόσα χρόνια. 
     ΠΡΟΕΔΡΕΥΩΝ (Παναγιώτης Σγουρίδης): Ήταν στρατηγός ποιητής.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Τα ποιήματά του δεν τα ξέρετε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τα γνωρίζω. 
     Αποχωρώντας και εγώ σήμερα με την κατάθεση αυτού του υπό συζήτηση νομοσχεδίου, θα ήθελα να κάνω μια ομολογία, ότι δεν ομολογώ. Δεν ομολογώ, κύριε Σπύρου. Το δηλώνω με κεφαλαία και υπογεγραμμισμένα. Δεν ομολογώ ότι απέτυχα, ότι αποτύχαμε. Τέτοια ομολογία δεν θα κάνω, διότι απλούστατα ούτε τη νιώθω ούτε δικαιολογείται καθόλου αντικειμενικά. Η πολιτική δεν έχει περιορισμένο χρονικό όριο, εξελίσσεται συνεχώς. Τα προβλήματα στην ανθρωπότητα εξελίσσονται διαμέσου των χιλιετιών, ούτε καν των χρόνων, των εβδομάδων.
Φυσικά ο καθένας αξιολογείται σύμφωνα με το καβαφικό «όσο μπορείς χωρίς να το ευτελίζεις». 
      Κύριε Σπύρου, φαίνεται πως σας παρασύρει ο λόγος και η ανάγκη όταν βρίσκεστε –γιατί έχουμε και τηλεόραση από δω και πέρα- ενώπιον τηλεοράσεως να χρησιμοποιείτε εκφράσεις τις οποίες αν σκεφθείτε εν συνεχεία νομίζω ότι δεν θα τις εγκρίνετε. 
      Δεν συμφωνώ επίσης και μ’ αυτό που χρησιμοποιήσατε ως δανεικό από τον κ. Κιλτίδη, ότι το υπό συζήτηση νομοσχέδιο είναι ένα φυλλάδιο. Επ’ ουδενί λόγω θα δεχθώ αυτό το χαρακτηρισμό. Φυλλάδια δεν είναι δυνατόν να φέρνει μια υπεύθυνη κυβέρνηση, ένα υπεύθυνο Υπουργείο. Και εγώ ως άνθρωπος που θεωρεί τον εαυτό του υπεύθυνο δε νομίζω ότι θα έφερνα στη Βουλή νομοσχέδιο  ως φυλλάδιο προς διανομή. Ελπίζω να το σκεφθείτε ξανά. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Μα για την πρωτοβάθμια φροντίδα, τρία φύλλα! 
       ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Υπάρχει και δευτεροβάθμια σκέψη. Ελπίζω να το ξανασκεφθείτε. 
     Να διευκρινίσω και κάτι γιατί ενδεχομένως υπάρχει παρερμηνεία επί τη βάσει αυτών που ειπώθηκαν και τις προηγούμενες ημέρες. Φυσικά το να έρχεται αυτό το νομοσχέδιο την τελευταία μέρα δεν θα έλεγα ότι είναι για μένα μία ευτυχής στιγμή. Θα προτιμούσα και αυτό το νομοσχέδιο όπως και το άλλο νομοσχέδιο που συζητήθηκε στην επιτροπή, το νομοσχέδιο για την ιατρική  εκπαίδευση που θα περιελάμβανε και τον Κώδικα Ιατρικής Δεοντολογίας, να είχαν συζητηθεί και ψηφιστεί αρκετό καιρό πριν. Δυστυχώς τα πράγματα ήρθαν έτσι που αυτό δεν κατορθώθηκε. 
      Επίσης διατυπώθηκε ο ισχυρισμός ότι ήταν εσπευσμένο διότι ανακοίνωσε η Νέα Δημοκρατία το πρόγραμμά της. Αυτό αποτελεί έλλειψη υπευθυνότητας, επιτρέψτε μου να πω. Πώς είναι δυνατόν να λέμε ότι έρχεται ένα νομοσχέδιο ως αντίδραση όταν οι βασικές του αρχές είναι δημοσιοποιημένες, δημοσιευμένες και έχουν εγκριθεί από το Υπουργικό Συμβούλιο τον Απρίλη του 2003… 
      ΚΩΝΣΤΑΝΤΙΝΟΣ ΚΙΛΤΙΔΗΣ: Άλλα ήταν, δεν ήταν αυτό. 
       ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Όλες οι βασικές αρχές αυτού του νομοσχεδίου επί πλέον έχουν δοθεί στη δημοσιότητα σε κοινή συνέντευξη που είχε ο ομιλών με τον Υπουργό Εργασίας και Κοινωνικών Ασφαλίσεων κ. Ρέππα τον Οκτώβρη του 2003. Επίσης το νομοσχέδιο αυτό κατατέθηκε στις 13 Γενάρη και το πρόγραμμα της Νέας Δημοκρατίας ανακοινώθηκε στις 16 Γενάρη. Απλώς παραθέτω τις ημερομηνίες. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Στις 3 Δεκεμβρίου είχε τελειώσει το πρόγραμμα της Νέας Δημοκρατίας. 
       ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εν πάση περιπτώσει, και πριν να είχε ανακοινωθεί, αυτό ασφαλώς δεν θα αποτελούσε πιλότο για το νομοσχέδιο που συζητούμε σήμερα. Διότι ναι μεν υπάρχουν ομοιότητες οι οποίες αναφέρονται στις βασικές αρχές που είναι δεσμευτικές νομίζω για όλα τα κόμματα και αν μη τι άλλο αποτελούν και διακηρύξεις όλων των κυβερνήσεων και όλων των διεθνών οργανισμών στο κάτω-κάτω της γραφής, πέραν αυτού όμως στα συγκεκριμένα και επί μέρους υπάρχουν σημαντικές διαφορές. 
     Συνεπώς και αν ακόμη ήταν γνωστό το πρόγραμμα της Νέας Δημοκρατίας δεν θα καθοδηγούσε τη δική μας σκέψη για να συνταχθεί αυτό το νομοσχέδιο. 
      Αλλά τι είναι αυτό το νομοσχέδιο; Νομίζω ότι η εισηγήτρια, η καθηγήτρια κ.Σπυράκη, ήταν πάρα πολύ σαφής, επιγραμματική δίνοντας και την ιστορική διάσταση του όλου θέματος της πρωτοβάθμιας φροντίδας και θίγοντας τα καίρια σημεία του νομοσχεδίου. Έτσι δεν χρειάζεται εγώ να εμπλουτίσω όσα η ίδια είπε. Παρά ταύτα θα τονίσω ότι με το νομοσχέδιο αυτό κλείνει ένας κύκλος θεσμικών πρωτοβουλιών που έχει πάρει το Υπουργείο Υγείας σ’ ένα σύντομο χρονικό διάστημα.
      Αυτές οι θεσμικές πρωτοβουλίες πού αποσκοπούσαν; Η πρώτη ήταν να επιτύχει τη σύζευξη ανάμεσα στην υγεία και στην κοινωνική φροντίδα, στις υπηρεσίες υγείας, στην περίθαλψη και στην κοινωνική φροντίδα. Η δεύτερη ήταν για τη δημόσια υγεία, να δώσει στη χώρα ένα θεσμικό όργανο πάνω στο οποίο θα μπορούσε να κτισθεί και να αναπτυχθεί ο τομέας της δημόσιας υγείας. Είναι ένα νομοσχέδιο που πραγματικά αποτελεί το υπόβαθρο πάνω στο οποίο θα έχουμε από εδώ και πέρα ένα εθνικό σύστημα δημόσιας υγείας -να μην το μπερδεύουμε με τη δημόσια περίθαλψη- που ήταν απαραίτητο. Τα προηγούμενα δύο του παρόντος νομοσχεδίου ανταποκρίνονταν στο αίτημα που εκφράστηκε πολαχόθεν για την όσο το δυνατόν μεγαλύτερη αποκέντρωση του συστήματος. Δηλαδή, κυρίως στο να δοθούν αρμοδιότητες από το Υπουργείο στα ΠεΣΥΠ, στο περιφερειακό σύστημα του Υπουργείου, και από τα ΠεΣΥΠ στα νοσοκομεία.
      Με αυτό το νομοσχέδιο το παραπάνω αίτημα επεκτείνεται ακόμη περισσότερο. Αυτό που λέμε «αποκέντρωση» -αποτελεί βασική επιδίωξη της πολιτικής στον τομέα της υγείας και θα πρέπει να ισχύει από εδώ και πέρα περισσότερο- και το παρόν νομοσχέδιο δίνει ακριβώς τη δυνατότητα σε αποκεντρωμένες μονάδες, στα κέντρα υγείας, σε όλες τις μονάδες περίθαλψης, εκεί που γίνεται η πρώτη συνάντηση του πολίτη με κάποια μονάδα υγείας, να προσφέρουν υπηρεσίες χωρίς να είναι απαραίτητο ο πολίτης να αναζητά τη βοήθεια σε δευτεροβάθμιες ή τριτοβάθμιες υπηρεσίες.
      Θα μου πείτε: Δεν υπήρχε μέχρι τώρα πρωτοβάθμια περίθαλψη; Βεβαίως και υπήρχε. Είναι μύθος να λέμε ότι δεν υπήρχε. Οπωσδήποτε, με τον πρώτο νόμο του ΕΣΥ τον 1397 του 1983 ιδρύθηκαν όπως είπε η κ. Σπυράκη τα κέντρα υγείας, τα οποία είναι διασπάρθηκαν σε όλη τη χώρα, σε ελάχιστο χρονικό διάστημα. Είπε η κ. Στεργίου ότι επρόκειτο να γίνουν τριακόσια αλλά τελικά έγιναν μόνο διακόσια σαράντα. Και εγώ θα απαντήσω ότι ενδεχομένως θα πρέπει να γίνουν εκατόν ογδόντα στο προσεχές μέλλον. Η αριθμητική αύξηση δε σημαίνει αναγκαστικά αναβάθμιση της πρωτοβάθμιας φροντίδας, για τον απλούστατο λόγο: Διότι δεν υπάρχει λόγος να υπάρχουν κέντρα υγείας υπαίθρου διεσπαρμένα σε όλη τη χώρα κοντά σε σύγχρονα νοσοκομεία. Δεν υπάρχει λόγος να υπάρχει κέντρο υγείας όταν έχει αποκατασταθεί μία τέτοια συγκοινωνιακή δομή που επιτρέπει προσέγγιση σε άλλη κοντινή μονάδα μέσα σε δέκα λεπτά.
      Αν χρειάζεται κάτι, χρειάζεται μια αναδιάταξη χωροταξική όλων αυτών των μονάδων από εδώ και πέρα. Να έχουμε το θάρρος να το κάνουμε, να ιδρύουμε, όπως και ενδεχομένως να καταργούμε, ούτως ώστε να υπάρχει μια ορθολογική χωροταξική κατανομή.
      Ασφαλώς χρειάζονται αστικού τύπου κέντρα υγείας, τα οποία όμως ήδη άρχισαν να αναγείρονται και θα ολοκληρωθούν, τα δεκαέξι τουλάχιστον απ’ αυτά και μέσα στο 2006. Ειπώθηκε ότι στη Δυτική Αττική δεν υπάρχουν. Γίνονται όμως δύο και μάλιστα πολύ σημαντικά. Και το αστικό κέντρο Περιστερίου και το σπουδαίο αστικό κέντρο υγείας της Πολυκλινικής των Αχαρνών, το οποίο θα είναι ένα μικρό νοσοκομείο ουσιαστικά.
      Έρχομαι  πάλι στο νομοσχέδιο. Επιδιώκει να λάβει κατ’ αρχήν υπόψη την ελληνική πραγματικότητα, όπως έχει διαμορφωθεί μέσα από τις εξελίξεις των τελευταίων χρόνων, και αντανακλά και μια γενικότερη εξέλιξη στον κόσμο που αναφέρεται στην αλλαγή του δημογραφικού χάρτη. Έχουν αλλάξει πάρα πολλά πράγματα. Οι δείκτες οι υγειονομικοί έχουν αλλάξει, το προσδόκιμο επιβίωσης έχει μεγαλώσει, ο αριθμός των ηλικιωμένων μεγαλώνει ενώ μειώνεται συνεχώς το ποσοστό των νέων που μπορούν να συνεισφέρουν και η  κοινωνική δομή  με βάση την οικογένεια δεν είναι πλέον αυτή που ήταν πριν. Δεν υπάρχει το υποστηρικτικό οικογενειακό σύστημα στο βαθμό που υπήρχε πριν. Επίσης η εσωτερική μετανάστευση στις μεγάλες πόλεις και ιδιαίτερα στην Αθήνα και Θεσσαλονίκη, η εξωτερική μετανάστευση με ένα εκατομμύριο και πλέον μετανάστες που ένα ποσοστό απ’ αυτούς είναι ασφαλισμένοι και ένα άλλο δεν είναι και επιβαρύνει το ΕΣΥ και πρέπει να τους αντιμετωπίσει το ΕΣΥ χωρίς διάκριση και το κάνει με κόστος ετήσιο περίπου 120 εκατομμύρια ευρώ η παροχή δωρεάν περίθαλψη σε όλους που είναι αδύναμοι, αλλοδαποί και ανασφάλιστοι.
     Μπροστά σ’ αυτήν την κατάσταση το πρώτο θέμα που μπαίνει για το ΕΣΥ, είναι καθαρά ιδεολογικού προσανατολισμού. Προς τα πού θα ήθελε κανένας να πάει το σύστημα για να αντιμετωπίσει αυτά τα προβλήματα. Ένα είναι προς τη φιλελευθεροποίηση του συστήματος. Να δοθεί η δυνατότητα να λειτουργήσουν και εδώ ελεύθερα οι κανόνες της αγοράς. Το άλλο το σύστημα να γίνει πιο κρατιστικό. Αυτοί οι προβληματισμοί υπάρχουν σ’ όλο τον κόσμο και ακόμα και σ’ εκείνες τις χώρες που ήταν οι πρωταγωνίστριες χώρες στην εγκατάσταση εθνικών συστημάτων υγείας. Βέβαια έχουμε διαφοροποιήσεις όπως στο σουηδικό ή το δανικό που δεν έχουν πολύ σχέση με το αγγλικό, γιατί βασίζονται περισσότερο στη Τοπική Αυτοδιοίκηση και λιγότερο στο ενιαίο χρηματοδοτικό σύστημα του κράτους.
      Σε όλες αυτές τις χώρες, υπάρχει μία τάση, όπως είπε και η κ. Σπυράκη στην εισήγησή της, για εσωτερικό ανταγωνισμό μέσα στα πλαίσια της εσωτερικής αγοράς. Αυτό είναι το σύνθημα του diversity, δηλαδή της δημιουργίας πολλαπλών εναλλακτικών δομών οι οποίες να συναγωνίζονται μεταξύ τους, έτσι ώστε να αυξηθεί η ποιότητα και να αναβαθμιστεί το όλο σύστημα παροχής υπηρεσιών υγείας στον πολίτη.
      Από την άλλη μεριά, εκεί που υπάρχει πλήρης απελευθεροποίηση, όπως στην Αμερική, θα διαβάσατε σήμερα ότι σε μια δημοσκόπηση που έγινε το 60% του αμερικανικού λαού ζητά να έχει ένα εθνικό σύστημα υγείας, δεδομένου ότι υπάρχει αποκλεισμός ενός σημαντικού ποσοστού του πληθυσμού από την πρόσβαση στις υπηρεσίες υγείας.
      Όσον αφορά τη χώρα μας, ένα μόνο πράγμα δεν μπορούμε να πούμε. Δεν μπορούμε να πούμε ότι υπάρχει οποιοδήποτε εμπόδιο στην προσβασιμότητα. Η απάντηση, λοιπόν, στο ερώτημα που αφορά το προς τα πού πάμε, είναι ότι θα έπρεπε να πάμε προς την κατεύθυνση της ενίσχυσης του ΕΣΥ.
      Η ιδεολογική κατεύθυνση είναι η ικανοποίηση των βασικών αναγκών για όλους και η δημιουργία ενός συστήματος που να παρέχει ίση δυνατότητα πρόσβασης και αντιμετώπισης με βάση το κριτήριο της ανάγκης που έχει κάποιος και όχι με βάση τις δυνατότητες που έχει είτε τις οικονομικές, είτε της προνομιακής κοινωνικής του θέσης. Αυτό θα πρέπει να εξασφαλιστεί κατ’ αρχήν. Αυτό το νομοσχέδιο προχωράει προς αυτήν την κατεύθυνση, δηλαδή στα πλαίσια ενός αξιακού συστήματος που έχει ως κέντρο τον πολίτη και τις ανάγκες του.
      Άκουσα για το ιδιωτικό σύστημα υγείας, γι’ αυτό το περιβόητο 44%. Αυτό το 44% είναι ως εάν ανέβλυσε χθες -τώρα το πώς δημιουργείται αυτό το 44% είναι ένα άλλο θέμα στο οποίο δεν έχω το χρόνο να αναφερθώ- δεδομένου ότι στις αρχές του 1994 ήταν 50%. Δεν έγινε από τη μια μέρα στην άλλη και διατηρήθηκε εκεί που διατηρήθηκε.  Τώρα σε τι συνίσταται, σας λέω ότι μόνο το 7% από αυτό το 44% πηγαίνει στα μεγάλα ιδιωτικά νοσηλευτικά ιδρύματα. Το υπόλοιπο είναι η στοματική φροντίδα 33%, το φάρμακο το οποίο παίρνει κάποιος χωρίς συνταγή και πολλά άλλα, αλλά προπαντός και κυρίως η αντιμετώπιση ελαφρών περιπτώσεων στις ιδιωτικές δομές για λόγους διαγνωστικούς και θεραπευτικούς. Η ροή ασθενών από τα ιδιωτικά προς τα κρατικά ιδρύματα συνεχώς αυξάνεται.
      Θέλουμε δείκτες για το πού βρίσκεται η κατάσταση και λέμε ότι όλα είναι χάλια, ενώ έχει σχεδόν μηδενιστεί η έξοδος των συμπολιτών μας προς το εξωτερικό και πηγαίνει μόνο για χρόνιες πλέον αρρώστιες, καινούριες και αθεράπευτες, και κυρίως σε αποκαταστασιακές δομές.
      ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, θα παρακαλούσα τη συνολική σας άποψη για τη χρήση των εξωτερικών ιατρείων των νοσοκομείων.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όσον αφορά τα εξωτερικά ιατρεία των νοσοκομείων, αυτό το νομοσχέδιο είναι προσαρμοσμένο στην ελληνική πραγματικότητα. 
      Θεωρούμε ότι πριν υπάρξει οποιαδήποτε διοικητική αναδιοργάνωση, ούτως ώστε να έχουμε ένα ενιαίο φορέα υγείας με ενιαία χρηματοδοτική πηγή και μέχρις ότου έχουμε έναν ενιαίο διοικητικό οργανισμό, προηγείται οπωσδήποτε η λειτουργική ενιαιοποίηση και ο συντονισμός με αποκεντρωμένες δομές. Αυτό είναι το τρίπτυχο. Έτσι θα δημιουργηθούν οι συνθήκες και οι όροι για την παραπέρα ανάπτυξη του συστήματος που ενδεχομένως θα μας φέρει ομαλά και σε αυτό το τέρμα, αν αυτό το τέρμα με τις εξελίξεις που θα μεσολαβήσουν εν τω μεταξύ, θα θεωρεται ότι είναι ένα τέρμα προς το οποίο προσβλέπουμε.
      Οι συνθήκες αλλάζουν και έτσι εγώ δεν μπορώ να προεξοφλήσω τι ακριβώς θα θέλουμε τότε. Εκείνο που είναι βέβαιο όμως είναι ότι το νομοσχέδιο αυτό με τις διατάξεις που περιλαμβάνει, διευκολύνει ακριβώς την πορεία προς αυτήν την κατεύθυνση. 
      ΒΑΣΙΛΗΣ ΚΕΔΙΚΟΓΛΟΥ: Ανοίγει δρόμους για δυο κατευθύνσεις.
      ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Έχει και άμεση εφαρμοσιμότητα. Ειπώθηκε ότι νόμοι γίνονται, αλλά τι και αν γίνονται; 
     Εγώ, κατ’ αρχήν, θα ήθελα να διευκρινίσω ότι δεν είναι αυτό το νομοσχέδιο προϊόν παρθενογένεσης. Οφείλω τιμή, αναγνώριση και ό,τι άλλο μπορούσα να προσθέσω σε όλους εκείνους που προηγήθηκαν: με τον 1397 το βασικό νόμο του ΕΣΥ που περιελάμβανε την πρωτοβάθμια, με τον 2519 με τα δίκτυα, σε όσους Υπουργούς ή και Βουλευτές και γενικά φορείς που προσπάθησαν να εδραιώσουν στη χώρα μας ένα σύστημα πρωτοβάθμιας φροντίδας υγείας. Το προτεινόμενο σύστημα περιλαμβάνει όρους που επιτρέπουν την άμεση εφαρμοσιμότητά του. Εκσυγχρονιζόμενο με τον ηλεκτρονικό φάκελο υγείας και με την κάρτα υγείας δίνει τη δυνατότητα στον πολίτη να επιλέγει το γιατρό του, να τον επιλέγει όμως μέσα στα πλαίσια του συστήματος. Όχι εκεί και ως έτυχε, Όχι τον οποιονδήποτε αλλά μέσα στα πλαίσια τα γεωγραφικά που καθιερώνει το σύστημα της τομεοποίησης. Και επειδή ειπώθηκε ότι θέλαμε να έχουμε ακόμη μεγαλύτερη εξάπλωση αυτού του συστήματος προς τον πολίτη, αυτή εξασφαλίζεται διότι λειτουργούν οι τομεακές επιτροπές. Οι τομεακές τριμελείς επιτροπές είναι αυτές οι οποίες κατά κάποιο τρόπο καθορίζουν τη λειτουργία του συστήματος όσον αφορά την πρωτοβάθμια περίθαλψη στη συγκεκριμένη περιοχή.
      Δεν βάζει κανένα περιορισμό, αριθμό επισκέψεων επί παραδείγματι, το οποίο δεν μπορώ να καταλάβω πώς έχει ενταχθεί μέσα στο πρόγραμμα της Νέας Δημοκρατίας, τέσσερις επισκέψεις, σαν να τιμολογείται κατά κάποιο τρόπο η αρρώστια. Η αρρώστια έχει ανάγκες και μόνο ανάγκες και ένα πράγμα που ζητιέται είναι η ικανοποίηση αυτών των αναγκών μία φορά, δύο φορές, δέκα φορές. Δεν είναι δυνατόν με τις φορές να καθορίζεται η ικανοποίηση των αναγκών του πολίτη. 
      Το τελευταίο που θα ήθελα να πω σχετικά με την οργανωτική δομή του ασφαλισμένου συστήματος πρωτοβάθμιας φροντίδας είναι η αναφορά του από πλευράς ελέγχου του τρόπου λειτουργίας όσο και της ίδρυσης τους στα ΠεΣΥΠ τα οποία η Νέα Δημοκρατία θέλει να καταργήσει. Εγώ, λοιπόν, πιστεύω ότι και αν ακόμη η Νέα Δημοκρατία γίνει Κυβέρνηση ή μάλλον πριν γίνει Κυβέρνηση, θα το σκεφτεί πάρα πολύ. Διατυπώθηκε αυτή η ανησυχία από μέρους του κ. Κιλτίδη και του κ. Σπύρου τι θα γίνει αφού τα ΠεΣΥΠ θα καταργηθούν. Φαντάζομαι ότι δεν θα καταργηθούν. Αν τα μετονομάσετε, μπορεί να τα μετονομάσετε έτσι που να διευκολύνει ενδεχομένως την αλλαγή προσώπων. Αλλά είναι αδύνατον και τεχνικά αλλά και ιδεολογικά και άλλως πώς να καταργηθεί αυτή η αποκεντρωμένη δομή του Υπουργείου. Έχουμε τώρα τα κέντρα υγείας; Όλα θα έχουν αναφορά στο Υπουργείο Υγείας; Αν είναι δυνατόν το Υπουργείο Υγείας ή Εσωτερικών να μπορούν να ελέγχουν τον τρόπο λειτουργίας και αποδοτικότητας του κάθε κέντρου υγείας.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
     Μόνο τα κέντρα υγείας, μόνο η πρωτοβάθμια φροντίδα είναι δυνατόν να έχουν αντίληψη των αναγκών της περιοχής τους.
      Όσον αφορά την τροφοδότηση πληροφοριών επειδή αναφέρθηκε και ο χάρτης υγείας, σας πληροφορώ ότι ο χάρτης υγείας –το ξέρετε πάρα πολύ καλά- έχει θεσμοθετηθεί με το προηγούμενο νομοσχέδιο. Λειτουργεί ήδη τμήμα στο Υπουργείο. Επίσης, ξέρετε ότι βρίσκεται σε εφαρμογή και εξέλιξη ο χάρτης υγείας ο οποίος είναι ικανός να μας δώσει όλες τις πληροφορίες οι οποίες είναι απαραίτητες, προκειμένου το Υπουργείο πλέον ως ένας επιτελικός οργανισμός να μπορεί να σχεδιάζει την πολιτική στην υγεία σε εθνικό επίπεδο. Όμως τον έλεγχο και τον τρόπο λειτουργίας αυτών των μονάδων πρέπει να τον έχει το ΠεΣΥΠ και η τοπική κοινωνία.
      ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Υπουργέ.
      ΣΠΥΡΙΔΩΝ ΣΠΥΡΟΥ: Για τα νοσοκομεία δεν θα μας πείτε κάτι, κύριε Υπουργέ;
       ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Για το Νοσοκομείο της Κέρκυρας αύριο αποστέλλεται στην Εφημερίδα της Ευρωπαϊκής Ένωσης η προκήρυξη και στις 17.3.2004 γίνεται η προκήρυξη. Συνεπώς, και το Νοσοκομείο της Κέρκυρας –αυτό το γεφύρι της Άρτας όπως είπατε- και το Νοσοκομείο της Κατερίνης –το άλλο γεφύρι της Άρτας- να είστε βέβαιος ότι θα μπουν μπροστά.
      ΣΠΥΡΙΔΩΝ ΣΠΥΡΟΥ: Χρηματοδότηση;
      ΠΡΟΕΔΡΕΥΩΝ (Κωνσταντίνος Βρεττός): Θα τη βρούμε στη δευτερολογία, κύριε συνάδελφε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Χρηματοδότηση εξασφαλισμένη.
     ΠΡΟΕΔΡΕΥΩΝ (Κωνσταντίνος Βρεττός): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Παιδικής Ζωγραφικής Μαθητών από την Κρήτης, στο Περιστύλιο της Βουλής είκοσι έξι μαθητές και τέσσερις καθηγητές από το ΤΕΕ Αταλάντης Φθιώτιδας.
     Η Βουλή τους καλωσορίζει.
     (Χειροκροτήματα)
     Προχωρούμε στις δευτερολογίες.
     Ορίστε, κυρία Σπυράκη.
     ΧΡΙΣΤΙΝΑ ΣΠΥΡΑΚΗ: Ευχαριστώ πολύ, κύριε Πρόεδρε. Θα ήθελα απλώς να επισημάνω μερικά σημεία που συζητήθηκαν. Καλύφθηκαν βέβαια από τον Υπουργό αλλά ήθελα να εκφράσω και τη δική μου άποψη.
     Κατ’ αρχάς νομίζω ότι από τα κόμματα της Αριστεράς και κυρίως από την κ. Στεργίου, όπως και στην επιτροπή, δόθηκε μία εικόνα εξαθλίωσης. Η εικόνα βέβαια αυτή δεν ανταποκρίνεται στην πραγματικότητα. Δεν υπάρχει καμιά αμφιβολία ότι υπάρχουν πάρα πολλά προβλήματα, όμως δεν είναι όλα άθλια. Είμαστε σε μία πολύ καλύτερη φάση από ό,τι ήμασταν κάποια χρόνια πριν. Δηλαδή αυτήν την εξέλιξη νομίζω ότι πρέπει κανείς να την αναγνωρίσει.
     Ελέχθησαν από εισηγητές διάφορες επιφυλάξεις σχετικά με το ότι αφήνονται έξω πάρα πολλές υπηρεσίες πρωτοβάθμιας φροντίδας υγείας. Νομίζω ότι δεν αφήνετε καμία. Υπάρχει μία παράγραφος μέσα στο νομοσχέδιο η οποία προβλέπει όσα λειτουργούν μέσα σε επίπεδα του ΕΣΥ, που εποπτεύονται δηλαδή από κυβερνητικούς φορείς, αλλά και όσα πρόκειται να δημιουργηθούν να συνεργάζονται με την πρωτοβάθμια φροντίδα. Δεν μπορεί κανείς να δει ξεκομμένους τους σχολίατρους ή ξεκομμένες τις υπηρεσίες ακόμη και για τα ναρκωτικά από όλο αυτό το σύστημα. Επομένως, δεν νομίζω ότι αυτό στέκει.
     Ένα άλλο θέμα το οποίο έθεσε ο κ. Κεδίκογλου –και σωστά κάνει την ερώτηση, όμως τώρα λείπει- είναι γιατί να παρέχεται πρωτοβάθμια υπηρεσία από τα εξωτερικά ιατρεία των νοσοκομείων. Δεν νομίζω ότι αυτό μπορεί να σταματήσει ούτε έχει σταματήσει σε κανένα κράτος.
      Διότι υπάρχουν χρόνιες παθήσεις, οι οποίες χρειάζεται να παρακολουθούνται από κάποιους γιατρούς των εξωτερικών ιατρείων των νοσοκομείων. Και δεν είναι δυνατόν να έχουμε στελέχωση με μιας των κέντρων υγείας ή των πολυιατρείων με όλες αυτές τις ειδικότητες και τις εξειδικεύσεις. Αυτό δεν το αντέχει και το σύστημα και ως προς τις γνώσεις και οικονομικά. Αρκεί να εξυπηρετείται ο πολίτης. Οπότε δεν νομίζω ότι τα εξωτερικά ιατρεία και τα νοσοκομεία του ΕΣΥ θα σταματήσουν ποτέ να παρέχουν τέτοιες υπηρεσίες. Και δεν πρέπει να σταματήσουν.
      Έρχομαι, τέλος, σε αυτά τα οποία είπε ο κ. Κιλτίδης. Είπε ότι δεν έχει γίνει τίποτα μέσα στα πανεπιστήμια σχετικά με τα θέματα τα οποία αφορούν την πρωτοβάθμια φροντίδα υγείας. Εγώ πιστεύω ότι έχουν γίνει πολλά. Ήμουν στο Πανεπιστήμιο Κρήτης. Υπάρχει ο Τομέας Κοινωνικής Ιατρικής, που ανέλαβε όλα τα θέματα και έστησε πρότυπα κέντρα υγείας, όπως το Κέντρο Υγείας Πηλίου και έγιναν και πολλά άλλα πράγματα. Επίσης, δεν μπορούμε να αγνοήσουμε ολόκληρη τη δομή την οποία έχει ο κ. Τριχόπουλος μέσα στο Πανεπιστήμιο Αθηνών, όπου γίνονται όλες αυτές οι επιδημιολογικές μελέτες. Και γίνονται πράγματα και σε άλλους πανεπιστημιακούς χώρους, σχεδόν σε όλους. Η πρωτοβάθμια φροντίδα και η πρόληψη είναι από αυτά που γίνονται. Μπορεί να μην είναι ξεχωριστό –και ίσως να μην πρέπει να είναι ξεχωριστό- αλλά όλα αυτά έχουν προβλεφθεί και σε ένα πανεπιστημιακό επίπεδο.
      Σε αυτό όμως στο οποίο ήθελα να σταθώ είναι το Πρόγραμμα της Νέας Δημοκρατίας, το οποίο, είπε ο κ. Κιλτίδης, αντιγράφεται σε αυτό το νομοσχέδιο. Μα, δεν πρόλαβε να το δει, για να το αντιγράψει, γιατί το νομοσχέδιο είχε κατατεθεί στη Βουλή. Το νομοσχέδιο είχε γίνει και μετά βγήκε το Πρόγραμμα της Νέας Δημοκρατίας. Επειδή όμως διάβασα λεπτομερώς το Πρόγραμμα της Νέας Δημοκρατίας, θέλω να σας πω ότι δεν υπάρχει πραγματικά αντιγραφή.
      ΣΠΥΡΙΔΩΝ ΣΠΥΡΟΥ: Μου φαίνεται ότι δεν το έχετε διαβάσει.
      ΧΡΙΣΤΙΝΑ ΣΠΥΡΑΚΗ: Πάρα πολύ καλά. Νομίζω ότι εσείς δεν έχετε γνώση πάρα πολλών θεμάτων.
      Πάτε τώρα να καταργήσετε τα πάντα. Εκτός από τα ΠεΣΥΠ, έχετε ανακοινώσει -και θα μου επιτρέψτε, επειδή έχω γνώση του θέματος- την κατάργηση της λίστας φαρμάκων. Και δεν γνωρίζετε και δεν δίνετε να καταλάβει ο ελληνικός λαός ότι δεν υπάρχει ευρωπαϊκό κράτος που δεν έχει λίστα φαρμάκων. Υπάρχει κοινοτική οδηγία, που οφείλουμε να ακολουθήσουμε. Μιλάτε για σπατάλες και δεν έχετε αντιληφθεί ότι με τη λίστα φαρμάκων μπορεί να έφυγαν κάποια, αλλά δόθηκαν τα πολύ ακριβά αντικαρκινικά φάρμακα -όλα τα αντικαρκινικά φάρμακα- στους πολίτες. Βγήκαν κάποια ελάχιστα έξω. Ακούω τον κ. Κακλαμάνη να λέει στις τηλεοράσεις ότι ήταν μια λογιστική προσέγγιση. Επειδή συμμετείχα στη διαμόρφωση των κριτηρίων, ξέρω ότι το πρώτο κριτήριο ήταν η ασφάλεια του πολίτη.
      Μιλάτε εναντίον της φαρμακοοικονομίας, όταν σε όλη την Ευρώπη η φαρμακοοικονομία έχει το ρόλο της. Πώς θα αντιμετωπίσετε τις σπατάλες; Η λίστα θα λειτουργήσει από την 1η Μαρτίου. Ήδη όμως είναι τόσο καλοδεχούμενη, έχουν γίνει μελέτες και έχει πολύ μεγάλη αποτελεσματικότητα και ως προς την ασφάλεια και ως προς το κόστος. Σταματήστε, λοιπόν, να λέτε ότι καταργείτε πράγματα, τα οποία ήδη έχει δεχθεί ο ελληνικός λαός.
      Σας είπε ο Υπουργός και για την ιδεολογία και για την πρακτική αυτής της αποκέντρωσης με τα ΠεΣΥΠ. Ξανασκεφτείτε τα. Είναι νωρίς ακόμα να τα ξανασκεφτείτε.
      Επίσης, θα ήθελα να πω κάτι γι’ αυτά τα οποία λέγονται για τη σιγουριά της Νέας Δημοκρατίας ότι θα είναι επόμενη κυβέρνηση. Μπορεί να είναι. Μην είμαστε όμως για τίποτα σίγουροι. Εγώ άκουσα με πολύ προσοχή τον κ. Βαρβιτσιώτη, ο οποίος είχε ένα πολύ μεστό λόγο και πολύ συγκινητικό στο τέλος του. Θέλω να σας υπενθυμίσω όμως ότι στις προηγούμενες εκλογές, όταν είχε χάσει η Νέα Δημοκρατία, ήταν το ίδιο συγκινημένος στις τηλεοράσεις. Ας μην κάνουμε, λοιπόν, λάθη. Θα περιμένουμε τι θα πει ο ελληνικός λαός.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σπύρου.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δεν πάνε με τη σειρά οι Κοινοβουλευτικοί Εκπρόσωποι, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Προηγούνται οι εισηγητές, κύριε Πρόεδρε. Αμέσως μετά θα μιλήσετε εσείς.
      Ορίστε, κύριε Σπύρου, έχετε το λόγο.
      ΣΠΥΡΙΔΩΝ ΣΠΥΡΟΥ: Ευχαριστώ, κύριε Πρόεδρε.
     Κύριε Υπουργέ, νόμιζα ότι το Νοσοκομείο της Κέρκυρας ήταν ενταγμένο στη χρηματοδότηση της Ευρωπαϊκής Ένωσης, όπως η Γραμματέας της Περιφέρειας, η κ. Κανελλοπούλου, μας διαβεβαίωνε κατ’ επανάληψη, όταν είχαμε τις εκθέσεις των επιθεωρητών που είχαν έρθει και έβαλαν σε προβληματισμό τη διατήρηση της χρηματοδότησης από το Β΄ Κοινοτικό Πλαίσιο και κατ’ επέκταση από το Γ΄ Κοινοτικό Πλαίσιο.
     Τώρα, για ποιο λόγο το στέλνετε στην Ευρωπαϊκή Ένωση, καλό θα ήταν να το γνωρίζουμε. Είμαστε σε προεκλογική περίοδο, δεν ξέρουμε τι αλλαγές θα υπάρξουν. Ο λαός θα αποφασίσει. Κάποια στιγμή όμως θα λένε ότι υπήρχαν χρηματοδοτήσεις, που είπατε κι εσείς ότι είναι εξασφαλισμένες. Θα θέλαμε μια πιο συγκεκριμένη και υπεύθυνη άποψη, για να ξέρουμε να είναι χρηματοδοτούμενο από το τομεακό, από το ευρωπαϊκό. Το ποσό των χρημάτων φαντάζομαι ότι θα το έχετε ακούσει. Ο κ. ΠεΣΥάρχης εκεί μίλησε για 35.000.000 ευρώ, 12.000.000.000 περίπου δραχμές επιπλέον χρήματα. Το κόστος, δηλαδή, έχει ανέβει πάρα πολύ, γιατί άλλαξαν ασφαλώς και οι τιμές και προσαρμόστηκε και η μελέτη.
     Χαίρομαι που η κ. Σπυράκη έχει διαβάσει το Πρόγραμμα και είναι σημαντικό. Όπως γνωρίζετε, δεν είχαμε έρθει στη Διαρκή Επιτροπή, γιατί αυτός ο βομβαρδισμός, αυτή η βιομηχανία των νομοσχεδίων αυτό το διάστημα, πέραν του ότι δεν μας επέτρεψε να τα επεξεργαστούμε και να τα μελετήσουμε σωστά, δημιούργησε και τις γνωστές παρενέργειες, που απασχόλησαν και το πανελλήνιο.
     Σε ό,τι αφορά τα εξωτερικά ιατρεία στα νοσοκομεία, πράγματι, ο διαχωρισμός κάποια στιγμή πρωτοβάθμιας και δευτεροβάθμιας περίθαλψης θα πρέπει να γίνει. Και πιστεύουμε ότι τα ασφαλιστικά ταμεία θα μπορούν να παρέχουν υπηρεσίες υγείας. Το ότι το Υπουργείο σας εποπτεύει τις υπηρεσίες του ΙΚΑ ή των άλλων ασφαλιστικών ταμείων, ενώ παραμένει η λειτουργία στον ασφαλιστικό οργανισμό, μικρή συμβολή έχει.
     Πιστεύουμε κι εμείς ότι πρέπει να λειτουργούν τα εξωτερικά ιατρεία στα νοσοκομεία γι’ αυτές τις περιπτώσεις που συμπεριλαμβάνουμε και στο Πρόγραμμα, για τις ειδικές περιπτώσεις των χρονίων νοσημάτων, όπως είναι οι διαβητικοί, όπως είναι οι χημειοθεραπείες. Και γνωρίζετε τι ταλαιπωρία έχουν σήμερα οι ασφαλισμένοι που υποβάλλονται, με το τεράστιο πρόβλημά τους, σε μια χημειοθεραπεία, όταν αναγκάζονται να μετακινούνται από την περιφέρεια, είτε, σε ό,τι αφορά την Κέρκυρα, στα Ιωάννινα ή στην Πάτρα ή στην Αθήνα, γιατί δεν υπάρχει ένας χώρος κατάλληλος να τους υποδέχεται, να κάνουν τις εξετάσεις και να γίνεται η χημειοθεραπεία. Πολλές φορές για κάποιο μηχάνημα μίξης φαρμάκων ή για δύο νοσηλεύτριες υποβάλλεται η οικογένεια σε μεγάλο κόστος μετακινήσεων. Και έτσι, η δωρεάν παροχή υπηρεσιών, που πράγματι στο ποσοστό που υπάρχει καλώς υπάρχει, επιβαρύνει τελικά το οικογενειακό εισόδημα με ένα μεγάλο ποσό.
     Θα ήθελα επίσης θα αναφερθώ και στο νομοσχέδιο, στο άρθρο 3 παράγραφος 3, όπου λέτε ότι οι μονάδες υγείας μεριμνούν για την παροχή υπηρεσιών πρωτοβάθμιας φροντίδας υγείας στο σπίτι, για την παροχή υπηρεσιών ημερήσιας νοσηλείας, υπηρεσιών μετανοσοκομειακής φροντίδας και φυσικής αποκατάστασης και αποθεραπείας σε ειδικές κατηγορίες πληθυσμού ή σε ειδικές περιπτώσεις ασθενειών. Οι περιπτώσεις και οι προϋποθέσεις παροχής των υπηρεσιών αυτών, καθώς και το είδος αυτών καθορίζονται αναλόγως των τοπικών συνθηκών και των παρεχομένων οικονομικών δυνατοτήτων, με απόφαση…
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Η τελευταία φράση αυτή έχει σβηστεί, όπως θα δείτε στις διορθώσεις.
     ΣΠΥΡΙΔΩΝ ΣΠΥΡΟΥ: Χαίρομαι. Και είναι πολύ σωστό, γιατί είναι πάρα πολλά άλλα θέματα εδώ μέσα, τα οποία πρέπει να καθοριστούν. Θα βγουν υπουργικές αποφάσεις. Και, όπως τόνισα είναι ένα πόνημα «φιλολογικό», εν μέρει, γιατί αυτήν τη στιγμή λειτουργούν και τα κέντρα υγείας και τα αγροτικά ιατρεία.
     Πρέπει όμως να γνωρίζετε το παράδειγμα της νότιας Κέρκυρας, όπου μετά τις δέκα η ώρα το βράδυ δεν λειτουργεί το ασθενοφόρο. Οι τραυματισμένοι, λοιπόν, περιμένουν στο δρόμο, για να έρθει από το κέντρο το ασθενοφόρο, επειδή δεν έχει έναν οδηγό ακόμα ή δεν έχει τραυματιοφορείς. Αυτά είναι σημεία, τα οποία στοιχίζουν τη ζωή πολιτών. Εκεί είναι το θέμα. Και πάρα πολλά μπορεί να διορθωθούν, αν υπάρχει οργάνωση.
     Μ’ αυτήν την έννοια δεν χρειαζόταν και το νομοσχέδιο. Εμείς πιστεύουμε ότι το νομοσχέδιο θα έπρεπε να είναι ένα νομοσχέδιο με πολλή συζήτηση, με πολλά άρθρα, με πολύ καλή μελέτη, με ολοκληρωμένες θέσεις και όχι να εκκρεμούν όλες οι αποφάσεις, οι οποίες θα βγουν. Και γνωρίζετε πώς βγαίνουν οι υπουργικές αποφάσεις. Δεν θέλω να υποτιμήσω την προσπάθειά σας, αλλά δεν παύει να είναι και τρεισήμισι σελίδες νομοσχέδιο, για ένα θέμα που, όπως τονίστηκε, είναι πάρα πολύ μεγάλο. Εδώ δεν το τόλμησαν προηγούμενοι Υπουργοί. Γνωρίζετε την προσπάθεια του κ. Παπαδόπουλου να φτιάξει την πρωτοβάθμια περίθαλψη. Χρειάζεται τομή. Θίγονται συμφέροντα. Έπρεπε να καταργήσει όλο αυτό το πολυδαίδαλο σύστημα της παροχής υπηρεσιών υγείας από ασφαλιστικούς οργανισμούς.
     Εκεί, λοιπόν, ήταν η αντίρρησή μας. Και πιστεύω ότι ο χρόνος δεν ήταν επαρκής ούτε το νομοσχέδιο ήταν τόσο κατάλληλο για να μπορέσει να λειτουργήσει. Αν έχετε την καλοσύνη, από τη στιγμή που έχει ενδιαφέρον, να μας πείτε λίγο περισσότερο για το νοσοκομείο, θα είναι θετικό. Και νομίζω ότι το χρωστάτε και στους Κερκυραίους.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Ε΄ Αντιπρόεδρος της Βουλής κ. Παναγιώτης Κοσιώνης.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, δεν είχα κανέναν ιδιαίτερο λόγο, απλώς επειδή άκουσα μια κουβέντα, θέλω να τοποθετηθώ ξανά σε σχέση με τη λειτουργία των εξωτερικών ιατρείων. Και θα μιλήσω από την εμπειρία μου.
      Σε όλα τα μεγάλα νοσοκομεία της Γερμανίας, που δούλεψα, ποιοι έρχονταν; Μόνο εκείνοι που είχαν παραπεμπτικό από ένα γιατρό πρωτοβάθμιας φροντίδας υγείας και τις περισσότερες φορές γινόταν για τεχνικούς λόγους είτε για νοσοκομειακή περίθαλψη, που σημαίνει πολύ μεγάλη αποφόρτιση –το αντίθετο απ’ ό,τι γίνεται εδώ- των εξωτερικών ιατρείων των νοσοκομείων που έπρεπε να δουλεύει για τη δευτεροβάθμια περίθαλψη. Στα νοσοκομεία τα δικά μας γίνεται χαμός, επειδή δεν υπάρχει πρωτοβάθμια φροντίδα υγείας και αυτό θα δυσκολέψει ακόμα περισσότερο τη δευτεροβάθμια περίθαλψη.
      Ένα άλλο που είπα στην πρωτολογία μου σ’ αυτό ακριβώς το σημείο αφορούσε το άρθρο 2, το οποίο μόνο και μόνο διαβάζοντάς το κανείς θα μπορούσε να πει όχι. Μιλάω για την υποπαράγραφο δ΄ της παραγράφου 1, που λέει ότι η πρωτοβάθμια φροντίδα θα ασκείται και από άλλους φορείς που θα συνδέονται οργανωτικά και λειτουργικά με τις υπηρεσίες του ΕΣΥ. Απλώς τώρα, για να γραφεί στα Πρακτικά, ξέρουμε ότι είναι τα κοινωφελή ιδρύματα, τα οποία θα λειτουργούν με ιδιωτικοοικονομικά κριτήρια κ.λπ.
      Κάτι όμως που ξέχασα να πω και έχει ιδιαίτερη σημασία, είναι για τους οργανισμούς. Εγώ νομίζω ότι θα πρέπει να υπάρχει ένα ενιαίο πλαίσιο λειτουργίας οργανωτικού χαρακτήρα και για κάθε περίπτωση να είναι κάτι ξεχωριστό, αλλά ανάλογα με ανοσολογικά προβλήματα, επιδημιολογικά προβλήματα κ.λπ.. Εμείς ισχυριζόμαστε ότι δεν έγινε οργανωμένη πρωτοβάθμια φροντίδα υγείας, αλλά όταν από μία επιτροπή της Ευρωπαϊκής Ένωσης έγινε μία έρευνα, αποκαλύφθηκε ότι στο Θριάσιο Πεδίο είχαμε τις περισσότερες τερατογενέσεις σε ολόκληρη την Ευρώπη. 
      Άρα, λοιπόν, εκείνο που θα έκανα, αν έκανα ένα κέντρο υγείας είναι το εξής: Θα πρέπει να είχε κατάλληλο επιστημονικό εξοπλισμό προς αυτήν την κατεύθυνση. Βέβαια, μια πρόταση ήταν να κλείσουν οι βιομηχανίες, για να μην έχουμε τερατογενέσεις. Καταλαβαίνετε τι εννοώ. Δεν το λέω για το Θριάσιο. Μιλάω για τις περιπτώσεις που έχουν ορισμένα γεωγραφικά ανοσολογικά προβλήματα. Θα πρέπει να υπάρχει το γενικότερο πλαίσιο, το οργανωτικό, αλλά να υπάρχει και εξειδικευμένο πλαίσιο σε κάθε περίπτωση, ανάλογα με τις ανάγκες. Το «ανάλογα με τις ανάγκες» όμως σημαίνει ότι γνωρίζω ποιες είναι οι ανάγκες. Εάν δεν τις γνωρίζω, τι θα κάνω; Θα φέρω, ας πούμε, ανθρώπους που έχουν σχέση με την ψυχική υγιεινή εκεί; Θα φέρω ψυχολόγους; Θα φέρω ανθρώπους που έχουν σχέση με το αντικείμενο που απασχολεί εκείνη την περιοχή, με το οικογενειακό περιβάλλον, με το συνοικιακό περιβάλλον, γιατί υπάρχουν συγκεκριμένα προβλήματα.
      Κύριε Πρόεδρε, αφού ολοκλήρωσα, θα ήθελα να κάνω κι εγώ μία ευχή, να είστε όλοι καλά. Έρχονται εκλογές και θα δούμε πώς και πόσοι θα συναντηθούμε.
      ΠΡΟΕΔΡΕΥΩΝ (Κωνσταντίνος Βρεττός): Σας ευχόμεθα επανεκλογή.
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Θα ήθελα να πω ότι προσωπικά εκτιμώ ιδιαίτερα τον Υπουργό κ. Στεφανή και σαν επιστήμονα και σαν άτομο, καθώς και τις προσπάθειες που έχει κάνει όσο διάστημα εγώ είμαι στη Βουλή, αυτόν τον ένα χρόνο, για να συμμαζέψει τα θέματα της υγείας και βέβαια αποτέλεσμα αυτής της προσπάθειας ήταν τα νομοσχέδια που έφερε, γιατί θα λέγαμε ότι ήταν αρκετά.
     Ωστόσο και η κριτική που έκανε από Βήματος ήταν λίγο σκληρή. Εμείς δεν υποτιμούμε το Εθνικό Σύστημα Υγείας. Πάλι θα σας πω ότι –δημοσιεύτηκε και  άρθρο του κ. Κρεμαστινού στις 16 Νοεμβρίου- αν η σημερινή κατάσταση συνεχιστεί, ο ηττημένος θα είναι ο δημόσιος τομέας.
      Σας το λέει ο κ. Κρεμαστινός και έφυγε κιόλας, ενώ ήταν εδώ. Θα ήταν ενδιαφέρον να ήταν εδώ ο κ. Κρεμαστινός, ο οποίος λέει εδώ ότι το 1980 η ιδιωτική πρωτοβουλία έλεγχε ποσοστό λιγότερο του 30% του συνολικού χώρου της υγείας και σήμερα ελέγχει ποσοστό άνω του 50% και μία σειρά άλλα ζητήματα τα οποία λέει παρακάτω για την πρωτοβάθμια φροντίδα, ότι το ΙΚΑ στο οποίο ανήκουν τα εξίμισι εκατομμύρια από τα δέκα εκατομμύρια των Ελλήνων είναι ένας ημιαυτόνομος οργανισμός ο οποίος εφαρμόζει εν μέρει δική του πολιτική υγείας ανάλογα με τις απόψεις της διοίκησής του. Είναι αυτά που σας είπαμε κι εμείς. Δεν είπαμε κάτι διαφορετικό. Αυτά λέει η κοινωνία, τα λέει ο λαός και τα λέει και ένας πρώην Υπουργός.
      Από την άλλη μεριά, όσον αφορά στις δαπάνες της υγείας, πάλι έχω εδώ ένα δημοσίευμα: «Το 1989 σε ετήσια συνολική δαπάνη υγείας σε εκατομμύρια δραχμές 812.784.000, 63,54 δημόσια δαπάνη υγείας, 3646 του ’89, αυξανόμενη όμως το 2000. Είναι 42,66% η ιδιωτική δαπάνη υγείας και 57,34% η δημόσια. Αυτά για το 2000». Σήμερα έχει αυξηθεί αυτό το ποσό. Άρα, αυτό που μας είπατε ότι ήταν 50 και μειώθηκε δε νομίζουμε ότι ισχύει. Εγώ βλέπω στοιχεία που δεν τα αμφισβητείτε.
      Παρακάτω θα αναφέρω δικά σας στοιχεία από απάντηση σε ερώτησή μου. Για το Θριάσιο Νοσοκομείο λέτε: «Κενές οργανικές θέσεις προσωπικού, επιστημονικού, διοικητικού, νοσηλευτικού αναλυτικά». Σύνολο εκατόν εβδομήντα  οι πραγματικές, γιατί λείπουν περισσότεροι με αποσπάσεις, με άδειες κλπ. Οι εκατόν εβδομήντα είναι οι κενές θέσεις προσωπικού. Το 30%, ίσως και παραπάνω, λείπει από το νοσοκομείο. Αυτά είναι δικά σας στοιχεία από απάντηση σε ερώτησή μου. 
      Αυτά που λέμε εμείς για το σύστημα υγείας δεν τα λέμε επειδή θέλουμε να κάνουμε αντιπολίτευση ή επειδή θέλουμε να κοντράρουμε την Κυβέρνηση. Θέλουμε να γίνει ένα σωστό σύστημα υγείας, θέλουμε πραγματικά να προχωρήσει ιδιαίτερα το κομμάτι της πρωτοβάθμιας φροντίδας υγείας. Έγινε κριτική και υπάρχει η στάση μας γενικότερα απέναντι σ’ αυτό το νομοσχέδιο που είναι το αποτέλεσμα του ότι δεν είναι ενιαίος ο φορέας ο οποίος δημιουργείται μ’ αυτήν την πρωτοβάθμια. Τους εντάσσετε χαλαρά. Δεν υπάρχει πουθενά το ΙΚΑ κάτω από τη σκέπη του ΕΣΥ. Οι γιατροί του ΙΚΑ δε γίνονται γιατροί του ΕΣΥ. Δε θα παίρνουν τις ίδιες αμοιβές οι γιατροί του ΙΚΑ με τους γιατρούς του ΕΣΥ, δε θα είναι μόνιμοι όπως είναι οι γιατροί του ΕΣΥ. Υπάρχει και μία σειρά από άλλα πράγματα τα οποία είναι γνωστά και δε θέλω να τα επαναλάβω.
      Σας ξαναείπα προηγουμένως για το Μενίδι, για τις Αχαρνές. Υπάρχουν πενήντα οκτώ γιατροί, δέκα οκτώ ειδικότητες, δέκα οκτώ υγειονομικοί υπάλληλοι και δύο διοικητικοί υπάλληλοι στο ΙΚΑ των Αχαρνών, σε μία πόλη των εκατόν χιλιάδων κατοίκων. Γίνονται δώδεκα χιλιάδες πεντακόσια εμβόλια κάθε χρόνο, διακόσιες δέκα χιλιάδες παιδιά είδε το ΙΚΑ, τριάντα πέντε χιλιάδες βρέφη. Αυτά είναι στοιχεία από ημερίδα που έγινε και μίλησαν οι υπάλληλοι του ΙΚΑ, δηλαδή είναι στοιχεία της υπηρεσίας.
      Αυτά τα λέμε γιατί είναι χαρακτηριστική περίπτωση το Μενίδι, είναι μία μεγάλη πόλη με πάρα πολλά προβλήματα και πάρα πολλές μειονεκτικές ομάδες οι οποίες έχουν μεγαλύτερη ανάγκη από φροντίδα. 
      Εδώ πάλι θέτω το ζήτημα της πολυκλινικής του Ολυμπιακού Χωριού. Θα μείνουν όπως είναι τα μηχανήματα σ’ αυτήν την κλινική ή θα φύγουν μετά; Εδώ θα ήταν σωστό να δεσμευθείτε ότι δε θα φύγει κανένα μηχάνημα, ότι δε θα πάνε στο Αττικό ή οπουδήποτε αλλού μεθαύριο και ότι πράγματι θα μείνει αυτή η σύγχρονη μονάδα που γίνεται εκεί για να καλύψει ανάγκες, παράλληλα βέβαια με το ΙΚΑ, γιατί μία μονάδα δε φτάνει, γιατί είναι μεγάλη περιοχή.
      Τέλος, για να μην καταναλώνω το χρόνο σας, θα πω ότι εμείς δε θα ψηφίσουμε το νομοσχέδιο για λόγους αρχής, αλλά κυρίως γιατί δεν είναι αυτό που περιμέναμε ο ενιαίος φορέας πρωτοβάθμιας υγείας για τον οποίο θα προσπαθήσουμε, θα παλέψουμε και φυσικά δε θα πάψουμε να τον προβάλλουμε σαν αίτημα του κινήματος και του λαού.
      Κύριοι συνάδελφοι, σας ευχαριστώ πολύ για την αγάπη που μου δείξατε κατά το διάστημα που ήμουν Βουλευτής. Εύχομαι σ’ όλους τους παρευρισκόμενους καλή επιτυχία και επανεκλογή.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε την κ. Στεργίου.
      Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κύριε Πρόεδρε.
     Συμμετείχα σε νομοσχέδια ή συζητήσεις για το Εθνικό Σύστημα Υγείας για την περίθαλψη γενικά στην πατρίδα μας, απεκόμισα την εντύπωση της αξίας, εκτός των άλλων, αλλά σε σημαντικό βαθμό του δει δη χρημάτων και οι ελλείψεις στο προσωπικό και οι μη επαρκείς υποδομές κλπ., προσδιορίζονται το μεν από τη σχετική μέριμνα, πρόβλεψη και υλοποίηση των σχεδίων, το δε και σε σημαντικό βαθμό, από την ύπαρξη ή μη πόρων. Αυτό είναι ένα σημείο που θέλω να επισημάνω.
      Το δεύτερο σημείο είναι συναφές προς το πρώτο του αρχαίου πνεύματος το «αν όσοι νόμοι ρώμη Δημόσθενες είχες…» κλπ. Δηλαδή η έλλειψη πόρων η νοοτροπία, αν υπάρχουν καλοί διοικητές, κύριε Υπουργέ, υπερπηδώνται το μείζον των εμποδίων. Χρειάζεται, λοιπόν, να επανδρωθεί ο συνολικός μηχανισμός από διοικητές, από ανθρώπους που μπορούν να ασκήσουν διοίκηση με την έμπνευση και την αποφασιστικότητα του επιβαλλομένου να γίνει.
      Τελειώνω, κύριε Πρόεδρε, με την έκφραση ενός μεγάλου ευχαριστώ στο Προεδρείο, στο προσωπικό του Κοινοβουλίου και στους υπαλλήλους της Βουλής, στους οποίους κοντά βρήκα την ανθρώπινη κατανόηση, την ευγένεια, την καλοσύνη και βρήκα και την υπηρεσιακή συμπαράσταση. Ένα μεγάλο ευχαριστώ, λοιπόν, γιατί το σύνολο του Κοινοβουλίου όπως είναι αρθρωμένο και με την καρδιά που λειτουργεί, καλύπτει ένα μεγάλο μέρος από τις ανάγκες του καθημερινού μας έργου.
      Εύχομαι σε όλους υγεία πρώτα και καλή επιτυχία στους συναδέλφους που θα συμμετάσχουν πάλι στον επόμενο αγώνα. Κύριε Υπουργέ, δύναμη για το έργο σας.
      (Χειροκροτήματα)
      ΠΡΟΕΔΡΕΥΩΝ (Κωνσταντίνος Βρεττός): Θα ήθελα να ευχαριστήσω εκ μέρους του Προεδρείου τον κ. Σπυριούνη για τα καλά του λόγια και να του πω, εκφράζοντας τις απόψεις και των άλλων μελών του Προεδρείου και κυρίως του Προέδρου, ότι είχαμε να κάνουμε με έναν άξιο συνάδελφο, ένα συνάδελφο που τίμησε τη θέση του σαν Βουλευτής, παρόντα συνεχώς και δίνοντας τη μάχη που τον έταξαν να δώσει οι συμπατριώτες του που τον τίμησαν και τον έφεραν εδώ.
     Επίσης να εξάρω και την κοινοβουλευτική παρουσία της κ. Σπυράκη, που ήταν δυναμική και η οποία τίμησε το ελληνικό Κοινοβούλιο και τους ανθρώπους που την έφεραν εδώ. Την ευχαριστούμε.
      Για τους άλλους δε λέω τίποτε γιατί τους περιμένουμε να είναι στην επόμενη Βουλή. 
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα προσπαθήσω να είμαι όσο το δυνατόν πιο επιγραμματικός, αν και ο κ. Σπύρου με προκάλεσε χαρακτηρίζοντας το νομοσχέδιο ως φιλολογικό κείμενο. 
      ΣΠΥΡΙΔΩΝ ΣΠΥΡΟΥ: ‘Όχι εγώ, άλλοι.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Μακάρι σε αυτές τις τρεις-τέσσερις σελίδες να είχε γραφεί ένα πολύ καλό φιλολογικό κείμενο. Δεν είναι έτσι. Είναι ένα συγκεκριμένο νομοσχέδιο με συγκεκριμένες διατάξεις, με συγκεκριμένες δεσμεύσεις, με συγκεκριμένη υποχρέωση εφαρμογής και με προοπτική. Βάζει τα θεμέλια πάνω στα οποία μπορεί να κτίσει κανένας ένα συνεκτικό, αποδοτικό και αποτελεσματικό σύστημα πρωτοβάθμιας φροντίδας. Και είναι ένα νομοσχέδιο που δεν θα είχα αντίρρηση να χαρακτηριστεί ως λιτό –δεν με πειράζει καθόλου- αν πρόκειται ως λιτό ον να εξυπηρετήσει τους στόχους του.
      Οι στόχοι είναι συγκεκριμένοι. Αναφέρθηκα ήδη και δεν θα επεκταθώ σε αυτούς. Επειδή ειπώθηκε για τα εξωτερικά ιατρεία των νοσοκομείων θα ήθελα να πω τα εξής.
      Κύριε Κοσιώνη, τα εξωτερικά ιατρεία των νοσοκομείων υπάρχουν, διότι απλούστατα δεν έχει αναπτυχθεί στο βαθμό που θα έπρεπε η πρωτοβάθμια φροντίδα. Σκοπός αυτού του νομοσχεδίου είναι ακριβώς να δημιουργήσει τους όρους και τις προϋποθέσεις ούτως ώστε να μειωθεί η αναγκαιότητα προσέλευσης στα εξωτερικά ιατρεία των  νοσοκομείων, μια προσέλευση όμως η οποία δεν είναι δυνατόν να εκλείψει σε καμία χώρα, διότι απλούστατα υπάρχουν τα οξέα και επείγοντα περιστατικά, που δεν μπορούν να περνούν μέσα από το δίαυλο είτε του οικογενειακού γιατρού είτε οποιωνδήποτε άλλων μονάδων πρωτοβάθμιας περίθαλψης. Χρειάζεται άμεση αντιμετώπιση. Τα οξέα και τα επείγοντα αντιμετωπίζονται στα νοσοκομεία.
      Βέβαια το να το λέτε εσείς έχετε και δίκιο, γιατί συμβαίνει στη Γερμανία. Αλλά να το λέει και ο κ. Σπύρου, ο οποίος αναφέρει ότι στο πρόγραμμα της Νέας Δημοκρατίας προβλέπεται η πρωτοβάθμια φροντίδα, αλλά άλλοτε ο άρρωστος θα πηγαίνει στο εξωτερικό ιατρείο διά μέσου του οικογενειακού γιατρού -έτσι λέει στη μία σελίδα- και στην άλλη σελίδα λέει ότι θα πηγαίνει κατ’ ευθείαν.
      Προσέξτε, λοιπόν, αυτό το κείμενο. Ξαναδιαβάστε το, ξαναδιατυπώστε το. Μέχρι τώρα η κριτική μου σ’ αυτό το νομοσχέδιο ήταν πολύ ήπια και το εννοώ. Το λέω για πολλούς και διάφορους λόγους. Ο κυριότερος είναι, διότι είμαι αυτός που είμαι. Έχω αυτήν την προσωπικότητα και αποφεύγω κατά κάποιο τρόπο δριμείες κριτικές. Αλλά ξαναδιαβάστε το. Και αυτό να γίνει πριν από τις εκλογές για να μη σας δεσμεύσει και βρεθείτε αντιμέτωποι με την ανάγκη να εφαρμόσετε. Αυτό το λεγόμενο ασφαλιστικό δεν είναι τίποτα μπροστά σ’ αυτό. Μόνο για πολλούς και διάφορους λόγους αυτό δεν έχει την τύχη να εμφανίζεται κριτικά στην εικόνα των τηλεοράσεων.
      Επειδή περί τηλεοράσεων ο λόγος και παρ’ ότι εκτός πλαισίου συζητήσεως του παρόντος νομοσχεδίου, όσα είπε ο κ. Βαρβιτσιώτης σε κάποιο σημαντικό βαθμό με εκφράζουν. Αυτή η παραθυροφιλία προϋποθέτει ορισμένα πράγματα. Δεν είναι εκεί και ως έτυχε. Δεν έχει ο οποιοσδήποτε επιλεκτικά τη δυνατότητα να περιφέρεται σταθερά στα παράθυρα. Πρέπει να προηγείται μια διεργασία, η οποία δεν ξέρω πώς ονομάζεται –θα αποφύγω το χαρακτηρισμό- αλλά δεν είναι τυχαία επιλογή.
      Όσο για τους θανάτους θα ήθελα να σας πω ότι είμαστε από τις λίγες χώρες του κόσμου που δεν μπορούμε να μιλάμε περί θανάτων. Είναι από τις λίγες χώρες στον κόσμο η Ελλάδα που έχει μια σταδιακή, προοδευτική μείωση της θνησιμότητας. Πώς είναι δυνατόν έτσι ανεύθυνα να λέμε «πεθαίνουν». Αν είναι δυνατόν τα συγκεκριμένα στατιστικά στοιχεία που παρουσιάζονται να μην είναι έγκυρα και να είναι έγκυρη μια αποφθεγματική συνθηματολογία περί θανάτων. Δεν πεθαίνει έτσι ο κόσμος. Παρά το γεγονός ότι έχουμε αυτήν την είσοδο πολλών εκατοντάδων χιλιάδων ξένων με αυξημένη νοσηρότητα, πολλαπλάσια έναντι του γηγενούς πληθυσμού, εν τούτοις υπάρχει σταδιακή προοδευτική μείωση της θνησιμότητας. Ας το χωνέψουμε αυτό το γεγονός. Οφείλεται σε πολλούς λόγους τους οποίους δεν θα εξηγήσω τώρα. Αλλά ας περιοριστούμε στις έγκυρες διαπιστώσεις.
      Και επειδή μιλάμε για έγκυρες διαπιστώσεις, θέλω να πω ότι γίνεται συζήτηση για τις σπατάλες επί τη βάσει μιας μελέτης του Πανεπιστημίου Αθηνών. Προκαλώ από αυτό το Βήμα να κατατεθεί αυτή η μελέτη του Πανεπιστημίου Αθηνών που δείχνει ότι το 30% του δημόσιου χρήματος σπαταλιέται στο δημόσιο σύστημα υγείας. Να βρεθεί αυτή η μελέτη, να κατατεθεί, να δούμε τι εγκυρότητα έχει και επί τη βάσει αυτής να αξιολογήσουμε και τη γενικότερη πολιτική της Νέας Δημοκρατίας που απαντά στο ερώτημα από πού θα βρεθούν οι πόροι λέγοντας ότι θα βρεθούν από το 30% της σπατάλης που γίνεται στο δημόσιο χώρο της υγείας. Αυτή η μελέτη παρακαλώ να κατατεθεί, όταν προβάλλεται και διά στόματος του Αρχηγού της Αξιωματικής Αντιπολίτευσης. Είναι πάρα πολύ ενδιαφέρον. Δεν έχω καιρό να μιλήσω για τις σπατάλες, αν και θα μπορούσα να πω μερικά πράγματα.
      Κύριε Κοσιώνη, επισημάνατε μερικά πράγματα, τα οποία αν μη τι άλλο ενισχύουν την αναγκαιότητα να υπάρχει αυτή η οργάνωση της πρωτοβάθμιας φροντίδας, όπως προτείνεται σ’ αυτό το νομοσχέδιο. Αναφερόμενος στους οργανισμούς, των κέντρων υγείας βεβαίως πρέπει να υπάρχει ένας βασικός πυρήνας οργανισμών για όλα τα κέντρα υγείας, αλλά θα πρέπει να εξειδικεύονται κατά τόπους. Εξ ου και η ανάγκη η οποία ικανοποιείται σ’ αυτό το νομοσχέδιο να έχουμε τους τομείς, να τομεοποιείται η πρωτοβάθμια φροντίδα. Και θα έλεγα αυτό να επεκταθεί και πέραν της πρωτοβάθμιας φροντίδας. Αυτές οι ειδικές ανάγκες, όπως αναφέρατε, στην περιοχή του Θριασίου Πεδίου σύμφωνα με την παλιά μελέτη του Κριτσίκη -την οποία ξέρω πάρα πολύ καλά και ανέδειξε ποιες είναι ακριβώς οι ανάγκες της περιοχής και τι θα έπρεπε να γίνει εκεί- ακριβώς αυτή η εξειδίκευση τέτοιων των αναγκών και η εξειδίκευση των μέτρων που πρέπει να ληφθούν για την αντιμετώπισή τους αποτελεί τον ακρογωνιαίο λίθο αυτού του νομοσχεδίου.
      Κυρία Στεργίου, ξέρετε ότι εγώ εκτιμώ ιδιαίτερα το γεγονός ότι ήσασταν παρούσα στη συζήτηση αυτού του νομοσχεδίου στην επιτροπή. Πολλές από τις προτάσεις που κάνατε ήταν εποικοδομητικές και έχουν κατά κάποιο τρόπο ληφθεί υπόψη στο τελικό κείμενο του νόμου. Δεν είναι καθόλου προσωπικό το θέμα. Το μόνο σημείο στο οποίο θα σταθώ είναι η επίκληση του κ. Κρεμαστινού ως αποφθέγματα Κρεμαστινού. «Είπε ο κ. Κρεμαστινός». Αυτό δεν νομίζω ότι αποτελεί πολιτικό επιχείρημα ιδιαίτερης βαρύτητας, προκειμένου να αξιολογηθεί το σύστημα υγείας πώς ήταν, πώς είναι τώρα και πώς θα γίνει στο μέλλον. Έχει μία άποψη και ο κ. Κρεμαστινός. Στο κάτω, κάτω της γραφής στατιστικά στοιχεία παραθέτει. Το 60% των ασφαλισμένων είναι στο ΙΚΑ. Εντάξει, είναι στο ΙΚΑ. Γι’ αυτό ακριβώς γίνεται μία προσπάθεια λειτουργικής ενιαιοποίησης τη στιγμή που δεν είναι ο χρόνος εύθετος για μία διοικητική ενιαιοποίηση. Το νομοσχέδιο αυτό ευνοεί και αυτήν την προοπτική, εφόσον θα υπάρχει η αντίστοιχη βούληση.
      Θέλω να πω και κάτι άλλο που θίξατε και μου έκανε εντύπωση, την έλλειψη προσωπικού. Θα ήμουν ο τελευταίος, κυρία Στεργίου και κύριοι Βουλευτές, να μην αναγνωρίσω ότι το μεγάλο πρόβλημα που υπάρχει στον τομέα της δημόσιας περίθαλψης δεν είναι οι εξοπλισμοί αλλά το προσωπικό. Τα καινούργια νοσοκομεία μαζί με τις επεκτάσεις ανέρχονται σε είκοσι έξι μέσα σε ελάχιστα χρόνια. Δεν υπάρχει προηγούμενο σε άλλη χώρα στον κόσμο που να έχει αυτό το ρυθμό ανάπτυξης στη νοσοκομειακή υποδομή.
Και αν λάβει κανείς υπόψη του και αυτά τα περίπου είκοσι που θα ολοκληρωθούν μέχρι το τέλος του 2006, τότε σας λέω ότι αυτό είναι ένα φαινόμενο. Είναι μία ιλιγγιώδης ανάπτυξη στον τομέα αυτόν.  
     Όσον αφορά τις υποδομές όλοι μπορούν να μιλούν εκτός από τη Νέα Δημοκρατία. Διότι αν δει κανείς τι γινόταν από το 1989 -είτε αυτά είναι νοσοκομεία είτε είναι ΜΕΘ είτε είναι ασθενοφόρα του ΕΚΑΒ- και μέχρι το 1994, θα δει ακριβώς τι έγινε στο διάστημα αυτό. Και θα δει τι έγινε από το 1994 και ιδιαίτερα από το 1996 και μετά, για να μπορεί να κάνει τις συγκρίσεις.
     ΣΠΥΡΙΔΩΝ ΣΠΥΡΟΥ: Κύριε Υπουργέ…
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εγώ το αποφεύγω, αλλά όταν προκαλούμαι είμαι αναγκσμένος να το πω. Μη μιλάτε γι’ αυτά. Αποφύγετε τις συγκρίσεις. Μερικές φορές η αποφυγή των συγκρίσεων κάνει καλό και σας το συνιστώ.
     ΣΠΥΡΙΔΩΝ ΣΠΥΡΟΥ: Για την Κέρκυρα…
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όσον αφορά το έργο για την Κέρκυρα, το πράγμα είναι πάρα πολύ απλό. Επαναλαμβάνω αυτό που είπα προς μεγάλη ίσως λύπη σας, δεν ξέρω. 
     ΣΠΥΡΙΔΩΝ ΣΠΥΡΟΥ: Και χαρά. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αν είναι χαρά σας, να το δηλώσετε. Δηλώστε το, να γραφεί, ότι είναι χαρά σας που το Νοσοκομείο της Κέρκυρας θα δημοπρατηθεί στις 17 του Μάρτη και θα είναι από εθνικούς πόρους. Γιατί πάει στην Ευρωπαϊκή Ένωση; Γιατί απλούστατα το κόστος είναι 35% εκατομμύρια ευρώ και υπερβαίνει εκείνο το όριο για το οποίο είναι υποχρεωτική η ενημέρωση της Ευρωπαϊκής Ένωσης ότι προχωράει αυτό το έργο.
     ΣΠΥΡΙΔΩΝ ΣΠΥΡΟΥ: Οι εθνικοί πόροι είναι εγγεγραμμένοι;
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Είναι εγγεγραμμένοι οι πόροι. Έχει ορισμένο αριθμό, ενενήντα ένα νομίζω. Υπάρχει πάντως. Μην το αμφισβητείτε. Αρκεί να εξακολουθείτε να εκδηλώνετε χαρά και ικανοποίηση. Εγώ πάντως ως περίπου Κερκυραίος αισθάνομαι ιδιαίτερη ικανοποίηση.
     ΣΠΥΡΙΔΩΝ ΣΠΥΡΟΥ: Και εμείς θέλουμε να φτιαχτεί το νοσοκομείο. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κυρίες και κύριοι συνάδελφοι, θα ήθελα και εγώ να τελειώσω ευχαριστώντας όλους όσους συνέβαλαν, όχι μόνο στη συζήτηση του παρόντος νομοσχεδίου, αλλά και στα προηγούμενα νομοσχέδια, για το λόγο ότι συνέβαλαν εποικοδομητικά στη συζήτηση και γιατί οι τυχόν διαφορετικές μας θέσεις αντιμετωπίστηκαν με ένα αίσθημα ευθύνης. Απλούστατα θα ήθελα να σας ευχαριστήσω γι’ αυτό, όπως και τους απόντες συναδέλφους. 
     Κατόπιν αυτού, κύριε Πρόεδρε, ευχαριστώ και εσάς. Η ζωή έχει πολλούς δρόμους, δεν έχει μόνον έναν. Σε κάποιον απ’ αυτούς τους δρόμους ελπίζω ότι θα συναντηθούμε.
     Ευχαριστώ.
     (Χειροκροτήματα από όλες τις πτέρυγες)
     ΠΡΟΕΔΡΕΥΩΝ (Κωνσταντίνος Βρεττός): Είναι λίγο δύσκολες οι ώρες και μου έτυχε εμένα αυτό το ευχάριστο και δυσάρεστο ταυτόχρονα καθήκον. 
     Κύριε Υπουργέ, σας ευχαριστούμε πολύ. Υπήρξατε απέναντι στο Προεδρείο της Βουλής και απέναντι στην Κοινοβουλευτική Ομάδα πάντα πολύ συνεργάσιμος και πολύ αποδοτικός. Έχω την προσωπική αίσθηση ότι έχετε κάνει ένα πολύ μεγάλο και σπουδαίο έργο στο Υπουργείο. Αυτή είναι η δική μου προσωπική άποψη. 
     Σας ευχαριστούμε πάρα πολύ. Και θα συναντηθούν οι δρόμοι. 
     ΧΡΙΣΤΙΝΑ ΣΠΥΡΑΚΗ: Το παραδέχονται πολλοί, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Ναι, και για το δικό σας και για του κυρίου Υπουργού. Και θα συναντηθούν οι δρόμοι μας ασφαλώς. Εδώ κοντά θα είμαστε όλοι.
     Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής Μαθητών από την Κρήτη, στο Περιστύλιο της Βουλής, πενήντα τρεις μαθητές και τέσσερις συνοδοί καθηγητές από το Ενιαίο Λύκειο Αμφίκλειας Φθιώτιδας.
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου. 
     Ερωτάται το Σώμα: Γίνεται δεκτό το νομοσχέδιο «Πρωτοβάθμια φροντίδα υγείας» ενιαία επί της αρχής, των άρθρων και του συνόλου με τις τροποποιήσεις που έκανε ο κύριος Υπουργός;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΣΠΥΡΙΔΩΝ ΣΠΥΡΟΥ: Κατά πλειοψηφία.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς το σχέδιο νόμου του  Υπουργείου Υγείας και Πρόνοιας «Πρωτοβάθμια φροντίδα υγείας» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις  που έκανε ο κύριος Υπουργός και έχει ως εξής:
     (Να καταχωρισθεί το κείμενο του νομοσχεδίου της σελ. 187α)
     ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε την ζητηθείσα εξουσιοδότηση.
     Κύριοι συνάδελφοι, έχουν διανεμηθεί τα Πρακτικά της Δευτέρας 19 Ιανουαρίου 2004, της Τετάρτης 21 Ιανουαρίου 2004, της Πέμπτης 22 Ιανουαρίου 2004, της Παρασκευής 23 Ιανουαρίου 2004 και της Δευτέρας 26 Ιανουαρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Δευτέρας 19 Ιανουαρίου 2004, της Τετάρτης 21 Ιανουαρίου 2004, της Πέμπτης 22 Ιανουαρίου 2004, της Παρασκευής 23 Ιανουαρίου 2004 και της Δευτέρας 26 Ιανουαρίου 2004 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.17΄, λύεται η συνεδρίαση για την Τρίτη 10 Φεβρουαρίου 2004 και ώρα 18.30΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 5-2-04                  ΣΕΛ     237

