      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΕ΄
      Πέμπτη, 14 Οκτωβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Στ. Μάνου, σελ.
      3. Ανακοινώνεται ότι τη συνεδρίαση παρακολουθούν μαθητές από το 2ο Λύκειο Αμαρουσίου Αττικής και το Γ΄ Τμήμα του Β΄ Λυκείου Αμαρουσίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 19 Οκτωβρίου 2004, σελ.
      4. Συζήτηση επικαίρων ερωτήσεων : α) Προς τον Υπουργό Οικονομίας και Οικονομικών, σχετικά με την αύξηση των τελών κυκλοφορίας, σελ.
      β) Προς τον Υπουργό Περιβάλλοντος, Χωροταξίας και Δημοσίων ‘Εργων: i) σχετικά με τη  συνέχιση και αποπεράτωση του περιφερειακού δρόμου του πολεοδομικού συγκροτήματος του Βόλου και την καταβολή των δεδουλευμένων στους εργαζόμενους, σελ.
      ii) σχετικά με τα μέτρα αντιπλημμυρικής προστασίας της Αττικής, σελ.
      iii) σχετικά με το χρονοδιάγραμμα ολοκλήρωσης των έργων καθαρισμού των φρεατίων και ρεμάτων στο Λεκανοπέδιο, σελ.
      γ) Προς τον Υπουργό Εθνικής Παιδείας και Θρησκευμάτων: i) σχετικά με τα προβλήματα λειτουργίας των Τεχνολογικών Εκπαιδευτικών Ιδρυμάτων (Τουριστικών Επιχειρήσεων) λόγω περιορισμένου αριθμού επιτυχόντων, σελ.
      ii) σχετικά με το πρόβλημα της σχολικής στέγης στη Θεσσαλονίκη, σελ.
      δ) Προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα στην έξωση αποθεραπευθέντων ψυχασθενών από πολυκατοικία στην Κυψέλη  μετά από προσφυγή ενοίκων κ.λπ., σελ.
      ε) Προς τον Υπουργό Απασχόλησης και Κοινωνικής Προστασίας: i) σχετικά με την καταβολή των δεδουλευμένων στους εργαζόμενους της συρματουργίας «ΔΑΡΙΓΚ», τη διασφάλιση των θέσεων εργασίας κ.λπ., σελ.
      ii) σχετικά με τη λήψη  μέτρων διασφάλισης της λειτουργίας του εργοστασίου ΑΝΚΕΡ-ΑΛΟΥΜΙΝΑ ΑΤΤΙΚΗΣ, την καταβολή των δεδουλευμένων στους εργαζόμενους κ.λπ., σελ.
      iii) σχετικά με την απόλυση οδηγού που εργαζόταν στην εταιρεία «ΝΤΙΕΣ» λόγω άρνησής του να υπερφορτώσει το φορτηγό που οδηγούσε κ.λπ. , σελ.
      στ) Προς τον Υπουργό Μεταφορών και Επικοινωνιών, σχετικά με την εφαρμογή των Κανονισμών της Ευρωπαϊκής Ένωσης για τον έλεγχο στον τομέα των οδικών μεταφορών, σελ.
      ζ) Προς τον Υπουργό Εθνικής Άμυνας, σχετικά με την πρόσφατη πτώση  του ελικοπτέρου σινούκ, τη δημοσίευση του βίντεο από το βαθυσκάφος του Ναυτικού κ.λπ., σελ.
      η) Προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων παραγωγών για καταστροφές που υπέστησαν από θεομηνίες και έκτακτα φαινόμενα, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΙΑΝΟΠΟΥΛΟΣ Α., σελ.
      ΑΝΩΜΕΡΙΤΗΣ Γ., σελ.
      ΑΡΓΥΡΗΣ Ε., σελ,
      ΓΕΙΤΟΝΑΣ Κ., σελ.
      ΓΙΑΚΟΥΜΑΤΟΣ Γ., σελ.
      ΓΚΑΤΖΗΣ Ν., σελ.
      ΚΑΛΟΣ Γ., σελ.
      ΚΟΝΤΟΣ Α., σελ.
      ΚΟΥΒΕΛΗΣ Φ., σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ Α., σελ.
      ΠΑΠΑΛΗΓΟΥΡΑΣ Α., σελ.
      ΡΕΓΚΟΥΖΑΣ Α., σελ.
      ΣΚΟΥΛΑΚΗΣ Ε., σελ.
      ΤΑΛΙΑΔΟΥΡΟΣ Σ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΚΑΛΛΙΩΡΑΣ Η., σελ.
      ΞΗΡΟΤΥΡΗ Α., σελ.
      ΡΕΓΚΟΥΖΑΣ Α., σελ.
      ΣΚΟΠΕΛΙΤΗΣ Σ., σελ.
      ΦΩΤΙΑΔΗΣ Α., σελ.

      
      ΠΡΑΚΤΙΚΑ  ΒΟΥΛΗΣ
      ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΜΕ΄
      Πέμπτη 14 Οκτωβρίου 2004
      Αθήνα, σήμερα στις 14 Οκτωβρίου 2004, ημέρα Πέμπτη και ώρα 10.52’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση. 
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 13 Οκτωβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΔ΄ συνεδριάσεώς του, της Τετάρτης 13-10-2004  σε ό,τι αφορά στην ψήφιση στο σύνολο των σχεδίων νόμων: 
      1) «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      2) «Κύρωση του Πρωτοκόλλου Διοικητικής Συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τυνησίας».
      3) «Κύρωση της Συνθήκης μεταξύ της Ελληνικής Δημοκρατίας και της Αυστραλίας για αμοιβαία συνδρομή σε ποινικά θέματα»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα  ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας που αφορά στην αναβάθμιση της Σχολής Βοηθών Νοσηλευτών του Γενικού Νοσοκομείου Ρόδου.
      2) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Δημοτική Επιτροπή Ακτοπλοϊκών Συγκοινωνιών Δήμου Αστυπάλαιας ζητεί την εξασφάλιση δρομολογίων ακτοπλοϊκής σύνδεσης της Αστυπάλαιας με τον Πειραιά κ.λπ.
      3) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Νομάρχης Δωδεκανήσου ζητεί την ακτοπλοϊκή σύνδεση των νησιών της Δωδεκανήσου.
      4) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία το Δημοτικό Συμβούλιο Ελευσίνας διαμαρτύρεται για την προοπτική μεταφοράς των νατοϊκών αεροπλάνων ανεφοδιασμού καυσίμων KC-135 στο στρατιωτικό αεροδρόμιο Ελευσίνας.
      5) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Παιανίας, Ραφήνας, Σπάτων και οι Κοινοτάρχες Ανθούσας και Πικερμίου διαμαρτύρονται για την παραπομπή στο Δ΄ ΚΠΣ του έργου της αποχέτευσης των Μεσογείων.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Γαυρίου ζητεί την τοποθέτηση καθηγητών στο Γυμνάσιο – Λύκειο Γαυρίου.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Μήλου Κυκλάδων ζητεί την αναπροσαρμογή των τιμών των αντικειμενικών αξιών των εκτός σχεδίου πόλης και οικισμών ακινήτων της Μήλου.
      8) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία κάτοικοι του Δημοτικού Διαμερίσματος Ολύμπων Δήμου Μαστιχοχωρίων Χίου διαμαρτύρονται για τη χωροθέτηση ελικοδρομίου, αποθηκών και άλλων στρατιωτικών εγκαταστάσεων στην περιοχή.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα των Βιοκαλλιεργητών Πάτρας για λειτουργία Λαϊκής Αγοράς βιολογικών προϊόντων.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καταστρατήγηση του θεσμικού πλαισίου προστασίας των νεοκλασσικών κτιρίων της Αθήνας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αδράνεια των υπευθύνων οι οποίοι με τις παραλήψεις τους μπλόκαραν το έργο της Μικρής Περιμετρικής.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά διαμάχη μεταξύ του Εκπολιτιστικού και Αθλητικού Συλλόγου των Εργατικών Κατοικιών Ανθείας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά φυλλάδιο που μοιράστηκε σε αγώνα της Παναχαϊκής.
      14) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Σπάτων, Ραφήνας, Παιανίας και οι Κοινοτάρχες Ανθούσας και Πικερμίου διαμαρτύρονται για την παραπομπή στο Δ΄ ΚΠΣ του έργου της αποχέτευσης των Μεσογείων.
      15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Ανθυπασπιστές των Ενόπλων Δυνάμεων ζητούν τη βαθμολογική εξέλιξή τους.
      16) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Σπάτων, Ραφήνας, Παιανίας και οι Κοινοτάρχες Ανθούσας και Πικερμίου διαμαρτύρονται για την παραπομπή στο Δ΄ ΚΠΣ του έργου της αποχέτευσης των Μεσογείων.
      17) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Δημοτικό Συμβούλιο Ελευσίνας διαμαρτύρεται για την προοπτική μεταφοράς των νατοϊκών αεροπλάνων ανεφοδιασμού καυσίμων KC-135 στο στρατιωτικό αεροδρόμιο Ελευσίνας.
      18) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορές με τις οποίες ο Δήμαρχος Ερυθραίων Αττικής ζητεί τη μετάταξη της περιοχής Ερυθρών από την Α΄ Ζώνη στη Β΄ Ζώνη κ.λπ.
      19) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Σπάτων Αττικής ζητεί τη διευθέτηση ρέματος του Δήμου του.
      20) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Λάμπρος Μπουκουβάλας, Αντιδήμαρχος Κερατέας, ζητεί επίλυση προβλημάτων των συνταξιούχων του ΟΓΑ.
      21) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Παλλήνης Αττικής ζητεί την εκτέλεση έργων αντιπλημμυρικής προστασίας στη Λεωφόρο Μαραθώνος.
      22) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία εργαζόμενοι στο Δήμο Ζεφυρίου ζητούν επίλυση οικονομικών και εργασιακών τους προβλημάτων.
      23) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την ένταξη μελών του Συνδέσμου Λιμένος Βόλου στον Οργανισμό Λιμένος Βόλου.
      24) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την αναβάθμιση του Αστυνομικού Τμήματος Πορταριάς Μαγνησίας.
      25) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την ένταξη στο Νομαρχιακό πρόγραμμα της ανέγερσης νέου νηπιαγωγείου στο Δήμο Σούρπης Μαγνησίας.
       26) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την ίδρυση βιβλιοθήκης στο Δημοτικό Διαμέρισμα Γλώσσας Σκοπέλου.
      27) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη μετατροπή της εργασιακής σχέσης των υπαλλήλων του Πανεπιστημίου Θεσσαλίας.
      28) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμος Ναυπλίου ζητεί ανάδειξη του Κάστρου της Ακροναυπλίας και την αξιοποίηση του αρχαιολογικού του χώρου.
      29) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη ανάγκη αντικατάστασης των αποστακτήρων παραγωγής ρακής.
      30) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο κ. Νικόλαος Συκλόγλου, Πρόεδρος του Διεθνούς Πολιτιστικού Ιδρύματος ΑΡΙΣΤΟΤΕΛΕΙΟΝ Ρώμης, αναφέρεται στην δύναμη του Ολυμπιακού Ιδεώδους που ενώνει την ανθρωπότητα χωρίς διακρίσεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1128/27-5-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 138/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή για τα θιγόμενα θέματα στη σχετική ερώτηση τα παρακάτω:
      1. Δεκατέσσερα χρόνια μετά την ένταξη του «Ελαιώνα» στο σχέδιο πόλης δεν έχουν ολοκληρωθεί ακόμη οι συνολικές πράξεις εφαρμογής. Αντ΄ αυτών, προωθούνται ανά Δήμο, τοπικές πράξεις εφαρμογής με πρωτοβουλία και δαπάνες κυρίως των ιδιωτών που επιθυμούν να οικοδομήσουν. Από τα στοιχεία που διαθέτουμε από τους Δήμους στο σύνολο της έκτασης της περιοχής έχουν κυρωθεί πράξεις εφαρμογής σε ποσοστό περίπου 25% (ποικίλει ανά Δήμο), χωρίς πάντα να έχουν διαμορφωθεί στην πράξη οι κοινόχρηστοι χώροι (δρόμοι, κοινόχρηστο πράσινο).
      2. Η διαπλάτυνση και αναβάθμιση της οδού Αγίας Άννης είχε περιληφθεί στα Ολυμπιακά έργα. Επειδή όμως δεν υπήρχαν οριστικές μελέτες για την εκτέλεση του έργου, δεν προχώρησε η υλοποίησή του. Λόγω όμως της αναγκαιότητας κατασκευής του έργου αυτού που εντάσσεται στο ρυθμιστικό σχέδιο του «Ελαιώνα» και επειδή ήδη έχει κατασκευασθεί ο ανισόπεδος κόμβος Αγίας Άννης με Λεωφ. Κηφισού, το Υπουργείο μας εξετάζει στα πλαίσια της Αναθεώρησης του Επιχειρησιακού Προγράμματος ΟΑΛΑΑ και σύμφωνα με τις διαθέσιμες πιστώσεις και την τεχνική ωριμότητα του υπόψη έργου, τη δυνατότητα διάθεσης χρηματοδότησης για την κατασκευή του και για την υλοποίηση των απαιτούμενων απαλλοτριώσεων αυτής.
      Ο Υπουργός
      Γ. ΣΟΥΦΛΙΑΣ»
      2. Στην με αριθμό 1153/27-5-04 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 421/14-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Στις 19-2-2004 ο Δήμαρχος Σερρών απέστειλε στον τότε Υπουργό Δικαιοσύνης πρόταση ανταλλαγής του κτιρίου του νυν Δικαστικού Μεγάρου Σερρών με δημοτικό οικόπεδο και ζήτησε τη συγκρότηση αρμόδιας Επιτροπής για τον έλεγχο της καταλληλότητας του οικοπέδου. Ωστόσο, η προηγούμενη ηγεσία του Υπουργείου Δικαιοσύνης δεν προέβη σε καμία περαιτέρω ενέργεια.
      Στις 7-4-2002 ο Δήμαρχος Σερρών διατύπωσε το ίδιο αίτημα στην εταιρία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε» η οποία με απόφαση του Διευθύνοντος Συμβούλου της, συγκρότησε Επιτροπή αξιολόγησης της καταλληλότητας του προσφερόμενου από το Δήμο Σερρών οικοπέδου.
      Η ως άνω Επιτροπή μετέβη στις 4/6/2004 στις Σέρρες, όπου επισκέφθηκε και το προσφερόμενο οικόπεδο και το νυν Δικαστικό Μέγαρο Σερρών και συνέταξε σχετική εισήγηση, σύμφωνα με την οποία το προσφερόμενο οικόπεδο κρίνεται κατάλληλο για την ανέγερση του νέου Δικαστικού Μεγάρου Σερρών, με την προϋπόθεση ότι αυτό θα επιβεβαιωθεί και από την αναγκαία εδαφοτεχνική μελέτη.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 939/21-5-04 ερώτηση των Βουλευτών κυρίων Γιάννη Δραγασάκη και Θανάση Λεβέντη δόθηκε με το υπ’ αριθμόν 7897/15-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 939/2004 ερώτηση, που κατατέθηκε στη Βουλή από τους Βουλευτές κυρίους Ι. Δραγασάκη και Θ. Λεβέντη, σχετικά με τον Τεχνικό Ασφάλειας στα σχολεία, σας πληροφορούμε τα εξής:
      Το Υπουργείο Απασχόλησης και Κοινωνικής Προστασίας είναι αρμόδιο για τη θέσπιση των διατάξεων σχετικά με την ασφάλεια και υγεία στους χώρους εργασίας, καθώς και για τον έλεγχο της εφαρμογής τους. Οι διατάξεις αυτές είναι πλήρως εναρμονισμένες με εκείνες της Ευρωπαϊκής Ένωσης.
      Η εν λόγω νομοθεσία αφορά σε εργαζόμενους, όπου η έννοια του εργαζόμενου ορίζεται στο άρθρο 2 του Π.Δ. 17/1996 «Μέτρα για τη βελτίωση της ασφάλειας και της υγείας των εργαζομένων κατά την εργασία σε συμμόρφωση με τις οδηγίες 89/391/ΕΟΚ και 91/383/ΕΟΚ».
      Στις διατάξεις αυτές, αναφέρονται μεταξύ των άλλων, ενδεικτικά:
      Στο Π.Δ. 17/1996, το οποίο εφαρμόζεται και σε εκπαιδευτικές εργασίες του δημοσίου τομέα (Αρ. 1 παρ.3), υπάρχει υποχρέωση του εργοδότη, μεταξύ των άλλων (Αρ. 8 παρ. 2 και ν.1568/1986, Αρ. 32,Α9):
      α) για αναγγελία όλων των εργατικών ατυχημάτων στην αρμόδια επιθεώρηση εργασίας, στις πλησιέστερες αστυνομικές αρχές και στις υπηρεσίες του ασφαλιστικού οργανισμού, στον οποίο υπάγεται ο εργαζόμενος, εντός 24 ωρών,
      β) για τήρηση ειδικού βιβλίου ατυχημάτων,
      γ) για τήρηση καταλόγου εργατικών ατυχημάτων, που είχαν σαν συνέπεια για τον εργαζόμενο ανικανότητα εργασίας μεγαλύτερη των τριών εργάσιμων ημερών.
      Επίσης, στο άρθρο 8 παρ. 1 προβλέπεται ότι, ο εργοδότης πρέπει να διαθέτει μια γραπτή εκτίμηση των υφισταμένων κατά την εργασία κινδύνων, για την ασφάλεια και την υγεία των εργαζομένων, όπου καθορίζονται και τα μέτρα προστασίας που κατά περίπτωση πρέπει να λαμβάνονται.
      Επισημαίνεται ότι, οι παραπάνω υποχρεώσεις αφορούν μόνο σε εργαζομένους κι επομένως δεν συμπεριλαμβάνουν τους εκπαιδευόμενους (μαθητές σχολείων) ή εξυπηρετούμενους (παιδιά σε παιδικούς σταθμούς). Εξάλλου, η έννοια της «εξασφάλισης της υγείας και ασφάλειας των τρίτων», όπως αναφέρεται στο άρθρο 7 παρ. 1 του προαναφερόμενου Π.Δ., αφορά τους εργολάβους, υπεργολάβους, εργαζόμενους αυτών και αυτοαπασχολούμενους. Σημειώνεται, επίσης, ότι ο όρος αυτός δεν αναφέρεται καν στην αντίστοιχη Οδηγία πλαίσιο 89/391/ΕΟΚ, αλλά προστέθηκε, στο εν λόγω Π.Δ., δεδομένου ότι υπήρχε σε προγενέστερο νόμο (ν. 1568/1986).
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      4. Στην με αριθμό 1102/26-5-04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./85/18-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1102/26-5-2004 ερώτησης του Βουλευτή κ. Γιάννη Γιαννέλλη σχετικά με τη Συλλογή Ευρ. Κουτλίδη στην Κέρκυρα σας πληροφορούμε τα εξής:
      Το θέμα του Ιδρύματος Ευρ. Κουτλίδη πέρασε από πολλές φάσεις και δημιουργήθηκαν κάποιες καταστάσεις οι οποίες ενδεχομένως θα πρέπει να επανεξεταστούν όπως η αυτόνομη λειτουργία του Ιδρύματος καθώς και ο χώρος και ο τόπος λειτουργίας του. Πρόκειται για το σημαντικότερο Ίδρυμα που αφορά στη μοντέρνα και σύγχρονη ελληνική τέχνη και επομένως η δραστηριότητά του το διακρίνει τόσο από επιστημονική όσο και από πολιτιστική πλευρά. Το Υπουργείο Πολιτισμού, δεδομένης της σπουδαιότητας της Συλλογής, εξετάζει το θέμα επισταμένως σε όλο του το φάσμα.
      Ο Υφυπουργός
      ΠΈΤΡΟΣ ΤΑΤΟΥΛΗΣ»
      5. Στην με αριθμό 1576/18-6-2004 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 2/33698/0094/30-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αρ. 1576/18.06.2004 ερώτηση που κατέθεσε ο Βουλευτής κ. Μ. Στρατάκης και αφορά την πληρωμή οφειλών των κρατικών νοσοκομείων για προμήθεια υγειονομικού υλικού, σας γνωρίζουμε τα ακόλουθα:
      Σύμφωνα με τις διατάξεις των Ν. 2889/01 και 3106/03, τα νοσοκομεία αποτελούν αποκεντρωμένες ανεξάρτητες υπηρεσιακές μονάδες των Περιφερειακών Συστημάτων Υγείας και Πρόνοιας (Πε.Σ.Υ.Π.) τα οποία εποπτεύονται και ελέγχονται από τον Υπουργό Υγείας και Κοινωνικής Αλληλεγγύης.
      Ως εκ τούτου αρμόδιος κατ' αρχήν να απαντήσει είναι ο Υπουργός Υγείας και Κοινωνικής Αλληλεγγύης, στον οποίο έχει σταλεί η εν λόγω ερώτηση. Ωστόσο, από πλευράς Υπ. Οικονομίας και Οικονομικών υπάρχει σχεδιασμός αντιμετώπισης του θέματος.
      Ο Υφυπουργός
      Π. ΔΟΥΚΑΣ
      6. Στην με αριθμό 1424/11-6-04 ερώτηση των Βουλευτών κυρίων Ελπίδας Παντελάκη και Σταύρου Σκοπελίτη δόθηκε με το υπ’ αριθμ. 286/2-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στη παραπάνω ερώτηση που κατέθεσαν οι Βουλευτές κύριοι Ε. Παντελάκη και Σ. Σκοπελίτης, σας πληροφορούμε τα εξής:
      Ο χαρακτηρισμός και η οριοθέτηση των δασικών εκτάσεων των Δημοτικών Διαμερισμάτων που ερωτάται, δεν έγινε αυθαίρετα, αλλά με βάση τις διαδικασίες κατάρτισης Δασικών Χαρτών που προβλέπονται στο άρθρο 27 του Ν. 2664/98 και τις ισχύουσες τεχνικές προδιαγραφές που καθορίστηκαν με την 99580/506/1999 απόφαση του Υπουργού Γεωργίας (ΦΕΚ 1358Β΄).
      Ο κάθε ενδιαφερόμενος δύναται να υποβάλει τις τυχόν αντιρρήσεις του κατά της ορθότητας του περιεχομένου. Οι αντιρρήσεις που θα υποβληθούν, θα εξεταστούν από τις προβλεπόμενες στο ίδιο άρθρο Επιτροπές και ανάλογα με τις αποφάσεις των θα γίνει και η διόρθωση των Δασικών Χαρτών.
      Εκτός τούτου και πριν αναρτηθούν οι παραπάνω Δασικοί Χάρτες προς υποβολή αντιρρήσεων, ο κάθε ενδιαφερόμενος μπορεί να κινήσει με σχετική αίτησή του τη διαδικασία χαρακτηρισμού που προβλέπεται στο άρθρο 14 του Ν. 998/79, οπότε αν δικαιωθεί η τελεσίδικη πράξη χαρακτηρισμού λαμβάνεται υποχρεωτικά υπόψη και διορθώνεται ανάλογα ο Δασικός Χάρτης πριν αναρτηθεί.
      Ο Υφυπουργός
      Ε. ΜΠΑΣΙΑΚΟΣ»
      7. Στην με αριθμό 1429/11-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 287/25-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Για τη περίοδο 2002-2003 σε όσους παραγωγούς δεν έχει καταβληθεί το 100% της ενίσχυσης διότι εμπίπτουν σε κάποιο από τα καθορισμένα κριτήρια σύμφωνα με τις ισχύουσες Υπουργικές Αποφάσεις υπ' αριθμ. 271063/9-10-2003 και 282653/4-12-2003, δόθηκε το δικαίωμα ένστασης σύμφωνα με την αριθμ. 216796/12-1-2004 απόφαση του Υπουργού Γεωργίας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει.
      Επειδή το ισχύον πλέγμα Υπουργικών Αποφάσεων καθόριζε μεγάλο αριθμό κριτηρίων που έπρεπε να εξεταστούν, προκειμένου να καθοριστούν οι αποδέκτες προς πληρωμή ποσότητες ελαιολάδου, προέκυψε μεγάλος αριθμός ενιστάμενων παραγωγών.
      Ήδη καταβάλλεται από τον ΟΠΕΚΕΠΕ κάθε δυνατή προσπάθεια για τη διεκπεραίωση του ελέγχου των ενστάσεων και εκτιμάται ότι το έργο θα έχει ολοκληρωθεί μέχρι τέλος Ιουλίου.
      Όσον αφορά την πληρωμή των παραγωγών, οι αντίστοιχες πιστώσεις στην προκαταβολή είχαν εξαντληθεί και δεν υπήρχε δυνατότητα πληρωμών μέσα από το ισχύον πλαίσιο.
      Ανελήφθη ως εκ τούτου πρωτοβουλία από το Υπουργείο ταμειακής βραχυπρόθεσμης διευκόλυνσης μέσω της ΑΤΕ. Οι προϋποθέσεις για την ταμειακή αυτή διευκόλυνση προσδιορίστηκαν από την αναγκαιότητα αφενός μεν να εξασφαλιστεί η επιστροφή των πιστωθέντων ποσών στην ΑΤΕ, μετά την ολοκλήρωση της διαδικασίας πληρωμής από τον ΟΠΕΚΕΠΕ και αφετέρου να αποτραπεί το ενδεχόμενο να πληρωθούν οι παραγωγοί δύο φορές την δικαιούμενη ενίσχυση.
      Ο Υπουργός
      Σ. ΤΣΙΤΟΥΡΙΔΗΣ»
      8. Στην με αριθμό 1348/8-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 270/25-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και Γ. Χουρμουζιάδης, σας πληροφορούμε τα εξής:
      1. Για τις καλυπτόμενες από τον ΕΛΓΑ ζημιές, που προξενήθηκαν από τη χαλαζόπτωση της 1-6-2004 σε διάφορες καλλιέργειες του οικισμού Μέδουσας Δ. Θερμών Ν. Ξάνθης, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή δηλώσεων.
      Η προθεσμία για υποβολή δηλώσεων έληξε στις 14-6-2004 και άρχισε η διενέργεια εξατομικευμένων εκτιμήσεων.
      2. Οι ζημιές που προξενήθηκαν από την παραπάνω χαλαζόπτωση στα καπνοσπορεία, δεν καλύπτονται ασφαλιστικά από τον ΕΛΓΑ και δεν αποζημιώνονται, σύμφωνα με τον Κανονισμό Ασφάλισης Φυτικής Παραγωγής.
      3. Σημειώνεται ότι ο ΕΛΓΑ σύμφωνα με τον ισχύοντα Κανονισμό Ασφάλισης Φυτικής Παραγωγής, σε ζημιά ποσοστού 100% αποζημιώνει το 75% περίπου, ποσοστό που είναι από τα υψηλότερα διεθνώς.
      Ο Υπουργός
      Σ. ΤΣΙΤΟΥΡΙΔΗΣ»
      9. Στην με αριθμό 884/19-5-04 ερώτηση των Βουλευτών κυρίων Στέφανου Μάνου και Παναγιώτη Σγουρίδη δόθηκε με το υπ’ αριθμ. Φ 1500/16594/456/1-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της ερώτησης, με αριθμό 884/19-5-2004, που κατέθεσαν στη Βουλή οι Βουλευτές κύριοι Στέφανος Μάνος και Παναγιώτης Σγουρίδης, σχετικά με τον τρόπο λειτουργίας της Διοίκησης, σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης με το ΤΚΕ/Φ2/12610/4-6-2004 έγγραφό του, έχει ήδη απαντήσει στη Βουλή των Ελλήνων για το θέμα αυτό που άπτεται της αρμοδιότητάς του.
      Όσον αφορά, το θέμα που άπτεται της αρμοδιότητάς μας, σας γνωρίζουμε τα ακόλουθα:
      Ως γνωστόν, με το νομοθετικό διάταγμα 4202/61 ρυθμίστηκε κατά τρόπο πλήρη η συνέχεια της ασφαλιστικής σχέσης κατά τη μεταβολή του ασφαλιστικού φορέα και τέθηκαν βασικοί κανόνες προσδιορισμού του αρμόδιου για την απονομή της σύνταξης οργανισμού, του τρόπου καθορισμού του ποσού της σύνταξης και τον διακανονισμό των απαιτήσεων και υποχρεώσεων των Ασφαλιστικών Οργανισμών.
      Οι προσπάθειες ορθολογισμού και λειτουργικότητας του θεσμού της Διαδοχικής Ασφάλισης συνεχίστηκαν με τροποποιήσεις του ανωτέρω νομοθετικού διατάγματος με σκοπό την επίλυση ουσιαστικών προβλημάτων του θεσμού και τη βελτίωση του, όπως άλλωστε επιχειρήθηκε και με τον πρόσφατα ψηφισθέντα νόμο, δηλαδή τον ν. 3232/04, ο οποίος άλλαξε ριζικά το υφιστάμενο καθεστώς του τρόπου υπολογισμού των συντάξεων των διαδοχικά ασφαλισμένων και τον διακανονισμό των απαιτήσεων και υποχρεώσεων των Ασφαλιστικών Οργανισμών.
      Η αναπόφευκτη καθυστέρηση εκ μέρους των Ασφαλιστικών Οργανισμών της εξέτασης των συνταξιοδοτικών αιτημάτων είναι εύλογη διότι κρίθηκε απαραίτητη η κατάρτιση ερμηνευτικής εγκυκλίου με σκοπό την αποφυγή παρερμηνειών ή ακόμα και αδυναμία εφαρμογής των σχετικών διατάξεων.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      10. Στην με αριθμό 934/21-5-04 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. Φ90022/12956/656/15-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω αναφορά που κατέθεσε στη Βουλή ο Βουλευτής κ. Δημ. Πιπεργιάς και σχετικά με το παραπάνω αναφερόμενο θέμα, σας γνωρίζουμε τα εξής:
      Σχετικά με την πρόταση θεσμοθέτησης ρύθμισης, με την οποία θα προβλέπεται η απαλλαγή από πρόστιμα των οφειλετών των ασφαλιστικών οργανισμών που συμβάλλουν ουσιωδώς στην αποκάλυψη παρανόμων πράξεων, όπως η ιδιοποίηση εισφορών θεωρούμε ότι η γνωστοποίηση στα αρμόδια όργανα τέτοιων πράξεων καθώς και περιπτώσεων εργοδοτών που απασχολούν ανασφάλιστο προσωπικό, αποτελεί δικαίωμα και ταυτόχρονα και υποχρέωση του πολίτη κάθε ευνομούμενου κράτους, γιατί έτσι συμβάλλει στην διασφάλιση των νομοθετημένων εσόδων του ασφαλιστικού συστήματος αλλά και γενικότερα στην αποκατάσταση του αισθήματος δικαίου.
      2. Πέραν των ανωτέρω, οφείλουμε να επισημάνουμε τις προτεραιότητες και τα μέτρα που λαμβάνονται για την καταπολέμηση της εισφοροδιαφυγής και την διευκόλυνση εξόφλησης των οφειλών προς το ΙΚΑ -ΕΤΑΜ:
      Α. Βασική επιδίωξη του Υπουργείου και του ΙΚΑ είναι η ασφάλιση των εργαζομένων και η μείωση της εισφοροδιαφυγής. Για το σκοπό αυτό οι αρμόδιοι υπάλληλοι εξωτερικού ελέγχου των κατά τόπους Υποκαταστημάτων και Παραρτημάτων ΙΚΑ, καθώς και οι υπάλληλοι της ΕΥΠΕΑ διενεργούν ελέγχους στους τόπους εργασίας, όσο συχνά τους επιτρέπουν οι ιδιαιτερότητες κάθε μονάδας και σύμφωνα με τις οδηγίες της Διοίκησης του ΙΚΑ.
      Β. Με τις διατάξεις του άρθρου 2 του ν. 2556/97 και του άρθρου 6 του ν. 2972/2001 καθιερώθηκαν οι εξής υποχρεώσεις για τους εργοδότες:
      α) να τηρούν ειδικό έντυπο, όπου καταχωρίζουν τους νεοπροσλαμβανόμενους μισθωτούς αμέσως μετά την πρόσληψη και πριν αυτοί αναλάβουν εργασία. Σε περίπτωση παράλειψης καταχώρισης μισθωτού ή μη επίδειξης από τον εργοδότη του ειδικού εντύπου επιβάλλεται από τα αρμόδια όργανα του ΙΚΑ πρόστιμο (ΠΕΠΑΕ)
      β) Να αναγγέλλουν στον ΟΑΕΔ εντός 8 ημερών την καθ' οιονδήποτε λόγο αποχώρηση του μισθωτού τους, διαφορετικά τα όργανα του ΙΚΑ θα ασφαλίζουν αυτόν για περίοδο ενός εξαμήνου από την μη δηλωθείσα αποχώρηση.
      γ) Να γνωστοποιούν κάθε μεταβολή και αλλαγή σχετικά με την επιχείρηση τους το αργότερο εντός 8 εργασίμων ημερών, διαφορετικά επιβάλλεται πρόστιμο.
      δ) Να έχουν καταχωρίσει στα μισθολόγια και τις ΑΠΔ το απασχολούμενο προσωπικό τους, προκειμένου η καταγγελία σύμβασης εργασίας τους να θεωρείται έγκυρη.
      Γ. Με το άρθρο 1 του v. 2556/97 συστάθηκε η ΕΥΠΕΑ για την οποία προβλέπεται συνεχής λειτουργία όλο το 24ωρο και όλες τις ημέρες της εβδομάδος, προκειμένου να διενεργούνται τακτικοί, έκτακτοι, ειδικοί και επιτόπιοι έλεγχοι στις επιχειρήσεις για τον εντοπισμό των ανασφάλιστων απασχολούμενων και να διαπιστώνεται η τήρηση των υποχρεώσεων των εργοδοτών.
      Εξαιτίας των συχνών ελέγχων των εργοδοτών και της επιβολής προστίμων σε αυτούς, λόγω παραβίασης της ασφαλιστικής νομοθεσίας, πολλές εργοδοτικές οργανώσεις κατά καιρούς διαμαρτύρονται, γεγονός που αποδεικνύει την εντατικοποίηση των ελέγχων.
      Δ. Προκειμένου να υλοποιηθούν οι διατάξεις του ν. 2972/01 , η Διοίκηση του ΙΚΑ έχει δρομολογήσει ένα ευρύ πρόγραμμα ταχύρυθμου εκσυγχρονισμού το οποίο κινείται σε δύο επίπεδα:
      - Κατ' αρχήν περιλαμβάνει ένα συνεκτικό σύνολο έργων και ενεργειών που στόχο έχουν τη βελτίωση της ισχύουσας νομοθεσίας, των διαδικασίων, της υφιστάμενης οργάνωσης και λειτουργίας του Ιδρύματος, τόσο στον τομέα της Κοινωνικής Ασφάλισης όσο και στον τομέα της υγείας.
      -Παράλληλα ολοκληρώνονται οι εργασίες για την ανάπτυξη του ΟΠΣ ΙΚΑ, το οποίο αναμένεται σύντομα να λειτουργήσει.
      Ε. Στο πλαίσιο του Προγράμματος Εκσυγχρονισμού του ΙΚΑ , η Διοίκηση του ΙΚΑ επιδιώκει την :
      α. Βελτίωση της οργάνωσης του ΙΚΑ
      β. Καταγραφή των ανασφάλιστων εργαζομένων
      γ. Καταγραφή των αναπόγραφων επιχειρήσεων
      Ειδικά για τα σημεία β΄ και γ΄, το ΙΚΑ με το εκσυγχρονιστικό πρόγραμμα που τέθηκε σε εφαρμογή από 1-1-2002 έχει δρομολογήσει ένα πλέγμα μέτρων με αντικείμενο την ενίσχυση του ελέγχου των εργοδοτών και την πάταξη της εισφοροδιαφυγής. Πιο συγκεκριμένα η υλοποίηση του Ολοκληρωμένου Πληροφοριακού Συστήματος του ΙΚΑ θα επιτρέψει:
      i. τη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του εργοδότη,
      ii. τη δημιουργία και συντήρηση αναλυτικού «προφίλ» εργοδοτών με στοιχεία οικονομικά και μη, τα οποία συνθέτουν τη γενική εικόνα του εργοδότη και δίνουν πληρoφoρίες σχετικά με την αξιοπιστία του,
      iii. την εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων σχετικά με τον «χάρτη» των εργοδοτών και των εργαζομένων, ώστε να εντοπισθούν τομείς της οικονομίας στους οποίους υπάρχει η εισφοροδιαφυγή,
      iv. την εφαρμογή εξειδικευμένων κριτηρίων με βάση τα συμπεράσματα που εξήχθησαν από τις διασταυρώσεις, με τον κατευθυνόμενο επιτόπιο έλεγχο των εργοδοτών,
      v. την εκμετάλλευση τεχνολογικών δυνατοτήτων, όπως οι φορητοί υπολογιστές και εκτυπωτές, μέσω των οποίων οι ελεγκτές θα διαθέτουν το σύνολο των απαιτούμενων στοιχείων εργοδότη σε ηλεκτρονική μορφή κατά τον επιτόπιο έλεγχο.
      ΣΤ. Παράλληλα με το ΟΠΣ, δρομολογούνται επιμέρους δράσεις οργάνωσης των διαδικασιών ελέγχου εργοδοτών στα Υποκαταστήματα. Επίσης δίδονται κατευθύνσεις ελέγχου προς τα αρμόδια ελεγκτικά όργανα (ΕΥΠΕΑ κλπ) για τον κατά προτεραιότητα έλεγχο εργοδοτών σε ευαίσθητους τομείς απασχόλησης (π.χ. σε εποχικές επιχειρήσεις που βρίσκονται σε τουριστικές περιοχές.
      Στόχος των ανωτέρω δράσεων είναι ο ανασχεδιασμός του υφιστάμενου τρόπου εργασίας, η αναβάθμιση και ανακατανομή του υπάρχοντος ανθρώπινου δυναμικού και η εφαρμογή νέων διαδικασιών που να επιτρέπουν τη συστηματική παρακολούθηση των εργοδοτών άμεσα σε συνεχή βάση και όχι ευκαιριακά.
      3. Σε ό,τι αφορά τη διευκόλυνση αποπληρωμής οφειλών προς το ΙΚΑ-ΕΤΑΜ έχει ήδη θεσμοθετηθεί πάγιο σύστημα ρύθμισης οφειλών (άρθρα 51-55 του ν. 2676/99, όπως ισχύουν σήμερα). Σημειώνουμε ότι με τις διατάξεις του άρθρου 11 του νόμου 3232/04 στο προαναφερόμενο πάγιο σύστημα ρύθμισης οφειλών προς το ΙΚΑ- ΕΤΑΜ επήλθαν σημαντικές βελτιωτικές μεταβολές, έτσι ώστε το σύνολο των εργοδοτών να έχει τη δυνατότητα ευνοϊκότερης αποπληρωμής των οφειλών. Το Υπουργείο βέβαια βρίσκεται πάντοτε σε συνεχή εγρήγορση προκειμένου να διαπιστώνει προβλήματα που αναφύονται και να λαμβάνει μέτρα ενίσχυσης της αγοράς εργασίας, διασφαλίζοντας παράλληλα και τα έσοδα των ασφαλιστικών οργανισμών, προκειμένου αυτοί να ανταποκρίνονται στην κοινωνική τους αποστολή.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      11. Στην με αριθμό 1090/26-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ. 10035/13673/570/17-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην πιο πάνω σχετική ερώτηση, που κατατέθηκε στη Βουλή από το Βουλευτή κ. Θανάση Λεβέντη, σχετικά με τη δυνατότητα συνταξιοδότησης αυτοαπασχολούμενων που έχουν οφειλές προς τον ασφαλιστικό τους φορέα, σας πληροφορούμε τα εξής:
      Οι ασφαλιστικές εισφορές που καταβάλλουν οι ασφαλισμένοι αποτελούν την κυριότερη πηγή εσόδων για τους Οργανισμούς και η έγκαιρη καταβολή τους αποτελεί προϋπόθεση ομαλής λειτουργίας του κοινωνικοασφαλιστικού συστήματος και εξασφαλίζει τη βιωσιμότητα των ασφαλιστικών Ταμείων. Για τον λόγο αυτό, για την έναρξη καταβολής της σύνταξης στον ασφαλισμένο ορίζεται ως προαπαιτούμενο η προηγούμενη εξόφληση ή ο διακανονισμός (σύμφωνα με τις ισχύουσες διατάξεις), των καθυστερούμενων ασφαλιστικών εισφορών.
      Για τη ρύθμιση των εισφορών αυτών, σας γνωρίζουμε ότι η νομοθεσία προβλέπει τα ακόλουθα:
      Εάν το οφειλόμενο ποσό από ασφαλιστικές εισφορές δεν ξεπερνά τις δέκα μηνιαίες συντάξεις κατωτάτων ορίων (το 2004 αντιστοιχούν σε 3.432 € για τον ΟΑΕΕ - ΤΕΒΕ και ΤΣΑ, 3.983 € για τον ΟΑΕΕ - ΤΑΕ και 4.120 € για το ΤΑΝΠΥ), όπως αυτά ισχύουν κάθε φορά για κάθε ασφαλιστικό οργανισμό, τότε το ποσό αυτό προσαυξημένο με τα πρόσθετα τέλη και λοιπές επιβαρύνσεις συμψηφίζεται ή παρακρατείται από τις καταβαλλόμενες συντάξεις σε ίσες μηνιαίες δόσεις που δεν μπορεί να είναι περισσότερες των 20. Στις περιπτώσεις αυτές, η σύνταξη καταβάλλεται από την ημερομηνία που ορίζουν οι  2 καταστατικές διατάξεις των ασφαλιστικών οργανισμών και η πρώτη δόση παρακρατείται από τον πρώτο μήνα που απονέμεται η σύνταξη (παρ.8, 9 και 10 του άρθρου 61 του ν.2676/99).
      Σύμφωνα με το Π.Δ. 258/83, εάν το ποσό της οφειλής είναι μεγαλύτερο απ' αυτό που καθορίζεται ανωτέρω, τότε το μεν ποσό μέχρι 10 μηνιαίων συντάξεων κατωτάτων ορίων παρακρατείται κατά τον τρόπο που προαναφέρθηκε, το δε επιπλέον ποσό πρέπει να καταβληθεί εφάπαξ εντός 2 μηνών από την κοινοποίηση στον υποψήφιο συνταξιούχο του σχετικού εγγράφου της Υπηρεσίας, άλλως θεωρείται ληξιπρόθεσμο το σύνολο της οφειλής, το οποίο μπορεί να εξοφληθεί με δόσεις, σύμφωνα με τις πάγιες διατάξεις του ν.2676/99 (έως και 36 δόσεις).
      Σημειώνουμε ότι με ειδική διάταξη που προωθείται στη Βουλή για ψήφιση, από το Υπουργείο μας, παρατείνεται για τρεις ακόμη μήνες η προθεσμία υποβολής αίτησης για υπαγωγή στην ευνοϊκή ρύθμιση εξόφλησης καθυστερούμενων οφειλών (παρ.13 άρθρο 17 ν. 3144/2003), σύμφωνα με την οποία, είναι δυνατή η ρύθμιση των καθυστερούμενων οφειλών α) είτε εφάπαξ με έκπτωση 80% επί των προσθέτων τελών και λοιπών επιβαρύνσεων, β) είτε σε ογδόντα (80) ισόποσες μηνιαίες δόσεις, με έκπτωση 50% επί των προσθέτων τελών και λοιπών επιβαρύνσεων (στην περίπτωση αυτή υπάρχει υποχρέωση προκαταβολής ποσοστού 10% επί της κεφαλαιοποιούμενης συνολικής οφειλής και το ποσό της κάθε μηνιαίας δόσης δεν μπορεί να είναι μικρότερο των 150€.).
      Το αίτημα για συνταξιοδότηση από τους φορείς αυτοαπασχολουμένων με αφαίρεση του χρόνου για τον οποίο δεν έχουν καταβληθεί εισφορές, δεν είναι δυνατό να υιοθετηθεί, γιατί κάτι τέτοιο θα ήταν αντίθετο με τη φιλοσοφία και τις οικονομικές αρχές λειτουργίας του ασφαλιστικού μας συστήματος.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      12. Στην με αριθμό 1224/1-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Δ2/Γ/2364/18-6-04 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή, ο Βουλευτής κ. Βασίλης Οικονόμου, σας γνωστοποιούμε τα εξής:
      Στην παρ. 2β του άρθρου 19 του Ν. 3054/2002, αναφέρεται ότι, από τον Ειδικό λογαριασμό του Υπουργείου Ανάπτυξης, με την επωνυμία «Λογαριασμός Χρηματοδότησης Εταιρειών Εμπορίας Πετρελαιοειδών για μεταφορές καυσίμων στις προβληματικές περιοχές της χώρας», διατίθεται για ετήσια ενίσχυση περιβαλλοντικών προγραμμάτων, ποσοστό ύψους 15% της ειδικής εισφοράς (1%), στους Δήμους στην περιφέρεια των οποίων είναι εγκατεστημένα και λειτουργούν Διυλιστήρια. 
      Σύμφωνα με την παρ. 1 της Υ.Α Δ2/Γ/2777/16-2-2004 «Καθορισμός Επιχορήγησης στους Δήμους του ποσοστού (15%) της ειδικής εισφοράς», οι Δήμοι στους οποίους διατίθεται το παραπάνω ποσό είναι οι εξής:
      - Δήμος Ασπροπύργου
      - Δήμος Ελευσίνας-Μάνδρας
      - Δήμος Αγίων Θεοδώρων
      - Δήμος Εχεδώρου-Ελευθερίου Κορδελιού
      Η εν λόγω απόφαση εκδόθηκε και με τη σύμφωνη γνώμη του Διοικητικού Συμβουλίου της ΚΕΔΚΕ.
      Εξετάζουμε όμως, ύστερα από την ζητηθείσα προσκόμιση νέων στοιχείων, τη δυνατότητα συμμετοχής του Δήμου Ν. Μεγαρέων στη ρύθμιση που καθορίζει ο Νόμος 3054/2002 άρθρο 19 παρ. 2.
      Ο Υπουργός
      Δ. ΣΙΟΥΦΑΣ»
      13. Στις με αριθμό 1088/26-5-04 και 1228/1-6-04 ερωτήσεις και ΠΑΒ 680/25.5.04 των Βουλευτών κυρίων Σοφίας Καλαντζάκου, Μιχάλη Μπεκίρη, Παναγιώτη Κοσιώνη και Τάκη Τσιόγκα δόθηκε με το υπ’ αριθμ. 96/17-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κύριοι Σ. Καλαντζάκου, Μ. Μπεκίρης, Π. Κοσιώνης και Τ. Τσιόγκας, για τα θέματα της αρμοδιότητάς μας, σας πληροφορούμε τα εξής:
      1. Η πατάτα δεν καλύπτεται από την Κοινή Οργάνωση Αγοράς (ΚΟΑ) οπωροκηπευτικών (Καν. 2200/96). και συνεπώς δεν υπάρχουν κοινοτικά, παρεμβατικά μέτρα. Η κάθε μορφής εθνική παρέμβαση δεν πρέπει να είναι αντίθετη με το κοινοτικό καθεστώς περί ανταγωνισμού.
      Η απώλεια εισοδήματος των πατατοπαραγωγών εξ αιτίας χαμηλών τιμών πώλησης της πατάτας, δεν καλύπτεται ασφαλιστικά από τον ΕΛ.Γ.Α. και δεν αποζημιώνεται, σύμφωνα με τον Κανονισμό Ασφάλισης Φυτικής Παραγωγής και ούτε εντάσσεται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
      2. Σε συνεννόηση με εκπροσώπους των πατατοπαραγωγών έχει αποφασιστεί η ένταση των ελέγχων σε περιφερειακό επίπεδο από τις αρμόδιες υπηρεσίες.
      Τα θέματα των πατατοπαραγωγών εξετάστηκαν στις 10-6-2004 σε σύσκεψη υπό την προεδρία του Υφυπουργού Ανάπτυξης κ. Παπαθανασίου με τη συμμετοχή του Γενικού Γραμματέα του Υπ. Αγροτικής Ανάπτυξης και Τροφίμων κ. Θωμά Αληφακιώτη.
      3. Κατά τα λοιπά αρμόδιο να απαντήσει είναι το Υπουργείο Ανάπτυξης στο οποίο κοινοποιούμε το έγγραφό μας με αντίγραφο της ερώτησης 1228/1-6-04.
      Ο Υφυπουργός
      Ε. ΜΠΑΣΙΑΚΟΣ»
      14. Στην με αριθμό 1118/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ.130/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή (σύμφωνα με τα στοιχεία της Δ/νσης Δημοσίων Έργων και της ΔΕΚΕ Περιφέρειας Κρήτης), τα εξής:
      1. Η σύμβαση του έργου «Κατασκευή Παράκαμψης Σίβα-Βενεράτο-Αυγενική» υπογράφηκε στις 14.6.2004 και χρόνο περαίωσης 24 μήνες από την υπογραφή της σύμβασης.
      2. Το έργο «Κατασκευή οδού Αυγενική-Αγία Βαρβάρα» έχει παραταθείσα συμβατική προθεσμία περαίωσης την 31.12.2004, σύμφωνα με απόφαση της Περιφέρειας Κρήτης.
      3. Στα πλαίσια της σύμβασης εκπόνησης της μελέτης για το τμήμα Αγία Βαρβάρα-Απομαρμά έχει δοθεί εντολή από 25.5.2004 εκπόνησης εντός του προσεχούς εξαμήνου του κτηματολογίου του υπόψη οδικού τμήματος. Επίσης επίκειται η παραλαβή της γεωτεχνικής μελέτης ώστε στη συνέχεια στα πλαίσια της σύμβασης και των διατιθεμένων πιστώσεων θα δοθεί εντολή για εκπόνηση των μελετών τεχνικών (σήραγγες-κοιλαδογέφυρες).
      4. Η δημοπράτηση του τμήματος «Απομαρμά-Καστέλλι» θα γίνει μετά την έγκριση της απαιτούμενης πίστωσης και των οριστικών μελετών οι οποίες έχουν υποβληθεί.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 1512/16-6-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Φ. 900α/4106/7278/28-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμόν 1512/16-06-2004 ερώτησης, που κατέθεσε η Βουλευτής κ. Χρύσα Αράπογλου, με θέμα τη διάσωση ιστορικού κτιρίου εντός του στρατοπέδου «Παύλου Μελά» στη Θεσσαλονίκη, σας γνωρίζουμε τα ακόλουθα:
      Το Στρατόπεδο «Π. ΜΕΛΑ» έχει συμπεριληφθεί στα υπό αποδέσμευση προς του ΟΤΑ στρατόπεδα και πρόκειται να αξιοποιηθεί, στα πλαίσια του Ν. 2745/99.
      Σύμφωνα με σχετική απόφαση του καθ’ ύλην αρμόδιου Υπουργείου Πολιτισμού, το αναφερόμενο κτίριο που χρησιμοποιήθηκε ως Διοικητήριο της 9ης ΤΑΞΥΠ δεν έχει χαρακτηρισθεί ως μνημείο, αλλά ευρίσκεται εντός του τμήματος του στρατοπέδου "Παύλου Μελά" που έχει χαρακτηρισθεί στο σύνολό της ως ιστορικός τόπος.
      Μετά από συνεργασία του ΥΠΕΘΑ με τον Οργανισμό Ρυθμιστικού Σχεδίου Θεσ/νίκης (ΟΡΣΘ), συντάχθηκε τεχνικοοικονομική μελέτη για την αξιοποίηση - αξιολόγηση των αποδεσμευμένων στρατοπέδων Θεσ/νίκης, η οποία έγινε αποδεκτή τόσο από το ΥΠΕΘΑ, όσο και από τους τοπικούς Φορείς. Μετά την επικείμενη ολοκλήρωση της ανάθεσης των πολεοδομικών μελετών, οι προβλεπόμενες εκτάσεις των στρατοπέδων θα παραχωρηθούν στους τοπικούς Δήμους, στις οποίες συμπεριλαμβάνεται το σύνολο σχεδόν του Στρατοπέδου «Π. ΜΕΛΑ». Στις εν λόγω μελέτες θα υπάρχει σχετική πρόβλεψη για κάθε κτίριο που παρουσιάζει αρχιτεκτονικές ιδιαιτερότητες και χρήζει προστασίας και ειδικής συντήρησης.
      Μετά την παραχώρηση στην Τοπική Αυτοδιοίκηση, αυτή θα είναι και η μοναδική υπεύθυνη για τη συντήρηση των ευρισκόμενων εντός του στρατοπέδου κτιρίων σύμφωνα με τις σχετικές μελέτες.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      16. Στην με αριθμό 680/11-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 145/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Για την περίοδο 2002 - 2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ’ αριθ. 271063/ 09-10-03 και 282653/04-12-03 αποφάσεων.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης, σύμφωνα με την αριθμ. 216796/12-1-04 απόφαση του Υπουργού Γεωργίας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης θα ολοκληρωθεί μετά την εξέταση των ενστάσεων και την έκδοση των σχετικών Υπουργικών αποφάσεων.
      Η υποχρέωση του Κράτους - Μέλους να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους Κοινοτικούς κανονισμούς και εξειδικεύονται από τις οικείες εθνικές διατάξεις. Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί, οι επιτόπιοι, οι στοχευμένοι κ.λπ.
      Ανάλογα με τη φύση κάθε ελέγχου υπάρχουν διαφορετικές χρονικές απαιτήσεις ως προς την υλοποίησή τους.
      Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία ζητά ενίσχυση ο συγκεκριμένος δικαιούχος, άρα εξετάζεται, η αξιοπιστία του συγκεκριμένου αιτήματος. Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλλει το αίτημά του, το οποίο υπογράφεται από αυτόν και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας». Έχουν ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι και υλοποιείται το εναπομένον τελευταίο τμήμα κάποιων διασταυρωτικών ελέγχων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      17. Στην με αριθμό 735/13-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. Φ. 900α/4091/7251/11-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμόν 735/13-05-2004 ερώτησης, που κατέθεσε ο Βουλευτής κ. Παναγιώτης Αντωνακόπουλος, και η οποία μας διαβιβάστηκε από το Υπουργείο Υγείας την 3-6-04, σύμφωνα με το άρθρο 124 παρ. 6 του Κανονισμού της ΒτΕ, με θέμα την τοποθέτηση αντιρρησιών συνείδησης σε ίδρυμα κοινωνικής πρόνοιας του Νομού Ηλείας, σας γνωρίζουμε τα ακόλουθα:
      Σύμφωνα με την κείμενη νομοθεσία (ΠΔ 292/03) προβλέπεται η διάθεση αντιρρησιών συνείδησης σε φορείς δημοσίου, προκειμένου να εκπληρώσουν εναλλακτική-πολιτική θητεία.
      Για το έτος 2004 τετρακόσιοι είκοσι δύο φορείς του δημόσιου τομέα ζήτησαν να τους διατεθούν συνολικά χίλιοι τετρακόσιοι σαράντα επτά αντιρρησίες συνείδησης. Πολλοί από τους φορείς αυτούς εδρεύουν σε απομακρυσμένες περιοχές, με αυξημένα κοινωνικά προβλήματα και ανάγκες που δύσκολα καλύπτονται. Μέχρι σήμερα έχουν ήδη διατεθεί σαράντα επτά αντιρρησίες συνείδησης, ενώ κατά μέσο όρο, από την εφαρμογή του θεσμού το έτος 1998 μέχρι σήμερα, διατίθενται κατά έτος περίπου εκατόν τριάντα πέντε αντιρρησίες.
      Υπ’ αυτές τις συνθήκες είναι πολύ σημαντικό το γεγονός ότι σήμερα ήδη υπηρετούν στο Γηροκομείο Πύργου «Άγιος Χαράλαμπος» τέσσερις αντιρρησίες συνείδησης.
      Συνεκτιμώντας τις ανάγκες σε προσωπικό των φορέων και τις δεσμεύσεις που τίθενται από τις ισχύουσες διατάξεις για τη διάθεση των αντιρρησιών συνείδησης σε φορείς του δημόσιου τομέα, οι οποίοι σημειωτέον δεν καλύπτουν οργανικές θέσεις του φορέα, τα προσόντα και τις επαγγελματικές ή γραμματικές γνώσεις των ενδιαφερομένων, αλλά και την οικογενειακή τους κατάσταση και τα προβλήματα που ενδεχομένως αντιμετωπίζουν, το ΥΠΕΘΑ καταβάλλει κάθε, δυνατή προσπάθεια αφενός για την κατά το δυνατό καλύτερη αξιοποίηση των προσόντων των αντιρρησιών συνείδησης και αφετέρου για την κάλυψη των αναγκών των φορέων, για την παραγωγή του βέλτιστου αποτελέσματος και έτσι θα συνεχίσει να ενεργεί και στο μέλλον.
      Η τοποθέτηση αντιρρησιών συνείδησης στο συγκεκριμένο Ίδρυμα είναι εφικτή, εφόσον βέβαια προβληθεί σχετική ανάγκη - επιθυμία από το αρμόδιο Υπουργείο, κατά τη διαδικασία του άρθρου 54 παρ. 5 του ΠΔ 292/03.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      18. Στην με αριθμό 944/21-5-04  ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 9593/11-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 944/21.05.04 που κατατέθηκε από το Βουλευτή κ. Μ. Καρχιμάκη και αφορά στο αντικείμενο του θέματος, σας γνωρίζουμε ότι το ζήτημα της εποχιακής απασχόλησης των αλλοδαπών στην αγροτική οικονομία, έχει εξετασθεί από το Υπουργείο μας σε συσκέψεις με τα συναρμόδια Υπουργεία που πραγματοποιήθηκαν με πρωτοβουλία του Υπουργείου Εξωτερικών.
      Θεωρούμε ότι, βάσει του μεγάλου αριθμού των νομίμων αλλοδαπών που διαβιούν και εργάζονται στη χώρα, ο αριθμός των μετακαλούμενων αλλοδαπών για εποχιακή απασχόληση είναι ικανός και καλύπτει τις ανάγκες των εργοδοτών.
      Σύμφωνα με τη ρύθμιση του 7αρ. 19 του ν. 2910/01 όπως αντικαταστάθηκε από το αρ. 32 παρ. 10 του ν. 3202/03 η οποία εκδόθηκε με στόχο την πλήρη εναρμόνιση της μεταναστευτικής πολιτικής της χώρας μας με την πολιτική της Ε.Ε η οποία σχεδιάζεται στη βάση ποσοστώσεων, προβλέπεται ο καθορισμός ανωτάτου αριθμού αδειών εργασίας που χορηγούνται κάθε έτος σε αλλοδαπούς κατά ιθαγένεια, νομό, είδος και διάρκεια απασχόλησης με Κοινή Υπουργική Απόφαση.
      Η ως άνω Κ.Υ.Α εκδίδεται ύστερα από έκθεση που καταρτίζεται κάθε έτος από Επιτροπή που εδρεύει στην έδρα κάθε Περιφέρειας, λαμβανομένων υπόψη του συμφέροντος της εθνικής οικονομίας, της προσφοράς εργασίας από ημεδαπούς ή αλλοδαπούς που διαμένουν νόμιμα στην Ελλάδα και της υφιστάμενης ζήτησης, τόσο σε καθεστώς μόνιμης όσο και εποχιακής απασχόλησης με βάση τις ανάγκες κάθε έτους και το συμφέρον της εθνικής οικονομίας.
      	Για την άμεση υλοποίηση των προβλεπόμενων από την ανωτέρω ρύθμιση γίνονται ενέργειες με τα συναρμόδια Υπουργεία.
      	Όσον αφορά τα θέματα των διαδικασιών έγκρισης εισόδου και παραμονής καθώς και απαγόρευσης εισόδου σε αλλοδαπούς αρμόδιο να σας απαντήσει είναι το ΥΠ.ΕΞ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 311/11.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ανωμερίτη προς τον Υπουργό Οικονομίας και Οικονομικών, σχετικά με την αύξηση των τελών κυκλοφορίας.
      Η επίκαιρη ερώτηση του κ. Ανωμερίτη έχει ως εξής:
      «Η Κυβέρνηση είχε με πολλούς τρόπους δεσμευτεί ότι δεν θα επιβάλει πρόσθετα ποσά φόρων, ιδιαίτερα μάλιστα εις βάρος εκείνων οι οποίοι φέρουν και τα μεγαλύτερα βάρη.
      Με έκπληξη διάβασαν πέντε εκατομμύρια διακόσιες χιλιάδες πολίτες, κάτοχοι αυτοκινήτων και μοτοσικλετών, ότι το Υπουργείο σας αποφάσισε αύξηση των τελών κυκλοφορίας κατά 15% για όλες τις κατηγορίες κυβισμού, εξισώνοντας έτσι ένα «παπάκι» των 51 κυβικών με αυτοκίνητα πολυτελείας άνω των 2358 κυβικών.
      Σε μια περίοδο κατά την οποία η Κυβέρνηση εκτιμά τον πληθωρισμό στο 3%, αναγγέλλει αυξήσεις 4%, υποδεικνύει στις ιδιωτικές επιχειρήσεις αυξήσεις στο ύψος του πληθωρισμού και ισχυρίζεται ότι πατάσσει την ακρίβεια, έρχεται η ίδια και αυξάνει ένα τέλος κατά 15%!
      Η μεγάλη αύξηση των τελών κυκλοφορίας αποτελεί ακατανόητη ληστρική επιδρομή κατά του συνόλου σχεδόν των Ελλήνων πολιτών, αφού κάθε οικογένεια σήμερα διαθέτει ένα από τα πιο πάνω μέσα (αυτοκίνητο ή μοτοσικλέτα) για τις επαγγελματικές ή οικογενειακές τους ανάγκες.
      Ερωτάται ο κύριος Υπουργός:
      1. Ποια η μεθοδολογία η οποία ακολουθήθηκε για τον προσδιορισμό του ύψους του ποσοστού; Πώς δηλαδή προσδιορίστηκε 15% και όχι 5% ή 10%;
      2. Στην περίπτωση κατά την οποία δεν υπήρξε στατιστικός ή άλλος προσδιορισμός, δεν θεωρείτε ότι το ποσό το οποίο θα εισπραχθεί αποτελεί πόρο άμεσης και ληστρικής φορολογίας;
      Γιατί επιβαρύνετε το μεροκαματιάρη ο οποίος μετακινείται για την εργασία με ένα «παπάκι» 51 κυβικών και τον διαθέτοντα ένα αυτοκίνητο πολυτελείας άνω των 2358 κυβικών με το ίδιο ποσοστό αυξήσεως; Δε θα μπορούσε το ποσοστό αυτό για λόγους κοινωνικής δικαιοσύνης να είναι διαφοροποιημένο»;
      Εκ μέρους του Υπουργείου Οικονομίας και Οικονομικών θα απαντήσει ο Υφυπουργός κ. Ρεγκούζας.
      Ορίστε, κύριε Ρεγκούζα, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, η συζήτηση αυτή θα γίνει πιο αναλυτικά κατά τη διαδικασία του νομοθετικού έργου -ήδη βρισκόμαστε στο σχετικό νομοσχέδιο- με τη συζήτηση της τροπολογίας. Ωστόσο όμως με αφορμή την ερώτηση του συναδέλφου έχω να επισημάνω τα εξής:
      Όπως προκύπτει και από την εισηγητική έκθεση της διάταξης -που όπως σας είπα συζητείται στη διαδικασία του νομοθετικού έργου- με την οποία αναπροσαρμόζονται τα τέλη κυκλοφορίας κατά 15% των επιβατικών ΙΧ αυτοκινήτων και μοτοσικλετών, τα οποία παρέμειναν αμετάβλητα από το έτος 2003, η αναπροσαρμογή αυτή κρίθηκε απαραίτητη, λόγω μεταβολής των οικονομικών συνθηκών.
      Η πορεία μεταβολής των τελών κυκλοφορίας των ανωτέρω οχημάτων, από της καθιέρωσης του ειδικού σήματος τελών κυκλοφορίας το έτος 1993 μέχρι σήμερα, απεικονίζεται σε ένα συγκεκριμένο πίνακα, τον οποίο θα καταθέσω στα Πρακτικά, από τα οποία, κύριοι συνάδελφοι, θα μπορέσετε να τον πάρετε και εσείς.
      (Στο σημείο αυτό ο Υφυπουργός Οικονομίας και Οικονομικών κ. Αδάμ Ρεγκούζας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Από τον πίνακα, λοιπόν, αυτόν προκύπτει ότι ο μέσος όρος της ετήσιας αύξησης των τελών κυκλοφορίας τη δεκαετία 1993-2003 κατά κατηγορία τελών κυκλοφορίας, στις περισσότερες περιπτώσεις είναι μεγαλύτερος από τον αντίστοιχο μέσο όρο αύξησης της διετίας 2003-2005. Ενδεικτικά αναφέρω ότι ο μέσος όρος ετήσιας αύξησης των τελών κυκλοφορίας για τα οχήματα με κυλινδρισμό από 786 έως 1357 κυβικά εκατοστά για την προαναφερομένη δεκαετία είναι 8,4%, ενώ ο αντίστοιχος μέσος όρος για τη διετία 2003-2005 είναι 7,5%.
      Από τα ανωτέρω προκύπτει ότι η αύξηση που προτείνεται με την ανωτέρω διάταξη είναι μικρότερη κατά μέσο όρο της ετήσιας αύξησης μεταξύ των ετών 1993-2003. Εξάλλου σε ό,τι αφορά την αναπροσαρμογή κατά το ίδιο ποσοστό των τελών κυκλοφορίας των ΙΧ αυτοκινήτων και μοτοσικλετών επισημαίνεται ότι τα προβλεπόμενα μετά την αναπροσαρμογή τέλη κυκλοφορίας δεν δημιουργούν επιβάρυνση που να μη δικαιολογείται από τις σημερινές οικονομικές συνθήκες, αν μάλιστα ληφθεί υπόψη ότι η επιβάρυνση αυτή σε πολλές περιπτώσεις είναι μικρότερη από αυτή του 1992 που ίσχυε ως βάση της διάταξης, πριν την καθιέρωση του ειδικού σήματος.
      Επομένως, η όποια αύξηση με την αναπροσαρμογή ανέρχεται στα 15 ευρώ ή 5.111 δραχμές με το παλιό νόμισμα, ενώ το 1992 ανήρχετο στις 6.375 δραχμές. 
      Η διαφοροποίηση των τελών των μοτοσικλετών σε σχέση με τα τέλη κυκλοφορίας των αυτοκινήτων ιδίου κυβισμού θα δημιουργούσε τεχνικά προβλήματα λόγω της ανάγκης καθιέρωσης και άλλων ενδιάμεσων κλιμακίων τελών κυκλοφορίας και μάλιστα εξαιτίας των αναγκών της μηχανογράφησης θα υπήρχαν τεράστια προβλήματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τέλος, στα πλαίσια της αναβάθμισης του ρόλου των δικύκλων και των μοτοσικλετών στο σύστημα μεταφορών των πόλεων με τις διατάξεις του άρθρου 2 του ν. 3245/2004 παρέχονται κίνητρα στους κατόχους παλαιών μοτοσικλετών ηλικίας άνω των δέκα ετών να τις αντικαταστήσουν με μοτοσικλέτες νέας τεχνολογίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, αν έχετε την καλοσύνη, ολοκληρώστε την πρωτολογία σας. Άλλωστε, έχετε και τη δευτερολογία σας. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αμέσως, κύριε Πρόεδρε.
      Ειδικότερα, με τις διατάξεις αυτές παρέχεται η απαλλαγή από τα τέλη κυκλοφορίας, εάν ο κυλινδρισμός του κινητήρα των καινούργιων μοτοσικλετών, που θα αντικαταστήσουν τις παλαιές, είναι μέχρι 300 κυβικά εκατοστά ή για πέντε έτη, εάν ο κυλινδρισμός είναι 300 κυβικά και άνω. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ανωμερίτης. 
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε. 
      Κύριε Υφυπουργέ, στον προϋπολογισμό, που καταθέσατε και άρχισε να συζητείται χθες στην επιτροπή, έχετε προβλέψει για το 2005 πληθωρισμό 3%. Όταν ζητάτε από τους επιχειρηματίες να αυξήσουν τις τιμές των προϊόντων τους σ’ αυτό περίπου το ποσοστό, δεν είναι δυνατόν το κράτος να έρχεται και να επιβάλλει αυξήσεις 15%, δηλαδή πέντε φορές επάνω από τον πληθωρισμό που εσείς προβλέπετε στον προϋπολογισμό, ο οποίος δυστυχώς από τις αστοχίες της Κυβέρνησης επεστράφη από την Ευρωπαϊκή Ένωση και θα πρέπει να τον αναθεωρήσετε. Αυτό γίνεται για πρώτη φορά στην ιστορία της Ευρωπαϊκής Ένωσης, είναι μεγάλη προσβολή για τη χώρα και θα πρέπει να τον αναθεωρήσετε, έτσι ώστε να είναι πιο λογικός, πιο προβλεπτικός απέναντι σ΄ αυτά τα οποία και εσείς ονομάσατε οικονομικές συνθήκες. Αυτό είναι το πρώτο θέμα. 
      Το δεύτερο θέμα είναι γιατί στις μοτοσικλέτες και τα αυτοκίνητα του α΄ ή του β΄ κυβισμού επιβάλλεται το ίδιο ποσοστό. Μπορούσατε να το διαφοροποιήσετε, δεδομένου ότι το κατώτατο μεροκάματο στη χώρα μας είναι στα 25 ευρώ και έτσι δεν μπορείτε να ζητάτε από 15 έως 100 και πλέον ευρώ για τα μικρά αυτοκίνητα και τις μικρές μοτοσικλέτες. Πιστεύω ότι αυτό θα μπορούσατε να το είχατε προβλέψει. 
      Τέλος, αφού επισημάνω το γεγονός ότι εγώ κάνω για πρώτη φορά επίκαιρη ερώτηση και το κάνω γιατί αφορά πέντε εκατομμύρια διακόσιες χιλιάδες Έλληνες πολίτες και όχι ελάχιστα παπάκια κάτω των 51 κυβικών, αφού τονίσω ότι κατανοώ το νομικό κενό που υπήρχε και θέλετε να το διορθώσετε, πιστεύω όμως ότι θα μπορούσατε να προβλέψετε διαφοροποιημένες αυξήσεις. Τα μεγέθη που είπατε, αναφέρονται σε μία άλλη οικονομική περίοδο, διότι οι αυξήσεις του 8,4% και του 7,5% αφορούν μία περίοδο, όπου ο πληθωρισμός ήταν στο 10% ή στο 15%, ενώ τώρα είναι στο 3% και εσείς επιβάλλετε αυξήσεις της τάξεως του 15%.
      Κλείνοντας, θέλω να σας ρωτήσω κάτι, το οποίο θα ήθελα να σχολιάσετε στη δευτερολογία σας. Αυτά τα ποσά που είπατε, θα εισπραχθούν φέτος, αλλά αφορούν το 2005. Πού θα αποτυπωθούν λογιστικά, στο 2004 ή στο 2005; 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για δύο λεπτά ο Υφυπουργός Οικονομίας και Οικονομικών, ο κ. Ρεγκούζας. 
      	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Ανωμερίτη, θα ήθελα αρχικά να κάνω μία διευκρίνιση. Ο Υπουργός Οικονομίας και Οικονομικών, ο κ. Αλογοσκούφης χθες, κατά τη συζήτηση στην επιτροπή, ήταν σαφής. Είπε ότι δεν κατατέθηκαν κάποια στοιχεία προϋπολογισμού στην Ευρωπαϊκή Ένωση και επεστράφησαν. Αυτό είναι ανακριβές και νομίζω ότι θα πρέπει να σταματήσει αυτή η παραφιλολογία. Ο κύριος Υπουργός θα βρίσκεται στην Ευρωπαϊκή Ένωση την επόμενη εβδομάδα και εκεί θα δώσει τη μάχη για τη χώρα και την οικονομία. 
      Έρχομαι τώρα στην ουσία της επίκαιρης ερώτησης. Εμείς δεν είπαμε ότι θα αυξήσουμε τα τέλη κυκλοφορίας για τα παπάκια. Κακώς γράφτηκε σε μερίδα του Τύπου ότι αυξάνονται τα τέλη για τα παπάκια. 
      Σε ό,τι αφορά τα αυτοκίνητα, όπως σας είπα και στην πρωτολογία μου, ο μέσος όρος αύξησης των τελών κυκλοφορίας είναι περίπου 7,5%.
      Το ίδιο έκανε και η προηγούμενη κυβέρνηση, το ίδιο κάνουμε κι εμείς. 
      Θα πρέπει να πω και κάτι ακόμη. Το ποσοστό αύξησης αδικεί τους απόλυτους αριθμούς της αύξησης των τελών κυκλοφορίας. Παραδείγματος χάρη, στο κατώτατο όριο μετατρέπονται τα τέλη κυκλοφορίας από 13 σε 15, 2 ευρώ το έτος, ολόκληρο το χρόνο. 
      Δε θέλω να κάνω αναγωγές σε μηνιαία βάση τι αντιστοιχεί σ’ αυτήν την αύξηση, ωστόσο θα πρέπει να σας πω και κάτι ακόμη. Τα τέλη κυκλοφορίας, αυτά που έχουμε προβλέψει στον προϋπολογισμό του 2005 με βάση το προσχέδιο, θα εισπραχθούν βέβαια μέσα στο 2005, αλλά κάποια θα εισπραχθούν και μέσα στο 2004, γιατί, όπως ξέρετε, τη ρύθμιση αυτήν την είχε κάνει η προηγούμενη κυβέρνηση και προεισπράττονται ουσιαστικά τα τέλη κυκλοφορίας. 
      Σε κάθε περίπτωση, ό,τι εισπράττεται μέσα στο 2004, κύριε Ανωμερίτη, αφορά το 2004 και κλείνει ως πραγματοποιηθείσες εισπράξεις του 2004. Είναι σαφές. Εμείς δεν «ανακαλύψαμε τον τροχό» για να μεταφέρουμε ή να προϋπολογίσουμε τα εισπραχθέντα στο 2004 για να θεωρούνται ως εισπράξεις του 2005. Αυτό είναι σαφές.
      ΠΡΟΕΔΡΕΥΩΝ (Φίλιππος Πετσάλνικος): Δεύτερη είναι η με αριθμό 315/11-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας σχετικά με τη συνέχιση και αποπεράτωση του περιφερειακού δρόμου του πολεοδομικού συγκροτήματος του Βόλου και την καταβολή των δεδουλευμένων στους εργαζόμενους κλπ.
      Η επίκαιρη ερώτηση του κυρίου συναδέλφου έχει ως εξής: 
      «Έντονη είναι η ανησυχία της κοινωνίας της Μαγνησίας για τη συνέχιση του έργου του Περιφερειακού δρόμου του Πολεοδομικού Συγκροτήματος Βόλου που έχει αναλάβει ο μεγαλοεργολάβος Μπαλάφας, όσο και για την καταβολή των δεδουλευμένων των εργαζομένων σ’ αυτό.
      Μέχρι σήμερα, παρ’ ότι έχουν δοθεί χρήματα από το ΥΠΕΧΩΔΕ στον εργολάβο προκειμένου να πληρώσει και τα οφειλόμενα-δεδουλευμένα των εργαζομένων, αυτό δεν έγινε. Να σημειωθεί ότι πρόσφατα ο μεγαλοεργολάβος από τα χρήματα που πήρε από το ΥΠΕΧΩΔΕ πλήρωσε μόνο εννέα από τους διακόσιους σαράντα εργαζόμενους, τους οποίους στη συνέχεια απέλυσε, ενώ δήλωσε ότι θα απολύσει άλλους εκατόν πενήντα εργαζόμενους και όλους όσοι συμμετείχαν στην ίδρυση σωματείου.
      Η ζωή όμως και οι απαιτήσεις της τρέχουν. Οι εργαζόμενοι του Περιφερειακού βρίσκονται στα όρια της εξαθλίωσης και σε καθημερινές κινητοποιήσεις. Έως τώρα η Κυβέρνηση δεν ανταποκρίθηκε στο αίτημα των εργαζομένων για ενίσχυσή τους με έκτακτο οικονομικό βοήθημα από τον ΟΑΕΔ.
      Ερωτώνται οι κύριοι Υπουργοί τι μέτρα σκοπεύει να πάρει άμεσα η Κυβέρνηση, ώστε, εκτός από τη συνέχιση και αποπεράτωση του Περιφερειακού του Πολεοδομικού Συγκροτήματος Βόλου, να πληρωθούν άμεσα οι εργαζόμενοι τα δεδουλευμένα τους και να εξασφαλισθεί το δικαίωμά τους στην εργασία.
      Τι μέτρα σκοπεύει να πάρει για την άμεση οικονομική ενίσχυση των εργαζομένων με έκτακτο επίδομα από τον ΟΑΕΔ, προκειμένου να αντιμετωπίσουν τις πιο άμεσες οικονομικές και οικογενειακές τους ανάγκες;»
      Εκ μέρους των ερωτωμένων Υπουργών θα απαντήσει ο Υφυπουργός ΠΕΧΩΔΕ κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι υπάρχει ένα δυσάρεστο από τεχνικής πλευράς, αλλά και από πλευράς εργαζομένων θέμα στην παράκαμψη της πόλης του Βόλου στον κόμβο μεταξύ Λάρισας και Αγίας Παρασκευής Κραυσίνδωνος. Ο εργολάβος τους τελευταίους μήνες ουσιαστικά έχει πάψει να εργάζεται και βεβαίως το χειρότερο είναι ότι δεν πληρώνει τους εργαζόμενους ως όφειλε. 
      Το Υπουργείο έχει την αρμοδιότητα πρώτον της έγκαιρης εξόφλησης των οφειλομένων, ώστε να μην προκύπτει εκ του λόγου αυτού καθυστέρηση πληρωμής των εργαζομένων και δεύτερον της ολοκλήρωσης του έργου, έτσι ώστε εν όψει και του επερχόμενου χειμώνα να μην υπάρξει θέμα καταστροφών στο ημιτελές έργο που αυτήν τη στιγμή έχει πρακτικώς εγκαταλειφθεί. 
      Όσον αφορά στο πρώτο θέμα, εξοφλήσαμε, μετά από υπόσχεση ότι θα δοθούν στους εργαζόμενους τα μέχρι σήμερα οφειλόμενα. Η υπόσχεση αυτή μερικώς μόνο υλοποιήθηκε, άρα πράγματι υπάρχει θέμα εξόφλησης δεδουλευμένων.
      Παράλληλα, γίνεται επιμέτρηση των εργασιών για έναν τελευταίο ανακεφαλαιωτικό πίνακα, ώστε να δούμε αν υπάρχουν υπόλοιπα, για τα οποία όμως θα είμαστε προσεκτικότεροι και θα φροντίσουμε έγκαιρα και χωρίς άλλα νομικά προβλήματα, να πάνε κατευθείαν στους εργαζόμενους.
      Όσον αφορά το έργο της Αθηναϊκής Τεχνικής που έχει μεγάλη σημασία, ήδη κινούμε τη διαδικασία έκπτωσης του αναδόχου, που είναι όμως μακροχρόνια βάσει του προηγούμενου νόμου, και παράλληλα υπέγραψε πρόσφατα ο Υπουργός κ. Σουφλιάς απόφαση διά της οποίας ανατίθεται ένα επείγον έργο σε υπεργολάβο εγκατεστημένο στην περιοχή, για να καλύψουμε το θέμα της παράκαμψης του χειμάρρου Κραυσίνδωνα, έτσι ώστε να περάσει ο χειμώνας χωρίς ζημιές και κινδύνους για την πέριξ περιοχή και τους εργαζομένους. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Γκατζής για δύο λεπτά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το θέμα έχει τρία πολύ σοβαρά σημεία. Το ένα είναι η αποπεράτωση του Περιφερειακού, η αποκατάσταση κακοτεχνιών στο υπάρχον τμήμα και για τον Κραυσίνδωνα  που λέτε. Είναι ένα έργο πνοής και αίτημα δεκαετιών και ανάπτυξης παράλληλα της περιοχής. Το δεύτερο είναι τα εργατικά, κύριε Υπουργέ, για τα οποία λυπάμαι αλλά δεν είσθε καλά πληροφορημένος. Ούτε καν μερικώς. Πού το βρήκατε αυτό το «μερικώς»; Δώσατε λεφτά στον Μπαλάφα, χρησιμοποιήθηκαν οι εργαζόμενοι σαν μοχλός πίεσης δήθεν, για να διευκολυνθεί ο Μπαλάφας να πάρει χρήματα –το λέω με την έννοια της διευκόλυνσης που έγινε στα ασφαλιστικά-  πήρε ασφαλιστική ενημερότητα, την έδωσε ο κύριος Υφυπουργός, υπέγραψε μάλιστα ένα πρακτικό ότι τα λεφτά θα δοθούν εκεί και ήταν όλοι οι φορείς, εργατικό κέντρο και εργαζόμενοι, νομάρχης, δήμαρχος, Βουλευτής του ΚΚΕ, πήρε τα λεφτά ο κ. Μπαλάφας και πλήρωσε μόνο εννέα εργαζόμενους και τους σχόλασε. Είναι διακόσιοι σαράντα σε καθημερινές κινητοποιήσεις και δυστυχώς η πολιτική αναλγησίας που ακολουθούσε το ΠΑΣΟΚ απέναντι στους εργαζόμενους συνεχίζεται και μ’ αυτήν την Κυβέρνηση απαρέγκλιτα.
      Κύριοι Υπουργοί, μια και είσθε εδώ και οι δύο αρμόδιοι, καλά κρατούν οι νταβατζήδες. Ποιος κάνει κουμάντο; Πείτε μου. Πήρε ο Μπαλάφας τα λεφτά, υπογράψατε πρακτικό ότι θα τα δώσει εκεί, αλλά πού τα πήγε τα λεφτά ο Μπαλάφας; Ποιος κάνει κουμάντο, κύριε Γιακουμάτο; Καλύτερα να βάλετε τον κ. Μπαλάφα εκεί να διοικεί και να μας απαλλάξετε τουλάχιστον από την υποχρέωση να ερχόμαστε να ζητάμε συναντήσεις. Και όσον αφορά το Υπουργείο σας, κύριε Ξανθόπουλε, είναι ανάγκη μέσω κυβερνητικών Βουλευτών να ζητούν συνάντηση οι εργαζόμενοι, για να διεκδικήσουν από τον κύριο Υπουργό ΠΕΧΩΔΕ τα δεδουλευμένα και να κάνουν μια συζήτηση μαζί του;
      Τέλος, ο Γενικός Γραμματέας, κύριε Πρόεδρε, μετά τη συνάντηση στις 22 Σεπτεμβρίου, δύο μέρες ακριβώς ήλθε στο Βόλο και υποσχέθηκε στους εργαζόμενους ότι, αν δεν πάρουν τα λεφτά τους, θα τους δώσει έκτακτο βοήθημα. Τι έγινε, κύριε Γιακουμάτο, μια και είσθε εκεί;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν μπορώ να απαντήσω. Έπρεπε να κάνετε σε μένα την ερώτηση, για να απαντήσω. 
      ΝΙΚΟΛΑΟΣ ΓΚΑΤΖΗΣ: Με συγχωρείτε που απευθύνομαι και σε σας, αλλά και στους δύο απευθύνεται η ερώτηση. Γιατί δεν δίνετε το έκτακτο βοήθημα στους εργαζόμενους; Είναι εξαθλιωμένοι. Άνοιξαν τα σχολειά, ενοίκια τρέχουν, τους κόβουν τα τηλέφωνα, δεν έχουν λεφτά να πάρουν στα παιδιά τους τετράδια. Τι γίνεται λοιπόν; Για ποιον έχετε τα λεφτά του ΟΑΕΔ; Για να τα δίνετε μόνο στους μεγαλοκαρχαρίες; Αυτά ήθελα να πω και πρέπει να δώσετε λύση. Δεν πάει άλλο πια.
       (Στο σημείο αυτό ο Βουλευτής κ. Ν. Γκατζής καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ξανθόπουλος για δύο λεπτά να δευτερολογήσει.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Καταλαβαίνω την ένταση και τον πόνο για τους εργαζόμενους του κυρίου Βουλευτή, αλλά πρέπει να επισημάνουμε δύο πράγματα. Πρώτον, από πλευράς δικής μας αρμοδιότητας αλλά πιστεύω και του άλλου Υπουργείου η καλή πίστη κυριαρχεί στις κατ’ αρχήν επαφές, για να μην καταστραφεί και το έργο και το όλο σύστημα παραγωγής σε μία κρίσιμη περιοχή, όπως είπατε, για την ανάπτυξη του Βόλου. Συνεπώς πράγματι έγινε αυτή η συνάντηση, όπως είπατε, έγινε κάποια συμφωνία η οποία πράγματι δεν τηρήθηκε παρά μόνο εν μέρει και μάλιστα δόθηκαν συγκεκριμένα μόνο 100.000 ευρώ στους εργαζόμενους έναντι των 450.000-500.000 ευρώ που πιστοποίησε το ΥΠΕΧΩΔΕ. 
      ΝΙΚΟΛΑΟΣ ΓΚΑΤΖΗΣ: Δεν πήγαν εκεί, κύριε Υφυπουργέ. Στη Λαμία πήγαν. Εννιά πλήρωσε και τους σχόλασε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, αυτό δεν είναι θέμα δικής μας αρμοδιότητας. Επί της ουσίας, για να ολοκληρώσουμε και να σχηματίσουμε καθαρή εικόνα, με μεγάλη ευαισθησία και τους εργαζόμενους δεχτήκαμε και επί τόπου έγινε μετάβαση της πολιτικής ηγεσίας και του Γενικού Γραμματέα, ώστε να μπορεί πράγματι να δοθεί μια λύση κατά τον καλύτερο δυνατό τρόπο.
      Τώρα, η συνέχεια είναι ξεκάθαρη. Εμείς οφείλουμε να ολοκληρώσουμε το έργο και να μη δώσουμε νέες ευκαιρίες διοχέτευσης χρημάτων, τα οποία οφείλονται, προς άλλες, πλην των εργαζομένων, κατευθύνσεις. Αυτό θα το κατοχυρώσουμε και για λόγους ευαισθησίας αλλά και για λόγους αρχής.
      Όσον αφορά τώρα το τελευταίο που είπατε, για το οποίο υπάρχει πράγματι ένα πρόβλημα, δηλαδή τι γίνεται με κάποιες κακοτεχνίες και με τη συνολική αποπεράτωση σε έγκαιρο χρονικό διάστημα, οι νόμοι είναι νόμοι. Καλύπτουμε τα επείγοντα, όπως σας είπα, για να μη χάσει και άλλα χρήματα το ελληνικό δημόσιο με παρεμβάσεις πυροσβεστικές –είναι ο χειμώνας, το ρεύμα-  αλλά το ουσιώδες είναι ότι με τη νέα διαδικασία, που επιτρέπει και ο νέος νόμος, την οποία ενδεχομένως θα εφαρμόσουμε, θα είμαστε γρήγορα σε θέση με κάποιον άλλο εργολάβο, συνεπή και ικανό να αποπληρώσει και προς τους εργαζόμενους τις υποχρεώσεις του, να ολοκληρώσουμε το έργο.
      Λυπάμαι γι’ αυτό που έγινε. Δεν είναι δική μας η ευθύνη. Υπάρχουν πάντοτε ασυνεπείς κατασκευαστές…
      ΝΙΚΟΛΑΟΣ ΓΚΑΤΖΗΣ: Τίνος είναι;
      ΔΗΜΗΤΡΙΟΣ ΤΣΙΟΓΚΑΣ: Πάλι οι εργαζόμενοι φταίνε;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν φταίνε οι εργαζόμενοι. Πράγματι. Αλλά πολλές φορές την πληρώνουν, κύριε Βουλευτά, χωρίς να φταίνε. 
      ΝΙΚΟΛΑΟΣ ΓΚΑΤΖΗΣ: Αν δεν είναι ευθύνη της Κυβέρνησης τίνος είναι, κύριε Υφυπουργέ;
      ΠΡΟΕΔΡΕΥΩΝ (Φίλιππος Πετσάλνικος): Τρίτη είναι η με αριθμό 302/11.10.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς την Υπουργό Εθνικής Παιδείας και Θρησκευμάτων, σχετικά με τα προβλήματα λειτουργίας των Τεχνολογικών Εκπαιδευτικών Ιδρυμάτων (Τουριστικών Επιχειρήσεων) λόγω περιορισμένου αριθμού επιτυχόντων.
      Το κείμενο της επίκαιρης ερώτησης του κ. Κουβέλη έχει ως εξής:
      «Τα τελευταία χρόνια έχει παρατηρηθεί η ίδρυση νέων Τμημάτων ή Σχολών ΤΕΙ σε διάφορες περιοχές της χώρας χωρίς να συνδυάζονται με τις πραγματικές εκπαιδευτικές ανάγκες στην Τριτοβάθμια Εκπαίδευση, καθώς και τη δυνατότητα σύνδεσης της εκπαίδευσης με τις πραγματικές ανάγκες της αγοράς εργασίας.
      Από τα τελευταία αποτελέσματα των εισαγωγικών εξετάσεων σχολικού έτους 2003 – 2004 για τα ΤΕΙ της χώρας, που αναφέρονται στην Τουριστική Εκπαίδευση, προκύπτουν τα εξής:
      Στο ΤΕΙ Τουριστικών Επιχειρήσεων Ηπείρου (Ηγουμενίτσα) προβλέπονται διακόσιοι πενήντα τρεις εισακτέοι και έχουν κριθεί ως επιτυχόντες τριάντα άτομα (ποσοστό 12%).
      Στο αντίστοιχο ΤΕΙ Ιονίων Νήσων (Αργοστόλι) προβλέπονται διακόσιοι εισακτέοι ενώ έχουν κριθεί ως επιτυχόντες οκτώ άτομα (ποσοστό 4%).
      Στο ΤΕΙ Λάρισας προβλέπονται τριακόσιοι πέντε εισακτέοι και έχουν κριθεί επιτυχόντες διακόσιοι τέσσερις, ενώ στο ΤΕΙ Λαμίας (Άμφισσα), που προβλέπονται διακόσιοι πενήντα τέσσερις εισακτέοι, έχουν κριθεί επιτυχόντες εκατό είκοσι έξι άτομα.
      Από τα προαναφερόμενα διαφαίνεται ότι τόσο λόγω του περιορισμένου αριθμού των εισακτέων στα εν λόγω ΤΕΙ, όσο και της παντελούς έλλειψης υλικοτεχνικής υποδομής σε αυτά, καθόσον έχουν συσταθεί πρόσφατα, δεν είναι δυνατόν να λειτουργήσουν ούτε στοιχειωδώς για την τρέχουσα σχολική περίοδο.
      Ερωτάται η κυρία Υπουργός:
      Σε ποιες ενέργειες θα προβεί άμεσα και τι μέτρα θα λάβει ώστε να διασφαλισθεί η εκπαιδευτική διαδικασία για τους κριθέντες ως επιτυχόντες των ανωτέρω Τμημάτων, των οποίων αντικειμενικά η λειτουργία κρίνεται σχεδόν αδύνατη;
      Προτίθεται να αναθεωρήσει το νέο μηχανογραφικό για τους εισακτέους ΑΕΙ – ΤΕΙ για το σχολικό έτος 2004 – 2005, αναφορικά με τα εν λόγω τμήματα και ποια θα είναι η μορφή λειτουργίας τους;»
      Εκ μέρους του Υπουργείου Εθνικής Παιδείας και Θρησκευμάτων θα απαντήσει ο Υφυπουργός Παιδείας κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριοι συνάδελφοι, θα ήθελα να πω ότι η εισαγωγή μικρού αριθμού σπουδαστών, κυρίως στα νεοϊδρυθέντα παραρτήματα και τμήματα περιφερειακών ιδρυμάτων, είναι το αποτέλεσμα μιας μη ορθολογικής διεύρυνσης της ανώτατης εκπαίδευσης και της διασποράς νέων τμημάτων σε όλη τη χώρα, χωρίς αυτή η πολιτική να συνοδευόταν με τις πραγματικές εκπαιδευτικές ανάγκες και τις ανάγκες της αγοράς εργασίας.
      Είναι χαρακτηριστικό ότι η ίδρυση πολλών νέων τμημάτων, που έγινε τα τελευταία χρόνια, δεν προήλθε ύστερα από εμπεριστατωμένες μελέτες που να συμπεριλάβουν στοιχεία όπως είναι η γνώση των αναγκών, των σημερινών και των μελλοντικών, της οικονομίας, την εξασφάλιση της ζήτησης στην αγορά εργασίας, τη δυνατότητα εύρυθμης λειτουργίας με την ύπαρξη της απαραίτητης υποδομής.
      Όλα αυτά είχαν ως αποτέλεσμα τα νεοϊδρυθέντα τμήματα να μην προτιμώνται από τους σπουδαστές ως μη ελκυστικά και ως μη ανταγωνιστικά.
      Είναι χαρακτηριστικό ότι έχουμε εννέα τμήματα ΤΕΙ που ασχολούνται με τις τουριστικές επιχειρήσεις. Εννέα σε όλη την Ελλάδα. Στην Αθήνα η πρώτη προτίμηση των υποψηφίων ήταν τετρακόσια δέκα οκτώ άτομα. Στη Θεσσαλονίκη η πρώτη προτίμηση ήταν εκατόν σαράντα οκτώ–είναι νούμερα μεγάλα- ενώ στην Άμφισσα είκοσι επτά, στην Ηγουμενίτσα δέκα επτά, στο Αργοστόλι μόλις δέκα. Ως πρώτη προτίμηση.
      Πέραν αυτών θα πρέπει να σημειωθεί ότι προαπαιτούμενο για την εισαγωγή στα Τμήματα Τουριστικών Επιχειρήσεων είναι οι υποψήφιοι να περάσουν με επιτυχία μια από τις τέσσερις ξένες γλώσσες και δεν το επιτυγχάνουν. Και έτσι φέτος παρατηρήθηκε αυτό το φαινόμενο που πράγματι δημιουργεί πρόβλημα. 
      Πρόθεσή μας είναι να προχωρήσει η λειτουργία αυτών των Τμημάτων για να μη σταματήσουν οι φοιτητές, που έχουν εισαχθεί εκεί, την εκπαίδευσή τους, έστω και με το μικρό αριθμό. Και από κει και πέρα για το μέλλον είμαστε σε επαφή με τους προέδρους και τις διοικούσες επιτροπές, όπως είναι του ΤΕΙ Ιονίων Νήσων και ειδικότερα με ειδική επιτροπή που έχει συγκροτηθεί γι’ αυτό, προκειμένου να αναζητήσουμε την προοπτική και την εύρυθμη, βιώσιμη λύση για το μέλλον. 
      Στόχος μας και στις συζητήσεις αυτές είναι να επαναπροσδιοριστεί το περιεχόμενο σπουδών και η φυσιογνωμία των Τμημάτων στο πλαίσιο πάντα των τουριστικών σπουδών (εναλλακτικές μορφές ίσως τουρισμού ή ίσως άλλα θέματα) προκειμένου και να γίνουν ελκυστικότερα και να είναι διαφορετικά από τα αντίστοιχα Τμήματα που υπάρχουν σε όλη την Ελλάδα, τα υπόλοιπα εννέα, όπως είπα και πριν.
      Έτσι για μεν φέτος ο στόχος μας είναι να πάνε όλοι οι καθηγητές και να επιδιώξουμε το καλύτερο δυνατό για να λειτουργήσουν και για του χρόνου με τον επαναπροσδιορισμό του περιεχομένου σπουδών να μπορέσουμε να τα κάνουμε ελκυστικότερα. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Υφυπουργέ,  ειλικρινά εκπλήσσομαι. Δεν περίμενα ότι απαντώντας στην επίκαιρη ερώτησή μου θα μου παραθέτατε τα αίτια από τα οποία προέκυψε αυτή η κατάσταση, τα οποία άλλωστε αναφέρω και στη συγκεκριμένη ερώτησή μου. Αλλά ειλικρινά σας το λέω, ανησυχώ από την εκπαιδευτική αντίληψη που έχετε. 
      Είναι δυνατό να λειτουργήσετε ΤΕΙ με οκτώ άτομα; Είναι δυνατό να λειτουργήσει στο Αργοστόλι ΤΕΙ με οκτώ άτομα χωρίς καθηγητές, χωρίς αίθουσα, χωρίς στοιχειώδη εξοπλισμό, χωρίς να υπάρχει ένας διοικητικός υπάλληλος, χωρίς να υπάρχει προϊστάμενος; Πού τη βασίζετε αυτή την εκπαιδευτική αντίληψη όταν έρχεται η Σύνοδος των Προέδρων των ΤΕΙ με πρόσφατη απόφαση, 8 Οκτωβρίου και σας λέει να αναστείλετε την εκπαιδευτική λειτουργία, όταν έχετε διαμαρτυρίες γονέων από το Σεπτέμβριο μήνα, όταν ακόμη ο πρόεδρος της διοικούσας επιτροπής του ΤΕΙ Ιονίων Νήσων σας ενημερώνει από 6.9.2004 και σας λέει ότι δεν μπορεί να λειτουργήσει στο Αργοστόλι το ΤΕΙ; Και έρχεσθε σήμερα και μου λέτε ότι θα κάνετε μαθήματα με οκτώ παιδιά χωρίς αίθουσες, χωρίς εξοπλισμό, χωρίς έκτακτο εκπαιδευτικό προσωπικό, χωρίς να έχετε εκταμιεύσει έστω και 1 ευρώ μέχρι αυτήν τη στιγμή; Αυτή είναι η εκπαιδευτική σας αντίληψη;
      Και σας ερωτώ. Πιστεύετε ότι μπορεί να λειτουργήσει ένα Τμήμα με οκτώ παιδιά, ένα ΤΕΙ; Ποια εκπαιδευτική διαδικασία θα αναπτύξετε; Πολύ δε περισσότερο όταν μεσούντος του μηνός Οκτωβρίου δεν έχετε κάνει την παραμικρή κίνηση για να λειτουργήσει, για παράδειγμα, στο Αργοστόλι το ΤΕΙ. Ειλικρινά ανησυχώ και σας ερωτώ ευθέως και πέστε μου πολιτικά με ειλικρίνεια. Έχετε κάνει μια ενέργεια; Και περιμένατε να έλθει στη μέση ο μήνας Οκτώβριος για να μου πείτε ότι θα λειτουργήσει στο Αργοστόλι με οκτώ άτομα ΤΕΙ; Αυτή είναι η απαξίωση. 
      Οι παρελθούσες συμπεριφορές ελέγχονται με την επίκαιρη ερώτησή μας, αλλά ελέγχεστε και εσείς που, ενώ έχετε τα συγκεκριμένα προβλήματα υπαρκτά εδώ και πάρα πολύ καιρό, δεν έχετε κάνει τίποτα και κωφεύετε στον υπεύθυνο λόγο και της διοικούσας επιτροπής, αλλά κωφεύετε και σ’ αυτά που σας λέει η σύνοδος των προέδρων των ΤΕΙ. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός  Παιδείας κ. Ταλιαδούρος, για δύο λεπτά, προκειμένου να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όχι μόνο δεν κωφεύουμε, αλλά κάνουμε κινήσεις συνεχώς και θα σας ενημερώσω. 
      Στη σύνοδο των προέδρων των ΤΕΙ εμείς, το Υπουργείο Παιδείας,  θέσαμε το θέμα, προκειμένου να έχουμε τη σύμφωνη γνώμη των προέδρων για να προβούμε σε νομοθετική ρύθμιση για την αναστολή τμήματος λειτουργίας ανώτατου εκπαιδευτικού ιδρύματος. Στη νομοθεσία δεν προβλέπεται η δυνατότητα αναστολής λειτουργίας.  
      ΦΩΤΗΣ ΚΟΥΒΕΛΗΣ: Εκπαιδευτικής. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εκπαιδευτικής, αυτό λέω. Δεν προβλέπεται, κύριε Κουβέλη. Και πρέπει να υπάρχει νομοθετική ρύθμιση. 
      ΦΩΤΗΣ ΚΟΥΒΕΛΗΣ: Πότε θα το κάνετε αυτό; Τον Ιανουάριο; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Περιμένετε ένα λεπτό. 
      Τον Αύγουστο με αρχές Σεπτεμβρίου είχαμε το αποτέλεσμα του αριθμού των φοιτητών. Αμέσως συζητήσαμε με τον πρόεδρο του ΤΕΙ Ιονίων Νήσων, με τους Βουλευτές και με την τοπική κοινωνία, η οποία σε συνέλευση που έχει κάνει δεν είναι σύμφωνη -πρέπει να σας ενημερώσω- με την αναστολή της εκπαιδευτικής λειτουργίας του τμήματος. Εν πάση περιπτώσει, το θέσαμε για συζήτηση εμείς με πρωτοβουλία του Υπουργείου Παιδείας στη σύνοδο των προέδρων στα Χανιά για να έχουμε τη σύμφωνη γνώμη τους. Δεν αρκεί η υπουργική απόφαση που γράφει η διοικούσα επιτροπή στο έγγραφό της. Χρειάζεται νομοθετική ρύθμιση για να υπάρξει η δυνατότητα αναστολής λειτουργίας. Αυτό είναι το ένα θέμα. 
      Παράλληλα, έχουμε λάβει όλα τα μέτρα για να πάνε και οι καθηγητές και να αποσπασθούν διοικητικοί υπάλληλοι εκεί, ώστε και τα οκτώ παιδιά -εφόσον προβλέπεται από το νόμο- να μπορούν να έχουν την εκπαίδευση που δικαιούνται. 
      ΦΩΤΗΣ ΚΟΥΒΕΛΗΣ: Μα, εκπαιδευτικό πρόγραμμα με οκτώ παιδιά; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Τι να κάνουμε; Εκ του νόμου  είμαστε υποχρεωμένοι ως ελληνική πολιτεία να τους δώσουμε την εκπαίδευση που δικαιούνται. 
      ΦΩΤΗΣ ΚΟΥΒΕΛΗΣ: Να τα πάτε στην Πάτρα, να τα πάτε στη Λάρισα, εκεί που λειτουργούν σχολές. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν έχουμε εκ του νόμου δικαίωμα να τα μετακινήσουμε χωρίς τη θέλησή τους.  
      ΦΩΤΗΣ ΚΟΥΒΕΛΗΣ: Έχετε νομοθέτημα σε εκκρεμότητα. Ρυθμίστε το σήμερα. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα το δούμε το νομοθέτημα. 
      Είναι άδικο, λοιπόν, να λέτε ότι δεν κάνουμε τίποτα. Εμείς ζητήσαμε από τους προέδρους των ΤΕΙ τη σύμφωνη γνώμη τους για να προχωρήσουμε στη δυνατότητα αναστολής εκπαιδευτικής λειτουργίας και μετά μετακίνησης. Άρα, λοιπόν, έχουμε λάβει μέτρα και προς τις δύο κατευθύνσεις: Και προς το να λειτουργήσει φέτος - αν λειτουργήσει- και παράλληλα να δούμε και την αναστολή της εκπαιδευτικής λειτουργίας του τμήματος στο Αργοστόλι. 
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, εισερχόμαστε στη συζήτηση των επικαίρων ερωτήσεων δευτέρου κύκλου. 
      Πρώτη είναι η με αριθμό 314/11-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα στην έξωση αποθεραπευθέντων ψυχασθενών από πολυκατοικία στην Κυψέλη μετά από προσφυγή ενοίκων κλπ. 
      Η επίκαιρη ερώτηση του κ. Σκουλάκη έχει ως εξής: 
      «Σύμφωνα με δημοσιεύματα του κυριακάτικου Τύπου το Μονομελές Πρωτοδικείο Αθηνών, μετά από προσφυγή ενοίκων μιας πολυκατοικίας στην Κυψέλη, με απόφασή του διέταξε την έξωση πέντε αποθεραπευθέντων ψυχασθενών, οι οποίοι στο πλαίσιο του προγράμματος «Ψυχαργώς» διέμεναν σε «προστατευμένο» διαμέρισμα στην πολυκατοικία αυτή.
      Στο σκεπτικό της δικαστικής απόφασης –σύμφωνα με τα δημοσιεύματα- μεταξύ άλλων αναφέρεται: «Η εγκατάσταση και μόνο στο διαμέρισμα της εναγόμενης αποθεραπευθέντων ψυχασθενών υπό τη μορφή προστατευμένης κατοικίας, όπως αποκαλούν τη χρήση αυτή η εναγόμενη και το υπέρ αυτής παρεμβαίνον Ψυχιατρικό Νοσοκομείο, διαταράσσει την ησυχία των κατοικούντων στην πολυκατοικία και ειδικότερα την ψυχική τους ηρεμία, αφού η ιδέα και μόνο της συγκατοίκησης με πρώην ψυχασθενείς δημιουργεί σε αυτούς συνεχές ψυχολογικό στρες».
      Επειδή, κύριε Υπουργέ, οι συγγενείς των ενδιαφερομένων και η κοινή γνώμη στο σύνολό της διερωτώνται με δέος πώς θα προχωρήσουν εφεξής τα προγράμματα αποασυλοποίησης του «Ψυχαργώς», αλλά και εκείνα κατά των ναρκωτικών (θεραπευτικές μονάδες - μονάδες επανένταξης), αν η αρνητική στάση της ελληνικής κοινωνίας απέναντι σ’ αυτές τις δράσεις και τις δομές (φωνές Δημάρχων – Νομαρχών – Συλλόγων) επιβραβευτεί με δικαστική απόφαση και μάλιστα απαρατήρητη, ερωτάστε:
      1. Είναι ακριβές το σκεπτικό της προαναφερθείσας απόφασης, όπως αυτό δημοσιεύθηκε στον Τύπο;
      2. Εάν είναι ακριβές το σκεπτικό, τι προτίθεται να πράξει η κορυφή της δικαιοσύνης στο πλαίσιο των καθηκόντων της για τέτοιου είδους αποφάσεις και συμπεριφορές;»
      Ο  Υπουργός Δικαιοσύνης κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, η επίκαιρη ερώτηση του συναδέλφου αναφέρεται στην υπ’ αριθμόν 716/2004 απόφαση του Μονομελούς Πρωτοδικείου Αθηνών, η οποία διέταξε την ιδιοκτήτρια ενός διαμερίσματος να λύσει τη μίσθωση που σύναψε για το εν λόγω διαμέρισμα με το Δρομοκαΐτειο Ψυχιατρικό Νοσοκομείο Αττικής, καθώς έκρινε –το δικαστήριο- ότι η μίσθωση αυτή παραβίαζε τον κανονισμό της πολυκατοικίας ο οποίος απαγόρευε ρητά τη χρήση διαμερισμάτων ως κλινικών, υπό την έννοια της διανυκτέρευσης ασθενών σε αυτά. 
      Αναφορικά με το πρώτο σκέλος της ερώτησης όπου ζητείται να εξακριβωθεί εάν τα δημοσιεύματα του Τύπου αποτύπωσαν ορθά το σκεπτικό της απόφασης αυτής, καταθέτω στη Βουλή όλο το κείμενο της απόφασης. 
      (Στο σημείο αυτό ο Υπουργός Δικαιοσύνης κ. Α. Παπαληγούρας καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στο δεύτερο όμως σκέλος της ερώτησης ο συνάδελφος μού ζητά αφ΄ ενός να σχολιάσω μια δικαστική απόφαση και αφ’ ετέρου να λάβω συγκεκριμένα μέτρα για την αποφυγή έκδοσης παρόμοιων αποφάσεων στο μέλλον.
      Κύριε Πρόεδρε και κύριοι συνάδελφοι, μολονότι κατανοώ απολύτως τη σημασία του προγράμματος αποασυλοποίησης στο οποίο αναφέρεται ο αγαπητός συνάδελφος, αλλά και γενικότερα κάθε προσπάθεια κοινωνικής επανένταξης για την οποία εργάζομαι κι εγώ στο πλαίσιο των αρμοδιοτήτων μου, πρέπει να καταστεί απολύτως σαφές ότι η πολιτειακή αποστολή του Υπουργείου Δικαιοσύνης είναι η παροχή των αναγκαίων μέσων για την ικανοποίηση των οργανωτικών και των λειτουργικών αναγκών των δικαστηρίων, τηρουμένης όμως πάντοτε της επιταγής του άρθρο 87 του Συντάγματος για τη διασφάλιση της προσωπικής και λειτουργικής ανεξαρτησίας των δικαστηρίων, των δικαστών, της δικαιοσύνης. 
      Στο πλαίσιο αυτό είναι προφανές ότι ο Υπουργός Δικαιοσύνης, όποια και αν είναι η προσωπική του άποψη, δεν επιτρέπεται σε καμία περίπτωση να εκφέρει γνώμη, ή να επεμβαίνει σε δικαστικές αποφάσεις, οι οποίες μάλιστα δεν έχουν καν καταστεί τελεσίδικες. Κατά των αποφάσεων αυτών –σημειώνω το αυτονόητο, τουλάχιστον για τους νομικούς- μπορούν να ασκηθούν τα προβλεπόμενα από το νόμο ένδικα μέσα.
      Κύριε Πρόεδρε και κύριοι συνάδελφοι, τονίζω ότι η συνταγματική επιταγή της διάκρισης των τριών εξουσιών αποτελεί βασική αρχή του κράτους-δικαίου και το Υπουργείο Δικαιοσύνης προτίθεται να την τηρήσει απαρέγκλιτα.
      ΠΡΟΕΔΡΕΥΩΝ (Φίλιππος Πετσάλνικος):  Ο ερωτών Βουλευτής κ. Σκουλάκης έχει το λόγο για δύο λεπτά.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αναμενόμενη η απάντηση του κυρίου Υπουργού. Διαβάζοντας τον κυριακάτικο Τύπο και συγκεκριμένα την εφημερίδα «ΕΘΝΟΣ» –αντίγραφο του άρθρου θα καταθέσω για τα Πρακτικά- έχοντας την εμπειρία της Λέρου και γνωρίζοντας τι τράβηξε η χώρα μας και κάποιοι δεκάδες άνθρωποι για να αποστιγματίσουν το νησί και τη χώρα, θεώρησα σκόπιμο να αναδείξω το θέμα μετά τη δημοσίευσή του. Κατέθεσα την ερώτηση, αναζήτησα κι εγώ την απόφαση, την οποία είχα σκοπό να καταθέσω, αλλά εφόσον το κάνατε εσείς, κύριε Υπουργέ, δεν είναι αναγκαίο και ειλικρινά είμαι κατάπληκτος και πιο ανήσυχος διαβάζοντας όλη την απόφαση. Απορώ γιατί δεν ανησυχείτε εσείς.
      Πρώτον η απόφαση αυτή δεν έχει το όνομα του δικαστή. Όλοι γνωρίζουμε, δικηγόροι και μη, ότι ο φυσικός δικαστής είναι και γνωστός δικαστής, αλλά επιπλέον η ισχύουσα νομοθεσία επιβάλει την αναγραφή του μειοψηφούντος δικαστή. 
      Δεύτερον,  το σκεπτικό της απόφασης είναι δυστυχώς πιο ανησυχητικό από ό,τι έγραψα στο κείμενο της ερώτησης. Κατέχομαι από δέος εάν αυτή η απόφαση με αυτό το σκεπτικό αποτελέσει δικαστικό προηγούμενο για τη χώρα μας. Όπως αναφέρει σε ανακοίνωσή του το ΕΠΙΨΥ –θα την καταθέσω και αυτή στη συνέχεια για τα Πρακτικά- «η ως άνω απόφαση είναι η μοναδική που δικαιώνει και προωθεί τον κοινωνικό αποκλεισμό παραβιάζοντας τις κοινωνικές πολιτικές που εφαρμόζονται σε όλα τα ανεπτυγμένα κράτη του κόσμου».
      Κύριε Πρόεδρε, «αφού η ιδέα και μόνο της συγκατοίκησης με πρώην ψυχασθενείς δημιουργεί σε αυτούς συνεχές ψυχολογικό στρες», δεν μπορεί αυτό να είναι σκεπτικό που θα περάσει απαρατήρητο.
      Δεύτερον, η απόφαση με την παράγραφο «πως μια πιθανή υποτροπή κάποιου θεραπευμένου ασθενούς -στην αρχή της απόφασης τους λέει «αποθεραπευθέντες»- δεν αποκλείει τη διακινδύνευση της ασφάλειας των ενοίκων». Αυτό είναι επιστημονικά επικίνδυνη άποψη. Ενισχύει το στερεότυπο σύμφωνα με το οποίο τα άτομα με ψυχική ασθένεια είναι βίαια και επικίνδυνα, έρχεται σε κατάφωρη αντίθεση με τη σύγχρονη ψυχιατρική αντίληψη, που λέει ότι εφόσον βρίσκονται σε παρακολούθηση δεν έχουν καμία διαφορά από το γενικό πληθυσμό.
      Κύριε Πρόεδρε, εγώ κάνω συμπολίτευση στην Κυβέρνηση και εκπέμπω κραυγή αγωνίας. Να μην περάσει αυτή η απόφαση απαρατήρητη. Πρέπει να ανατραπεί. Διότι εάν δεν ανατραπεί θα αποτελέσει την ταφόπετρα της τεράστιας προσπάθειας που έχει ξεκινήσει η χώρα μας για την αποασυλοποίηση. 
      Θα καταθέσω τις εξωνοσοκομειακές δομές που πρέπει να γίνουν μέχρι το 2006 για να κλείσουν τα ψυχιατρεία. 
      Κύριε Πρόεδρε, ξέρω ότι ο Υπουργός δεν μπορεί να διατάξει. Εγώ δεν λέω να διατάξει ο Υπουργός. Εγώ στέλνω μήνυμα στην κορυφή της δικαιοσύνης. Εκείνος ίσως να μην μπορεί να το στείλει. Εγώ στέλνω μήνυμα γιατί η απόφαση αυτή είναι λαθεμένη. Ο δικαστής εφάρμοσε το νόμο. Αλλά παρεξέκλινε από τη λογική του δικαίου…
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, ολοκληρώστε, σας παρακαλώ. Επειδή είναι τόσο σημαντικό το θέμα, γι’ αυτό είχατε την ανοχή του Προεδρείου. Αλλά ολοκληρώστε, σας παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε, με μία κουβέντα. Τουλάχιστον η κορυφή της δικαιοσύνης, να βρει τη δυνατότητα μέσα από τα όργανά της να επανορθώσει. Αυτό το σκεπτικό πρέπει να ανατραπεί πάση θυσία.
      (Στο σημείο αυτό ο Βουλευτής κ. Ε. Σκουλάκης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Δικαιοσύνης, κ. Παπαληγούρας, έχει το λόγο για τη δευτερολογία, για δύο λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αγαπητέ κύριε Σκουλάκη, δε δυσκολεύομαι να σημειώσω ότι τιμώ το έργο όλων των ψυχιατρικών νοσοκομείων. Δεν δυσκολεύομαι καθόλου να σας πω ότι πιστεύω στην ανάγκη ενίσχυσης των προγραμμάτων αποασυλοποίησης. 
      Αντιλαμβάνομαι ακόμα την ευαισθησία που σας διέπει, καθώς ως Υφυπουργός στο παρελθόν, ευσυνείδητα υπηρετήσατε το Υπουργείο Υγείας και Πρόνοιας. Αλλά φαίνεται ότι υπάρχει μια πολύ βασική παρανόηση σε σχέση με τις αρμοδιότητες, σε σχέση με την ευθύνη του Υπουργού Δικαιοσύνης. Δουλειά του Υπουργού Δικαιοσύνης δεν είναι να σχολιάζει αποφάσεις και κατά μείζονα λόγο δεν είναι να δικάζει. 
      ΕΜΜΑΝΟΥΗΛ ΣΚΟΥΛΑΚΗΣ: Ο Υπουργός Υγείας είπε ότι θλίβεται. Πείτε και εσείς κάτι.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα μου επιτρέψετε να σημειώσω γιατί μαζί δεν μπορεί να μιλάμε συγχρόνως, κύριε συνάδελφε, ότι επίσης φαίνεται να έχετε παρανοήσει και τη δική σας θέση. Διότι εδώ και κάμποσες εκατονταετίες, ο Μοντεσκιέ ο οποίος έχει μιλήσει για την αρχή της διάκρισης των εξουσιών που αποτελεί πια θεμέλιο λίθο όλων των δημοκρατιών στον κόσμο, μιλά και για την ανάγκη της μη παρέμβασης ούτε της εκτελεστικής μα ούτε και της νομοθετικής εξουσίας στο έργο της δικαιοσύνης. Ούτε εσείς, λοιπόν, αυτήν την ώρα έχετε τη δυνατότητα να σχολιάζετε δικαστικές αποφάσεις. Έχετε τη δυνατότητα ενδεχομένως να προτείνετε κάποιο νομοθετικό μέτρο, αλλά δεν προσφέρετε στους θεσμούς με το να σχολιάζετε δικαστικές αποφάσεις.
      ΕΜΜΑΝΟΥΗΛ ΣΚΟΥΛΑΚΗΣ: Και οι κρίνοντες, κρίνονται. Και αν δεν ανατραπεί αυτή η απόφαση τότε θα φωνάζω εδώ μέσα «κοινωνία ώρα μηδέν». 
      ΠΡΟΕΔΡΕΥΩΝ (Φίλιππος Πετσάλνικος): Και οι δικαστικές αποφάσεις και αυτές μπορούν να σχολιασθούν από τους πολίτες ή από τους Βουλευτές. Απ’ ό,τι αντιλαμβάνομαι όμως, η δική σας ευχή είναι προς τη φυσική ηγεσία της δικαιοσύνης, να δει με πολλή ευαισθησία. Και είμαι σίγουρος ότι μπορεί να δει με ευαισθησία τέτοιες περιπτώσεις. Θα εφαρμόζονται οι νόμοι, το Σύνταγμα κλπ., αλλά είναι πραγματικά μια περίπτωση που προξένησε πολύ μεγάλη εντύπωση.
      Στη συνέχεια θα συζητηθεί η με αριθμό 316/11-10-2004 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την καταβολή των δεδουλευμένων στους εργαζόμενους της συρματουργίας «ΔΑΡΙΓΚ», τη διασφάλιση των θέσεων εργασίας κλπ.
      Έχω την εξής παράκληση προς το Σώμα: Αυτή η επίκαιρη ερώτηση απευθύνεται προς το Υπουργείο Απασχόλησης, Κοινωνικής Προστασίας και Ανάπτυξης. Θα απαντήσει ο κ. Γιακουμάτος. Υπάρχουν όμως και άλλες δύο ερωτήσεις προς το ίδιο Υπουργείο. Θα απαντήσει και επ’ αυτών ο κ. Γιακουμάτος. Αν συμφωνεί το Σώμα, να κάνουμε μία μικρή αλλαγή, έτσι ώστε μετά την ερώτηση αυτή να συνεχίσουμε με τις ερωτήσεις που απευθύνονται προς το ίδιο Υπουργείο. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε.
      Επομένως προχωρούμε στη συζήτηση της επίκαιρης ερώτησης στην οποία αναφέρθηκα μόλις πριν, της οποίας το κείμενο έχει ως εξής: 
      «Η συρματουργία “ΔΑΡΙΓΚ” ιδιοκτησίας του ομίλου Κουταλίδη τώρα, μια από τις παλαιότερες βιομηχανίες και με προοπτικές βιωσιμότητας, δεν καταβάλλει τους μισθούς στους εκατόν ογδόντα εναπομείναντες εργαζόμενους (Αύγουστο, Σεπτέμβρη) με αποτέλεσμα να βρίσκονται εδώ και δύο βδομάδες σε επίσχεση εργασίας.
      Η συνεχής συρρίκνωση προσωπικού (εργάζονταν τριακόσια πενήντα άτομα πριν δυόμισι χρόνια) στην οποία προχώρησε ο εργοδότης, τα μεγάλα χρέη του στις Τράπεζες (7,5 δισεκατομμύρια δραχμές), οι απειλές του ότι θα κηρύξει πτώχευση αλλά και η πρόθεσή του να στραφεί σε άλλες δραστηριότητες και να μη συνεχίσει τη λειτουργία του εργοστασίου έχουν προκαλέσει την ανασφάλεια και ανησυχία των εργαζόμενων, που πολλοί από αυτούς βρίσκονται στη σύνταξη.
      Ερωτώνται οι κύριοι Υπουργοί
      1. Τι μέτρα θα πάρει η Κυβέρνηση για την καταβολή των δεδουλευμένων των εργαζομένων και τη διασφάλιση των θέσεων εργασίας τους;
      2. Εάν προτίθεται και με ποιο τρόπο να στηρίξει την εγχώρια παραγωγή. (Και όταν λέμε να στηρίξει δεν εννοούμε τις παροχές και τα κίνητρα στους εργοδότες)»
      Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, πράγματι η επιχείρηση «ΔΑΡΙΓΚ» είναι το νέο φρούτο του Χρηματιστηρίου. Είναι το απόστημα που σκάει η φούσκα του Χρηματιστηρίου στις πλάτες των εργαζομένων. Έχει τα γνωστά προβλήματα που περιγράφει ο Βουλευτής του Κομμουνιστικού Κόμματος Ελλάδoς.
      Το 2002 η επιχείρηση είχε διακόσια σαράντα έξι άτομα. Σήμερα είναι μόνο εκατόν ογδόντα τρία άτομα οι εργαζόμενοι. Όμως αυτή η βιασύνη -σε όλες τις επιχειρήσεις- και αυτή η σπουδή ενός συγκεκριμένου κόμματος να θέλει να διεκδικήσει το μονοπώλιο της προστασίας των εργαζομένων, ότι αυτοί και μόνον αυτοί είναι, σας το είπα, δεν θα το πετύχετε και κάνετε λάθος. Και κάνετε λάθος για ένα και μόνο λόγο, διότι…
      ΑΓΓΕΛΟΣ ΤΖΕΚΗΣ: Αφήστε το παραμύθι, κύριε Γιακουμάτο. Το λαϊκισμό έξω από εδώ! Προς αυτήν την πλευρά ο λαϊκισμός δεν περνάει!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ωραία, εγώ σας λέω ότι και για τις πέντε συντεχνίες, δεν θέλω να καταλογίσω που είναι η πέμπτη συντεχνία. 
      Θα έλεγα όμως το εξής. Για να δούμε, αν έχετε δίκιο που κάνετε συνεχώς μια βιομηχανία επίκαιρων ερωτήσεων. Και τα ξέρετε καλά, αλλά τα παρουσιάζετε διαφορετικά στη Βουλή, όπως παρουσιάσατε, κύριε Τζέκη, την προηγούμενη φορά ότι η ερώτηση έγινε επίκαιρη, ενώ η ερώτηση έλεγε 31 Οκτωβρίου. Το καταθέσατε στα Πρακτικά της Βουλής και αυτό δεν είναι σωστό, είναι ατόπημα, κοινοβουλευτικό τουλάχιστον.
       ΑΓΓΕΛΟΣ ΤΖΕΚΗΣ: Θα απαντήσω εγώ σ’ εκείνο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να απαντήσετε. Έχω καταθέσει και στη Βουλή, στην κ. Μπενάκη, έγγραφο γι’ αυτό που κάνατε.
      Πάμε, λοιπόν, στη συγκεκριμένη περίπτωση. Κύριε Πρόεδρε, χρωστάνε αμοιβές δεδουλευμένων Αυγούστου ύψους 189.198.000 ευρώ. Το ΣΕΠΕ, η υπηρεσία του Υπουργείου Απασχόλησης, έχει υποβάλει μήνυση και οι εκατόν εβδομήντα δύο εργαζόμενοι ξεκίνησαν επίσχεση εργασίας από τις 16/9, πριν είκοσι μέρες. Και ζητάμε αναλυτικές καταστάσεις οφειλομένων της επιχείρησης προς τους εργαζόμενους για να υποβάλουμε και νέα μήνυση και να λάβουμε πολιτικές.
      Και ερωτώ: Από 16/9 με το να λέτε εδώ: «Δώστε ένα επίδομα 1000 ευρώ», αυτή η λογική είναι λογική του περασμένου αιώνα. Είναι λογική η οποία δεν βρίσκει σύμφωνη αυτήν την Κυβέρνηση που θέλει να αντιμετωπίσει την ανάπτυξη, να μπορέσει να χτίσει επιχειρήσεις, για να υπάρχουν εργαζόμενοι. Τι θέλετε δηλαδή; Να κάνουμε εμείς κρατικά εργοστάσια; Ο λαός αυτό το έχει απορρίψει. Τι να κάνουμε;
      Αυτό που κοιτάμε, κύριοι συνάδελφοι, είναι το Υπουργείο Απασχόλησης και Κοινωνικής Προστασίας να μπορέσει πράγματι να σταθεί, όπως σταθήκαμε στην «ΤΡΙΚΟΛΑΝ», όπως σταθήκαμε παντού. Εμείς στεκόμαστε με πράξεις και εσείς στεκόσαστε με το να υποκινείτε σε διάλυση όλα τα εργοστάσια. 
      ΠΡΟΕΔΡΕΥΩΝ (Φίλιππος Πετσάλνικος): Ο ερωτών Βουλευτής κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Σε ό,τι αφορά την τελευταία φράση του κυρίου Υπουργού για την «ΤΡΙΚΟΛΑΝ» στη Νάουσα, πρέπει να πω ότι βρίσκονται στο δρόμο οι εργαζόμενοι γιατί εκεί τους έχετε εγκαταλείψει με την πολιτική που εφαρμόζετε. 
      Βεβαίως, σε κάθε ευκαιρία το τελευταίο διάστημα λέτε ότι έχετε την πρόθεση να συγκρουστείτε με τα μεγάλα συμφέροντα ή εν πάση περιπτώσει, λέτε ότι κουμάντο κάνουν ορισμένοι νταβατζήδες εδώ στη χώρα και θέλετε να συγκρουστείτε. Γιατί δεν το κάνετε; Ορίστε! Έχουμε αλλεπάλληλα κρούσματα με χιλιάδες εργαζόμενους να απολύονται, βιομηχάνους οι οποίοι απειλούν να βάλουν λουκέτο στα εργοστάσια και σεις δεν κάνετε τίποτα. Εσείς, όχι μόνο δεν κάνετε τίποτα, αλλά στηρίζετε αυτήν την ασυδοσία των βιομηχάνων οι οποίοι κυριολεκτικά έχουν ξεσαλώσει το τελευταίο διάστημα και έχουμε δεκάδες χιλιάδες απολύσεων το τελευταίο διάστημα γιατί αυτήν την πολιτική υπηρετείτε και αυτούς στηρίζετε. 
      Βεβαίως, πρέπει να πούμε ότι ο Νομός Εύβοιας δοκιμάζεται σκληρά. Δοκιμάστηκε τα προηγούμενα χρόνια με το κλείσιμο επιχειρήσεων, Μαντούδι, Σκαλιστήρη και μια σειρά άλλες επιχειρήσεις που κλείσανε στο Νομό Εύβοιας και δημιούργησαν σοβαρότατα προβλήματα με χιλιάδες ανέργους από τις πολιτικές που εφάρμοσε η προηγούμενη κυβέρνηση. Όμως, την ίδια πολιτική συνεχίζετε και σεις σήμερα και η Χαλκίδα, ο Νομός Εύβοιας δεν αντέχει άλλη ανεργία, δεν αντέχει άλλους ανέργους.
      Ο συγκεκριμένος βιομήχανος, ο κ. Κουταλίδης αγόρασε τη «ΔΑΡΙΓΚ», όχι για να τη λειτουργήσει, αλλά για να την κτίσει πολυκατοικίες. Και ενώ έχει εκτάσεις έξω από τη Χαλκίδα, στη Ριτσώνα, δεν δεσμεύεται ούτε για τη μετεγκατάσταση της επιχείρησης. Αντίθετα, αφήνει τους εργαζόμενους απλήρωτους εδώ και αρκετό διάστημα. 
      Βεβαίως, πρέπει να σημειώσουμε και να πούμε ότι δεν αρκεί να γίνονται μηνύσεις από την Επιθεώρηση Εργασίας, από το ΣΕΠΕ. Οι εργαζόμενοι θα πληρωθούν; Γιατί έρχεται χειμώνας και το πετρέλαιο αυξήθηκε 60% σε σχέση με πέρσι. Άνοιξαν τα σχολεία και δεν έχουν να πληρώσουν τα φροντιστήρια, τα βιβλία και τα συγγράμματα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόγκα, αν έχετε την καλοσύνη, ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      Εσείς από την πλευρά σας, δεν παίρνετε κανένα μέτρο. Αδιαφορείτε. Σας ρωτάμε λοιπόν: Θα πάρετε μέτρα; Θα ασκήσετε πιέσεις στο βιομήχανο να πληρώσει τους εργαζόμενους και να διασφαλιστούν οι θέσεις εργασίας; Σ΄ αυτά να απαντήσετε και να αφήσετε το λαϊκισμό για το εάν το Κομμουνιστικό Κόμμα Ελλάδας υπερασπίζεται τα δικαιώματα των εργαζομένων. Εμείς το δείχνουμε καθημερινά στην πράξη ότι είμαστε στο πλευρό των εργαζομένων και ότι τους στηρίζουμε. Εσείς δεν το κάνετε και οι εργαζόμενοι πρέπει να βγάλουν τα συμπεράσματά τους.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Απασχόλησης, Κοινωνικής Προστασίας κ. Γιακουμάτος έχει το λόγο για δύο λεπτά να δευτερολογήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μου αρέσει, κύριε Πρόεδρε, ότι όλοι μιλάνε για τα πέντε μεγάλα συμφέροντα. Να μιλήσουμε κάποια στιγμή σ’ αυτήν τη χώρα και για τις πέντε μεγάλες συντεχνίες και να δούμε τις κακώς εννοούμενες συντεχνίες. Να δούμε ποιος κάνει μεγαλύτερο κακό. Τα μεγάλα συμφέροντα και η διαπλοκή ή οι συντεχνίες; 
      ΑΓΓΕΛΟΣ ΤΖΕΚΗΣ: Ποιες είναι οι συντεχνίες; Δεν ντρέπεστε λίγο; Οι απολυμένοι είναι συντεχνίες;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ να ντρέπομαι, κύριε συνάδελφε; 
      ΑΓΓΕΛΟΣ ΤΖΕΚΗΣ: Δεν ντρέπεστε λίγο; Συντεχνία είναι οι απολυμένοι;
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριοι συνάδελφοι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπατε για μια λέξη που δεν την αναφέρω. Απλά πράγματα.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Υφυπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με προκάλεσε. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, αντί να απαντήσετε επί της ερώτησης που κατετέθη, ανοίγετε ένα άλλο μεγάλο θέμα, για να προσδιορίσετε τις συντεχνίες εδώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, με συγχωρείτε αλλά θα σας πω ότι έχετε…
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Υφυπουργέ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο κύριος συνάδελφος μίλησε για νταβατζήδες …
      ΠΡΟΕΔΡΕΥΩΝ (Φίλιππος Πετσάλνικος): Κύριε Γιακουμάτο, έχετε την καλοσύνη να σταματήσετε να μιλάτε για μισό λεπτό για να ακούσετε τι σας λέω; 
      Θα σας παρακαλέσω να απαντήσετε επί των ερωτημάτων που έθεσε ο κύριος Βουλευτής.
      ΔΗΜΗΤΡΙΟΣ ΤΣΙΟΓΚΑΣ: Ακριβώς σ’ αυτά θέλουμε απαντήσεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, να απαντήσω με μεγάλη χαρά και σεβασμό. Μίλησε όμως ο κύριος συνάδελφος για μεγάλα συμφέροντα και για νταβατζήδες. Εγώ δεν θα απαντήσω; Κύριε Πρόεδρε, γιατί το λέτε αυτό; 
      ΠΡΟΕΔΡΕΥΩΝ (Φίλιππος Πετσάλνικος): Εάν έχετε συγκεκριμένα στοιχεία, απαντήστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): ‘Όταν μου λέει για μεγάλα συμφέροντα και για νταβατζήδες, εγώ δεν οφείλω να απαντήσω; 
      Και λέω, λοιπόν, κύριε Πρόεδρε, ότι δεν μπαίνω σ’ αυτήν τη λογική και σ’ αυτό το λεξιλόγιο. Μπαίνω, όμως, και απαντώ σ’ αυτό που είπε ο κ. συνάδελφος τον οποίο μάλιστα δεν προκάλεσε κανείς. Μόνος του «ξύστηκε στη γκλίτσα του τσοπάνου». Δεν φταίω εγώ! Μίλησε για πέντε συντεχνίες. Εν πάση περιπτώσει, κύριε Πρόεδρε, λέει ότι η «ΤΡΙΚΟΛΑΝ» είναι στο δρόμο. 
      Προχθές είχαμε σύσκεψη με την «ΤΡΙΚΟΛΑΝ» και ήταν παρόντες -γιατί πάντα τους καλούμε- και οι Βουλευτές του αξιότιμου, έγκυρου και σοβαρού Κόμματος του ΚΚΕ, τους οποίους καλώ στο Υπουργείο και βλέπουν μπροστά τους τον αγώνα που κάνει το κράτος, γιατί εμείς έχουμε μία βασική αρχή. Δεν είμαστε στα λόγια, αλλά στις πράξεις. 
      Σε μία φιλελεύθερη κοινωνία αλληλεγγύης ο πολίτης και ο φτωχός έχει την πρώτη προτεραιότητα. «ΤΡΙΚΟΛΑΝ», λοιπόν, κύριε Βουλευτά. Δεν είπαμε ότι από τους ογδόντα οκτώ, οι είκοσι τέσσερις βγαίνουν σε σύνταξη με το ΛΑΕΚ, οι τριάντα μπαίνουν στη μερική απασχόληση και ότι όλους όσους μπορούμε και όλους γενικά τους καλύπτουμε; Αυτά είναι πράξεις!
      Όμως, εδώ έχετε μία δυσκολία. Μέχρι τώρα, σε ένα ξέφραγο αμπέλι όπου οι «κουταλίδες και κουτάλες» αυξανόντουσαν επικίνδυνα, δεν είδατε τη δράση, τρεις επίκαιρες σε μία ημέρα! Τώρα όμως βλέπετε ότι εδώ, πράγματι, αυτή η Κυβέρνηση αντιδρά και παλεύει για να υπηρετήσει το λαό με τον καλύτερο τρόπο, γιατί ασφαλώς επέλεξε μια κυβέρνηση η οποία να μπορέσει πράγματι να φροντίσει τα συμφέροντα όλων. Και εδώ κάνουμε παρεμβάσεις. 
      Σας λέω, λοιπόν, για τη «ΔΑΡΙΓΚ», κύριε αξιότιμε Βουλευτά του ΚΚΕ, ότι στις 16 Σεπτεμβρίου σταμάτησε την επίσχεση εργασίας. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε σας παρακαλώ, κύριε Γιακουμάτο, γιατί έχετε υπερβεί κατά πολύ το χρόνο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα έπρεπε να δείξετε την ίδια ευαισθησία με αυτήν που δείξατε για τον κ. Σκουλάκη που είναι δίπλα σας.
      ΠΡΟΕΔΡΕΥΩΝ (Φίλιππος Πετσάλνικος): Τις ίδιες ακριβώς ευαισθησίες επιδεικνύω και βλέπετε ότι αντί των δύο λεπτών, φτάσατε στα τρία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν δεν με είχατε διακόψει, κύριε Πρόεδρε, θα είχα ολοκληρώσει.
      ΔΗΜΗΤΡΙΟΣ ΤΣΙΟΓΚΑΣ: Να απαντήσει στην ερώτηση, κύριε Πρόεδρε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας λέω, λοιπόν, κύριε Βουλευτά, ότι στις 16 Σεπτεμβρίου μπήκαν σε επίσχεση εργασίας. Σήμερα έχουμε 14 Οκτωβρίου, ούτε μήνας δεν πέρασε. Θα ληφθούν όλα τα μέτρα. Μέχρι τώρα πληρωνόντουσαν. Όποιος δεν έχει πληρωθεί, εδώ είμαστε, κανείς δεν μένει σ’ αυτήν τη χώρα απροστάτευτος.
      ΔΗΜΗΤΡΙΟΣ ΤΣΙΟΓΚΑΣ: Τρεις μήνες είναι απλήρωτοι!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπάρχει κράτος, υπάρχει Κυβέρνηση και φροντίζει τους εργαζόμενους και δεν τους αφήνει στο έλεος ούτε συντεχνιών ούτε άλλων λογικών. Το κράτος επεμβαίνει!
      ΠΡΟΕΔΡΕΥΩΝ (Φίλιππος Πετσάλνικος): Μάλιστα, κύριε Γιακουμάτο.
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, πενήντα επτά μαθητές και πέντε συνοδοί καθηγητές από το 2ο Λύκειο Αμαρουσίου του Νομού Αττικής.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Συνεχίζουμε με τη συζήτηση της υπ’ αριθμόν 327/12-10-2004 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης σχετικά με τη λήψη μέτρων διασφάλισης της λειτουργίας του εργοστασίου ΑΝΚΕΡ-ΑΛΟΥΜΙΝΑ ΑΤΤΙΚΗΣ, την καταβολή των δεδουλευμένων στους εργαζόμενους κλπ.
      Το κείμενο της επίκαιρης ερώτησης έχει ως εξής:
      «Οι εργαζόμενοι της επιχείρησης ΑΝΚΕΡ-ΑΛΟΥΜΙΝΑ ΑΤΤΙΚΗΣ, που το τελευταίο διάστημα βρίσκονται σε συνεχείς κινητοποιήσεις, τις τελευταίες ημέρες αναγκάστηκαν να περιφρουρούν το εργοστάσιο, για να αποτραπεί η προσπάθεια του επιχειρηματία να αφαιρέσει το μηχανολογικό εξοπλισμό του.
      Οι εργαζόμενοι είναι εδώ και πολύ καιρό σε διαθεσιμότητα και επίσχεση εργασίας, διεκδικώντας τα δεδουλευμένα τριών μηνών καθώς και το δικαίωμα στη μόνιμη και σταθερή δουλειά.
      Οι διαβεβαιώσεις του αρμόδιου Υπουργού για επίλυση του προβλήματος άμεσα, παραμένουν μόνο υποσχέσεις.
      Η εν λόγω επιχείρηση έχει χρηματοδοτηθεί με πακτωλό χρημάτων από όλες τις μέχρι σήμερα κυβερνήσεις του ΠΑΣΟΚ, με ποικίλους τρόπους.
      Οι εργαζόμενοι έχουν τη συμπαράσταση όλου του λαού του Νομού Έβρου, ο οποίος πλήττεται επίσης από μεγάλη ανεργία.
      Οι ευθύνες των Κυβερνήσεων –των προηγούμενων αλλά και της σημερινής- είναι τεράστιες, αφού με την πολιτική που εφάρμοσαν και εφαρμόζουν, οδήγησαν και οδηγούν τους εργαζόμενους σε αυτή την κατάσταση.
      Ερωτώνται οι κύριοι Υπουργοί τι μέτρα σκοπεύουν να πάρουν άμεσα ώστε: 
Να διασφαλισθεί η λειτουργία του εργοστασίου και κανένας εργαζόμενος να μην απολυθεί;
Να πληρωθούν οι εργαζόμενοι όλα τα δεδουλευμένα τους;»
      Το λόγο έχει ο κύριος Υφυπουργός Απασχόλησης και Κοινωνικής Προστασίας, κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άλλη μία ερώτηση, κύριε Πρόεδρε, και ουκ έστιν αριθμός, θα υπάρχει και συνέχεια. Κάθε εργοστάσιο στο οποίο, κύριε Πρόεδρε, άμεσα επιλαμβάνεται το Υπουργείο Απασχόλησης και Κοινωνικής Προστασίας. Άμεσα! 
      Εδώ ο κύριος Βουλευτής δεν μας λέει ότι έχουμε κάνει τρεις συναντήσεις με τους εργαζόμενους της ΑΝΚΕΡ. Πήγα εγώ ο ίδιος προσωπικά στις Φέρρες και μίλησα με τους εργαζόμενους και συζητήσαμε και αναλύσαμε το θέμα διεξοδικά. Προχθές συναντήθηκα με τους εργαζόμενους της ΑΝΚΕΡ στο Υπουργείο.
      Κι ενώ οι σχέσεις εργαζομένων και Υπουργείου είναι σε αμοιβαιότητα και με κατανόηση αντιμετωπίζουν το πρόβλημά τους, εσείς παρ΄όλο που έχετε κάνει δύο ερωτήσεις που λήγουν στα τέλη Οκτωβρίου, έρχεστε με επίκαιρη ερώτηση. Δουλειά να βρίσκετε!
      Ποιο είναι το ερώτημα όμως; Το ερώτημα είναι, το κράτος παρεμβαίνει για την ΑΝΚΕΡ; Πράγματι σε μια μικρή κοινωνία όπως είναι οι Φέρρες, όπου σας ενημερώνω ότι πριν έξι μέρες παρέδωσα εξήντα οκτώ εργατικές κατοικίες στις Φέρρες και αυτό είναι πράξεις και όχι λόγια της Κυβέρνησης...
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς τις φτιάξαμε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε με να ολοκληρώσω, κύριε Βουλευτά Δωδεκανήσου! 
      Μιλάω για την Κυβέρνηση, κύριε Καϊσερλή, δεν μιλάω για τη Νέα Δημοκρατία . Εσείς έχετε το μυαλό σας στο ΠΑΣΟΚ. Εγώ μιλάω σαν Κυβέρνηση και όχι σαν Νέα Δημοκρατία , ούτε σαν ΠΑΣΟΚ, ούτε σαν ΚΚΕ. 
      Όπως έλεγα, παραδόθηκαν εξήντα οκτώ κατοικίες προ εξαημέρου που έχουν κατασκευαστεί από το 2000 στο Δήμο Φερρών. Σε συνεργασία με τους εργαζόμενους δώσαμε ημερομηνία –σας καλώ στο Υπουργείο- την Τετάρτη 20 Οκτωβρίου, που είναι και η ονομαστική μου εορτή, για να δούμε τι θα κάνουμε. Μέχρι τώρα οι εργαζόμενοι είναι σε επίσχεση εργασίας. 
      Εάν, κύριε Βουλευτά, έχετε άλλο τρόπο, να μας τον πείτε. Πολύ ευχαρίστως. Να μας κάνετε όμως πρόταση, όχι να λέτε συνθήματα. 
      Εάν μέχρι τις 20 Οκτωβρίου που θα έλθουν εδώ οι εργαζόμενοι δεν υπάρχει από την παλιά ιδιοκτησία κανένας λόγος λειτουργίας της επιχείρησης, τότε θα υπαγάγουμε την ΑΝΚΕΡ στο 46 Α΄ για εκκαθάριση, για να βγει πραγματικά σε αγοραστή. Όχι σαν σήμερα που χρωστάει 50 εκατομμύρια ευρώ. Εμείς στο επτάμηνο που είμαστε Κυβέρνηση δεν δώσαμε καμία επιχορήγηση. Είναι πράγματι εδώ χαρισματική η προγραμματική σύμβαση, αλλά δεν την τήρησε. Είναι έκπτωτος. 
      Κύριε Βουλευτά, ελάτε εάν θέλετε στο Υπουργείο στις 20 του μηνός να μας κάνετε μια άλλη πρόταση. Το να ερχόμαστε και να απασχολούμε το Κοινοβούλιο με πράγματα που τα ξέρετε και τα ξέρω, νομίζω ότι αυτό δεν είναι κοινοβουλευτικός έλεγχος αλλά είναι βαρελότα!
      ΠΡΟΕΔΡΕΥΩΝ (Φίλιππος Πετσάλνικος): Ο κ. Τζέκης έχει το λόγο για δύο λεπτά. 
      ΑΓΓΕΛΟΣ ΤΖΕΚΗΣ: Πραγματικά γέμισε η Αίθουσα σήμερα από τα βαρελότα του κ. Γιακουμάτου! 
      Πρέπει να πω το εξής, ότι το ζήτημα της ΑΝΚΕΡ υπάρχει από τον έβδομο μήνα. Είναι σε διαθεσιμότητα απλήρωτοι εργαζόμενοι κι έχουν υποβάλει βέβαια και απλή ερώτηση με τις απαντήσεις που έχω εδώ. 
      Επίσης γνωρίζουμε, ότι είχε συνάντηση ο κύριος Υπουργός την προηγούμενη εβδομάδα αλλά από τη συνάντηση οι εργαζόμενοι του Σωματείου δεν έμειναν καθόλου ικανοποιημένοι. Μάλιστα λένε οι ίδιοι οι εργαζόμενοι, ότι άλλα είχε πει στις Φέρρες ο κύριος Υπουργός και άλλα τους είπε στο Υπουργείο. Πρέπει να γνωρίζει ο κύριος Υπουργός ότι το ζήτημα της Θράκης δεν αντιμετωπίζεται με βαρελότα αλλά με άλλες πολιτικές. Και είναι ευθύνη και της σημερινής Κυβέρνησης και των προηγούμενων κυβερνήσεων που μέσα από ιδιαίτερα προνόμια, μεγάλες φοροαπαλλαγές, επιχορηγήσεις, έδωσαν 3,5 δισεκατομμύρια δραχμές στον συγκεκριμένο επιχειρηματία για την επιχείρηση και δεν προχώρησε αυτή η εταιρεία που έχει κέρδη. Δεν είναι φτωχός ο επιχειρηματίας, απλούστατα όπως λένε οι εργαζόμενοι και έχει αποδειχθεί, εκείνο το οποίο θέλει να κάνει είναι να πάρει την εταιρεία και να την πάει σε διπλανή χώρα. Και μάλιστα οι εργαζόμενοι είναι σε κινητοποίηση. Περιφρουρούν το εργοστάσιο γιατί δύο φορές ο εν λόγω επιχειρηματίας την προηγούμενη εβδομάδα επιχείρησε να πάρει τα μηχανήματα του χημείου προκειμένου ακριβώς να μεταφέρει στην διπλανή χώρα. 
      Άρα, λοιπόν, το ζήτημα για μας είναι συγκεκριμένο. Οι πολιτικές είναι εκείνες που επιτρέπουν στους επιχειρηματίες να έχουν αυτήν την συμπεριφορά απέναντι στους εργαζόμενους. Μάλιστα το νομικό πλαίσιο που έχει δημιουργηθεί και από τη σημερινή Κυβέρνηση και από την προηγούμενη είναι τέτοιο ώστε τους επιτρέπει να συμπεριφέρονται όπως συμπεριφέρονται. 
      Εμείς το λέμε καθαρά: Το εργοστάσιο μπορεί να λειτουργήσει χωρίς το συγκεκριμένο επιχειρηματία. Πολιτική βούληση όμως από την Κυβέρνηση δεν υπάρχει. Το εργοστάσιο χωρίς τους εργάτες δεν μπορεί να λειτουργήσει. Το ζήτημα βέβαια της Κυβέρνησης είναι συγκεκριμένο. Έχει κάνει την επιλογή. Κύριε Πρόεδρε, ο λαϊκισμός –λένε στο χωριό μου- έχει κοντά πόδια. Αποκαλύπτεται η αλήθεια, η ωμή αλήθεια. Το πρόσωπο της Νέας Δημοκρατίας είναι χαρακτηριστικό. Έχει ταχθεί με τα μεγάλα συμφέροντα που δεν είναι μόνο πέντε ονομάτων. Είναι των δεκάδων, εκατοντάδων επιχειρηματιών οι οποίοι ξεζουμίζουν τον εργάτη και βέβαια σε αυτό έχουν την πλήρη συνεργασία της Νέας Δημοκρατίας. Επομένως τα μεγάλα λόγια …
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζέκη, σας παρακαλώ ολοκληρώστε.
      ΑΓΓΕΛΟΣ ΤΖΕΚΗΣ: Ολοκληρώνω, κύριε Πρόεδρε. Ποια τακτική θα ακολουθήσει το Κομμουνιστικό Κόμμα Ελλάδας και ποια ζητήματα θα φέρει μέσα στη Βουλή είναι αρμοδιότητα δική του. Πρέπει, κύριε Πρόεδρε, επιτέλους να πει κάποιος στο συγκεκριμένο Υπουργό, στην Κυβέρνηση και στον Πρωθυπουργό, εάν  μας ακούει, ότι δεν μπορεί να καθορίζει την τακτική που θα ακολουθήσει το ΚΚΕ. Υπάρχει ο Κανονισμός, υπάρχει και το Σύνταγμα. Εκτός εάν θέλει ο κ. Γιακουμάτος και οι άλλοι να καταργήσουν την Αντιπολίτευση. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Γιακουμάτε, έχετε το λόγο για να δευτερολογήσετε για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, η πεμπτουσία της δημοκρατίας είναι η λειτουργία των κομμάτων και του Κοινοβουλίου. Κανείς δεν θέλει να καταργήσει κανέναν. Απλώς δεν θέλουμε να αυτοκαταργείστε με τα ίδια και τα ίδια. Αυτό είναι μία συμβουλή την οποία λέω, την έχω ξαναπεί και θα τη λέω όσο είμαι εδώ. 
      Θα σας πω, λοιπόν, κάτι. Όσον αφορά την ΑΝΚΕΡ τι θέλετε; Να πάω εγώ να λειτουργήσω το εργοστάσιο ή εσείς, κύριε Τζέκη; Αν έχετε τη δυνατότητα, πηγαίνετε να το ανοίξετε. Η ΑΝΚΕΡ χρωστά 50 εκατομμύρια ευρώ, τα οποία δεν δημιουργήθηκαν το τελευταίο επτάμηνο. Είναι μία ιστορία αμαρτιών που κληρονομούμε από το παρελθόν. Αυτή η Κυβέρνηση προσπαθεί να δώσει λύση. Όπως και με το ΝΑΥΣΙ που επί δεκαπέντε χρόνια είναι σε ομηρία. Κυριολεκτώ, 15 δισεκατομμύρια έχουν πληρώσει τα τελευταία χρόνια οι κυβερνήσεις για να δίνουν επιδόματα στη ναυπηγοεπισκευαστική ζώνη. Θα είχαμε κάνει δέκα ναυπηγεία. Η ΑΝΚΕΡ έχει 50 εκατομμύρια ευρώ.
      Σας ερωτώ, λοιπόν: Ποιος αγοραστής θα βρεθεί; Ο προηγούμενος χρεοκόπησε. 
      ΑΓΓΕΛΟΣ ΤΖΕΚΗΣ: Ο προηγούμενος δεν χρεοκόπησε, τα οικονόμησε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα ποια είναι η λύση; Στις πράξεις, όχι στα λόγια. Να πάμε στο 46Α. Σας καλεί, λοιπόν, η Κυβέρνηση με όλη την ευαισθησία που σας διακρίνει, κόμματα και φορείς, να μας βρείτε άλλη λύση. Εμείς θέλουμε να εξασφαλιστούν οι εργαζόμενοι και εξασφαλίζουμε πρώτα τους μισθούς των εργαζομένων. Όπως προηγούμενα με τον κ. Μπαλάφα που κάνατε ερώτηση, χρειάζεται άμεση επέμβαση στο Υπουργείο Δημοσίων Έργων. Εκατό χιλιάδες ευρώ πήρε το ΙΚΑ για πρώτη φορά. Δεν τα λέτε όμως αυτά. Δεκαοκτώ εργαζόμενοι προσλήφθηκαν στη Μαγνησία. Άλλοι πάλι στη Φθιώτιδα. Τετρακόσιες εβδομήντα χιλιάδες ευρώ, όλα δόθηκαν. Ό,τι άλλο βγει τώρα θα δοθεί στους εργαζόμενους.
      ΑΓΓΕΛΟΣ ΤΖΕΚΗΣ: Πάλι ψέματα θα ακούσουμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μήπως σας ενοχλεί ότι αυτή η Κυβέρνηση ενδιαφέρεται πιο πολύ από εσάς για τους εργαζόμενους; Δεν θα μονοπωλείτε αυτό το δικαίωμα πουθενά. 
      ΑΓΓΕΛΟΣ ΤΖΕΚΗΣ: Απαντήστε για τους εργαζόμενους στην ΑΝΚΕΡ που είναι απλήρωτοι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πήγα στην ΑΝΚΕΡ. Δεν θα μονοπωλεί κανείς το δικαίωμα αυτού του λαού! Όλοι μαζί. Με συναντίληψη, με σωστές ενέργειες να προχωρήσουμε και να κτίσουμε καλύτερα τον τόπο. 
      ΝΙΚΟΛΑΟΣ ΓΚΑΤΖΗΣ: Όλοι μαζί για τους εργάτες! Όχι για τους εργολάβους.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα γκρεμίσματα και οι ισοπεδωτικές γραμμές ανήκουν σε άλλες εποχές. 
      ΑΓΓΕΛΟΣ ΤΖΕΚΗΣ: Ποιες εποχές; Οι προβληματικές που φορτώσατε εσείς, το ΠΑΣΟΚ…
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, συνεχίζουμε με τη συζήτηση της με αριθμό 326/12.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Απασχόλησης και Κοινωνικής Προστασίας, σχετικά με την απόλυση οδηγού που εργαζόταν στην εταιρεία «ΝΤΙΕΣ» λόγω άρνησής του να υπερφορτώσει το φορτηγό που οδηγούσε κλπ.
      Η επίκαιρη ερώτηση του κυρίου συναδέλφου έχει ως εξής:
      «Εντελώς έχουν αποθρασυνθεί οι εργοδότες-ιδιοκτήτες φορτηγών αυτοκινήτων από την πολιτική της σημερινής αλλά και των προηγούμενων κυβερνήσεων που τους επιτρέπει να δρουν με πλήρη ασυδοσία, χωρίς να λογαριάζουν τις ανθρώπινες ζωές, προκειμένου να αυξήσουν τα κέρδη τους. 
      Χαρακτηριστική είναι η περίπτωση του κ. Δημήτρη Κατσικαβέλα, 56 ετών, οδηγού φορτηγού από τη Φαρκαδόνα, ο οποίος εργαζόταν στην εταιρεία «ΝΤΙΕΣ», που έχει αναλάβει την κατασκευή του τμήματος Ζάρκου-Φαρκαδόνας, στον εθνικό δρόμο Λάρισας-Τρικάλων και απολύθηκε όταν αρνήθηκε να αποδεχθεί την απαίτηση των εργοδοτών του να υπερφορτώσει το φορτηγό που οδηγούσε.
      Λίγες μέρες μετά το δυστύχημα στο Ασπρονέρι που στοίχισε τη ζωή σε επτά νέους ανθρώπους από τη Φαρκαδόνα και ανέδειξε για μια ακόμη φορά με τον τραγικότερο τρόπο την απαράδεκτη κατάσταση που επικρατεί στο χώρο των φορτηγών είναι εξοργιστικό να απολύεται οδηγός, γιατί αρνήθηκε να κάνει παράνομη και επικίνδυνη υπερφόρτωση.
      Είναι επίσης ενδεικτικό της ασυδοσίας των εργοδοτών αλλά και των τεράστιων ευθυνών της Κυβέρνησης που επιτρέπει να γίνονται τέτοιες ενέργειες.
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση:
      Για να μπει φραγμός στην ασυδοσία των εργοδοτών-ιδιοκτητών φορτηγών και να τιμωρηθεί παραδειγματικά ο συγκεκριμένος εργοδότης.
      Για να επαναπροσληφθεί ο οδηγός αλλά και για να μην υπάρξουν παρόμοια περιστατικά σε βάρος υπαλλήλων οδηγών φορτηγών.»
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι είναι ένα πολύ σοβαρό θέμα και μας έχει απασχολήσει πάρα πολύ στο Υπουργείο Απασχόλησης και Κοινωνικής Προστασίας. 
      Είχα συνάντηση με το Σύλλογο Εργαζομένων Φορτηγών Ελλάδος. Μετά από δυο, τρεις συναντήσεις και ανταλλαγή απόψεων και υπομνημάτων είδαμε ότι υπάρχει ένα μεγάλο πρόβλημα. Το πρόβλημα αυτό δεν είναι μόνο του Υπουργείου Απασχόλησης, εμπλέκεται και το Υπουργείο Δημόσιας Τάξεως και άλλοι φορείς. Είναι αυτό το κακό της γραφειοκρατίας του ελληνικού κράτους που υπάρχουν αρμόδιοι πάνω από πέντε έξι φορείς. 
      Εδώ όμως υπάρχει ένα πρόβλημα. Γράφει ο τροχονόμος τον οδηγό και το πρόστιμο το πληρώνει ο οδηγός και όχι ο ιδιοκτήτης. Κύριε Βουλευτά, είναι σωρεία τα προβλήματα που υπάρχουν. Θα αναφερθώ στη συγκεκριμένη περίπτωση.
      Προσωπικά στις 12.5.2004 έστειλα έγγραφο με αριθμό πρωτοκόλλου 30412, πριν το ατύχημα, στο ΣΕΠΕ στην Επιθεώρηση Εργασίας και ζητούσα να γίνουν έλεγχοι αυστηροί σε όλα τα φορτηγά καθ’ ο έχει αρμοδιότητα το ΣΕΠΕ. Πράγματι τα στοιχεία που έβγαλαν μέχρι τις 31.5.2004, γι’ αυτό το δίμηνο είναι ότι έγιναν οκτακόσιοι ογδόντα εννέα έλεγχοι, υπήρξαν εκατόν τριάντα μηνύσεις, διακόσια δεκατρία πρόστιμα, συνολικά 202.900 ευρώ. Αυτό είναι αρκετό για αυτές τις χαμένες ζωές και γι’ αυτό που γίνεται σήμερα στις εθνικές οδούς όπου υπάρχει αυτή η καρμανιόλα και θρηνούμε τόσα θύματα; Όχι. 
      Κύριε Βουλευτά, επεξεργάζομαι το πλαίσιο λειτουργίας. Θα σας πω ότι υπάρχει και ημερίδα τώρα για την ασφάλεια και υγεία των εργαζομένων όπου θα συζητηθεί και αυτό το θέμα. 
      Πρέπει να αναθεωρήσουμε όλο το νομικό πλέγμα όσον αφορά το ωράριο όπου από την Ευρωπαϊκή Ένωση είναι δεκατρείς ώρες σε σύνολο σαράντα οκτώ ωρών εβδομαδιαίως. Αυτά πρέπει να τα δούμε και αυτά αντιμετωπίζει αυτή η Κυβέρνηση. Με αυτά τα μέσα που έχουμε μέχρι τώρα, με το ΣΕΠΕ και με έγγραφο που έχει σταλεί στο Υπουργείο Δημόσιας Τάξεως προσπαθούμε να θωρακίσουμε το πρόβλημα.  
      Για το συγκεκριμένο παράδειγμα του οδηγού, να σας πω το εξής. Είδα τον οδηγό στην τηλεόραση. Ποιος κυβερνά τον τόπο; Τηλεοπτική δημοκρατία έχουμε; Υπάρχει κράτος; Μίλησε σε συγκεκριμένο κανάλι και έκανα παρέμβαση όπου τον ρώτησα κάτι πολύ απλό. 
      Κύριε Βουλευτά, να μην ακολουθούμε αυτό το δρόμο. Εμείς τα επωάζουμε αυτά. 
      Και ερωτώ: Πήγατε, κύριε οδηγέ, στο ΣΕΠΕ; Κάνατε καταγγελία στο ΣΕΠΕ, στο αρμόδιο όργανο του Υπουργείου ότι σας απέλυσαν γι’ αυτόν το λόγο; Άμεσα παρεμβαίνει το ΣΕΠΕ, παρεμβαίνει το Υπουργείο, παίρνει πρόστιμο και επανέρχεται στη δουλειά του. Λέει «όχι, δεν το έκανα». Και μετά την παρέμβαση τη δική μου στην τηλεόραση ήρθε και σας βρήκε, κύριε Βουλευτά, και τον πήρατε εσείς και τον πήγατε στο ΣΕΠΕ. Πείτε την αλήθεια. 
      ΠΡΟΕΔΡΕΥΩΝ (Φίλιππος Πετσάλνικος): Ο ερωτών Βουλευτής κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Η συγκεκριμένη απόλυση είναι εκδικητική σε βάρος ενός οδηγού, ο οποίος πριν ακόμη στεγνώσει το αίμα των νεκρών παιδιών από τη Φαρκαδόνα, αρνήθηκε να φορτώσει υπέρβαρα και να διακινδυνεύσει για άλλη μια φορά στο οδικό δίκτυο Λάρισας-Τρικάλων ζωές άλλων ανθρώπων. Και αυτό γιατί βγήκε, όταν έγινε το δυστύχημα και δήλωσε ότι τους αναγκάζουν οι εργοδότες να φορτώνουν υπέρβαρα. 
      Και αυτό γίνεται χωρίς να υπάρχουν βιβλία δρομολογίων, χωρίς να ελέγχονται οι ταχογράφοι, δουλεύοντας δώδεκα και δεκαέξι ώρες την ημέρα στο τιμόνι, χωρίς να παίρνονται μέτρα από το μηχανολογικό για το αν είναι φθαρμένα τα λάστιχα, για το αν είναι κομμένο το σασί, για το αν δουλεύει το σύστημα πέδησης, για το αν δουλεύει το σύστημα οδήγησης. Για όλα αυτά τα σαράβαλα που κυκλοφορούν σήμερα στους εθνικούς δρόμους και είναι επικίνδυνα, την ευθύνη την έχουν οι εργοδότες και η Κυβέρνηση, που δεν κάνει κανέναν έλεγχο.
      Πήγαμε, λοιπόν, στην Επιθεώρηση Εργασίας Τρικάλων και ρωτήσαμε τους επιθεωρητές εάν πήραν κάποια οδηγία από το Υπουργείο Εργασίας, την προϊσταμένη τους αρχή, και δεν είχαν απολύτως τίποτα από το Υπουργείο Εργασίας. Δεν τους δόθηκε καμία οδηγία.
      Πρέπει να σας πω, κύριε Υπουργέ, ότι συλλαμβάνονται οι οδηγοί από την τροχαία και πληρώνουν οι ίδιοι. Ο συγκεκριμένος οδηγός χρωστάει στην Εφορία 4,5 χιλιάδες ευρώ. Γιατί δεν παίρνουν τις πινακίδες των φορτηγών και βάζουν τους οδηγούς να πληρώσουν; Για να συνεχίσουν να ασυδοτούν οι μεγαλοεργολάβοι. Γι’ αυτό και όποιος οδηγός αρνείται, απολύεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλουμε επίσης να επισημάνουμε και να πούμε το εξής: θα πάρετε μέτρα, θα υποχρεώσετε το συγκεκριμένο εργολάβο να προσλάβει και πάλι τον οδηγό; Γιατί η απόλυσή του είναι εκδικητική, επειδή δεν φόρτωσε διπλάσιο βάρος στο φορτηγό, επειδή κράτησε μια τίμια στάση απέναντι στην εργασία του. Θα κάνετε ελέγχους στην εργοδοσία, η οποία δεν ξέρουμε εάν τους έχει καταγεγραμμένους στην κατάσταση προσωπικού, εάν τους κολλάει τα ένσημα, εάν τους πληρώνει τα μεροκάματα, εάν τους δίνει εξοφλητικές καταστάσεις…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόγκα, σας παρακαλώ, ολοκληρώστε.
      ΔΗΜΗΤΡΗΣ ΤΣΙΟΓΚΑΣ: … εάν έχουν πίνακες προσωπικού; Δεν έχουν απολύτως τίποτα. Και αυτό γιατί δεν θέλετε να τους ελέγχετε. Και αυτό γιατί δεν γίνεται κανένας έλεγχος από τις επιθεωρήσεις εργασίας, γιατί δεν έχουν προσωπικό…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόγκα, ολοκληρώστε. Έχετε υπερβεί κατά πολύ το χρόνο σας. Ολοκληρώστε, σας παρακαλώ.
      ΔΗΜΗΤΡΗΣ ΤΣΙΟΓΚΑΣ: Ολοκληρώνω, με μια τελευταία φράση.
      Βεβαίως, εάν θέλετε, μπορείτε να τα κάνετε. Όπου συλλαμβάνεται οδηγός…
      ΠΡΟΕΔΡΕΥΩΝ (Φίλιππος Πετσάλνικος): Όχι, κύριε Τσιόγκα, σας παρακαλώ, ολοκληρώστε τώρα.
      ΔΗΜΗΤΡΗΣ ΤΣΙΟΓΚΑΣ: … να αφαιρούνται οι πινακίδες και να πληρώνουν οι εργοδότες και όχι οι οδηγοί.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχει περάσει μια αντίληψη ότι λέω σκληρές κουβέντες. Όμως έχω μάθει ότι «ολίγον έγκυος» δεν υπάρχει. Η αλήθεια είναι μία και η αλήθεια είναι σκληρή, δυστυχώς, όπως είναι και η πραγματικότητα.
      Ακούστε, λοιπόν, κύριε συνάδελφε. Δεν έκανε τίποτα το Υπουργείο, λέτε, ούτε έστειλε οδηγία. Στις 11 του μηνός δημοσιοποιήθηκε η ιστορία αυτή στο κανάλι «ΑΝΤΕΝΑ». Άμεσα ειδοποιηθήκαμε, γιατί δεν μπορούσαμε να το ξέρουμε, δεν έχουμε πράκτορες, έχουμε θεσμικά όργανα που λειτουργούν. Ο συγκεκριμένος κ. Κατσικαβέλας παρουσιάστηκε στον κ. Παπαδάκη. Άμεσα, επενέβη, ως μη όφειλε, το Υπουργείο και η Επιθεώρηση Τρικάλων, κύριε Βουλευτά, κινήθηκε άμεσα –προσέξτε, το λέει η Επιθεώρηση- και αναζήτησε τον εργάτη. Ψάχναμε να βρούμε τον εργαζόμενο, ο οποίος εργάζεται στην επιχείρηση «ΝΤΙΕΣ», προκειμένου να διερευνήσουμε την υπόθεση! Είχε πάει όμως στην τηλεόραση!
      Και βέβαια, ο εργαζόμενος βρήκε τον κ. Τσιόγκα. Και ο κ. Τσιόγκας, αφού…
      ΑΓΓΕΛΟΣ ΤΖΕΚΗΣ: Σας ενοχλεί αυτό, κύριε Υπουργέ;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, καλά έκανε, πολύ καλά έκανε! Έχω δει πολλούς «Ρομπέν των Δασών» για το φτωχό, πάρα πολλούς.
      Λέω, λοιπόν, κύριε Τσιόγκα, ότι στις 11 του μηνός…
      ΙΩΑΝΝΗΣ ΚΕΦΑΛΟΓΙΑΝΝΗΣ Στον αρμόδιο πάει πρώτα κανείς!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, επιτρέψτε μου να ολοκληρώσω.
      ΠΡΟΕΔΡΕΥΩΝ (Φίλιππος Πετσάλνικος): Έχει δίκιο ο κ. Γιακουμάτος. Σας παρακαλώ, κύριε Κεφαλογιάννη. Δεν μπορεί να ακουστεί ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στις 11 του μηνός τον αναζητεί η υπηρεσία του κράτους –γιατί λειτουργεί κράτος, κύριε συνάδελφε, δεν το καταλαβαίνετε- το ΣΕΠΕ Τρικάλων, που ο κύριος Βουλευτής ισχυρίζεται ότι δεν έκανε τίποτε, καλεί τον εργαζόμενο και την επιχείρηση. Τώρα, ποιος λέει αλήθεια ή όχι, από τα Πρακτικά θα το καταλάβετε.
      Και όταν η επιχείρηση ζήτησε αναβολή, και ο απολυμένος εργαζόμενος ζήτησε αναβολή μαζί με την επιχείρηση. Για πότε; Για τις 17/10, οπότε θα βρεθούν ο εργοδότης και ο εργαζόμενος, να βρουν τη διαφορά. Ενώ, λοιπόν, κύριε Πρόεδρε, γίνεται αυτό στις 11 του μηνός, στις 12 καταθέτει επίκαιρη ερώτηση ο κύριος συνάδελφος.
      Ενώ γίνεται αυτό, ενώ επεμβαίνουμε, ενώ τα βρίσκουν, έρχεται το ΚΚΕ και καταθέτει επίκαιρες ερωτήσεις. Είμαι υπερβολικός; 
      ΔΗΜΗΤΡΙΟΣ ΤΣΙΟΓΚΑΣ: ‘Όλα αυτά έγιναν μετά από την παρέμβασή μας.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Τουλάχιστον πρέπει να αντιληφθείτε ότι λειτουργεί το κράτος και εδώ δεν υπάρχει πουθενά κενό. Οι εργαζόμενοι θα υπερασπίζονται από τα θεσμικά όργανα και αυτόν τον τόπο τον κυβερνάει ο Κώστας Καραμανλής, να το καταλάβετε.
      ΔΗΜΗΤΡΙΟΣ ΤΣΙΟΓΚΑΣ: Είμαι Πρόεδρος του Εργατικού Κέντρου Λάρισας. Μετά από δική μου παρέμβαση στην επιθεώρηση εργασίας Τρικάλων κινήθηκε το θέμα. Δεν έγινε τίποτα από την επιθεώρηση.
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόγκα, τώρα μιλάτε εκτός των προβλεπομένων από τον Κανονισμό.
      Ολοκληρώθηκε η συζήτηση αυτής της επίκαιρης ερώτησης και προχωρούμε, επανερχόμενοι στην αρχική σειρά των επικαίρων ερωτήσεων. 
      Τρίτη είναι η με αριθμό 303/11.10.2004 επίκαιρη ερώτηση του Βουλευτή του
      Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων ΄Εργων, σχετικά με τα μέτρα αντιπλημμυρικής προστασίας της Αττικής.
      Η επίκαιρη ερώτηση του κ. Λεβέντη έχει ως εξής:
      «Η Αττική σε όλη της την έκταση διασχίζεται από εκατοντάδες ρέματα που σε περίπτωση βροχής μπορούν να μετατραπούν σε επικίνδυνους χείμαρρους.
      Με την ανοχή ή και τη συνενοχή της πολιτείας, αν όχι και της Τοπικής Αυτοδιοίκησης, μεγάλα τμήματα των ρεμάτων έχουν μπαζωθεί, γεγονός που επαυξάνει τους κινδύνους των πλημμυρών, αφού τα νερά πολλών χειμάρρων δεν βρίσκουν διέξοδο, παρά μόνο προς κατοικημένες περιοχές. Το πιο απαράδεκτο και επικίνδυνο όμως είναι ότι στα μεγάλα έργα, που κατασκευάσθηκαν τα τελευταία έτη, ελάχιστα υπολογίσθηκαν οι κίνδυνοι των πλημμυρών και η αντιπλημμυρική θωράκιση είναι από περιορισμένη έως ανύπαρκτη (Αεροδρόμιο Ελ. Βενιζέλος, Αττική οδός, Βάρης-Κορωπίου, Μαραθώνια διαδρομή, Αθηνών-Κορίνθου κλπ.).
      Η βιασύνη της αποπεράτωσής τους προ των Ολυμπιακών αγώνων, περιόρισε ακόμη περισσότερο τις αντιπλημμυρικές διευθετήσεις.
      Εν όψει των ανωτέρω ερωτάται ο κύριος Υπουργός:
      1.Τι μέτρα πρόκειται να λάβει για να προστατευθούν οι κάτοικοι της Αττικής και οι περιουσίες τους από τις επικίνδυνες πλημμύρες που τους απειλούν και να σταματήσει στο εξής η άναρχη και αυθαίρετη οικοδόμηση της Αττικής και το συνακόλουθο μπάζωμα των ρεμάτων;
      2.Θα αναζητηθούν και αποδοθούν ευθύνες σε όσους σχεδίασαν και εξετέλεσαν τα μεγάλα έργα στην Αττική, χωρίς να λάβουν υπ’ όψιν τους κινδύνους των πλημμυρών που συνεπάγονται οι πράξεις τους;».
      Θα μιλήσει ο Υφυπουργός ΠΕΧΩΔΕ κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε.
      Πράγματι το πρόβλημα της αντιπλημμυρικής προστασίας της Αττικής είναι αρχαίο όσο και η Αττική και ταλαιπωρεί και θα ταλαιπωρεί ακόμη για αρκετό διάστημα, εφόσον δεν αντιμετωπίζεται συγκροτημένα και ορθολογικά.
      (Στο σημείο αυτό την Προεδρική ΄Εδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΙΟΣ ΧΑΤΖΗΓΑΚΗΣ)
      Παραδείγματα ιστορικά δείχνουν τι έγινε από την αποψίλωση των δασών της Αττικής σε περίοδο που έφτιαχναν οι Αθηναίοι τη μεγάλη αρμάδα. Το ίδιο γίνεται και τώρα με την ασύστολη, πράγματι, οικοδόμηση των πάντων, από την οποία προκύπτει ένα πρώτο κραυγαλέο αποτέλεσμα, όπως επισημαίνει και ο κύριος Βουλευτής: Πολλαπλασιάζεται η πλημμυρική απορροή, λόγω τσιμεντοποίησης, δρόμων κλπ., και δεν ακολουθεί αντίστοιχα η κατάλληλη υποδομή σε αντιπλημμυρικά έργα. Αυτή είναι πραγματικά η εικόνα.
      Τι λείπε τα τελευταία πολλά χρόνια από την Αττική: Λείπουν τα απαραίτητα τέσσερα ορθολογικά βήματα για την αντιμετώπιση του πλημμυρικού φαινομένου γενικά.
      Πρώτον βήμα, είναι ένα γενικό σχέδιο πλημμυρικής προστασίας, ένα master plan, το οποίο επικαιροποιεί τις πραγματικές σημερινές πλημμυρικές παροχές ανά συχνότητα εμφάνιση της πλημμύρας και επιτρέπει ένα σχεδιασμό ορθολογικό με προτεραιότητες. Διότι, κυρίες και κύριοι συνάδελφοι, τα αντιπλημμυρικά έργα είναι ακριβά, η Ελλάδα είναι μια φτωχή χώρα και δεν μπορεί να τα κάνει όλα με μιας. Είναι υποχρεωμένη να βάλει προτεραιότητες. Και αυτές πράγματι δεν υπάρχουν.
      Δεύτερο βήμα, είναι τα νέα έργα να γίνονται από τα κάτω προς τα πάνω, από τα κατάντη προς τα ανάντη και όχι ανάποδα, όπως έγινε στον Κηφισσό μέχρι κάποια στιγμή με τραγικά αποτελέσματα. 
      Τρίτο βήμα, είναι να υπάρχει μια σοβαρή αντιμετώπιση του καθαρισμού και της συντήρησης των δικτύων ομβρίων, η οποία δεν μπορεί να γίνει με την, πράγματι, τελείως παράλογη ρύθμιση του 1999, στην οποία θα επανέλθω, απαντώντας μετά στον κ. Γείτονα.
      Τέταρτο βεβαίως, βήμα είναι ο καθαρισμός και η επίβλεψη των ρεμάτων, στα οποία γίνονται όσα επισημαίνετε από πλευράς μπαζώματος, αλλά και παράνομων κατασκευών που δυσκολεύουν ακόμα περισσότερο την όποια απορροή στην αστική περιοχή. 
      Τι έγινε τα τελευταία χρόνια και τι έκανε η Κυβέρνηση αυτούς τους επτά μήνες; Έγιναν πράγματι ένα, δύο μεγάλα αντιπλημμυρικά έργα. Έγινε το έργο του Κηφισού, το οποίο καλύπτει σε γενικές γραμμές τις ανάγκες της λεκάνης απορροής του. Ολοκληρώθηκε η εκβολή του έργου του Ιλισού και προστέθηκαν μερικά άλλα τοπικά αντιπλημμυρικά έργα, βάσει των μεγάλων σχεδιασμών στα Ολυμπιακά έργα, κυρίως στα έργα οδοποιίας, στα οποία όμως δεν υπήρχε –όπως είπα προηγουμένως- ο γενικότερος αντιπλημμυρικός σχεδιασμός. 
      Χτίστηκαν οχετοί παροχέτευσης ομβρίων στα μεγάλα έργα οδοποιίας, πχ Μαραθώνια διαδρομή κλπ, όπως ορθά επισημάνατε, αλλά όμως δεν χτίστηκε ένα γενικότερο δίκτυο απορροής προς τα κάτω, προς τη θάλασσα. Παρά ταύτα η προχθεσινή πλημμύρα απέδειξε ότι αυτός ο σχεδιασμός είναι, τουλάχιστον, επαρκής για σχετικά μικρής έντασης πλημμύρες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Το Υπουργείο τώρα τι έκανε από πλευράς ουσίας σε όλη αυτήν την ιστορία; Λήφθηκαν άμεσα και εξαιρετικά αποτελεσματικά μέτρα. Πρώτα-πρώτα εγκαταστάθηκαν εργολαβίες κατασκευής αντιπλημμυρικών έργων μεγάλης κλίμακας στα χαμηλά σημεία της Λεωφόρου Βάρης-Κορωπίου και Μαραθώνος. Δεύτερον, στη δυτική Αττική προχωρούν τα έργα μεγάλης τοπικής σημασίας στο Σαρανταπόταμο και τον Άγιο Γεώργιο. Επίσης προκηρύσσεται σε λίγο ένα κρίσιμο έργο στην περιοχή της Χαλυβουργικής. 
      Ο Υπουργός κ. Σουφλιάς εξέδωσε ταχύτατα τέσσερις υπουργικές αποφάσεις για την ανάληψη από την ΕΥΔΑΠ μελετών που είχαν σταματήσει από το 1999, όταν η ΕΥΔΑΠ έγινε ΑΕ. Έλεος! Αυτές δεν προχωρούσαν. Αφορούσαν μάλιστα κρίσιμες περιοχές, όπως είναι π.χ. η Ραφήνα, το ρέμα της Ραφήνας, ο Ερασίνος, η Εσχατιά και οι εκτός λεκάνης απορροής του Κηφισού άλλες ζώνες εξαιρετικά έντονης πλημμυρικής δραστηριότητας. 
      Παράλληλα έγινε μια σειρά επαφών και συσκέψεων και μια τελευταία προ εβδομάδος, με την οποία ολοκληρώθηκε το ποιος κάνει επιτέλους τι σε αυτόν τον τόπο, στην Αττική. Τι κάνουν οι νομάρχες, τι κάνει ο δήμος, τι κάνει η ΕΥΔΑΠ, τι κάνει το ΥΠΕΧΩΔΕ. 
      ΠΡΟΕΔΡΕΥΩΝ (Σωτήριος Χατζηγάκης): Ολοκληρώστε, κύριε Υπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Και βέβαια δόθηκαν οι σχετικές πιστώσεις για τον καθαρισμό ρεμάτων, όπως ακριβώς έπρεπε να γίνει. Νομίζω ότι…
      ΠΡΟΕΔΡΕΥΩΝ (Σωτήριος Χατζηγάκης): Ολοκληρώστε, κύριε Υπουργέ, σας παρακαλώ. Έχετε και δευτερολογία. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Κλείνω λέγοντας το εξής: Συντάσσεται ήδη, με επείγουσα εντολή του Υπουργού, το νέο master plan για το Λεκανοπέδιο. Θα υπάρξουν νέα έργα και στα πλαίσια των δυνατοτήτων της οικονομίας θα προχωρήσουμε στα έργα αυτά. Διότι επισημαίνω και κάτι το οποίο έχει μεγάλη πολιτική σημασία. Τα έργα αυτά είναι έργα υποδομής και δημόσια. Δεν μπορούν να γίνουν με αυτοχρηματοδότηση. Είναι έργα που έχει υποχρέωση να τα κάνει η εκάστοτε κυβέρνηση και πρέπει να υλοποιήσουν, έτσι ώστε πράγματι σε μερικά χρόνια να μην μιλάμε για καταστροφικές πλημμύρες στην Αττική. 
      Σας ευχαριστώ. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, ο κύριος Υπουργός, ο οποίος είναι και ειδικός, έκανε τις διαπιστώσεις στις οποίες συμφωνούμε όλοι. 
      Το ερώτημα είναι γιατί έχουμε φτάσει ως εδώ. Ας μην πάμε στην αποψίλωση από την εποχή του Θεμιστοκλή, αλλά ας υπολογίσουμε πως έχει γίνει άναρχα και απρογραμμάτιστα η υπεροικοδόμηση όλης της Αττικής, που σημαίνει άσφαλτος, μπετόν, και μπάζωμα των ρεμάτων, όπου η πολιτεία έχει το λιγότερο ολιγωρήσει, να μην πούμε ότι και η ίδια έχει συνεργήσει πολλές φορές. Ενδεχομένως και η Τοπική Αυτοδιοίκηση, αλλά και η πολιτεία. 
      Εγώ δεν θέλω να επεκταθώ περισσότερο, αφού είναι τόσο σύντομος ο χρόνος. Αλλά εδώ υπάρχουν σοβαρότατες ευθύνες της πολιτείας για τα μεγάλα έργα, έτσι όπως τα σχεδίασε και τα εξετέλεσε. Γι αυτό έχουν ευθύνες και οι προηγούμενες κυβερνήσεις και η δική σας, κύριε Υπουργέ. 
      Συγκεκριμένα, η Αττική Οδός έτσι όπως σχεδιάστηκε έχει κατοχυρώσει την αντιπλημμυρική προστασία της περιοχής; Απεναντίας. 
      Θα δώσω ένα απλό παράδειγμα. Κάθε φορά πλημμυρίζει η Χαλυβουργική. Αυτό γίνεται τα τελευταία χρόνια. Γιατί; Γιατί τα νερά της Αττικής Οδού μαζεύονται σ’ έναν συγκεκριμένο χώρο και διοχετεύονται στον Άγιο Ιωάννη και πέφτουν στη Χαλυβουργική.
      Έγινε η Αθηνών-Κορίνθου. Πλημμυρίζουν κάθε χρόνο τα Μέγαρα και η Νέα Πέραμος. Γιατί; Γιατί αντί να γίνουν γέφυρες όπου ήταν ρέματα, έγιναν πολύ λιγότερες. Στην παλιά σιδηροδρομική γραμμή του 1878 του Τρικούπη είχαν προβλέψει και είχαν εκτελέσει πενταπλάσιες γέφυρες από ό,τι κάναμε στην Αθηνών-Κορίνθου. Αυτό έχει συνέπειες.
      Δείτε τι γίνεται αυτήν τη στιγμή στην Παλλήνη. Έχει γίνει μια διευθέτηση έξω από την πόλη, αλλά για να φτάσουν εκεί τα νερά πρέπει να περάσουν μέσα από τα σπίτια, διαχέονται και όποιον πάρει ο Χάρος. Και βέβαια είπατε κι εσείς προσφυώς ότι αποδείχθηκε αυτή η αντιπλημμυρική προστασία αρκετή γι’ αυτού του είδους τη βροχή. Όμως με κάθε ψιχάλα που πέφτει ζουν νύχτες –για να μην πω και μέρες- αγωνίας όλοι οι κάτοικοι της Αττικής, κύριε Υπουργέ, και το ξέρετε πάρα πολύ καλά. 
      Να σας πω κι ένα άλλο συγκεκριμένο παράδειγμα. Υπάρχει στην Ελευσίνα ένας παραπόταμος του Σαρανταποτάμου, ο Σούρας, ο οποίος έχει μια τυφλή διέξοδο. Έρχεται και πέφτει στη μάντρα της ΠΥΡΚΑΛ, στην οποία μάντρα σε ύψος ενός μέτρου έχουν βάλει κάτι κάγκελα και μέσα από εκεί πρέπει να περάσει ένα ποτάμι, το οποίο έχει πλημμυρίσει κι έχει πνίξει τόσες φορές όλη την περιοχή, αλλά έχει πνίξει και ανθρώπους. Εκκρεμεί εδώ και μήνες επί Κυβερνήσεώς σας η διευθέτηση, για να υπογράψει η ΠΥΡΚΑΛ και τα αρμόδια υπουργεία ώστε να ανοίξει εκεί ο δίαυλος για να πάει το νερό στη θάλασσα. 
      Τέτοια παραδείγματα έχουμε άπειρα, κύριε Υπουργέ. Νομίζω ότι δεν θα πρέπει να περιμένουμε να θρηνήσουμε θύματα. Τουλάχιστον από εδώ και πέρα να μην μπαζώνονται τα ρέματα, να μην το επιτρέπει αυτό η πολιτεία και να αναλάβει τις ευθύνες τουλάχιστον εκεί που είναι υπεύθυνη, εκεί που εξετέλεσε τα έργα κι έριξε το νερό μέσα στα σπίτια και μέσα στις κατοικημένες περιοχές να προχωρήσει άμεσα στην αντιπλημμυρική θωράκιση, εκτός από το γενικότερο πρόβλημα βέβαια, το  οποίο πρέπει να αντιμετωπιστεί με τα master plans και με όλα αυτά που είπατε και που ασφαλώς θα απαιτήσουν και χρόνο και χρήμα.
      Ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Λεβέντη.
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Βουλευτά, η επίβλεψη του μη μπαζώματος των ρεμάτων καλώς ή κακώς έχει περάσει εξ ολοκλήρου στις νομαρχίες. Το ξέρετε καλά αυτό. Το ΥΠΕΧΩΔΕ καλώς ή κακώς –κατ’ εμέ κακώς, αλλά δεν μου πέφτει και λόγος- έχασε αυτήν την αρμοδιότητα. Ήταν πολύ αποφασιστικότερη η παρέμβασή του όταν ήταν το ΥΠΕΧΩΔΕ αρμόδιο. Την έχασε όμως. Την πήραν οι νομαρχίες και ορθώς από πλευράς αποκέντρωσης, αλλά ελλιπώς από πλευράς υποδομής τους για να το αντιμετωπίσουν ουσιαστικά. 
      ΑΘΑΝΑΣΙΟΣ ΛΕΒΕΝΤΗΣ: Δεν έχουν χρήματα όμως.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Οι νομάρχες πράγματι διαμαρτύρονται –και δικαίως- ότι δεν έχουν τους ανθρώπους που μπορούν να εφαρμόσουν αυτή την ουσιαστική επίβλεψη για το έγκαιρο σταμάτημα των όποιων καταπατήσεων, μπαζωμάτων κλπ. Υπάρχει δηλαδή μια δυσλειτουργία από πλευράς υποδομής στην αντιμετώπιση των  φαινομένων αυτών. 
      Από πλευράς του ΥΠΕΧΩΔΕ, για το οποίο και είμαι αυτήν τη στιγμή εδώ, θεωρώ ότι με το νέο σχεδιασμό που προωθείται ταχύτατα θα υπάρξει επιτέλους αυτός ο ορθολογισμός στην αντιμετώπιση των πραγμάτων. Πράγματι, πρέπει να αντιμετωπίσουμε τις εξόδους της Αττικής Οδού, της Αθηνών- Κορίνθου κλπ. Ήδη προτείνονται συγκεκριμένα έργα σε συγκεκριμένες θέσεις. Θέλουν κάποιο καιρό για να γίνουν, αλλά ελπίζουμε ότι στο ορατό μέλλον, με την ουσιαστική ιεράρχηση των πραγμάτων και όχι με την ευκαιριακή παρέμβαση εκεί όπου η πίεση είναι μεγαλύτερη, θα υπάρξει μια ορθολογικότερη και καλύτερη αντιμετώπιση των πλημμύρων. 
      Ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, εισερχόμαστε στο δελτίο επικαίρων ερωτήσεων που επρόκειτο να συζητηθεί την Παρασκευή 15 Οκτωβρίου 2004. Οι επίκαιρες ερωτήσεις είναι δύο κύκλων. Ο πρώτος κύκλος έχει τρεις επίκαιρες ερωτήσεις. Η μία ήδη συνεζητήθη, οπότε μένουν δύο.
      Πρώτη είναι η με αριθμό 322/12-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χρονοδιάγραμμα ολοκλήρωσης των έργων καθαρισμού των φρεατίων και ρεμάτων στο Λεκανοπέδιο κλπ.
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Ο έγκαιρος καθαρισμός φρεατίων και ρεμάτων ενόψει περιόδου βροχοπτώσεων είναι άμεση προτεραιότητα. Έχει αποδειχθεί ότι έχει καθοριστική σημασία για την αποφυγή πλημμυρών, δεδομένου μάλιστα ότι, παρά τα μεγάλα αντιπλημμυρικά έργα που έχουν γίνει τα τελευταία χρόνια, υπάρχουν ακόμη ευπαθείς και «αυξημένου κινδύνου» περιοχές στο Λεκανοπέδιο (π.χ. οι νότιες, όπως το Μοσχάτο, το Φάληρο, η Γλυφάδα κλπ.)
      Στην πρόσφατη σύσκεψη στο ΥΠΕΧΩΔΕ με τους εμπλεκόμενους αρμόδιους φορείς, κατά δήλωση του κυρίου Υπουργού, αποσαφηνίστηκαν τα πεδία ευθύνης μεταξύ ΥΠΕΧΩΔΕ, ΕΥΔΑΠ, δήμων και νομαρχιών για τους καθαρισμούς και τα θέματα χρηματοδότησης των φορέων γι’ αυτό. 
      Επειδή έχει χαθεί πολύτιμος χρόνος και μπορεί να μας προλάβουν τα γεγονότα επιβάλλεται επίσπευση των εργασιών. Κατόπιν τούτων ερωτάται ο κύριος Υπουργός: 
      1. Εάν έχουν διατεθεί στις νομαρχίες και στους δήμους οι απαιτούμενες πιστώσεις και ποιες είναι αυτές ανά φορέα. 
      2. Εάν έχει ήδη ξεκινήσει ο καθαρισμός φρεατίων και ρεμάτων και ποιο είναι ανά περίπτωση το χρονοδιάγραμμα ολοκλήρωσης των έργων».
      Ο Υπουργός κ. Ξανθόπουλος έχει το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ για την ερώτηση τον κ. Γείτονα γιατί μου δίνεται η ευκαιρία να πω κάτι το οποίο είναι εξαιρετικά σημαντικό. 
      Το 1999 η ΕΥΔΑΠ και η ΕΥΑΘ έγιναν ανώνυμες εταιρείες και για να λυθεί ένα χρηματοοικονομικό τους πρόβλημα έγινε ένα τεχνικό ανοσιούργημα: Τους αφαιρέθηκε η ευθύνη του δικτύου ομβρίων -κατά παράβαση κάθε λογικής και αντίθετα με κάθε τι που συμβαίνει στον υπόλοιπο κόσμο- και την πήρε το ΥΠΕΧΩΔΕ, το οποίο δεν είχε ούτε την υποδομή, ούτε τη δυνατότητα να το κάνει. Δηλαδή ο καθ’ ύλην αρμόδιος ο οποίος έχει ανθρώπους εγκατεστημένους, μηχανήματα κλπ. και επί εκατοντάδες χρόνια καθάριζε τα δίκτυα ομβρίων και τα φρεάτια απηλλάγη αυτής της ευθύνης και είπαν «κάντο εσύ», για να μη χρεωθεί το χρηματοοικονομικό της ΕΥΔΑΠ μοντέλο που δεν έπρεπε μπει στο Χρηματιστήριο με αυτήν τη δαπάνη. 
      Έκανα μια έρευνα για να δω τι γίνεται στον υπόλοιπο κόσμο. Η λύση είναι πάρα πολύ απλή. Η ευθύνη παραμένει στην ΕΥΑΘ και στην ΕΥΔΑΠ και οι δαπάνες που κάνει απολογιστικά υπολογισμένες χρεώνονται σε κάποιον φορέα, στο Υπουργείο Οικονομικών, στο Υπουργείο ΠΕΧΩΔΕ, όπου νομίζει η εκάστοτε κυβέρνηση ότι πρέπει να γίνει. 
      Με αυτήν την ιστορία επί τέσσερα-πέντε χρόνια ουσιαστικά δεν υπάρχει κανένας αρμόδιος να καθαρίζει τα φρεάτια και τα ρέματα, εξ ου και στη μεν Θεσσαλονίκη έγινε αυτό που ξέρετε, όπου με απόφαση του διοικητικού συμβουλίου ευτυχώς είχε πάρει αυτήν την αρμοδιότητα -ατύπως όμως- η ΕΥΑΘ, στη δε Αθήνα ψαχνόσαστε και ψαχνόμαστε να δούμε ποιος θα καθαρίσει τα φρεάτια. 
      Παρά ταύτα, επειδή, πράγματι, έχουν να καθαριστούν πάρα πολύ καιρό και επειδή, κύριε Γείτονα, είστε καλός τεχνικός όπως πιστεύω ότι κι εγώ έχω κάποια πείρα θα ήθελα να σας πω ότι οι αγωγοί των ομβρίων έχουν βουλώσει σε πολλά σημεία. Ήδη ανατέθηκαν πέντε εργολαβίες, οι οποίες έχουν προχωρήσει πάρα πολύ αυτή τη στιγμή που σας μιλάω. Ως αποτέλεσμα, στην πλημμύρα που έγινε δούλεψαν ευτυχώς, τα πρώτα φρεάτια γιατί ήταν καθαρισμένα όπως επίσης και μερικοί αγωγοί είχαν καθαριστεί. Είναι, λοιπόν, πέντε εργολαβίες οι οποίες δουλεύουν εντατικά, για να καλύψουν το σύνολο της μείζονος περιοχής της Πρωτευούσης.
      Βέβαια παράλληλα με αυτό δόθηκαν περί τα 2 εκατομμύρια ευρώ στην ΕΥΔΑΠ -ακούστε, αν αυτός είναι τρόπος, αλλά δεν υπάρχει άλλος νομικός αυτήν τη στιγμή- για να δώσει εργολαβία στους δήμους που θα καθαρίσουν τα φρεάτια με κάποιο κέρδος της ΕΥΔΑΠ. Η πάσα της πάσας, δηλαδή! Αν είναι ποτέ δυνατόν! Έτσι όμως έγινε, διότι αυτό είναι το θεσμικό μας πλαίσιο. 
      Ο Υπουργός κ. Σουφλιάς το αντιμετώπισε αυτό αμέσως και έγκαιρα. Είπε ότι αυτό είναι παράλογο και θα το τακτοποιήσουμε νομοθετικά, ώστε  να υπάρχει πράγματι απευθείας η ευθύνη σ’ αυτόν που την είχε και πρέπει να την διατηρήσει και στο μέλλον. 
      Παράλληλα βέβαια για το επείγον θέμα του τρέχοντος έτους προχωρούμε στον καθαρισμό των φρεατίων χωρίζοντας τις ζώνες αρμοδιότητας. Έχουν χωριστεί τι κάνει η ΕΥΔΑΠ δια των δήμων, τι κάνει το ΥΠΕΧΩΔΕ δια των εργολαβιών και τι κάνουν οι νομάρχες με τα ρέματα. Υπάρχει ένα πλήρες και σαφές πρόγραμμα που προχωρεί καλά και ευτυχώς θα ολοκληρωθεί –ελπίζουμε- έγκαιρα.
      Τώρα μια τελευταία παρατήρηση και κλείνω. Πράγματι υπάρχει πρόβλημα εξαιρετικά σημαντικό με ελλείψεις των δικτύων ομβρίων σε κρίσιμες περιοχές –όπως πολύ σωστά είπατε στο Μοσχάτο- συμφωνώ μαζί σας ότι το Μοσχάτο πνίγεται όχι από τα δικά του νερά αλλά από τα νερά της λαχαναγοράς που κατεβαίνουν από πάνω. Έχουμε, λοιπόν, προκηρύξει επείγοντα έργα και μελέτες για να καλύψουμε αυτή την ανάγκη στα επόμενα χρόνια, ώστε να πάψει να πνίγεται διότι, δυστυχώς, δεν υπάρχουν δίκτυα σε αυτές τις κρίσιμες περιοχές. 
      Επιπλέον παράλληλα στον Ιλισό, δηλαδή στο Κάτω Μοσχάτο, σ΄ αυτήν την περιοχή έγιναν ήδη πετάσματα, τα οποία καλύπτουν εν μέρει την αύξηση της απορροής για την οποία μίλησα προηγουμένως και άλλες παρεμβάσεις εξαιρετικά σημαντικές που πιστεύω ότι καλύπτουν το πρόβλημα μεσοπρόθεσμα. 
      Ευχαριστώ. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
      Ο κ.  Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, έκανα δύο συγκεκριμένες ερωτήσεις επίκαιρες και δυστυχώς η απάντησή σας και ασαφής είναι, δεν με ικανοποιεί και ενισχύει τις ανησυχίες μου. 
      Εγώ δεν αναφέρθηκα με επίκαιρη ερώτηση στο αντιπλημμυρικό ζήτημα του λεκανοπεδίου, το οποίο είναι μείζον. Θα έχουμε την ευκαιρία σε κοινοβουλευτικό έλεγχο, σε άλλες συζητήσεις να το δούμε. Εγώ αναφέρθηκα σε δύο απλά πράγματα και το έκανα ακριβώς για να μη σας δώσω ευκαιρία πάλι να βρείτε άλλοθι στο ΠΑΣΟΚ. Και εσείς αντί να μου απαντήσετε συγκεκριμένα στις δύο ερωτήσεις, για να καταλάβουν οι συνάδελφοι και οι πολίτες, είπατε πάλι για την πρόσφατη σύσκεψη που έγινε υπό την προεδρία του Υπουργού. Σύσκεψη καθυστερημένη, διότι αυτήν τη σύσκεψη δεν θα έπρεπε να την κάνετε αρχές Οκτωβρίου που μπαίνουμε στην περίοδο των βροχοπτώσεων, κύριε Υπουργέ, αλλά έπρεπε να την έχετε κάνει από το Μάιο, Απρίλιο. Είπατε ότι αποσαφηνίσατε τις αρμοδιότητες. Δεν μπορεί όμως να βρείτε άλλοθι στο υπάρχον θεσμικό πλαίσιο. Αν το θεσμικό πλαίσιο δεν σας ικανοποιεί, να το αλλάξετε. 
      Πέρα όμως απ’ αυτό, τα ερωτήματά μου είναι συγκεκριμένα. Μετά την αποσαφήνιση των αρμοδιοτήτων που κάνατε, όπως λέτε, ερώτησα αν χορηγήσατε τις απαιτούμενες πιστώσεις στους δήμους και ιδιαίτερα στις νομαρχίες για τον καθαρισμό των ρεμάτων, για τις οποίες μάλιστα δεν αναφερθήκατε καθόλου στην πρωτολογία σας; 
      Και πρόλαβε την απάντηση στην ερώτησή μου -εγώ κτύπησα ένα καμπανάκι- η προχθεσινή νεροποντή. Και είναι λάθος να συμπεραίνετε ότι με μία απλή νεροποντή δούλεψε το σύστημα. Είχαμε πράγματι μία απλή νεροποντή. Και στο ζήτημα που αναφέρθηκα εγώ, σε σχέση με τα φρεάτια ή ρέματα, δεν δούλεψε το σύστημα. 
      Αποδεικνύεται, λοιπόν, από την απάντησή σας και την ασάφειά της –εγώ ζήτησα συγκεκριμένα στοιχεία- ότι έχει χαθεί πολύτιμος χρόνος. Πότε θα πάνε οι πιστώσεις στις νομαρχίες; Πότε θα εγκατασταθούν εργολάβοι και με ποιες διαδικασίες για τον καθαρισμό των ρεμάτων; Με κατεπείγουσες διαδικασίες πάλι; Πότε θα τελειώσουν αυτά τα έργα; Μετά το τέλος της περιόδου των βροχοπτώσεων;
      Σ’ αυτά τα ερωτήματα, τα οποία ήταν επίκαιρα και καλόπιστα, χρειάζεται να μου απαντήσετε. Μην πάμε στα μεγάλα ζητήματα συντονισμού, κύριε Υπουργέ. Δεν σας ρώτησα για τα μεγάλα ζητήματα. Αλλά αποδεικνύεται ότι ούτε σ’ ένα τέτοιο ζήτημα απλό, ρουτίνας, επτά μήνες η Κυβέρνηση δεν μπόρεσε να βρει τις αποτελεσματικές διαδικασίες, έτσι ώστε να μην είμαστε στο έλεος των βροχοπτώσεων. 
      Είναι συγκεκριμένα τα ερωτήματα και θέλω συγκεκριμένες απαντήσεις στη δευτερολογία σας. Κινήθηκα καλόπιστα για να ενημερωθούν οι πολίτες και για να κτυπήσω, επαναλαμβάνω, το καμπανάκι, να κερδηθεί ο πολύτιμος χρόνος που χάθηκε.
      Ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Γείτονα.
      Ο κύριος Υφυπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε. 
      Ίσως δεν άκουσε όσα είπα ο κ. Γείτονας ή τα είπα όχι πολύ καθαρά. Μιλάω πλέον με νούμερα και με συγκεκριμένα στοιχεία, τα οποία  είπα ίσως συνοπτικότερα απ’ ό,τι έπρεπε. 
      Πρώτον, από το Μάιο και Ιούνιο ανατέθηκαν αυτές οι πέντε εργολαβίες που δουλεύουν ήδη εντατικά και έχουν καθαρίσει το 60% περίπου των φρεατίων αυτήν τη στιγμή. Υπενθυμίζω δε ότι οι κρίσιμοι μήνες για τις πλημμύρες της Αττικής είναι οι Νοέμβριος, Δεκέμβριος, Γενάρης. Άρα, έγκαιρα το ΥΠΕΧΩΔΕ εγκατέστησε αυτές τις εργολαβίες που δεν υπήρχαν τα προηγούμενα χρόνια και υπήρχε μία περίεργη κατάσταση μεταξύ ΕΥΔΑΠ –αναρμοδίως βεβαίως της ΕΥΔΑΠ- ΥΠΕΧΩΔΕ και δήμων. 
      Δεύτερον, δόθηκαν 2,5 εκατομμύρια ευρώ στην ΕΥΔΑΠ η οποία ήδη έχει κάνει συμβάσεις με εξήντα δήμους για να καθαρίσουν το δικό τους κομμάτι και καθαρίζονται εντατικά αυτήν τη στιγμή …
      ΚΩΝΣΤΑΝΤΙΝΟΣ ΓΕΙΤΟΝΑΣ: Πότε δόθηκαν οι πιστώσεις στις  νομαρχίες και ποιες, είναι κύριε Υπουργέ; Συγκεκριμένα πράγματα θέλω.
      ΠΡΟΕΔΡΕΥΩΝ (Σωτήριος Χατζηγάκης): Παρακαλώ, κύριε Γείτονα.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Κύριε Γείτονα, μιλάω αυτήν τη στιγμή για τις πιστώσεις προς τους δήμους για τον καθαρισμό των φρεατίων.
      Τώρα οι νομαρχίες είχαν πάρει το 2003-2004 ένα σημαντικό ποσό –με το ποσό αυτό συνεχίζουν να καθαρίζουν τα ρέματα- για το οποίο ζητήθηκε από σας και από μας κάποιος απολογισμός έργου και παράλληλα δεσμεύτηκαν να μας δώσουν μέχρι τέλος Νοεμβρίου τον προϋπολογισμό για το επόμενο διάστημα των δώδεκα μηνών, ώστε να καλύψουμε μέχρι το 2005 και την αρχή του 2006 τις επόμενες ανάγκες τους. Αυτά όλα είναι συμφωνημένα ήδη σε πολύ καλή ατμόσφαιρα και κατά κοινή ομολογία κοινής, αν θέλετε, γραμμής και θέσης. Άρα τίποτα δεν καθυστέρησε. Όλα είναι στην ώρα τους και πάνε κανονικά.
      Όσο για τη βροχή που είπατε, επειδή πράγματι έχω και τη διαστροφή της ειδικότητας, θα σας πω ότι από τα φρεάτια του κέντρου που ελέγξαμε το 70% λειτούργησε καλά. 
      Μερικά πράγματα δεν λειτούργησαν. Τα επισημάναμε και στείλαμε εκτάκτως εδώ και μερικές μέρες τα συνεργεία να τα καθαρίσουν.
      Σας ευχαριστώ πολύ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Από την απάντησή σας καταλαβαίνω ότι ακόμα …είσαστε ….θα…
      ΠΡΟΕΔΡΕΥΩΝ ( Σωτήριος Χατζηγάκης): Σας παρακαλώ, κύριε Γείτονα.
      Κυρίες και κύριοι συνάδελφοι, έχω την τιμή να υπενθυμίσω στο Σώμα ότι την Τρίτη 19 του μηνός Οκτωβρίου το πρωί στις 11:00 π.μ. θα γίνει εδώ στην Αίθουσα της Βουλής η Τελετή Βράβευσης των Ολυμπιονικών. Παρακαλούνται όλοι οι συνάδελφοι να βρουν οποιαδήποτε ευκαιρία, θα έλεγα, για να παραστούν γιατί είναι ένα μείζον γεγονός, το οποίο αφορά όλους μας, αφορά το έθνος μας. Θα ήταν καλό να έχουμε μία συνολική παρουσία στην Αίθουσα αυτή για να τιμήσουμε τους Ολυμπιονίκες μας.
      Κυρίες και κύριοι συνάδελφοι, επόμενη είναι η με αριθμό 319/12-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Μεταφορών και Επικοινωνιών και Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των Κανονισμών της Ευρωπαϊκής Ένωσης για τον έλεγχο στον τομέα των οδικών μεταφορών.
      Το ειδικότερο περιεχόμενο της ερώτησης του κ. Φώτη Κουβέλη έχει ως εξής:
      «Η χώρα μας κατέχει την υψηλότερη θέση στα οδικά τροχαία ατυχήματα στην Ευρωπαϊκή Ένωση, σύμφωνα με επίσημα στατιστικά στοιχεία.
      Το πολύνεκρο δυστύχημα των μαθητών στα Τέμπη το έτος 2003 ακολούθησε η πρόσφατη τραγωδία του Μαλιακού το 2004, καταδεικνύοντας ότι στη χώρα μας οι βασικές υποδομές στον τομέα των οδικών μεταφορών (εθνικό οδικό δίκτυο, οχήματα μεταφοράς ανθρώπων ή εμπορευμάτων) εξακολουθούν να μην εξασφαλίζουν μία ακίνδυνη και ασφαλή χρήση του οδικού δικτύου στους μετακινούμενους σ’ αυτό.
      Επειδή το πρόβλημα της οδικής ασφάλειας είναι κατ’ εξοχήν υπόθεση του κράτους, η Ευρωπαϊκή Ένωση θέσπισε τους Κανονισμούς 3820/85 και 3821/85 για να προστατεύσει τους Ευρωπαίους πολίτες. Ενώ η χώρα μας με το π.δ. 319/89 εναρμονίστηκε με τις κοινοτικές διατάξεις στον τομέα των μεταφορών και θέσπισε τη λειτουργία ενός μικτού συνεργείου τουλάχιστον σε κάθε νομαρχία, αποτελούμενο από έναν εκπρόσωπο του Υπουργείου Απασχόλησης, του Υπουργείου Μεταφορών και έναν εκπρόσωπο της αστυνομικής αρχής, είναι σχεδόν ανύπαρκτοι οι προβλεπόμενοι έλεγχοι και μάλιστα μία φορά το μήνα.
      Ερωτώνται οι κύριοι Υπουργοί:
      1) Έχουν συγκροτηθεί και λειτουργήσει τα εν λόγω μικτά συνεργεία στις νομαρχίες και συγκεκριμένα σε ποιες;
      2) Με δεδομένο ότι οι έλεγχοι των συνεργείων αυτών περιορίζονται στα διοικητικά όρια κάθε νομαρχίας σε όλους τους χώρους κίνησης και στάθμευσης, ποιος είναι ο αριθμός των ελέγχων, ποιες παραβάσεις διαπιστώθηκαν και τι μέτρα ασκήθηκαν κατά των παραβατών από κάθε μικτό συνεργείο;»
      Ο Υπουργός κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η ερώτηση του συναδέλφου αναφέρεται σε δύο κοινοτικούς κανονισμούς, τον 3820/85 και τον 3821/85. Ο κανονισμός 3820/85 αφορά την  εναρμόνιση ορισμένων κοινωνικών διατάξεων στον τομέα των οδικών μεταφορών και εκφεύγει της δικής μας δικαιοδοσίας, αφού υπάγεται στο Σώμα Επιθεωρητών Εργασίας που ανήκει στο Υπουργείο Απασχόλησης.
      Όσον αφορά στον έλεγχο εφαρμογής του κανονισμού 3821/85, σχετικά με τη συσκευή ελέγχου στον τομέα των οδικών μεταφορών, έχω να παρατηρήσω ότι η ύπαρξη ακέραιου ταχογράφου συμπεριλαμβάνεται στους ελέγχους των μικτών κλιμακίων ελέγχου, τα οποία συνιστώνται σε επίπεδο Νομαρχιακής Αυτοδιοίκησης. Οι έλεγχοι αυτοί έχουν ανατεθεί στα μικτά κλιμάκια ελέγχου. Διενεργήθησαν έντεκα  χιλιάδες επτακόσιοι είκοσι τρεις έλεγχοι το πρώτο οκτάμηνο του 2004 και, με τα ως τώρα συγκεντρωμένα στοιχεία, διαπιστώθηκαν χίλιες τριακόσιες ογδόντα έξι παραβάσεις, εκ των οποίων οι εξήντα εννέα σχετικές με τον ταχογράφο. 
      Σε περίπτωση διαπίστωσης ελλιπούς συμμόρφωσης προς την ισχύουσα νομοθεσία για τον τεχνικό έλεγχο του ταχογράφου, επιβάλλονται οι προβλεπόμενες ποινές, δηλαδή πρόστιμο 100 ευρώ στον οδηγό και 200 ευρώ στον ιδιοκτήτη του οχήματος για κάθε διαπιστούμενη έλλειψη.
      Επιπροσθέτως, εκτός από το πρόστιμο, επιβάλλεται και αφαίρεση των στοιχείων κυκλοφορίας του οχήματος, τα οποία επιστρέφονται, όταν και εφόσον ο ενδιαφερόμενος υποβάλλει βεβαίωση δημοσίου ΚΤΕΟ, για τη σωστή λειτουργία της συσκευής.
      Όμως, για να μην μείνει αναπάντητο το δεύτερο σκέλος της ερωτήσεως του κ. Κουβέλη –που αφορά βέβαια άλλο Υπουργείο- σχετικά με τις κοινωνικές επιθεωρήσεις, έχω τα εξής στοιχεία: Αυτές οι επιθεωρήσεις αφορούν τη νομιμότητα της αδείας οδήγησης και τη χώρα προέλευσης, την τήρηση των βιβλίων δρομολογίων, προκειμένου να διαπιστωθεί η ανασφάλιστη εργασία και η καταστρατήγηση της εβδομαδιαίας ανάπαυσης των οδηγών καθώς και τον ταχογράφο.
      Από τα στοιχεία αυτά, προέκυψε ότι επί δύο χιλιάδων εκατόν σαράντα ελέγχων που πραγματοποιήθηκαν, το 50% των οδηγών, δηλαδή χίλιοι ογδόντα εννέα οδηγοί, δεν διέθεταν καθόλου βιβλίο δρομολογίων. Από τους χίλιους πενήντα ένα οδηγούς, που διέθεταν το βιβλίο, οι πεντακόσιοι ογδόντα δύο δεν το είχαν θεωρήσει, οι δεκατέσσερις ήσαν ανασφάλιστοι και σε πενήντα υπήρχε καταστρατήγηση της εβδομαδιαίας ανάπαυσης. 
      Τέλος, κατά το 2003, οι κοινωνικές επιθεωρήσεις διενήργησαν σε επιχειρήσεις μεταφοράς χίλιους εξακόσιους δεκαπέντε ελέγχους και για τις διαπιστωθείσες παραβάσεις επέβαλαν ογδόντα μία μηνύσεις και τριακόσιες ογδόντα τρεις διοικητικές κυρώσεις, συνολικού ποσού 332.850 ευρώ. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Απομένει αναπάντητο, κύριε Υπουργέ, το ερώτημα σχετικά με κάθε μία χωριστά νομαρχία. Διότι υπάρχουν νομαρχίες –βεβαιωθείτε γι’ αυτό που σας λέω- που δεν κάνουν τη δουλειά τους, με την έννοια ότι έχουν συστήσει αυτά τα τριμελή συνεργεία, τα οποία, όμως, βρίσκονται ουσιαστικά εν υπνώσει. Αν δείτε αναλυτικά τα στοιχεία που εκθέσατε σήμερα στη Βουλή, θα διαπιστώσετε ότι υπάρχει ένας μεγάλος αριθμός νομαρχιών, που δεν λειτουργεί σύμφωνα με το νόμο. 
      Δεύτερη επισήμανση. Οι κυρώσεις αναφορικά με την έλλειψη των σχετικών βιβλίων από τα οποία μπορεί να προκύπτει και πρέπει να προκύπτει ο χρόνος εργασίας των οδηγών των αυτοκινήτων, είναι υπόθεση και ευθύνη των εταιρειών που χρησιμοποιούν τους συγκεκριμένους οδηγούς και έχουν τα συγκεκριμένα οχήματα. Εκεί πρέπει να στραφεί το ενδιαφέρον. Διότι λίγο πριν –δεν ήσασταν εδώ- ο συνάδελφος κ. Τσιόγκας εξέθεσε ένα συγκεκριμένο πραγματικό περιστατικό, όπου απελύθη εργαζόμενος ο οποίος τόλμησε να πει «δεν γίνονται έλεγχοι, μας βάζουν και δουλεύουμε δώδεκα και δεκαπέντε ώρες». 
      Αν είχαμε αυτά τα συνεργεία να λειτουργούν συστηματικά, κύριε Υπουργέ, είμαι βέβαιος ότι ένα μεγάλο μέρος των ατυχημάτων θα είχε αποφευχθεί. Και βεβαίως το βάρος δεν πρέπει να μετατοπίζεται στις πλάτες των οδηγών των μεγάλων αυτών οχημάτων, οι οποίοι θα χάσουν τη δουλειά τους αν αρνηθούν στον εργοδότη, στην εργοδότρια εταιρεία να εκτελέσουν το δρομολόγιο και μάλιστα χωρίς τον ταχογράφο, διότι από τον ταχογράφο προκύπτει μέσα σε πόσο χρονικό διάστημα έχει διανυθεί μια συγκεκριμένη απόσταση. 
      Πρέπει να λειτουργήσουν αυτά τα τριμελή συνεργεία, κύριε Υπουργέ, συστηματικά, διότι έχουμε νόμους και πρέπει να τους εφαρμόζουμε. Και δεν είναι μόνο η κοινοτική νομοθεσία. Είναι και το συναφές προεδρικό διάταγμα 319/89. Αυτά τα νομοθετήματα επιτάσσουν συγκεκριμένες πράξεις και ενέργειες, που πρέπει να γίνονται. Δυστυχώς δεν γίνονται. Ας ελέγξουμε την κατάσταση, τουλάχιστον εκεί που μπορούμε. Και εδώ μπορείτε να το πράξετε και να αξιώσετε, να επιβάλετε τη συστηματική και όχι αποσπασματική λειτουργία αυτών των τριμελών συνεργείων ελέγχου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη. 
      Ο κύριος Υπουργός έχει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Επιγραμματικά έχω να παρατηρήσω τα εξής. Επί είκοσι μέρες βομβαρδίζονται κυριολεκτικά τα κανάλια με δηλώσεις μου, ότι, σ’ αυτήν την υπό αποπεράτωση, θα έλεγα, τροποποίηση του Κώδικα Οδικής Κυκλοφορίας, προσωποποιούνται οι κυρώσεις. Και αναφέρω χαρακτηριστικά –και συμφωνώ απόλυτα με τη διαπίστωσή σας- ότι, σήμερα για τα φθαρμένα λάστιχα δίνονται κλήσεις στον οδηγό, ενώ δεν αγγίζεται μέχρι σήμερα ο ιδιοκτήτης του αυτοκινήτου, που μπορεί να είναι η Χ εταιρεία. 
      Ήδη, βρισκόμαστε στο τελικό στάδιο της τροποποίησης του Κώδικα Οδικής Κυκλοφορίας. Οι παραβάσεις και παραβιάσεις που αναφέρονται στην κατάσταση λειτουργίας του οχήματος, αλλά και στο ίδιο το όχημα, είναι βαρύτερες και στρέφονται πλέον στις εταιρείες ή στα φυσικά πρόσωπα, οι οποίοι είναι ιδιοκτήτες των αυτοκινήτων αυτών. Αυτό είναι το ένα θέμα. 
      Για τον ταχογράφο, τον οποίο αναφέρατε, θα ήθελα να πω το εξής: Ξέρετε, κύριε Κουβέλη, ότι οι ταχογράφοι «πειράζονται», δηλαδή είναι δεκτικοί επεμβάσεων, και αυτό γίνεται συχνά. Δεν αποτελούν, λοιπόν, ασφαλές σημείο για να ελέγξεις αυτά τα στοιχεία, στα οποία απέβλεπε ο νομοθέτης, όταν κατέστησε υποχρεωτική τη χρήση τους. Το θέμα θα αμβλυνθεί εξαιρετικά, για να μην πω θα εξαφανιστεί, από τον επόμενο χρόνο, οπότε εισάγεται πλέον ο ψηφιακός ταχογράφος, στον οποίο καμία επέμβαση δεν είναι δυνατή και ο έλεγχός του είναι ευκολότερος. 
      Όσον αφορά τα επί μέρους στοιχεία από τις νομαρχίες, τα οποία ζητήσατε, αυτά δεν είναι δική μας αρμοδιότητα. Τα μικτά συνεργεία συνιστώνται από τις νομαρχίες και παρακολουθούνται απ’ αυτές. Άρα, αρμόδιο να χορηγήσει τα επί μέρους στοιχεία, τα οποία ζητάτε, είναι το ΥΠΕΣΔΑ, διότι αυτό έχει την ευθύνη των νομαρχιών. 
      ΦΩΤΗΣ ΚΟΥΒΕΛΗΣ: Αλλά ερωτώ και το Υπουργείο με την ίδια ερώτηση.
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό πάντως δεν αφορά εμένα. Εγώ για λόγους που αναφέρονται στο πρόσωπό σας φρόντισα, να σας δώσω απάντηση και για το Υπουργείο Απασχόλησης, για το οποίο εγώ δεν είμαι αρμόδιος κι αυτό για να μη μείνει αναπάντητο το ερώτημά σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί η με αριθμό 318/12-10-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς την Υπουργό Εθνικής Παιδείας και Θρησκευμάτων σχετικά με το πρόβλημα της σχολικής στέγης στη Θεσσαλονίκη.
      Η επίκαιρη ερώτηση της κυρίας συναδέλφου έχει ως εξής: 
      «Χιλιάδες μαθητές στο Πολεοδομικό Συγκρότημα Θεσσαλονίκης ασφυκτιούν και φέτος σε προβληματικά διδακτήρια, ενώ η διπλοβάρδια σημειώνει ρεκόρ φθάνοντας το 36,2%. Αίθουσες σε υπόγεια, κακότεχνα προκάτ κτίρια, παλαιά, χωρίς συντήρηση, με διαπιστωμένη στατική ανεπάρκεια, αυτή είναι η κατάσταση των περισσοτέρων σχολείων της πόλης. Επανειλημμένα με ερωτήσεις και τοποθετήσεις έχω περιγράψει το μέγεθος των χρόνιων αυτών προβλημάτων, αλλά και τις ενέργειες που απαιτούνται για την επίλυσή τους. 
      Εδώ και πέντε χρόνια, στις πιέσεις οι προηγούμενες κυβερνήσεις απαντούσαν ότι εξασφάλισαν επιτέλους 75 δισεκατομμύρια δραχμές Χρηματοδότηση-«φάντασμα», αφού ελάχιστα έχουν δοθεί μέχρι σήμερα στη Νομαρχία Θεσσαλονίκης και στο περιβόητο ΟΣΚ, η συμμετοχή του οποίου στο ειδικό πρόγραμμα, αντί να λύσει προβλήματα, επέφερε επιπλέον σύγχυση και αντιπαράθεση για τον καταμερισμό των ευθυνών. 
      Παρά τις πιέσεις πολιτών και φορέων, το χρονοδιάγραμμα υλοποίησης του προγράμματος σχολικής στέγης μετατοπίζεται συνεχώς. Η Νομαρχία ελλείψει κονδυλίων δηλώνει ότι είναι αδύνατο να ανταποκριθεί στις ανάγκες, αφού και οι ελάχιστες εν ενεργεία εργολαβίες ελλείψει πιστώσεων δεν προχωρούν. 
      Επειδή η κατάσταση είναι εκρηκτική και καμία πρόοδος δεν σημειώνεται για την οικονομική, διοικητική και τεχνική επίλυση των προβλημάτων, ερωτάται η κυρία Υπουργός:
      1. Θα υπάρξει επιτέλους ένα σταθερό και επαρκές ετήσιο πρόγραμμα χρηματοδότησης του ειδικού προγράμματος σχολικής στέγης και πώς διαμορφώνεται αυτό; 
      2. Επίσης, πώς διαμορφώνεται το πρόγραμμα χρηματοδότησης για την απόκτηση έστω και των τελευταίων οικοπέδων που απέμειναν για την ανέγερση νέων σχολείων;» 
      Το λόγο έχει ο Υφυπουργός Εθνικής Παιδείας και Θρησκευμάτων κ. Καλός. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, συμφωνώ με την ερωτώσα συνάδελφο Βουλευτή με τον προσδιορισμό της «καρδιάς» του προβλήματος για το χρονίζον πρόβλημα της σχολικής στέγης στη Θεσσαλονίκη.
      Όντως οι χρηματοδοτήσεις-«φάντασμα» της τελευταίας πενταετίας τις οποίες αναφέρετε, κυρία Ξηροτύρη, ήταν η κύρια αιτία της κακοδαιμονίας την οποία βλέπουμε και καταγράφουμε στη Θεσσαλονίκη όσον αφορά τη σχολική στέγη. Μιλάμε γι’ αυτά τα 75 δισεκατομμύρια Μάλιστα ο τότε Πρωθυπουργός ελέγετο ότι διαχειρίζεται από ένα αυτόνομο λογαριασμό και μάλιστα μας εξηγούσε τότε -όταν εμείς ήμασταν στην Αντιπολίτευση και ρωτούσαμε τον τότε Υπουργό Παιδείας- ότι είχε συναφθεί ειδικό δάνειο, το οποίο μέσα σε δύο χρόνια θα έλυνε το πρόβλημα της Θεσσαλονίκης στα πλαίσια της επταετίας του ευρύτερου προγράμματος της τότε κυβέρνησης. Φυσικά δεν δόθηκαν ποτέ οι χρηματοδοτήσεις αυτές, φυσικά ποτέ δεν έλυσαν το πρόβλημα. 
      Ναι μεν οφείλουμε και αντικειμενικές δυσκολίες να καταγράψουμε εδώ, γιατί γνωρίζετε πολύ καλά -επειδή εκπροσωπείτε στο Κοινοβούλιο αυτήν την περιοχή- ότι η δυσκολία εξεύρεσης ειδικώς στο κέντρο, δηλαδή στα όρια του Δήμου Θεσσαλονίκης, οικοπέδων που θα μπορούσαν να δοθούν στον ΟΣΚ ή στη Δευτεροβάθμια Τοπική Αυτοδιοίκηση για να δομηθούν σχολικές μονάδες, που είναι απαραίτητες κυρίως για το Δήμο της Θεσσαλονίκης, δε βρίσκονται εύκολα ή τουλάχιστον βρίσκονται πολύ σπάνια. 
      Δεν συμφωνώ, όμως, μαζί σας στην αναφορά σας ότι ο ΟΣΚ, αντί να βοηθήσει στην επίλυση του προβλήματος, το έκανε δυσκολότερο. Όχι. Γνωρίζετε πολύ καλά -και θα πρέπει να το γνωρίζουν και οι συνάδελφοι- ότι ο ΟΣΚ ειδικά για τη Θεσσαλονίκη ήρθε να βοηθήσει με πιστώσεις και με προγράμματα, με μελέτες, με αποπληρωμές μελετών και με αναθέσεις έργων για την πρωτοβάθμια και τη δευτεροβάθμια εκπαίδευση, ώστε το πρόβλημα να αποκτήσει, τουλάχιστον στις πραγματικές σημερινές του διαστάσεις, μια προοπτική γρήγορης επίλυσης. 
      Θα σας πω, λοιπόν, ότι η σημερινή διοίκηση του ΟΣΚ έχει ήδη δώσει στην πολιτική ηγεσία του Υπουργείου Παιδείας –και μόλις πριν από ένα μήνα σας απαντήσαμε γραπτώς σε άλλη ερώτησή σας- το πλήρες πρόγραμμα του ΟΣΚ για την επόμενη τετραετία, με το οποίο προσπαθεί να λύσει το πρόβλημα και της απαλλαγής από τα ακατάλληλα ενοικιασμένα κτίρια –συμφωνώ μαζί σας- μέσα στα οποία στοιβάζονται νηπιαγωγεία, δημοτικά, γυμνάσια και λύκεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Στη δευτερολογία μου θα σας πω με ποιο τρόπο χρηματοδοτείται καθαρά από εμάς, χωρίς να μετατοπίζεται το πρόβλημα, η δευτεροβάθμια Τοπική Αυτοδιοίκηση, για να κάνει συγκεκριμένα έργα τα οποία τώρα εξελίσσονται. Θα σας δώσω τα συγκεκριμένα στοιχεία στη δευτερολογία μου, γιατί τώρα δεν έχω άλλο χρόνο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι συνάδελφοι, το θέμα της σχολικής στέγης στη Θεσσαλονίκη δεν είναι πρόβλημα της τελευταίας πενταετίας, από τότε δηλαδή που, μετά από την αφόρητη πίεση όλων μας και των φορέων και των εκπαιδευτικών και των πολιτικών η τότε κυβέρνηση μας είπε ότι έχει εξασφαλίσει τα 75 δισεκατομμύρια δραχμές. Το πρόβλημα της σχολικής στέγης μετράει πάνω από τριάντα χρόνια στην περιοχή της Θεσσαλονίκης. Από τότε που θυμάμαι τον εαυτό μου να ασχολούμαι, είτε στο Τεχνικό Επιμελητήριο είτε το 1990 ως Νομάρχης, θυμάμαι τις διαμαρτυρίες και τις μεγάλες κινητοποιήσεις των κατοίκων της πόλης γι’ αυτό το θέμα.
      Επομένως θέλω να πω ότι είναι μεγάλο το πρόβλημα και η ολιγωρία όλων των κυβερνήσεων μέχρι τώρα απέναντι σ’ αυτό το πολεοδομικό ζήτημα. Έχουμε κτίρια πάνω από εκατό χρόνια και έχουμε τα λυόμενα του σεισμού του 1978, που αποτέλεσαν τη λύση αυτού του προγράμματος.
      Από εδώ και πέρα τι γίνεται; Δεν γίνεται τίποτα, κύριε Υπουργέ. Ο ίδιος Νομάρχης –θυμίζω ότι έχετε δικό σας Νομάρχη εδώ και δύο χρόνια- λέει, απελπισμένος, ότι θα πάει στον Πρωθυπουργό, διότι δεν έχει πάρει τίποτα. Όταν λέμε ότι πήραν μέχρι σήμερα 25 εκατομμύρια ευρώ έναντι των 200 που έπρεπε να πάρουν στα έξι χρόνια και βέβαια δεν είναι δυνατόν να καλυφθούν αυτές οι ανάγκες. Η Νομαρχία σηκώνει τα χέρια ψηλά. Σταμάτησαν οι εργολαβίες, γιατί δεν έχει καθόλου χρήματα. Φέτος ήθελε 45 εκατομμύρια ευρώ και έχει πάρει μόνο 8 και σ’ αυτό το θέμα δεν μου έχετε απαντήσει.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Από την άλλη πλευρά, εγώ είχα πει και στο σχετικό νομοσχέδιο για τον ΟΣΚ ότι καλά θα κάνει να κοιτάξει τα σχολικά κτίρια της Αθήνας και της Θεσσαλονίκης, καθώς και την αντισεισμική τους προστασία και να αφήσει τις επιχειρηματικές δραστηριότητες ως ανώνυμη εταιρεία. Σέβομαι το έργο και την προσπάθεια που έχει κάνει ο ΟΣΚ τόσα χρόνια για τη χώρα, αλλά θα μπορούσε να λύσει προβλήματα. Μπήκε σε κάποιες σκοπιμότητες και αυτό το θέμα θα πρέπει να το δείτε. Συγκρούονται οι δήμοι και οι νομαρχίες με τον ΟΣΚ κ.ο.κ. 
      Εν όψει αυτών των σκοπιμοτήτων, εγώ δεν έχω κάποιο απολογισμό των έργων του ΟΣΚ για το τι έχει κάνει.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα καταθέσω τον απολογισμό στη δευτερολογία μου.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Από την άλλη πλευρά, έχω έναν απολογισμό από τη Νομαρχία η οποία, έντρομη, λέει: «Θα φθάσω στον Πρωθυπουργό, γιατί δεν μπορώ να κάνω τίποτα». Εκείνο που ξέρω, είναι ότι από τα 75 δισεκατομμύρια δραχμές, ούτε καν τα 10 δισεκατομμύρια δεν έχουν δοθεί μέσα σ’ αυτήν την τετραετία, για την οποία εξαγγέλθηκε αυτό το πρόγραμμα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Το λόγο έχει ο Υφυπουργός Παιδείας, ο κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, μην ξαναρωτήσετε αυτήν την Κυβέρνηση για τα 75 δισεκατομμύρια, γιατί εμείς δεν τα εξαγγείλαμε, δεν τα υποσχεθήκαμε και δεν κάναμε τις ενέργειες εκείνες, για τις οποίες σήμερα να απολογούμεθα, ότι δηλαδή υποσχεθήκαμε και δεν δώσαμε. Εμείς είμαστε υπεύθυνοι για το δικό μας πρόγραμμα.
      Μιλήσατε για 8 εκατομμύρια ευρώ. Με τα δικά μας δεδομένα, σας λέω ότι η Νομαρχιακή Αυτοδιοίκηση Θεσσαλονίκης θα πάρει –και μάλιστα πολύ σύντομα θα ολοκληρωθεί η αποπληρωμή- το ποσό των 13.800.000 ευρώ φέτος για το ήδη εκτελούμενο πρόγραμμά της. 
      Και μάλιστα να σας πω ποιο είναι αυτό το πρόγραμμα, για να μη λέτε ότι απαντώ έτσι γενικά. Κατασκευάζονται ενενήντα επτά νέα διδακτήρια. Δεύτερον, προστίθενται πτέρυγες σε δέκα υφιστάμενα διδακτήρια –μιλώ για λύκεια- και ολοκληρώνονται τριάντα επτά αίθουσες νηπιαγωγείων. Γι΄ αυτό το πρόγραμμα, από τις πιστώσεις που δίνουμε στη Νομαρχιακή Αυτοδιοίκηση μέσω του Υπουργείου Εσωτερικών, θα πάρει η Νομαρχία σας 13.800.000 ευρώ. 
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Έχει πάρει μόνο 8. 
      ΓΕΩΡΓΙΟΣ ΚΑΛΟΣ  ( Υφυπουργός Εθνικής Παιδείας και Θρησκευμάτων): Έχει πάρει 8, αλλά θα τα πάρει όλα μέχρι το τέλος του έτους, έτσι όπως δίνονται, δηλαδή με τους ίδιους ρυθμούς που δίνονται σε όλες τις νομαρχίες. 
      Εγώ καταθέτω στα Πρακτικά τον απολογισμό του εξαμήνου, αλλά και τον προγραμματισμό για την επόμενη τετραετία του ΟΣΚ. Και σας αναφέρω ότι ο συνολικός προϋπολογισμός για την απόκτηση οικοπέδων που έχουν ήδη δεσμευτεί για την κατασκευή όλων των σχολικών κτιρίων, τα οποία έχει αναλάβει ο ΟΣΚ, η παρούσα διοίκηση του ΟΣΚ και βαρύνουν ως υπόσχεση τη δική μας Κυβέρνηση, ανέρχεται στο ποσό των 65 εκατομμυρίων ευρώ. Θα το καταθέσω, για να μπορείτε να δείτε πώς γίνεται η κατανομή.
      Άρα βλέπετε ότι εμείς δεν μετατοπίζουμε ευθύνες. Αναλάβαμε τις ευθύνες μας, αλλά δεν μας αναλογεί καμία ευθύνη, κυρία συνάδελφε, για το ότι κάποιοι υπόσχονταν, χωρίς να έχουν, στο λαό της Θεσσαλονίκης 75.000.000.000 δραχμές.
      Σας ευχαριστώ πολύ.
      (Στο σημείο αυτό ο Υφυπουργός Εθνικής Παιδείας και Θρησκευμάτων  κ. Γεώργιος Καλός καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Να μας πείτε τι χρειάζεται και αφήστε τις υποσχέσεις, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, σαράντα επτά μαθητές και τέσσερις συνοδοί καθηγητές από το Β΄ Λύκειο Αμαρουσίου του Νομού Αττικής.
      Η Βουλή τους καλωσορίζει.
      (Χειροκροτήματα)
      Προχωρούμε στη με αριθμό 306/11.10.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εθνικής Άμυνας, σχετικά με την πρόσφατη πτώση του ελικοπτέρου Σινούκ, τη δημοσίευση του βίντεο από το βαθυσκάφος του Ναυτικού κλπ.
      Η επίκαιρη ερώτηση του κυρίου συναδέλφου έχει ως εξής:
      «Η μοιραία πτώση του ελικοπτέρου Σινούκ επανέφερε το θέμα της προμήθειας στρατιωτικού υλικού και των σχέσεων προμηθευτών με υπηρεσίες του Υπουργείου Εθνικής Αμύνης. Πρόσφατα μάλιστα δημοσιεύθηκε σε απογευματινή μεγάλης κυκλοφορίας εφημερίδα η πληροφορία πως «όπως φαίνεται στο σχετικό βίντεο» τα πτερύγια των ελίκων του Σινούκ βρίσκονται στο βυθό της θάλασσας «εντελώς ανέπαφα». Ανεξάρτητα από την ακρίβεια ή όχι του σχετικού δημοσιεύματος, πληροφορούμαι –υπήρξε μάλιστα και σχετικό δημοσίευμα- πως το βίντεο που τράβηξε το βαθυσκάφος του ναυτικού βρίσκεται ήδη στα χέρια της εταιρείας που προμήθευσε το ελικόπτερο στον ελληνικό στρατό.
      Ερωτάται η Κυβέρνηση να πληροφορήσει τη Βουλή αν ερεύνησε το θέμα της διαρροής του περιεχομένου του σχετικού βίντεο, τις κυρώσεις που τυχόν επέβαλε στους υπεύθυνους της διαρροής και γενικά τι μέτρα προτίθεται να λάβει, ώστε να υπάρχει πλήρης διαφάνεια στις σχέσεις στελεχών των Ενόπλων Δυνάμεων με προμηθευτές οπλικών συστημάτων, καθώς και αν προτίθεται να καθορίσει κάποιες ουσιαστικές προϋποθέσεις που θα πρέπει να πληρούν όσοι αναλαμβάνουν τέτοιου είδους εμπορικές δραστηριότητες, που σχετίζονται άμεσα με το αξιόμαχο των Ενόπλων Δυνάμεων αλλά και με την ασφάλεια της ζωής Ελλήνων πολιτών».
      Τον λόγο έχει ο Υφυπουργός Εθνικής Άμυνας κ. Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Κυρίες και κύριοι συνάδελφοι, όπως είναι ήδη γνωστό, με απόφαση του Υπουργείου Εθνικής Άμυνας έχει ξεκινήσει η ανέλκυση του μοιραίου Σινούκ, που κατέπεσε στις 11 Σεπτεμβρίου στην περιοχή του Αγίου Όρους. 
      Η ανέλκυση γίνεται από το ωκεανογραφικό σκάφος «ΑΙΓΑΙΟ», το οποίο ανήκει στο Ελληνικό Κέντρο Θαλασσίων Ερευνών. Η βιντεοσκόπηση των τμημάτων του ελικοπτέρου αποτελεί αποδεικτικό υλικό της διενεργούμενης προκαταρκτικής εξέτασης και όπως είναι φυσικό, από το νόμο δεν δημοσιοποιείται.
      Το πρωτότυπο ψηφιακό απεικονιστικό υλικό, η εικονοσκόπηση δηλαδή του βυθού της θαλάσσιας περιοχής του Αγίου Όρους που κατέπεσε το ελικόπτερο, τελεί υπό καθεστώς μεσεγγύησης εις χείρας του Διευθυντού του ΕΛΚΕΘΕ (Ελληνικού Κέντρου Θαλασσίων Ερευνών), δηλαδή του καθηγητή κ. Χρόνη και των εκάστοτε αναπληρωτών του. Ένα αντίγραφο σε μορφή DVD κρατήθηκε από τον ίδιο τον εισαγγελέα και αποτελεί πειστήριο της δικογραφίας, η οποία ήδη σχηματίζεται.
      Επαναλαμβάνω ότι το ΕΛΚΕΘΕ υπάγεται στο Υπουργείο Ανάπτυξης. Οποιαδήποτε παραβίαση του καθεστώτος μεσεγγύησης που έχει επιβληθεί, επισύρει ποινικές ευθύνες προς κάθε κατεύθυνση. Κάτι τέτοιο βέβαια δεν έχει διαπιστωθεί μέχρι στιγμής. 
      Αν εσείς, κύριε συνάδελφε ή ο συντάκτης του δημοσιεύματος έχετε κάποια στοιχεία ότι βρίσκεται κάποια βιντεοταινία στα χέρια κάποιων, θα πρέπει να τα καταθέσετε στον εισαγγελέα. Πάντως σε κάθε περίπτωση, υλικό από τη βιντεοσκόπηση δεν υπάρχει στα χέρια ούτε του Γενικού Επιτελείου Στρατού ούτε του Ναυτικού ούτε της Αεροπορίας. Και κατά συνέπεια, δεν μπορεί να υπάρχει καμία υπόνοια ότι από πλευράς του Υπουργείου Εθνικής Άμυνας ή αρμοδίων στρατιωτικών υπηρεσιών εδόθη κάτι τέτοιο σε κάποια επιχείρηση ή οτιδήποτε μπορεί να υποθέσετε. 
      Όσον αφορά, λοιπόν, το καθεστώς προμηθειών, το οποίο θίγεται στην επίκαιρη ερώτηση που συζητάμε, δεν αμφιβάλλει κανείς ότι το ισχύον καθεστώς ήταν διάτρητο. Όχι χαραμάδες, αλλά παράθυρα άφηνε να γίνονται τα πάντα. Και δεν πιστεύω να υπάρχει κάποιος εδώ στην Ελλάδα που να ισχυρισθεί ότι οι προμήθειες των όποιων οπλικών συστημάτων, από το αεροπλάνο μέχρι το πιο απλό, την κάλτσα του στρατιώτη, γίνονταν με καθαρό τρόπο. Τα πάντα. Όποιο φάκελο και να ξεφυλλίσει κανείς, κάτι θα βρει. Σωστό και τέλειο δεν βρίσκει τίποτε,  δυστυχώς. Και το λέω με πόνο ψυχής ως Έλληνας, όχι ως Υφυπουργός ή ως Βουλευτής του Ελληνικού Κοινοβουλίου. 
      Εμείς είχαμε καταγγείλει αυτό το καθεστώς των προμηθειών εδώ και χρόνια. Και πιστεύω ότι οι πάντες και εσείς, αγαπητέ συνάδελφε, το είχατε καταγγείλει.
      Τι κάνουμε, λοιπόν, σήμερα; Σήμερα ξεκινήσαμε και τροποποιούμε το προεδρικό διάταγμα 284/89 και το προσαρμόζουμε με την ευρωπαϊκή οδηγία, που υπάρχει ευρωπαϊκή οδηγία και έπρεπε να είχε γίνει εδώ και αρκετό χρονικό διάστημα αυτό. Ξεκινήσαμε ήδη, λοιπόν, τη διαδικασία και είμαστε στο τέλος και θα εφαρμόσουμε την ευρωπαϊκή οδηγία.
      Παράλληλα, εκτός αυτού, θα εξοπλίσουμε το σύστημά μας και θα το θωρακίσουμε μ΄ ένα τέτοιο θεσμικό πλαίσιο, που επίσης θα αποκλείει την οποιαδήποτε παρέμβαση ή οποιαδήποτε ατασθαλία. 
      Θέλω να πω ένα πράγμα: Σεβόμαστε το δημόσιο χρήμα. Τα όποια χρήματα διατίθενται για τις Ένοπλες Δυνάμεις, θα διατίθενται για τα οπλικά συστήματα που πρέπει να αγοράσουμε, θα πιάνουν τόπο τα συστήματα που πρέπει να πάρουμε και όλα θα γίνονται με διαφάνεια. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, παρ΄όλο που ο κύριος Υπουργός Αμύνης δεν μας έκανε την τιμή να παρευρεθεί σήμερα εδώ και έστειλε το συμπαθή Υφυπουργό, ο οποίος όμως δεν είναι απολύτως αρμόδιος, εν πάση περιπτώσει θα ήθελα να ξεκινήσω από το δεύτερο σημείο της παρατήρησής σας για το θέμα των προμηθειών.
      Αφού πράγματι κόπτεσθε –και δεν διαφωνώ με τις προθέσεις σας- για τη διαφάνεια, για τις προμήθειες και για την εξυγίανση ενός φαύλου συστήματος που ισχύει σήμερα, δεν αντιλαμβάνομαι γιατί και εσείς δεν συμφωνήσατε, όπως έκαναν πολλοί από εμάς και με την πρόταση για σύσταση Εξεταστικής Επιτροπής της Αντιπολίτευσης, ώστε να υπάρχει μία επιτροπή της Βουλής που θα διερευνήσει σε βάθος το πώς γίνονται αυτές οι προμήθειες.
      Αυτές οι προσαρμογές κοινοτικών οδηγιών εμένα δεν με πείθουν απόλυτα, γιατί όλα αυτά έχουν τεράστιες τρύπες και πάρα πολύ μεγάλα ανοίγματα. Να σας δώσω ένα παράδειγμα. Εδώ πέρα συνδιαλέγεται το Υπουργείο με ιδιώτες μεσάζοντες, που δεν έχουν καμία απολύτως εξειδίκευση ή προσόν σχετικά με τα θέματα αυτά. Απλά και μόνο απασχολούν στις εταιρείες τους πρώην αξιωματικούς των Ενόπλων Δυνάμεων. Και ερωτώ: Γιατί δεν εφαρμόζεται αυτό που γίνεται στις περισσότερες χώρες του κόσμου, όπου οι απόστρατοι για ένα διάστημα, πέντε έως έξι χρόνια συνήθως, απαγορεύεται να απασχολούνται σε εταιρείες, οι οποίες προμηθεύουν συστήματα στο στρατό; Ένα απλό πράγμα. Ξεκινήστε από εκεί. Δεν θέλει μελέτες, επιτροπές, ειδικές οδηγίες και δεν ξέρω και εγώ τι άλλο.
      Καθ’ όσον αφορά το βίντεο, μου κάνει κατάπληξη ότι εναποθέτετε το βάρος της απόδειξης στη Βουλή ή σ’ εμένα. Τα θέματα είναι απλά. Όταν μια εφημερίδα μεγάλης κυκλοφορίας, απογευματινή και από τις σοβαρότερες στην Ελλάδα, έχει πρωτοσέλιδο ένα τέτοιο θέμα, είναι φανερό ότι ο συντάκτης έχει ελέγξει αυτά τα οποία γράφει. Δεν μπορεί να τα λέει στον αέρα. Και δεν θα μου πείτε ότι το Υπουργείο Εθνικής Αμύνης δεν ξέρει καν αν έχουν σπάσει ή δεν έχουν σπάσει τα πτερύγια. Τα ξέρει ο εισαγγελέας, τα ξέρει το Υπουργείο Ανάπτυξης, ο κ. Σιούφας και ο κ. Παπαθανασίου και δεν τα ξέρετε εσείς; Είναι δυνατόν; Και αν διαπιστώσετε ότι άλλα έλεγε το δημοσίευμα και άλλα έλεγε το βίντεο, είναι φανερό πως εξυπηρετούνται οικονομικά συμφέροντα. Το να περάσει μια εταιρεία προς τα έξω πως όλα βαίνουν καλώς με το εργαλείο αυτό, είναι φανερό πως το κάνει για λόγους συγκεκριμένους, δημιουργεί εντυπώσεις στην κοινή γνώμη και καλύτερη προβολή των δικών της προϊόντων.
      Θεωρώ, λοιπόν, πολύ περίεργο να απαντάτε στο ερώτημά μου με το «Εμείς δεν έχουμε καμία σχέση. Έχει το Υπουργείο Ανάπτυξης και η δικαιοσύνη. Και αν θέλετε, πηγαίνετε στον εισαγγελέα να τα καταθέσετε». Και φαντάζομαι ότι, αν πάω στον εισαγγελέα και τα καταθέσω και έρθει καμία πράξη εδώ στη Βουλή, θα μου πείτε πάλι ότι ποινικοποιούμε την πολιτική ζωή. 
      Κύριε Υπουργέ, νομίζω ότι έχει ευθύνη η Κυβέρνηση στο συγκεκριμένο θέμα να ελέγξει τι έγινε. Και ξέρετε πολύ καλύτερα από εμένα ότι είναι σίγουρο πως στο Υπουργείο σας αποκλείεται παράγοντες των Ενόπλων Δυνάμεων, που έχουν σχέση με το θέμα, να μην ξέρουν τι έχει δείξει το βίντεο, αν έχουν σπάσει ή όχι οι έλικες. Για όνομα του Χριστού και της Παναγίας!
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Κύριε Πρόεδρε, αναγκάζομαι να επαναλάβω δυο πράγματα. Το ισχύον καθεστώς είναι διάτρητο. Το ξαναλέμε, το παραδέχεστε και το παραδέχονται οι πάντες. Η στρατιωτική νομοθεσία προβλέπει πράγματι ότι δεν πρέπει αξιωματικοί  που προέρχονται από τις Ένοπλες Δυνάμεις, να είναι αντιπρόσωποι εταιρειών, αν δεν περάσει τουλάχιστον μια πενταετία.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Ασχολούμενοι.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Ναι, ασχολούμενοι. Έχετε ακούσει μέχρι τώρα να έχει γίνει κάτι, να έχει εφαρμοστεί αυτή η διάταξη; Δεν έγινε τίποτα δυστυχώς όλα αυτά τα χρόνια. Πολλοί –δεν λέμε όλοι- όταν αποστρατεύονταν, έβρισκαν δουλίτσα κατευθείαν. Τι συνέβαινε λοιπόν; Υπήρχε κανένας έλεγχος; Εφαρμοζόταν ο νόμος; Ξέφραγο αμπέλι τα πάντα. Γι’ αυτό φτάσαμε εκεί που φτάσαμε. Γι’ αυτό έχουμε εξεταστικές και οι εξεταστικές θα κάνουν τη δουλειά τους. Και η δικαιοσύνη βεβαίως θα κάνει τη δουλειά της.
      ΙΩΑΝΝΗΣ ΤΣΑΚΛΙΔΗΣ: Δεν φαίνεται επίσημα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Αφήστε, κύριε συνάδελφε, η δικαιοσύνη έχει το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μην απαντάτε. Συνεχίστε την ομιλία σας. Παρακαλώ, όχι διακοπές.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Όσον αφορά, κύριε συνάδελφε, το θέμα της βιντεοταινίας, δύο βιντεοταινίες υπάρχουν. Τη μια την έχει με καθεστώς μεσεγγύησης ο καθηγητής κ. Χρόνης, Πρόεδρος του ΕΛΚΕΘΕ και την άλλη την έχει ο ίδιος ο εισαγγελέας. Οι Ένοπλες Δυνάμεις ούτε την έχουν δει ούτε την έχουν εξετάσει και δεν είναι δουλειά τους ακόμη. Γιατί, όταν θα τελειώσει η συλλογή των στοιχείων, θα βγάλει το πόρισμά του ο εισαγγελέας και η επιτροπή που έχει συσταθεί για τα αίτια του ατυχήματος, θα βγάλει και αυτή το πόρισμά της. Κατά συνέπεια, εάν έγραψε μια εφημερίδα κάποια πράγματα, δεν έπεται ότι έχει τη βιντεοταινία στα χέρια της. Αν έχετε εσείς κάποια πληροφόρηση, επαναλαμβάνω, δώστε την στον εισαγγελέα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επανερχόμαστε στην πρώτη επίκαιρη ερώτηση δεύτερου κύκλου –την οποία είχαμε αφήσει για το τέλος λόγω απουσίας του κ. Κοντού- με αριθμό 321/12.10.2004 του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων παραγωγών για καταστροφές που υπέστησαν από θεομηνίες και έκτακτα φαινόμενα.
      Το ειδικότερο περιεχόμενο της επίκαιρης ερώτησης του κ. Αργύρη έχει ως εξής:
      «Το πρόγραμμα RAGBY και το συμπληρωματικό του προγράμματος FROGY, που περιλαμβάνουν αιτήματα για ζημιές που ενισχύονται με τη διαδικασία των ΠΣΕΑ, εγκρίθηκαν από την Ευρωπαϊκή Επιτροπή τον περασμένο Μάρτιο και Απρίλιο αντίστοιχα.
      Το πρόγραμμα RAGBY περιελάμβανε αιτήματα ζημιών Μαρτίου 2002 – Μαρτίου 2003 και το συμπληρωματικό FROGY αιτήματα από το 2001.
      Ενώ η Κυβέρνηση είχε στα χέρια της, από τις πρώτες ημέρες που ανέλαβε την εξουσία, τις εγκρίσεις από τον Ευρωπαϊκή Επιτροπή των δύο προγραμμάτων, έχει καθυστερήσει τις αποζημιώσεις και δεν έχει προχωρήσει ακόμη σε καμία πληρωμή δικαιούχων του προγράμματος.
      Στο μεταξύ άγνωστη παραμένει η τύχη του νέου Κανονισμού του ΕΛΓΑ που θα επιτρέπει τη συντόμευση της χορήγησης των ενισχύσεων ΠΣΕΑ, αφού αυτές θα χορηγούνται με ευθύνη του ΕΛΓΑ και σύμφωνα με τον Κανονισμό του και εκ των υστέρων θα τις ελέγχει η Ευρωπαϊκή Επιτροπή.
      Ερωτάται ο κύριος Υπουργός.
      1. Πότε θα πληρώσετε τις ενισχύσεις που δικαιούνται οι παραγωγοί που εντάσσονται οι ζημιές τους στο πρόγραμμα RAGBY και το συμπληρωματικό του FROGY;
      2. Πού οφείλεται η μεγάλη καθυστέρηση στις πληρωμές των δικαιούχων και πότε θα εγκριθεί ο νέος κανονισμός του ΕΛΓΑ;»
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αναφερόμενος στο πρόγραμμα FROGY, το οποίο καλύπτει ζημιές που έχουν προξενηθεί στους αγρότες από το Νοέμβριο του 2001 έως τον Ιανουάριο του 2002, πρέπει να πούμε ότι έγινε μία τροποποίησή αυτού πριν υποβληθεί. Υπεβλήθη τελικά στις 9.5.2003 και εγκρίθηκε από την Ευρωπαϊκή Ένωση στις 18.3.2004. 
      Ήδη για το πρόγραμμα FROGY έχουν καταβληθεί από τον ΕΛΓΑ περίπου 245.000.000 ευρώ, παρά το γεγονός ότι τους πρώτους μήνες του 2004 είχαμε πολλές καταστροφές, με αποτέλεσμα το σύνολο σχεδόν του προσωπικού του ΕΛΓΑ να ασχοληθεί με την καταμέτρηση και την καταβολή των αποζημιώσεων. Έχουν καταβληθεί περίπου 142,5 εκατομμύρια ευρώ.
      Έχουν εκδοθεί οι σχετικές αποφάσεις και έχει ολοκληρωθεί η διενέργεια των εκτιμήσεων και για το υπόλοιπο του προγράμματος. Η κοινοποίηση των πορισμάτων εκτίμησης θα ξεκινήσει στις αρχές του Νοεμβρίου του 2004 και αμέσως μετά θα αρχίσει η καταβολή των οικονομικών ενισχύσεων έτσι ώστε να καλυφθεί το 100% του προγράμματος. 
      Όσον αφορά το πρόγραμμα RAGBY, καλύπτει ζημιές που προξενήθηκαν από δυσμενείς καιρικές συνθήκες από το Μάρτιο του 2002 έως το Μάρτιο του 2003 και δεν καλύπτονταν από τον ΕΛΓΑ. Υπεβλήθη στις 14.5.2003 και εγκρίθηκε στις 23.4.2004.
      Επίσης και για το πρόγραμμα αυτό πρέπει να πούμε ότι έχουν ήδη εκδοθεί οι σχετικές αποφάσεις -η κοινή υπουργική απόφαση και η εφαρμοστική- και έχει ολοκληρωθεί η διενέργεια των εκτιμήσεων. Η κοινοποίηση των πορισμάτων εκτίμησης θα αρχίσει εντός του Οκτωβρίου του 2004 και αμέσως μετά θα αρχίσει η καταβολή των κρατικών ενισχύσεων.
      Ο νέος κανονισμός χορήγησης κρατικών οικονομικών ενισχύσεων του ΕΛΓΑ, ο οποίος θα αντικαταστήσει μια σειρά αποφάσεων, που είναι απαραίτητες προκειμένου να προβούμε στην καταβολή ενισχύσεων,  θα συντομεύσει κατά πολύ το χρόνο καταβολής των ενισχύσεων αυτών.
      Ο παραπάνω κανονισμός υποβλήθηκε προς έγκριση στην Ευρωπαϊκή Ένωση στις 13.3.2004 και αυτήν τη στιγμή βρισκόμαστε στο στάδιο της αλληλογραφίας, της επικοινωνίας με τις αρμόδιες υπηρεσίες της Ευρωπαϊκής Ένωσης. Μας έχουν γνωρίσει ότι σύντομα θα εγκριθεί και θα είμαστε σε θέση να τον εφαρμόσουμε.
      Κατά  συνέπεια, από αυτά που ανέφερα, παρά το γεγονός ότι συντελέστηκε ένα πολύ μεγάλο έργο από τον ΕΛΓΑ  στο οποίο -που θα αναφερθώ στη δευτερολογία μου- στους επτά αυτούς μήνες της νέας διακυβέρνησης, ουδεμία καθυστέρηση υπήρξε στην καταβολή των ενισχύσεων. Απεναντίας, κινήθηκε με πολύ γρήγορους ρυθμούς ο ΕΛΓΑ, με αποτέλεσμα οι Έλληνες παραγωγοί να εκφράσουν πολλές φορές την ικανοποίησή τους.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Κύριε Υπουργέ, το κόμμα σας και προεκλογικά αλλά και σε όλη την προηγούμενη περίοδο είχε κάνει σημαία το θέμα των αποζημιώσεων. 
      Και μάλιστα έλεγε δια του -Πρωθυπουργού τότε- Προέδρου της Αξιωματικής Αντιπολίτευσης ότι θα πληρώνει σε τρεις μήνες και όταν υπάρχει καθυστέρηση, θα είναι έντοκες αυτές οι πληρωμές. Τώρα που θα πάρουν οι παραγωγοί αυτές τις αποζημιώσεις που δικαιούνται, μετά από τόσο μεγάλη καθυστέρηση, θα είναι αυτές έντοκες; Εσείς έχετε ένα εγκεκριμένο πρόγραμμα από την Ευρωπαϊκή Ένωση από το Μάιο και είμαστε σήμερα στον Οκτώβριο, που τελειώνει σχεδόν και δεν έχετε κοινοποιήσει ούτε καν τα πορίσματα στον κόσμο, δηλαδή επτά μήνες δεν έχετε κάνει πληρωμές σε εγκεκριμένο πρόγραμμα. Άρα, λοιπόν, διαψεύδετε τον ίδιο σας το εαυτό, όταν κάνετε αυτές τις ενέργειες.
      Επίσης πέρασαν πάνω από τρεις μήνες από την προηγούμενη απάντησή σας. Σε γραπτή ερώτηση συναδέλφου, του κ. Ντόλιου, ο Υπουργός απάντησε ότι θα πληρώσει στις 15 Ιουλίου. Σήμερα, λοιπόν, δεν έχετε πάει τα πορίσματα. Όταν, λοιπόν, έχετε αυτές τις αλλεπάλληλες καθυστερήσεις, δεν θα ζητήσετε συγνώμη από τους αγρότες που περιμένουν τα χρήματά τους;
      Ακόμη το πρόγραμμα FROGY είναι συμπληρωματικό και αφορά 1 εκατομμύριο ευρώ. Το προηγούμενο πρόγραμμα ήταν για 267 εκατομμύρια ευρώ και σ’ ένα χρόνο εγκρίθηκε και πληρώθηκε. Όταν, λοιπόν, έχετε επτά μήνες και δεν πληρώνετε ούτε μία δραχμή, είναι αυτός ρυθμός για γρήγορες αποζημιώσεις;
      Υπάρχει ακόμη και ένα άλλο ζήτημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Σας ετοιμάσαμε ένα πρόγραμμα σε συνεννόηση με την Ευρωπαϊκή Ένωση: Να γίνονται οι πληρωμές με ευθύνη του κράτους. Έγινε ολόκληρη διαπραγμάτευση με την Κοινότητα, το δέχθηκε, το έχετε υποβάλει και λέτε ότι τώρα ακόμα διαπραγματεύεστε. Μα, ούτε και το προηγούμενο πρόγραμμα, το FAR, που έχει και το πράσινο σκουλήκι, το διαπραγματεύεστε. Απλά στέλνετε μία αλληλογραφία, χωρίς να πάτε εκεί να διαπραγματευτείτε με την Ευρωπαϊκή Ένωση. Θα πήγαινε ο Πρωθυπουργός σας να αναλάβει επικεφαλής των αγροτικών θεμάτων.
      Αν, λοιπόν, έχετε αυτούς τους ρυθμούς, καταλαβαίνετε ότι τότε δεν κάνετε τίποτα για το εισόδημα των παραγωγών, που μένει σήμερα χωρίς καμία υπεράσπιση από τη μεριά σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, θεωρώντας ότι σας απήντησα στην ερώτησή σας, εγώ θα ήθελα να αναφερθώ σε κάποια στοιχεία της λειτουργίας του ΕΛΓΑ, προκειμένου να αποδείξω ότι εμείς είμαστε απόλυτα συνεπείς με το πρόγραμμα που εξαγγείλαμε προεκλογικά.
      Μέχρι στιγμής, στους επτά μήνες της νέας διακυβέρνησης, έχουν εκτιμηθεί οι ζημιές του 2004 και κατεβλήθησαν οι αποζημιώσεις του ΕΛΓΑ εντός τριών μηνών από τη λήξη του χρόνου συγκομιδής των προϊόντων αυτών. Σε τρεις μήνες. Ουδέποτε έγινε αυτό από τη δική σας κυβέρνηση.
      ΕΥΑΓΓΕΛΟΣ ΑΡΓΥΡΗΣ: Για ποιο προϊόν έγινε αυτό;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μέχρι τις 10.10.2004 πληρώθηκαν τους Έλληνες αγρότες 235 εκατομμύρια ευρώ.
      ΕΥΑΓΓΕΛΟΣ ΑΡΓΥΡΗΣ: Στην Ελλάδα έγινε αυτό;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Ακουστήκατε χωρίς διακοπές.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Στο ποσό αυτό περιλαμβάνονται και οι αποζημιώσεις του ζωικού κεφαλαίου. Και όχι μόνον αυτό. Πληρώσαμε επίσης αποζημιώσεις προηγουμένων ετών, που εσείς δεν είχατε πληρώσει. Στους επτά μήνες πληρώθηκαν οι Έλληνες αγρότες…
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, μιλάμε για επτά μήνες.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Αργύρη.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …300 εκατομμύρια ευρώ από τον ΕΛΓΑ και αυτή είναι η αλήθεια. Αυτή είναι η πραγματικότητα.
      ΕΥΑΓΓΕΛΟΣ ΑΡΓΥΡΗΣ: Κοινοβουλευτικό έλεγχο έχουμε. Να απαντήσει σ’ αυτό που ρωτάω.
      ΠΡΟΕΔΡΕΥΩΝ (Σωτήρης Χατζηγάκης): Το δημοκρατικό σύστημα έχει και άλλους τρόπους, αν θέλετε να ακουστείτε εκ νέου. Όχι, όμως, με αυτόν τον τρόπο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Δεν με ακούτε όμως. Αμφισβητείτε τα στοιχεία, κύριε συνάδελφε;
      ΕΥΑΓΓΕΛΟΣ ΑΡΓΥΡΗΣ: Να απαντάει ο Υπουργός στην ερώτηση, κύριε Πρόεδρε, για να μην παρεμβαίνω.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, υπάρχει ένας Κανονισμός, ο οποίος ακολουθείται.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εάν αμφισβητείτε τα στοιχεία, ελάτε από τον ΕΛΓΑ…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, μισό λεπτό.
      Ξέρετε ότι δεν μπορείτε να παρέμβετε, κύριε Αργύρη. Μην διακόπτετε τον Υπουργό, όπως δεν σας διέκοψε κι εκείνος.
      Συνεχίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μου φαίνεται πως δεν αντέχετε τη συζήτηση, κύριε συνάδελφε.
      Μας κατηγορήσατε για τους τρεις μήνες και με στοιχεία σας αποδεικνύω –εσείς τα είπατε προηγουμένως- ότι εμείς είμαστε απόλυτα συνεπείς με τις προεκλογικές μας εξαγγελίες προς τους Έλληνες αγρότες.
      Πέραν αυτών, θέλω να σας πω ότι ο ΕΛΓΑ έκανε έναν αγώνα δρόμου. Εγκρίθηκε η επιδότηση αντιπαγετικών ανεμιστήρων με ποσό 500 χιλιάδων ευρώ. Επεκτάθηκε το αντιχαλαζικό δίκτυο και σε άλλους νομούς. Αυξήθηκαν οι προστατευόμενοι αγροί, από δυόμισι εκατομμύρια που ήταν το 2003, σε πέντε εκατομμύρια το 2004. Τροποποιούμε τον κανονισμό αποζημιώσεων του ζωικού κεφαλαίου, κάτι που υπήρξε ένα πάγιο αίτημα των κτηνοτρόφων της χώρας μας, για να γίνει η επέκταση της ασφαλιστικής προστασίας των ζώων από περισσότερους κινδύνους και να απλουστευθεί η διαδικασία απόδειξης των ζημιών. Για πρώτη φορά αποζημιώνεται ο περονόσπορος και το κλαδοσπόρι.
      ΕΥΑΓΓΕΛΟΣ ΑΡΓΥΡΗΣ: Ένσταση, κύριε Πρόεδρε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχει αυξηθεί ήδη κατά 30% η επιπλέον αποζημίωση των βιοκαλλιεργητών και πρέπει να σας πω, όπως ξέρετε πολύ καλά, ότι μειώθηκε κατά 25% η ειδική ασφαλιστική εισφορά όσον αφορά στο ζωικό κεφάλαιο.
      Ένας αγώνας δρόμου έγινε -το ξέρουν αυτό οι Έλληνες αγρότες- για ένα οργανισμό που δεν είχε την εμπιστοσύνη των αγροτών. Καταγγέλλαμε επανειλημμένα –το κατήγγειλαν και οι αγρότες- ότι καθυστερούσαν οι αποζημιώσεις, ότι δεν γίνονταν αντικειμενικές εκτιμήσεις, ότι υπήρχαν σοβαρότατα προβλήματα στη λειτουργία του οργανισμού.
      Θέλω να σας πω ότι οι Έλληνες αγρότες στους επτά αυτούς μήνες είδαν τον οργανισμό να στέκεται δίπλα τους, να τους στηρίζει στην προσπάθεια τους, να γίνονται αντικειμενικές εκτιμήσεις και εντός τριών μηνών, όπως λέμε στο πρόγραμμά μας, να εισπράττουν τις αποζημιώσεις τους. Κερδίζει ο ΕΛΓΑ, λοιπόν, την εμπιστοσύνη των αγροτών και στηρίζει τους Έλληνες αγρότες.
      ΕΥΑΓΓΕΛΟΣ ΑΡΓΥΡΗΣ: Τι τρεις μήνες; Επτά μήνες έχετε. Στοιχεία δικά σας είναι.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ  
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Ως γνωστόν, το νομοσχέδιο ψηφίστηκε επί της αρχής στη χθεσινή συνεδρίαση της Τετάρτης 13ης Οκτωβρίου 2004. Στη σημερινή συνεδρίαση, όπως συμφωνήθηκε άλλωστε, θα συζητηθούν όλα τα άρθρα του νομοσχεδίου. Το νομοσχέδιο έχει πενήντα άρθρα, τα οποία συζητήθηκαν στη Διαρκή Επιτροπή σε μία ενότητα. Μαζί με τα άρθρα αυτά θα συζητηθεί και η με γενικό αριθμό 171 και ειδικό 27 τροπολογία, η οποία ενσωματώνεται στο άρθρο 46 του σχεδίου νόμου. Ως έχει συμφωνηθεί, οι τροπολογίες θα συζητηθούν στη συνεδρίαση της Τρίτης 19ης Οκτωβρίου 2004.
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, στο άρθρο 46 θα ενσωματωθεί η τροπολογία με γενικό αριθμό 171 και ειδικό 27, με κάποιες προσθήκες που θέλω να κάνω. Γι’ αυτό θα διαβάσω την πλήρη διατύπωση της μετατροπής που γίνεται στο άρθρο 46.
      Στο άρθρο 46 η παράγραφος 5 αναριθμείται σε 7 και παρεμβάλλονται νέες παράγραφοι 5 και 6 ως εξής:
      Παράγραφος 5: «Τα πρόσωπα της ανωτέρω παραγράφου 4 τα οποία παραβαίνουν εν γνώσει τους τις διατάξεις της παραγράφου 2 του άρθρου 4 και των άρθρων 10, 21 έως και 26 του παρόντος νόμου ή των αποφάσεων που εκδίδονται κατ’ εξουσιοδότηση των άρθρων αυτών τιμωρούνται, ύστερα από έγκληση της Επιτροπής Κεφαλαιαγοράς, με φυλάκιση τουλάχιστον τριών μηνών και χρηματική ποινή ύψους από πενήντα χιλιάδων (50.000) μέχρι τριακοσίων χιλιάδων (300.000) ευρώ»
      Παράγραφος 6: «Όποιος εν γνώσει του προβαίνει σε ψευδείς δηλώσεις ή ανακοινώσεις προς το κοινό σχετικά με τα οικονομικά στοιχεία αμοιβαίου κεφαλαίου με σκοπό να προσελκύσει σ’ αυτό επενδυτές, τιμωρείται με φυλάκιση τουλάχιστον τριών μηνών και χρηματική ποινή από πενήντα χιλιάδων ευρώ (50.000) μέχρι τριακοσίων χιλιάδων (300.000)»ευρώ 
      Καταθέτω την προσθήκη αυτή για τα Πρακτικά, προκειμένου να ενσωματωθεί στο άρθρο 46 και έτσι αποσύρεται η τροπολογία με γενικό αριθμό 171 και ειδικό 27.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα προσθήκη, η οποία έχει ως εξής:
      «Στο άρθρο 46 η παράγραφος 5 αναριθμείται σε 7 και παρεμβάλλονται νέες παράγραφοι 5 και 6, ως εξής:
      «5. Τα πρόσωπα της ανωτέρω παραγράφου 4 τα οποία παραβαίνουν εν γνώσει τους τις διατάξεις της παραγράφου 2 του άρθρου 4 και των άρθρων 10, 21 έως και 26 του παρόντος νόμου ή των αποφάσεων που εκδίδονται κατ’ εξουσιοδότησή των άρθρων αυτών τιμωρούνται, ύστερα από έγκληση της Επιτροπής Κεφαλαιαγοράς, με φυλάκιση τουλάχιστον τριών μηνών και χρηματική ποινή ύψους από πενήντα χιλιάδων (50.000) μέχρι τριακοσίων χιλιάδων (300.000) ευρώ.
      6. Όποιος εν γνώσει του προβαίνει σε ψευδείς δηλώσεις ή ανακοινώσεις προς το κοινό σχετικά με τα οικονομικά στοιχεία αμοιβαίου κεφαλαίου με σκοπό να προσελκύσει σ’ αυτό επενδυτές τιμωρείται με φυλάκιση τουλάχιστον τριών μηνών και χρηματική ποινή από πενήντα χιλιάδων (50.000) μέχρι τριακοσίων χιλιάδων (300.000) ευρώ»»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κύριος Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, αγαπητοί συνάδελφοι, το σχέδιο νόμου που συζητάμε σήμερα επί των άρθρων, είναι εξαιρετικά σημαντικό και αφορά στην οικονομία της χώρας και ειδικότερα στις αγορές κεφαλαίων. 
      Θα μου επιτρέψετε να ξεκινήσω μ’ ένα μικρό παράδειγμα, για να καταλάβετε πόσο σημαντικό είναι το σχέδιο νόμου και ειδικότερα δυο, τρία άρθρα του, στα οποία θα αναφερθώ με λεπτομέρειες. Στη δεκαετία του 1980 στην Αμερική είχε γράψει το περιοδικό «BUSINESS WEEK» ότι είχε γίνει οικονομικά ο Τρίτος Παγκόσμιος Πόλεμος.
      Τι είχε συμβεί, 	σε απλά ελληνικά; Υπήρχαν τα περίφημα savings and loans,   τα οποία έπαιρναν βραχυπρόθεσμες καταθέσεις και έδιναν βραχυπρόθεσμες διαθέσεις κεφαλαίων για τον οποιοδήποτε σκοπό, δηλαδή δάνεια. Στη συνέχεια μ’ ένα λάθος της νομοθετικής αρχής, της Γερουσίας ειδικότερα των Ηνωμένων Πολιτειών της Αμερικής, συνέβη το εξής. Τους έδωσαν τη δυνατότητα τα savings and loans να δανείζουν μακροπρόθεσμα. Αποτέλεσμα; Να δημιουργηθεί το μεγαλύτερο οικονομικό πρόβλημα που δημιουργήθηκε ποτέ στο Αμερικανικό Κογκρέσο, στην αμερικανική κοινωνία. 
      Θα μου επιτρέψετε να πάω πίσω στη συζήτηση που έγινε χθες και να θυμίσω ένα πράγμα. Αυτό το σχέδιο νόμου που συζητάμε σήμερα, έχει την εξής βασική δυσκολία: Από τη μια μεριά έχουμε την εποπτεία των αγορών και την προστασία των επενδυτών σαν δύο βασικές έννοιες και από την άλλη πλευρά έχουμε την αναβάθμιση της λειτουργίας των αγορών και ταυτόχρονα τη δημιουργία της ενιαίας ευρωπαϊκής αγοράς κεφαλαίων, ειδικά στα αμοιβαία κεφάλαια. Εδώ, λοιπόν, πρέπει να βρεθεί το περίφημο ισοζύγιο, διότι από τη μια μεριά πρέπει να προσφέρουμε στους επενδυτές την ασφάλεια που πρέπει και ως νομοθετικό Σώμα, αλλά από την άλλη μεριά να απελευθερώσουμε τις αγορές κατά τέτοιο βαθμό, ώστε η ανταγωνιστικότητα να φτάσει κάτω-κάτω διαδοχικά, εκεί που θα μειωθεί το κόστος για τους επενδυτές της παροχής των αντίστοιχων υπηρεσιών.
      Μπαίνω στο άρθρο 5, που είναι ένα από τα επίμαχα άρθρα. Εδώ πραγματικά υπάρχει ένα ζήτημα, το οποίο πρέπει να καταγραφεί και ειδικότερα. Επιτρέψετε μου να πω ποιο είναι το πρόβλημα. Το πρόβλημα είναι πόσο θα είναι το αρχικό μετοχικό κεφάλαιο, για να προχωρήσει στην ίδρυση ενός αμοιβαίου κεφαλαίου. Πρέπει να σας πω ότι υπήρξαν διάφορες απόψεις. Θα μου επιτρέψετε να αναφερθώ στην επιστολή, που λάβαμε στις 6.10.2004 από το Σύνδεσμο Μελών Χρηματιστηρίου Αθηνών, όπου για τη συγκεκριμένη παράγραφο 5 του άρθρου 5 μας έδωσαν δύο εκδοχές. Τις λάβαμε υπόψη. Επίσης πρέπει να σας πω ότι στις 11 Οκτωβρίου πάλι το Διοικητικό Συμβούλιο του ΣΜΕΧΑ μας έδωσε κάποιες άλλες σκέψεις αναφορικά με το θέμα που αναφέρεται ειδικότερα στο αρχικό μετοχικό κεφάλαιο για την ίδρυση ενός αμοιβαίου κεφαλαίου.
      Να θυμίσω επίσης εδώ, κύριε Πρόεδρε, ότι στην Επιτροπή, ειδικά γι’ αυτό το θέμα, είχα κάνει τη σκέψη ότι η ΑΕΠΕΥ με ελάχιστο –επαναλαμβάνω τα λόγια μου- ολοσχερώς καταβεβλημένο μετοχικό κεφάλαιο, τουλάχιστον 6 εκατομμύρια ευρώ, θα μπορούσε να είναι μια ακόμα τέταρτη περίπτωση στο συγκεκριμένο άρθρο, στην παράγραφο 5.
      Επίσης, κύριε Πρόεδρε,πρέπει να σας πω ότι σε έρευνα που έκανα, είδα και τα στοιχεία τα οποία αφορούν τις άλλες χώρες της Ευρωπαϊκής Ένωσης όπου, μετά απ’ αυτή την έρευνα, κατέληξα στο συμπέρασμα ότι το 1,2 εκατομμύρια ευρώ και τα στοιχεία τα οποία έχει και συζητήσαμε στο νόμο επί της αρχής είναι και η χώρα μας στο τελευταίο τεταρτημόριο που εξασφαλίζει από τη μια μεριά τον επενδυτή, αλλά επιτρέπει και τον ανταγωνισμό, όπως είπα και στην αρχή, από την άλλη.
      Βεβαίως πρέπει να πω εδώ ότι είχαμε και την προσθήκη, τη διόρθωση της Κυβέρνησης όπου από εχθές, όπως μας ανακοινώθηκε, έχουμε πλέον τη δυνατότητα -δηλαδή η Κυβέρνηση όντως μας άκουσε και πρέπει να το πούμε αυτό- η ΑΕΠΕΥ και οι ασφαλιστικές εταιρείες με το μισό κεφάλαιο των πιστωτικών ιδρυμάτων να μπορούν να ιδρύουν και να προχωρούν σε λειτουργία ΑΕΔΑΚ ή δημιουργία αμοιβαίων κεφαλαίων. Νομίζω ότι ως αρχή είναι καλό. 
      Βεβαίως θα μπορούσε να πει κάποιος: «Γιατί βάζετε το ήμισυ και δεν βάζετε ένα συγκεκριμένο ποσό;», γιατί μπορεί ξαφνικά οι τράπεζες να σηκώσουν το ποσοστό και να αυξάνεται το όριο. Είναι και αυτό θέμα προς συζήτηση, αλλά –επαναλαμβάνω- ως αρχή νομίζω ότι είναι καλά για να ξεκινήσουμε μετά από την ταλαιπωρία που υπέστη η χώρα με το γνωστό ζήτημα του Χρηματιστηρίου και ειδικότερα με το τι συνέβη την περίοδο 1999-2001.
      Θα πάω σε κάποιο άλλο άρθρο, στο άρθρο 19, για  να πω ορισμένες σκέψεις και μόνο. Εδώ το συγκεκριμένο άρθρο αναφέρεται στη λύση του αμοιβαίου κεφαλαίου. Να το πω απλά και εκλαϊκευμένα. Όταν το 1/10 των μεριδιούχων βγάλει τη σφυρίχτρα και σφυρίξει ότι κάπου δεν πάει καλά η δουλειά, στο πρώτο σφύριγμα μπορεί μέσα σε τριάντα μέρες να μαζευτεί ένα κομμάτι και να λειτουργήσει η συνέλευση, για να δουν οι μεριδιούχοι πώς προχωρά από κει και πέρα το δικό τους αμοιβαίο κεφάλαιο. 
      Πρέπει επίσης να σας πω ότι στη συνέχεια του ίδιου άρθρου μπαίνει και η έννοια του διαχειριστικού ελέγχου από την Επιτροπή Κεφαλαιαγοράς. Εδώ χρησιμοποιείται ένας μαθηματικός αλγόριθμος -δεν προλαβαίνω να δώσω λεπτομέρειες εδώ- όπου λέει ότι θα είναι στα 6/10 ο μαθηματικός  μέσος όρος της αξίας του καθαρού ενεργητικού του αμοιβαίου κεφαλαίου. Είμαι υποχρεωμένος να το πω τεχνοκρατικά. Τότε μπορεί να προχωρήσει στις επόμενες σκέψεις ή βήματα για τη λύση του αμοιβαίου κεφαλαίου.
      Θα έλεγα στην Κυβέρνηση μήπως το 6/10 θα μπορούσε να γίνει 4/10. Γιατί τι έχει συμβεί, κύριε Πρόεδρε; Ειδικότερα στην περίοδο 2000-2001 είδαμε το Χρηματιστήριο να κατρακυλάει, τα αμοιβαία κεφάλαια να πηγαίνουν προς τα κάτω και η ίδια η αγορά, οι ίδιοι οι μεριδιούχοι να μην μπορούν να προχωρήσουν. Σκέψη κάνω. Αντί να έχουμε τα στοιχεία του ενεργητικού, θα μπορούσαμε να πάμε απλούστερα στις τιμές των μεριδίων. Και το λέω αυτό για να έχουμε μια καλύτερη διασφάλιση της πορείας των αμοιβαίων κεφαλαίων, όσον αφορά τη λύση τους.
      Σε ό,τι έχει σχέση με το ενημερωτικό δελτίο, δεν σας κρύβω ότι το 2000 που ασχολήθηκα με μια περίπτωση, τα Μακεδονικά Κλωστήρια, όπου το όνομά μου βγήκε σε επτά εφημερίδες πρωτοσέλιδο: «Δύο δισεκατομμύρια, κύριε Καλλιώρα», τότε είχα πει, επειδή είχα στα χέρια μου το ενημερωτικό δελτίο, ότι δεν αρκεί να υπάρχει μόνο το ενημερωτικό δελτίο, αλλά θα πρέπει κάποιοι να εφαρμόζουν  τους νόμους και τις εγγυήσεις που παρέχονταν από τις διατάξεις τότε για το Χρηματιστήριο.
      Χαίρομαι που υπάρχουν εδώ δύο εκδοχές, το πλήρες ενημερωτικό δελτίο και το απλοποιημένο. Αλλά σ’ αυτό που θέλω να σταθώ περισσότερο και θέλω να καταγραφεί, είναι το γεγονός ότι δεν αρκεί μόνο να παρουσιάζουμε την εικόνα του είτε ως πλήρες είτε ως απλοποιημένο, αλλά η Επιτροπή Κεφαλαιαγοράς θα πρέπει να δείχνει τα δόντια της, όταν δεν κάνουν σωστά τη δουλειά τους. Όλοι ενθυμούμαστε το τι έγινε και τελευταία στιγμή προσπαθούσαμε να γλιτώσουμε 57 δισεκατομμύρια όπου ξεκίνησε να κάνει αύξηση του μετοχικού κεφαλαίου και να παίρνει χρήματα των πολιτών και τελικά κατέληξε η ίδια εταιρεία να μη βάλει ούτε ένα ευρώ.
      Κύριε Πρόεδρε, θα ήθελα να αναφερθώ και σε μερικά άλλα σημεία, αλλά επειδή μου δώσατε μόνο οκτώ λεπτά, θα αναφερθώ σ’ αυτά στη δευτερολογία μου. Έχω  δυο-τρία επίμαχα σημεία, που θα ήθελα να τα ακούσει η Κυβέρνηση. 
      Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κυρίες και κύριοι συνάδελφοι, επί της αρχής χθες συμφωνήσαμε για το συγκεκριμένο σημαντικό νομοσχέδιο που δίνει λύσεις για τη λειτουργία των ΑΕΔΑΚ και προσαρμόζει την εθνική νομοθεσία στις οδηγίες της Ευρωπαϊκής Ένωσης 107 και 108. 
      Στην επιτροπή κάναμε συγκεκριμένες νομοτεχνικής φύσεως παρατηρήσεις, αλλά με μεγάλη μου λύπη διαπιστώνω ότι δεν λήφθηκε υπόψη καμία απολύτως από τις παρατηρήσεις, οι οποίες πιστεύω ότι συμβάλλουν στην ψήφιση ενός άρτιου νομοσχεδίου και ενός νομοσχεδίου το οποίο θα ανταποκρίνεται σ’ αυτά που ψηφίσαμε χωρίς δυνατότητα παρερμηνείας. Γιατί πολλές φορές η γραμματική ερμηνεία είναι αυτή που κυριαρχεί στην κρίση αυτών που θα εφαρμόσουν τους νόμους. 
      Έτσι, λοιπόν, θα ξεκινήσω με το άρθρο 1. Σ’ αυτό  είχα πει, κύριε Υπουργέ, ότι θα έπρεπε να γίνει μια σύντμηση, γιατί ουσιαστικά το άρθρο 1 μου θυμίζει εισηγητική έκθεση και όχι κείμενο νόμου. 
      Διότι αναφέρει το άρθρο 1: «Σκοπός. Με τις διατάξεις των άρθρων 2 έως 46 του παρόντος νόμου σκοπείται κυρίως η ενσωμάτωση… Προς τούτο καταργούνται τα άρθρα…». Αυτό δεν είναι αντικείμενο του κειμένου της συγκεκριμένης διάταξης. 
      Θα πρέπει να περιοριστεί το άρθρο 1 μέχρι το τέλος της συζήτησης. Ενδεικτικά και πρόχειρα λέω, για να το διατυπώσουν οι συνεργάτες σας, ότι σκοπός του συγκεκριμένου νόμου είναι η ενσωμάτωση των συγκεκριμένων οδηγιών και η ρύθμιση θεμάτων που αφορούν την κεφαλαιαγορά. Δηλαδή σε τέσσερις σειρές μπορούμε να έχουμε το άρθρο 1.
      Όσον αφορά το ζήτημα που προέκυψε σχετικά με το άρθρο 5, είχαμε πει ξεκάθαρα ότι η λέξη «αναπροσαρμόζει» σημαίνει και μείωση και αύξηση. Προέκυψε, όμως, κατά τη συζήτηση ότι πρόθεση όλων και του Υπουργείου και της πολιτικής ηγεσίας ήταν η δυνατότητα της Επιτροπής Κεφαλαιαγοράς σε ορισμένες συνθήκες που τα ίδια κεφάλαια των ΑΕΔΑΚ δεν επαρκούν, να αναπροσαρμόζει το ύψος του μετοχικού κεφαλαίου αυξάνοντάς το. Έτσι είχαμε προτείνει ότι η λέξη «αναπροσαρμόζει» να γίνει «αυξάνει» για να δώσει τη σωστή απεικόνιση αυτών που όλοι μας ζητήσαμε. 
      Κάναμε και άλλες παρατηρήσεις που δεν θέλω να τις επαναλάβω, σε επιμέρους άρθρα. Θα παρακαλούσα πολύ αυτές τις παρατηρήσεις να τις δείτε. 
      Ενδεικτικά θα πω ότι η παράγραφος 6 αναφέρει ότι «η Α.Ε.Δ.Α.Κ. οφείλει να τηρεί πάντοτε τις διατάξεις του παρόντος νόμου». Αν το δούμε γραμματικά είναι εντελώς περιττό. Τι θα πει «οφείλει»; Βεβαιότατα οφείλει ο καθένας να τηρεί το νόμο. Φαντάζομαι, όμως, και καλόβουλα το λέω, ότι το «πάντοτε» θα εννοεί καθ’ όλη την διάρκεια ύπαρξης. 
      Να γίνει αναπροσαρμογή γιατί ένας που το διαβάζει δεν  μπορεί να γνωρίζει τι σκέφτεται. Εγώ σας είπα καλόβουλα το είδα. Είδα τέσσερις, πέντε φορές γραμμένο το «οφείλει να εφαρμόζει πάντοτε τους νόμους». Θα το δει κανείς και θα γελάει. Θα πει «μα, είναι τριακόσιοι μέσα στη Βουλή, δεν είδε κανείς ότι συνιστά ο νόμος ότι πρέπει να εφαρμόζεται;». 
      Άρα για να αποφύγουμε τέτοιες παρανοήσεις μια και είναι  πολύ σημαντική η δουλειά που έκανε η επιτροπή, πρέπει να διορθωθούν ορισμένα ζητήματα, όπως αρνητικές διατυπώσεις, επαναλήψεις παραγράφων ολόκληρων όπου θα μπορούσε να μπει μια λέξη μόνο, δηλαδή δύο-τρεις παράγραφοι να ενσωματωθούν σε μια. 
      Θα ήθελα στην τροπολογία, η οποία ενσωματώθηκε ως κείμενο στο άρθρο 46, να κάνω τις εξής παρατηρήσεις: Και οι δυο παράγραφοι αναφέρουν «τα πρόσωπα τα οποία παραβαίνουν εν γνώσει». Το «εν γνώσει» είναι περιττό. Από την ώρα που προβλέπεται σε επίπεδο πλημμελήματος η ποινή, δεν απαιτείται να αναφέρουμε «εν γνώσει» γιατί είναι απαραίτητος ο δόλος. Το «εν γνώσει» έχει μια άλλη διάσταση. Νομίζω ότι δεν θα ήταν αυτή η άποψη της πολιτικής ηγεσίας, να απαλλάξουμε όλους τους υπεύθυνους, κυρίους μετόχους, γενικούς διευθυντές κλπ. και να μεταφέρουμε το θέμα στις πλάτες απλών υπαλλήλων, δηλαδή να δηλώνουν οι κύριοι υπεύθυνοι «δεν ήταν εν γνώσει μου, έγινε λάθος». Το «εν γνώσει» έχει συγκεκριμένη νομική υπόσταση. 
      Πιστεύω ότι το «εν γνώσει» πρέπει να παραληφθεί. Εκ του νόμου, εκ των γενικών αρχών του Ποινικού Δικαίου συνεπάγεται ότι υπάρχει δόλος. Άρα σβήνεται το «εν γνώσει». Δεν χρειάζεται να γράψουμε «δόλος» γιατί από την ώρα που μιλάμε για πλημμέλημα σημαίνει ότι αναφερόμαστε σε δόλο.
      Δεν υπάρχει πλημμέλημα το οποίο να τιμωρείται. Εξ αμελείας. Εάν κάποιος ήταν αμελής, θα έχει μόνο τις συνέπειες των διοικητικών κυρώσεων και καμία άλλη απολύτως. 
      Η δεύτερη παρατήρηση είναι ότι αναφέρεται ότι τα συγκεκριμένα πρόσωπα, τα οποία παρέβησαν τις διατάξεις των συγκεκριμένων νόμων διώκονται και τιμωρούνται ύστερα από έγκληση της Επιτροπής Κεφαλαιαγοράς. Πολύ ορθό! Όμως, γιατί μόνο της Επιτροπής Κεφαλαιαγοράς; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εγώ θα πρότεινα ότι και παντός έχοντος άμεσο –για να μιλήσω με νομικούς όρους- έννομο συμφέρον. Δηλαδή, εάν ένας κάτοχος αμοιβαίου κεφαλαίου θεωρήσει ότι υπάρχει δόλια πράξη των συγκεκριμένων ατόμων που ευθύνονται -και θέλουμε να τιμωρηθούν- και θελήσει να προσφύγει στον εισαγγελέα, δεν θα νομιμοποιείται; Από την ώρα που λέμε ότι έγιναν κατ’ έγκληση διωκόμενα αδικήματα -συμφωνώ εγώ να μην είναι αυτεπάγγελτα, δηλαδή κάθε φορά να κάνουμε τους εισαγγελείς να ανακατεύονται καθημερινά σε πράξεις οι οποίες έχουν και ένα στοιχείο θα έλεγα ρίσκου, κινδύνου που αναλαμβάνει ο επενδυτής- εάν κάποιος θεωρεί ότι υπήρχε δόλια ενέργεια των συγκεκριμένων αναφερομένων στο άρθρο 46 παράγραφος 4 προσώπων, να έχει τη δυνατότητα και αυτός να ασκήσει την έγκληση για να μπορέσει να προασπίσει και ενώπιον των ποινικών δικαστηρίων τα δικαιώματά του. 
      Τέλος, δεν δώσατε απάντηση, έστω αρνητική, όσον αφορά τις ποινές, τις διοικητικές κυρώσεις. Εγώ θα έλεγα ότι δίνω περισσότερο βαρύτητα στις διοικητικές κυρώσεις για αδικήματα, τα οποία αφορούν οικονομικό παράνομο περιουσιακό όφελος, παρά στις ποινικές διαδικασίες. Αυτό το λέω από την εμπειρία μου στα δικαστήρια, γιατί πάνε στο δικαστήριο μετά από χρόνια και οι περισσότεροι –εάν όχι όλοι- απαλλάσσονται, αλλά και αν ακόμα τιμωρηθούν, τιμωρούνται με δυο, τρεις, πέντε, δέκα μήνες φυλάκιση, πληρώνουν 1.000.000 δραχμές, εξαγοράζουν δηλαδή την ποινή φυλακίσεως, έχουν οικονομήσει εκατοντάδες εκατομμύρια ή δισεκατομμύρια δραχμές και τελικά υπάρχει άφεση αμαρτιών. Ένα οικονομικό έγκλημα θα πρέπει, θα έλεγα, να τιμωρείται με όμοιο τρόπο, με πολύ αυστηρές διοικητικές κυρώσεις, εκτός από την ποινική δίωξη και τις ποινικές κυρώσεις. 
      Έτσι, λοιπόν, θεωρώ απαράδεκτα χαμηλό το πρόστιμο των 100.000 ευρώ που προβλέπεται ως ανώτατο όριο και σε περίπτωση υποτροπής 200.000 ευρώ ως πρόστιμο εναντίον των φυσικών προσώπων που παραβαίνουν –το τονίζω ξανά- εν γνώσει τους, δηλαδή παραβαίνουν από δόλο τις διατάξεις του παρόντος νόμου, όταν μάλιστα αυτά τα πρόσωπα διαχειρίζονται ή πρέπει να διαχειρίζονται κατά την παρούσα νομοθεσία που ψηφίζουμε νομίμως –λέει- και εντίμως τα συγκεκριμένα χαρτοφυλάκια. 
      Έτσι, λοιπόν, να μην έχουμε κανένα πρόβλημα, όπως είπα και στην Επιτροπή, για τα υψηλά πρόσωπα τα οποία πρέπει να προβλέψουμε. Εγώ πιστεύω ότι αυτά τα πρόστιμα πρέπει τουλάχιστον να πενταπλασιαστούν και μάλιστα επειδή είναι στην κρίση και τη διακριτική ευχέρεια της αρχής που επιβάλλει τα πρόστιμα, δηλαδή της Επιτροπής Κεφαλαιαγοράς, να έχει αυτήν τη δυνατότητα, δηλαδή να μπορεί να κινηθεί μεταξύ του χαμηλότερου ορίου, από το 1 ευρώ, αλλά να μην φτάνει στα 100 ευρώ, αλλά να φτάνει για παράδειγμα στις 500.000 χιλιάδες ευρώ ή όσα κρίνει η πολιτική ηγεσία, ο Υπουργός Οικονομικών. 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Όμως, τονίζω ξανά να μη νομοθετήσουμε τελικά ποινές οι οποίες τελικά θα μας οδηγήσουν στο φθεύγμα του Ρωμαϊκού Δικαίου «peati possidentes», δηλαδή «μακάριοι οι παρανομούντες». 
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους της Βουλής των Ελλήνων, εξήντα ένας μαθητές και μαθήτριες και έξι συνοδοί από το Γ’ Τμήμα του Β΄ Λυκείου Αμαρουσίου. 
      Η Βουλή τους καλωσορίζει 
      (Χειροκροτήματα από όλες τις πτέρυγες της Βουλής)
      	Επίσης θα ήθελα να πω ότι ο Βουλευτής κ. Στέφανος Μάνος ζητά άδεια ολιγοήμερης απουσίας στο εξωτερικό. 
      Η Βουλή εγκρίνει; 
      	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      	ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Δεν έχουμε να πούμε αρκετά πράγματα στην επί των άρθρων συζήτηση του νομοσχεδίου. Και αυτό για τον απλούστατο λόγο, ότι το νομοσχέδιο έτσι θα περάσει. Μαζί το φτιάξατε, μαζί θα το ψηφίσετε. Ο ένας το ετοίμασε, ο άλλος το έφερε στη Βουλή και το ψηφίζετε και οι δύο. Φάνηκε ξεκάθαρα στη συζήτηση επί της αρχής ότι το ψηφίζετε. Εξάλλου είναι τέτοιο το νομοσχέδιο που όποιες αλλαγές και αν περάσουν στα άρθρα του και τα λοιπά, θα είναι επουσιώδεις και δεν θα αλλάξουν τον προσανατολισμό του νομοσχεδίου που όπως είπαμε και χθες είναι να προσαρμόσει στις κατευθύνσεις τις Ευρωπαϊκής Ένωσης τη συγκεκριμένη ελληνική νομοθεσία και να προχωρήσει την παραπέρα κερδοφορία του μεγάλου κεφαλαίου στη χώρα μας. Αυτός είναι ο βασικός λόγος για τον οποίο μιλήσαμε και χθες.
      Ο άλλος έχει σχέση με το ότι τα περισσότερα από  τα άρθρα τού υπό συζήτηση νομοσχεδίου είναι τεχνικού χαρακτήρα, προσαρμόζουν δηλαδή τη νομοθεσία της χώρας μας σε εκείνη της Ευρωπαϊκής Ένωσης. Έτσι περιορίζουν το αντικείμενο της συζήτησης, παραδείγματος χάρη αν το αρχικό κεφάλαιο θα είναι τόσο ή θα είναι λιγότερο, δεν αλλάζει η ουσία. Εμείς επιμέναμε στην άποψή μας που διατυπώσαμε και χθες, όσον αφορά το νομοσχέδιο, την κατεύθυνση και τους στόχους που υπηρετεί και με την έννοια αυτή καταψηφίζουμε και το σύνολο των άρθρων που αυτό περιέχει. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η ειδική αγορήτρια  του Συνασπισμού κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, είναι σαφές ότι ένας από τους βασικότερους στόχους που έχουν σχέση με το γενικότερο θέμα που αντιμετωπίζει το νομοσχέδιο της εναρμόνισης με τις κοινοτικές οδηγίες είναι η διεύρυνση των δραστηριοτήτων των εταιρειών επενδύσεων, μία διεύρυνση με νέες επενδυτικές υπηρεσίες, όπως είναι η διαχείριση ατομικών χαρτοφυλακίων πελατών, η διαχείριση πόρων των συνταξιοδοτικών ταμείων, η παροχή επενδυτικών συμβούλων κλπ. 
      Θα έλεγε κανείς ότι με αυτήν τη διεύρυνση εμφανίζονται στοιχεία βελτίωσης του ανταγωνισμού. Όμως για τη χώρα μας δημιουργούνται σοβαρές ανακατατάξεις στην αγορά του κεφαλαίου ιδιαίτερα με τα θέματα των τραπεζικών ομίλων και αυτές οι ανακατατάξεις έπρεπε να είχαν εκτιμηθεί. Και θα έπρεπε το νομοσχέδιο αυτό, πέραν του ότι συμπεριλαμβάνει και εθνικές διατάξεις μαζί με αυτές που επιβάλλονται από τις κοινοτικές οδηγίες, να συνοδεύεται από μία ολοκληρωμένη τεχνοοικονομική μελέτη για όλες αυτές τις επιπτώσεις. 
      Ένα γενικότερο πρόβλημα του νομοσχεδίου που αποτυπώνεται στα άρθρα είναι ότι οι εθνικοί περιοριστικοί όροι υποχωρούν και κερδίζει έδαφος ο διακοινοτικός ανταγωνισμός στα πλαίσια της ενιαίας ευρωπαϊκής αγοράς. Όμως, οι προβλεπόμενες ποινές, ο επί της ουσίας έλεγχος δηλαδή ιδιαίτερα από την Επιτροπή Κεφαλαιαγοράς, δεν ρυθμίζεται μέσα από αυτές τις διατάξεις, παρ’ όλο που και στην Ευρωπαϊκή Ένωση ο ελεγκτικός μηχανισμός, οι ποινές, είναι αυστηρότερες. Δηλαδή εμείς διαβλέπουμε μία βελτίωση, όσον αφορά την εποπτεία και τη συνεργασία των εποπτικών αρχών κυρίως σε ευρωπαϊκό επίπεδο, δεν διαβλέπουμε, όμως, ότι επί της ουσίας η Επιτροπή Κεφαλαιαγοράς αποκτά τον ελεγκτικό ρόλο τον οποίο πρέπει να έχει. Είναι προσανατολισμένη κυρίως σε διοικητικού χαρακτήρα ελέγχους και φοβάμαι ότι δεν θα καταφέρει να διασφαλίσει τη διαφάνεια και επί της ουσίας τη λειτουργία των εταιρειών επενδύσεων, γιατί δεν δίνεται, όπως είπα, μία ελεγκτική έμφαση στο διαχειριστικό κίνδυνο που αντιμετωπίζουν οι επενδυτές και βέβαια ο κίνδυνος και το χάσιμο, το οποίο είχαν μέχρι τότε οι μικροεπενδυτές είναι πάρα πολύ γνωστό και το έχουμε συζητήσει πολλές φορές.
      Στο άρθρο 4 προβλέπεται ότι η ΑΕΔΑΚ προσφέρει πρόσθετες υπηρεσίες ανάλογες αυτές των ΕΠΕΥ και των πιστωτικών ιδρυμάτων. Σύμφωνα με ορισμένες διατάξεις του ν. 2396/1996, ρυθμίζονται με αποφάσεις της Επιτροπής Κεφαλαιαγοράς, αλλά, όπως είπα, συνεχώς παραμένει αδιευκρίνιστος ο ρόλος επί της ουσίας της Επιτροπής Κεφαλαιαγοράς. 
      Στο άρθρο 5 στα εδάφια α΄ και β΄ ρυθμίζονται θέματα σχετικά με το μετοχικό κεφάλαιο. Το μετοχικό κεφάλαιο των ΑΕΔΑΚ καταβάλλεται ολοσχερώς σε μετρητά, αλλά σε περιπτώσεις που οι ΑΕΔΑΚ υποχρεούνται να αυξήσουν τα ίδια κεφάλαιά τους δίδεται η δυνατότητα το 50% να καταβάλλεται με μορφή ισόποσης ή εγγυητικής τραπεζικής επιστολής. 
      Θεωρούμε ότι η ρύθμιση αυτή δεν κινείται προς την κατεύθυνση της εξυγίανσης των χρηματιστηριακών δραστηριοτήτων. Δεν συμφωνούμε με την αντικατάσταση αυτή από την ισόποση εγγυητική επιστολή. Βέβαια, και τούτο το νομοσχέδιο, όπως και το νομοσχέδιο για τα δημόσια έργα, το διαπνέει ο κατασταλτικός χαρακτήρας με την έννοια των εγγυητικών επιστολών, με την έννοια της μεταφοράς ενός μεγάλου μέρους στις τράπεζες είτε από τα θέματα που αφορούν την κατασκευαστική δραστηριότητα είτε από τα  θέματα που αφορούν το Χρηματιστήριο. Συνεχώς μεγάλο αντικείμενο μετατοπίζεται στις τράπεζες. Τώρα, αν αισθάνεται έτσι πιο ασφαλές το δημόσιο και αν έτσι όλες αυτές οι εταιρείες αποκτούν φερεγγυότητα με την αύξηση των εγγυητικών επιστολών, είναι μια φιλοσοφία, μια αρχή την οποία εμείς θα βλέπαμε ως ένα μόνο παράγοντα. Όμως, οι υπόλοιποι παράγοντες είναι πάρα πολύ σημαντικοί. 
      Αυτοί οι παράγοντες είναι η λειτουργία του κράτους, η λειτουργία της Επιτροπής Κεφαλαιαγοράς, των ελεγκτικών μηχανισμών του κράτους, των υπηρεσιών του κράτους που να μπορούν πράγματι να εφαρμόζουν το εκάστοτε θεσμικό πλαίσιο. Δεν μπορούμε να μεταφέρουμε όλα στις τράπεζες. Άλλωστε για τη φερεγγυότητα των τραπεζών έχουμε από το παρελθόν πάρα πολλά άσχημα παραδείγματα. 
      Στο ίδιο άρθρο το 51% του μετοχικού κεφαλαίου των ΑΕΔΑΚ πρέπει να ανήκει σε ένα ή περισσότερα πιστωτικά ιδρύματα. Ενίσχυση πάλι των τραπεζών. Ενισχύεται η φερεγγυότητα των ΑΕΔΑΚ; Μπορεί. Ταυτόχρονα, όμως, όπως μας έχουν πει και εκπρόσωποί τους, υπάρχει σοβαρό πρόβλημα. Προσπαθήσατε να απαλύνετε κάπως το πρόβλημα με τις εταιρείες με την τροπολογία που φέρατε στην παράγραφο 5 του άρθρου 5. Απ’ ό,τι έχω δει και στις τοποθετήσεις τους και έχω συζητήσει μαζί τους θα προτιμούσαν να υπάρχει είτε ένα ορισμένο ποσό –τα 3 εκατομμύρια ευρώ- είτε αυτό που είχε πει και ο Πρόεδρός τους. Θα ήταν προτιμότερο αθροιστικά να ισχύσει αυτό το οποίο αναφέρεται στη διόρθωση την οποία έχετε κάνει, δηλαδή ίσο προς το ήμισυ του οριζόμενου ελάχιστου μετοχικού κεφαλαίου. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, δύο λεπτά ακόμη. Είχα ρωτήσει και την άλλη φορά τον κύριο Υπουργό. Δεν καταλαβαίνω τι νόημα έχουν οι παράγραφοι 6 και 7 του άρθρου 5: Η ΑΕΔΑΚ οφείλει να τηρεί πάντοτε τις διατάξεις του παρόντος νόμου, όπως και η Επιτροπή Κεφαλαιαγοράς δύναται με απόφασή της να ρυθμίζει λεπτομέρειες ή τεχνικά θέματα σχετικά με την εφαρμογή του παρόντος νόμου. Ιδίως την παράγραφο 6 δεν την καταλαβαίνω. Νομοθετικά νομίζω ότι δεν στέκει. 
      Όσον αφορά το άρθρο 6, αναπτύσσεται η εποπτεία της Επιτροπής Κεφαλαιαγοράς επί των ΑΕΔΑΚ και η Επιτροπή Κεφαλαιαγοράς θα ρυθμίζει κάθε λεπτομέρεια για την εφαρμογή αυτών των διατάξεων. Παρακάτω λέτε ότι θα εφαρμόσει έναν κώδικα κεφαλαιαγοράς, για τον οποίο θέτετε κάποιες προϋποθέσεις. 
      Παρ’ όλα αυτά, εφόσον εδώ συμπεριλαμβάνετε και εθνικές διατάξεις, νομίζω ότι θα έπρεπε –και είχατε αυτή τη δυνατότητα με την προετοιμασία που έχει γίνει μέχρι τώρα- και κανονισμό λειτουργίας της Κεφαλαιαγοράς να είχατε επισυνάψει και από την άλλη πλευρά να κάνετε ισχυρότερους, όπως σας είπα, τους ελεγκτικούς μηχανισμούς.
      Όσον αφορά τη δυνατότητα που δίνετε με δύο άρθρα στα ασφαλιστικά ταμεία να μπορούν να έχουν όλη αυτήν τη δραστηριότητα στο Χρηματιστήριο, νομίζω ότι δεν διδαχθήκατε από το παρελθόν. Τα ασφαλιστικά ταμεία ανήκουν στους εργαζόμενους, ανήκουν στους μισθωτούς. Θα πρέπει τουλάχιστον να υπάρχει ένα πλαίσιο και αυτοί να συμμετέχουν στη λήψη των αποφάσεων. Θα πρέπει να περιορίσετε αυτήν τη δυνατότητα αφού στη χώρα μας δεν έχει αποκατασταθεί κανένα φερέγγυο κλίμα για το Χρηματιστήριο. Δεν μπορεί να παίζουμε με τα ασφαλιστικά ταμεία στο Χρηματιστήριο, έτσι όπως αυτό λειτουργεί σήμερα.
      Στη δευτερολογία μου θα συνεχίσω για κάποιες παρατηρήσεις ακόμη.
      ΠΡΟΕΔΡΕΥΩΝ (Γεώργιος Σούρλας): Απ’ ό,τι φαίνεται τελειώνουμε, κυρία Ξηροτύρη. Δεν υπάρχουν Βουλευτές εγγεγραμμένοι για να μιλήσουν ούτε επομένως να δευτερολογήσουν. Αν, όμως, θέλουν οι εισηγητές, κύριοι Καλλιώρας και ο Φωτιάδης να δευτερολογήσουν, να πάρετε κι εσείς το λόγο, για να κλείσει η συζήτηση των εισηγητών και των Κοινοβουλευτικών Εκπροσώπων. Και στη συνέχεια ο κύριος Υπουργός θα έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να κάνω μια παρέμβαση τώρα.
      ΠΡΟΕΔΡΕΥΩΝ (Γεώργιος Σούρλας): Δεν θέλετε να τα πείτε όλα μαζί στο τέλος, κύριε Υπουργέ;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θέλω να κάνω κάποιες φραστικές διορθώσεις τώρα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, τότε, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κατ’ αρχάς θέλω να ευχαριστήσω για τις επισημάνσεις τους την κυρία και τους κυρίους συναδέλφους. Επειδή ακριβώς δεν διακρινόμαστε από ακαμψία, δεχόμαστε να κάνουμε ορισμένες φραστικές τροποποιήσεις, που επισημάνθηκαν κυρίως από την πλευρά του κ. Φωτιάδη.
      Γι’ αυτό θα ήθελα να σας ενημερώσω ότι…
      ΑΠΟΣΤΟΛΟΣ ΦΩΤΙΑΔΗΣ: Δεν είναι μόνο φραστικές. Είναι ουσίας. Το «εν γνώσει» είναι ουσία.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κοιτάξτε, στο «εν γνώσει» πρέπει να λάβουμε υπόψη και το δόλο. Και το «εν γνώσει» μπορεί να δημιουργήσει τελείως διαφορετικές ερμηνείες. Ακούστε, όμως, αν θέλετε, τι τροποποιήσεις κάνουμε δεκτές.
      Στο άρθρο 5, παράγραφος 1, στο 4ο εδάφιο, αντικαθίσταται η λέξη «αναπροσαρμόζει» με τη λέξη «αυξάνει».
      Στο άρθρο 5, παράγραφος 6: Η παράγραφος 6 αντικαθίσταται ως εξής: «Η ΑΕΔΑΚ οφείλει να τηρεί τις διατάξεις του παρόντος άρθρου καθ’ όλη τη διάρκεια της λειτουργίας της».
      Στο άρθρο 6, παράγραφος 2 το προτελευταίο εδάφιο της παραγράφου αντικαθίσταται ως εξής: «Η ΑΕΔΑΚ οφείλει να τηρεί τις διατάξεις της παρούσας παραγράφου καθ’ όλη τη διάρκεια της λειτουργίας της».
      Ευχαριστώ.
      ΑΠΟΣΤΟΛΟΣ ΦΩΤΙΑΔΗΣ: Για το «εν γνώσει» δεν είπατε τίποτα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Είναι επικίνδυνο να κάνουμε αυτές τις αλλαγές.
      ΠΡΟΕΔΡΕΥΩΝ (Γεώργιος Σούρλας): Θέλετε το λόγο, κύριε Καλλιώρα; Ορίστε.
      ΗΛΙΑΣ ΚΑΛΛΙΩΡΑΣ: Ευχαριστώ και πάλι, κύριε Πρόεδρε.
      Αναφορικά με το άρθρο 46 είχαμε σήμερα μια προσθήκη, την οποία ακούσαμε από τον κύριο Υπουργό. Θα πρέπει εδώ να πω ότι πραγματικά και ο κ. Φωτιάδης έχει δίκιο στη φιλοσοφία ότι κάποιος άνθρωπος μπορεί να λειτουργήσει με τον τρόπο που προαναφέρατε – δεν τα ξαναλέω, γιατί έχω λίγο χρόνο.
      Θα πρέπει, όμως, να σκεφτούμε ότι σε τέτοιες περιπτώσεις, όπου υπάρχουν τέτοια προβλήματα –και μιλάμε για κυρώσεις και ποινές τουλάχιστον τριών μηνών και 300.000 ευρώ- δεν είναι μόνο μία διάταξη, δεν είναι ένα αδίκημα, είναι περισσότερα αδικήματα. Άραγε δεν είναι μόνο μία περίπτωση, να πούμε ότι είναι και τόσο μικρό το ποσό. Υπάρχουν, δηλαδή, και άλλα θέματα, τα οποία είναι σαν ένα πακέτο και τα οποία πραγματικά φτάνουν στη φιλοσοφία –και έτσι απαντώ εμμέσως και ευθέως- του συναδέλφου κ. Φωτιάδη.
      Στο άρθρο 48, κύριε Πρόεδρε, υπάρχει το ζήτημα του συνεγγυητικού με επόπτες εκκαθάρισης και αυτό το οποίο διακρίνει αυτό το άρθρο –και είναι απόλυτα προς τη σωστή κατεύθυνση- να μην υπάρχει αυτή η διαδικασία, η οποία είναι αλυσιτελής, δηλαδή, από τη μία μεριά να ξεκινάνε οι περιπτώσεις ειδικών χρηματιστηριακών εκκαθαρίσεων και αυτές να μην οδηγούν πουθενά, με αποτέλεσμα ο ένας να κοροϊδεύει τον άλλον, για να το πω έτσι απλά και λαϊκά.
      Είναι απόλυτα σαφές ότι το άρθρο αυτό μας δίνει δύο συγκεκριμένες κατευθύνσεις: Η μία είναι ότι προσδιορίζει με ακρίβεια πότε σταματάει αυτή η διαδικασία και από την άλλη καλύπτει με τα αναγκαία λειτουργικά έξοδα, τα οποία χρειάζονται, για να μπορούν οι εκκαθαριστές, οι επόπτες ή οποιοιδήποτε ενασχολούμενοι με το θέμα αυτό να μπορούν να συνεχίσουν τη συγκεκριμένη διαδικασία εκκαθάρισης. Γιατί όπως είπα και χθες, για το ζήτημα της «ΑΣΤΡΕΑ ΤΕΤΡΑΚΤΙΖ» -είναι μία κλασική περίπτωση- ξεκινήσαμε από κάποια κατεύθυνση και αυτήν τη στιγμή έχουμε οδηγηθεί στο πουθενά. Μερικοί άνθρωποι έχουν πάρει τα χρήματα και η ισχυροτάτη πλειοψηφία ψάχνει να βρει με δικαστήρια, τρόπους δηλαδή, να πάρει από συνεγγυητικό ή από άλλες πηγές τα χρήματά της. Λοιπόν, αυτό πρέπει να σταματήσει.
      Η Κυβέρνηση και το συγκεκριμένο σχέδιο νόμου μας προσδιορίζει από τη μία πλευρά ότι δεν μπορεί να έχουμε παρερμηνείες του νόμου και σκόπιμες και από την άλλη μας δίνει την ασφάλεια δικαίου, που πρέπει να παρέχει η Βουλή των Ελλήνων, σε εκείνες τις περιπτώσεις κατά τις οποίες οι καταθέτες ή οι επενδυτές που δίνουν ως φυσικά πρόσωπα σε εταιρείες θεσμούς τα χρήματά τους και δεν υπάρχει διαδικασία που να εντοπίσει το ίδιο το κράτος ποιο είναι το φυσικό πρόσωπο που έχει καταθέσει κάποια χρήματα σ’ ένα αμοιβαίο κεφάλαιο και αυτό το αμοιβαίο κεφάλαιο να αποτυπώνεται κατά ένα «κρυφό» τρόπο, χωρίς να μπορούμε να ξεχωρίσουμε ποιοι είναι τα φυσικά πρόσωπα, ποιο είναι το νομικό πρόσωπο και ποιοι έχουν τις ευθύνες.
      Έτσι, λοιπόν, απόλυτα σωστά ξεκαθαρίζει και η περίπτωση αυτή. Και βέβαια είναι σημαντικό το ότι το άρθρο 49 ήρθε και με μια νεότερη προσθήκη, η οποία διασφαλίζει αυτήν τη λογική. 
      Στο άρθρο 50 συνέβαινε το εξής: Κάποιοι κατεργάρηδες, ας μου επιτραπεί η φράση, καταχωρούσαν στο μητρώο ανωνύμων εταιρειών ως ΑΕΚ, όπως λέγονται, λειτουργούσαν ως ΑΕΚ και ποτέ δεν έκαναν αίτηση εισαγωγής μετοχών στο Χρηματιστήριο είτε στο δικό μας είτε σε άλλο. Οπότε, ναι μεν από τη μία μεριά λειτουργούσαν, από την άλλη μεριά δεν υπήρχε η ασφάλεια που χρειαζόταν με τη διαδικασία που προανέφερα. Τώρα τι λέει το άρθρο 50; «Υποχρεωτικά μέσα σε έξι μήνες…». Για να ξέρουν οι πολίτες ότι προστατεύονται από το νόμο. Να μπουν μέσα στο κομμάτι του Χρηματιστηρίου, το οποίο θα λειτουργήσει με κανόνες και εικονικά να μπαίνεις και μετά σε χάσαμε και δεν πειράζει εάν χάσεις τα χρήματά σου, ο νόμος δεν μας διασφάλισε. 
      Αυτά είχα να πω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Απόστολος Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, εγώ επιμένω στο ότι εδώ γίνεται κάτι πολύ παράδοξο. Προβλέπονται, έστω με την τροπολογία, ποινικές κυρώσεις σε βάρος των παραβατών. Όμως για να ασκηθούν οι ποινικές κυρώσεις προβλέπεται έγκληση. Συμφωνούμε και εδώ, είμαι εναντίον των δημοσιευμάτων και ο εισαγγελέας έλαβε γνώση δημοσιευμάτων και υποχρεούται να κινήσει ποινική διαδικασία. Αυτό που δεν μπορώ να κατανοήσω είναι ότι αυτήν την έγκληση γιατί να την υποβάλει μόνο η Επιτροπή Κεφαλαιαγοράς. Δηλαδή εάν ένας πολίτης θίγεται από τις παράνομες πράξεις συγκεκριμένων προσώπων που αναφέρονται στο νόμο, στερείται της δυνατότητας να προσφύγει στον εισαγγελέα; Μα, αυτός είναι ο άμεσα ενδιαφερόμενος σε τελική ανάλυση. Η Επιτροπή Κεφαλαιαγοράς, ως θεσμικό όργανο, προστατεύει το κύρος των θεσμών και της κεφαλαιαγοράς ευρύτερα και της νομοθεσίας, αλλά αυτός που καίγεται είναι ο άμεσα θιγόμενος. Είναι δυνατόν να μην έχει δυνατότητα ο άμεσα θιγόμενος, ο έχων –αυτό που είπα νομικά- άμεσο έννομο συμφέρον, να μην μπορεί να ασκήσει έγκληση ο ίδιος; Θα φτάσω στο σημείο να πω ότι προτιμότερο είναι να πηγαίνει αυτεπάγγελτα, που σημαίνει ότι προστατεύεται ευρύτερα, άσχετα αν αυτό οδηγεί στην ενασχόληση της δικαιοσύνης με κάθε καταγγελία και στο τέλος οι περισσότερες, αν όχι όλες, καταλήγουν στο αρχείο. Ας μείνουμε στην έγκληση, αλλά να έχει τη δυνατότητα να την υποβάλλει είτε η Επιτροπή Κεφαλαιαγοράς είτε καθένας που έχει άμεσο έννομο συμφέρον -αναφέρομαι σε νομική ορολογία- οπότε δίνουμε τη δυνατότητα προστασίας και αυτών που ασχολούνται τελικά με τα αμοιβαία κεφάλαια.
      Στο θέμα των ποινών: Γιατί είστε τόσο διστακτικός στην επιβολή μικρών ποινών; Ο άλλος διαχειρίζεται εκατοντάδες εκατομμύρια ευρώ. Μέχρι 250 εκατομμύρια ευρώ είναι το μίνιμουμ για το αρχικό κεφάλαιο. Και εμείς λέμε, αν κάνει παρεμβάσεις εκατοντάδων εκατομμυρίων ευρώ που θα θίξουν συγκεκριμένους συμπολίτες μας, ότι θα του επιβάλουμε 100.000 ευρώ κατά ανώτατο όριο, -μπορεί να είναι και λιγότερο- και ούτε γάτα ούτε ζημιά, όπως λέει ο λαός; 
      Σας είπα ότι στο τέλος θα είναι προτιμότερο για κάποιον να παρανομεί, παρά να εφαρμόζει το νόμο. Το τονίζω ξανά. Δεν είμαι σκληρός, δεν επιμένω όπως επέμενα στην επιτροπή για το μετοχικό κεφάλαιο, γιατί το μετοχικό κεφάλαιο δεν σημαίνει ότι όλες οι εταιρείες θα συμπεριφέρονται απατηλώς και παρανόμως. 
      Σωστά μείναμε εκεί, γιατί ελάχιστες είναι οι περιπτώσεις, θα έλεγα, των παρανομούντων. Γι’ αυτές όμως τις ελάχιστες περιπτώσεις γίνεται ο νόμος, γιατί αλλιώς δεν χρειαζόταν νόμος. Θα βασιζόμασταν στην καλή πίστη, θα λέγαμε ότι είμαστε όλοι καλοί και άγιοι και δεν χρειάζεται να προβλέπεται καμία απολύτως κύρωση.
      Όταν, λοιπόν, ο νόμος θέλει δόλο για την παράβαση των συγκεκριμένων διατάξεων και εμείς τους λέμε: «Ακόμα και δόλιος να είσαι και να παρανομείς, πλήρωσε 100.000 ευρώ κατά ανώτατο όριο». Μπορεί το όριο αυτό να είναι και λιγότερο. Και τελικά μέσα από την κολυμπήθρα του Σιλωάμ -το πρόσημο δηλαδή- τελειώνει αυτή η ιστορία. Και μάλιστα όταν στερούμε τη δυνατότητα της παρέμβασης του εισαγγελέα, αφού δεν έχει τη δυνατότητα ο θιγόμενος να προσφύγει έστω στη δικαιοσύνη για να προστατευθεί, τότε δεν κάνουμε τίποτα απολύτως.
      Τελειώνω το λόγο μου, κύριε Υπουργέ, και θα ήθελα να πω το εξής: Είναι το πρώτο νομοσχέδιο για την κεφαλαιαγορά που έρχεται εδώ. Επειδή στην πολιτική σας ατζέντα τα θέματα της κεφαλαιαγοράς και του Χρηματιστηρίου είναι πρωτεύοντα, θα πρέπει να αναλογιστείτε ότι επτά μήνες είναι πάρα πολλοί για να μη φέρετε ούτε μία διάταξη, όταν μάλιστα και αυτός ο νόμος θα έλεγα ότι αποτελεί προϊόν επεξεργασίας και προετοιμασίας από την προηγούμενη κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα πάρω το λόγο για πολύ λίγο, γιατί πρέπει να φύγω για την Εξεταστική Επιτροπή. Θέλω να αναφερθώ στην ψηφοφορία των άρθρων, αφού δεν έχω άλλο  χρόνο. Εκτός από τα τρία πρώτα άρθρα, που αφορούν ορισμούς και το πεδίο εφαρμογής, τα άλλα άρθρα δεν θα τα ψηφίσουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Κύριε Υπουργέ, τελείωσαν οι ομιλητές και όλες οι δευτερολογίες. Έχετε το λόγο. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριοι συνάδελφοι, θέλω και εγώ πραγματικά να σας ευχαριστήσω γιατί συμβάλατε όλοι στη βελτίωση αυτού του νομοσχεδίου, που βεβαίως έχει σαν στόχο να ενσωματώσει τις 201107 και 201108 οδηγίες του Ευρωπαϊκού Κοινοβουλίου. 
      Με τις βελτιώσεις που έγιναν, αλλά κυρίως και με την υιοθέτηση των διατάξεων των άρθρων 46, 47, 48, 49, 50, νομίζω ότι κάναμε το πρώτο βήμα για την ενίσχυση των κανόνων που διέπουν τη λειτουργία της κεφαλαιαγοράς και ιδιαίτερα τις ανώνυμες εταιρείες διαχείρισης αμοιβαίων κεφαλαίων. 
      Είναι η πρώτη μας κίνηση, κύριε Φωτιάδη. Βιάζεστε βεβαίως να μας κρίνετε για τους ρυθμούς με τους οποίους ασχολούμαστε, παρεμβαίνοντας στη λειτουργία της κεφαλαιαγοράς, αλλά πριν κανείς αναπτύξει τον κριτικό του λόγο ενάντια στη λειτουργία της σημερινής Κυβέρνησης, καλό θα ήταν να αναζητήσει τις δικές του ευθύνες για όλα αυτά που συνέβησαν στο παρελθόν, όχι μόνο στη λειτουργία της κεφαλαιαγοράς, αλλά  και στην κοινωνία με τη λειτουργία και τον τρόπο που λειτούργησε το Χρηματιστήριο και τα προβλήματα που δημιούργησε στους Έλληνες πολίτες, εγκλήματα τα οποία δεν παραγράφονται ούτε διαγράφονται όπως έχουμε πει. Βεβαίως γνωρίζετε πολύ καλά ότι βρίσκονται στη διαδικασία της εισαγγελικής παραγγελίας και ερευνώνται από τις αρμόδιες υπηρεσίες. 
      Σε κάθε περίπτωση, όμως, δεν χρειάζεται κανείς να παρελθοντολογεί. Σημασία έχει τι κάνουμε από εδώ και στο εξής, γιατί όπως ξέρετε και εσείς η κεφαλαιαγορά είναι μια υγιής λειτουργία άντλησης κεφαλαίων για την επιχειρηματικότητα, για την επιχειρηματικότητα που έχουμε ανάγκη αυτή τη στιγμή, να σπρώξουμε το όχημα της ανάπτυξης προς τα εμπρός, να ενισχύσουμε την ανταγωνιστικότητα των ελληνικών επιχειρήσεων, να προωθήσουμε τις εξαγωγές -να βοηθήσουμε δηλαδή τον εξαγωγικό τομέα- και κυρίως να φέρουμε κεφάλαια είτε από το εσωτερικό της χώρας είτε από το εξωτερικό για νέες επενδύσεις. 
      Αυτό είναι το ζητούμενο. Βεβαίως μ’ ένα νομοσχέδιο περισσότερο τεχνικού χαρακτήρα δεν μπορεί κανείς να επιλύσει όλα τα προβλήματα που απασχολούν σήμερα την οικονομία και την κοινωνία. Σε κάθε περίπτωση, ευχαριστώ θερμά εκ μέρους της Κυβέρνησης για τις εύστοχες, σε κάποιες περιπτώσεις, παρατηρήσεις που κάνατε και βέβαια να μας συγχωρέσετε γιατί διατηρούμε κι εμείς τις επιφυλάξεις μας για τη νομικού τύπου διατύπωση που είπατε πριν από λίγο, κύριε Φωτιάδη, γιατί γνωρίζετε ότι οι νομικές διατυπώσεις μπορεί να οδηγήσουν πολλές φορές σε  πολλές παρερμηνείες και νομίζω ότι όταν εμείς νομοθετούμε εδώ θα πρέπει να είμαστε ιδιαίτερα προσεκτικοί. Δεν μπορούμε να αποσυνδέουμε το είδος του αδικήματος, το δόλο, παραδείγματος χάρη, από τις ποινές που προβλέπονται από τον Ποινικό Κώδικα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Δεν έχει γίνει αντιληπτό ότι ο κ. Ανδριανόπουλος ζήτησε το λόγο. Μπορείτε να μιλήσετε, κύριε Ανδριανόπουλε.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Δεν θα απασχολήσω πολύ, κύριε Πρόεδρε. Απλώς ήθελα να σημειώσω στον κύριο Υπουργό ότι είχαμε κάνει κάποιες παρατηρήσεις μιλώντας επί της αρχής αναφερόμενοι σε άρθρα και δεν άκουσα καμία απάντηση. Έστω κι αν απορρίπτει αυτά που προτείναμε θα θέλαμε να ακούσουμε με ποια επιχειρηματολογία τα απορρίπτει.
      Εν πάση περιπτώσει εγώ πιστεύω ότι καταναλώνουμε το 80% της κουβέντας εδώ μέσα σ’ ένα νομοσχέδιο που αφορά τις χρηματαγορές για θέματα εποπτείας, ελέγχου και τιμών και δεν συζητάμε σχεδόν καθόλου για την ουσία, που είναι το πώς ανοίγεις τις αγορές και πώς μπορούν να δημιουργηθούν νέες δυνατότητες για να αναπτυχθούν δυναμικά. Νομίζω ότι, αν μείνει όπως έχει, κατοχυρώνει τα μονοπώλια των τραπεζών. Αυτό θα πνίξει τις χρηματαγορές, δεν πρόκειται να υπάρξει καμία δυναμική εξέλιξη και εφόσον παραμένει έτσι, εγώ δεν μπορώ να το ψηφίσω.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ: Η χρήση νομικών όρων δεν σημαίνει ότι τελικώς είναι άνευ ουσίας και είναι νομοτεχνικές οι παρατηρήσεις. Το από ποιον θα υποβληθεί η έγκληση είναι θέμα ουσίας, εάν είναι μόνο από την Επιτροπή Κεφαλαιαγοράς ή και από αυτόν που έχει άμεσο έννομο συμφέρον. Η προσθήκη του «εν γνώσει» έχει ουσία. Εν γνώσει μας εδώ στη Βουλή ψηφίζουμε και απαλλάσσουμε όλους τους κυρίαρχα υπεύθυνους και τελικά μεταφέρουμε τις όποιες ευθύνες στους απλούς υπαλλήλους. Αυτό σημαίνει νομικά το «εν γνώσει». 
      Δικαιολογώ τον κύριο Υπουργό, ο οποίος απάντησε ότι μπερδεύει τις λέξεις «δόλο» και «εν γνώσει». Είναι δύο νομικές έννοιες τελείως διαφορετικές. Εγώ είπα ότι το «εν γνώσει» σημαίνει απαλλαγή απόλυτη κάθε φορά που θα ισχυρίζεται ο διευθύνων σύμβουλος: «Εγώ δεν το ήξερα, το ήξερε ο υπάλληλός μου». Θα πάει μόνο ο υπάλληλος κατηγορούμενος. Ενώ η τέλεση του πλημμελήματος εμπεριέχει απαραίτητα –δεν χρειάζεται να το πει κανείς- το δόλο. Δεν τιμωρείται κανένα πλημμέλημα χωρίς δόλο. Άρα το ξανατονίζω, με το να γράφετε «εν γνώσει» -το ξανατονίζω, για να το δείτε με ιδιαίτερη υπευθυνότητα- οριστικά θα απαλλάξετε στην πράξη, στην πρακτική των δικαστηρίων, όλους όσους σκοπεί το συγκεκριμένο νομοσχέδιο να τιμωρήσει.
      Εκτός αν θέλετε μόνο για  να ρίξουμε στάχτη στα μάτια του κόσμου να πούμε ότι προβλέπουμε ποινικές κυρώσεις, οι οποίες στην πράξη θα είναι χωρίς σημασία. Ποιο είναι το πρόβλημά σας δηλαδή εάν τιμωρούνται όλοι αυτοί; Υπάρχει περίπτωση να είναι χωρίς δόλο η παράβαση κάποιας από τις διατάξεις που μνημονεύετε; Αν είναι χωρίς δόλο –να πάρω την καλή των περιπτώσεων- που δεν μπορεί καμιά παράβαση από αυτές να γίνει χωρίς δόλο, κανείς δεν κλέβει δηλαδή τον κάτοχο των αμοιβαίων κεφαλαίων χωρίς δόλο, τον έκλεψε εξ αμελείας ή έπραξε παρανομία εξ αμελείας, αλλά εν πάση περιπτώσει  η έννομη τάξη, το Ποινικό Δίκαιο στο γενικό του μέρος δεν του στερεί τη δυνατότητα να αποδείξει ότι δεν έχει δόλο, άρα δεν τιμωρείται ποινικά. Η ενίσχυση με το «εν γνώσει» -το ξανατονίζω- ουσιαστικά οδηγεί σε πλήρη απαλλαγή στην πράξη όλων αυτών οι οποίοι θα εμπλέκονται σε παραβάσεις της συγκεκριμένης νομοθεσίας.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Οικονομίας και Οικονομικών κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, αν δεχθούμε αυτήν την αλλαγή που μας υποδεικνύει ο κ. Φωτιάδης το «εν γνώσει» πρέπει να το αντικαταστήσουμε με το «εκ προθέσεως», να βάλουμε τις λέξεις «εκ προθέσεως», εάν πράγματι αυτό είναι το πρόβλημα, γιατί δεν μπορούμε να το αφήσουμε έτσι κενό. Ή «εν γνώσει» θα μπει ή «εκ προθέσεως». 
      ΑΠΟΣΤΟΛΟΣ ΦΩΤΙΑΔΗΣ: Βάλτε «εκ προθέσεως», αλλά το «εκ προθέσεως» -το ξανατονίζω- είναι περιττό, γιατί δεν υπάρχει πλημμέλημα από αμέλεια…
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, γίνατε κατανοητός και ήταν σαφής η τοποθέτηση του Υπουργού.
      Κηρύσσεται περαιωμένη η συζήτηση επί της ενότητας των άρθρων 1 έως 50 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό  το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 32 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 33 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 34 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 35 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 35 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 36 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 36 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 37 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 37 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 38 όπως συμπληρώθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 38 έγινε δεκτό όπως συμπληρώθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 39 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 39 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 40 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 40 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 41 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 41 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 42 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 42 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 43 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 43 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 44 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 44 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 45 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 46 όπως τροποποιήθηκε από τον κύριο Υπουργό με την υπ’ αριθμ.171/27 τροπολογία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 46 έγινε δεκτό όπως τροποποιήθηκε από τον κύριο Υπουργό με την υπ’ αριθμ. 171/27 τροπολογία κατά πλειοψηφία.
      Ερωτάται το Σώμα: Γίνεται δεκτό το άρθρο 47 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 47 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 48 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 48 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 49 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 49 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 50 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 50 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 19 Οκτωβρίου 2004.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 Κανονισμού της Βουλής)
      1. Η με αριθμό 2797/1.9.2004 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των οδικών εργασιών παραπλεύρως της Αρχαίας Αργίλου στο Νομό Σερρών.
      2. Η με αριθμό 1521/17.6.2004 ερώτηση του Βουλευτή του Πανελληνίου Σοσιαλιστικού Κινήματος κ. Δημήτριου Πιπεργιά προς τον Υπουργό Ανάπτυξης, σχετικά με το έργο κατασκευής του αγωγού μέσης πίεσης φυσικού αερίου προς τη Χαλκίδα.
      3. Η με αριθμό 2444/27.7.2004 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή πεζοδρομίου παράλληλα με την εθνική οδό στην περιοχή Μαλακώντα Ερέτριας.
      4. Η με αριθμό 1363/8.6.2004 ερώτηση του Βουλευτή του Συνασπισμού Ριζοσπαστικής Αριστεράς κυρίου Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικά με την αύξηση της ανεργίας μετά τους Ολυμπιακούς Αγώνες.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2490/29.7.2004 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου του κάθετου οδικού άξονα «Ηράκλειο-Μεσαρά».
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 4 Οκτωβρίου 2004  και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Δευτέρας 4 Οκτωβρίου 2004 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.22΄ λύεται η συνεδρίαση για την προσεχή Τρίτη 19 Οκτωβρίου 2004 και ώρα 11.00΄ με αντικείμενο εργασιών του Σώματος: «Ειδική συνεδρίαση της Ολομέλειας της Βουλής προς τιμήν των Ελλήνων Ολυμπιονικών των Ολυμπιακών Αγώνων του 2004, σύμφωνα με την ειδική ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ    14/10/04             ΣΕΛ.1

