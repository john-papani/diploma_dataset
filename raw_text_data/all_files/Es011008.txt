 

ΣΥΝΕΔΡΙΑΣΗ Ζ'
Δευτέρα 8 Οκτωβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
 
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων: α) Προς τον Υπουργό Εθνικής Παιδείας και Θρησκευμάτων ι) σχετικά με τη δημιουργία πανεπιστημιακών σχολών στη Μεσσηνία κ.λπ., σελ.
ιι) σχετικά με την αντιμετώπιση των λειτουργικών προβλημάτων, πρωτοβάθμιας και δευτεροβάθμιας εκπαίδευσης στον Πειραιά κλπ., σελ.
β) Προς τον Υπουργό Γεωργίας ι) σχετικά με την καταβολή αποζημιώσεων στους πληγέντες, από χαλαζόπτωση, αγρότες, του Νομού Καβάλας κ.λπ., σελ.
ιι) σχετικά με τη λήψη μέτρων μετά τη διαπίστωση παραβάσεως στον Κανονισμό 2078/92 που αφορά τις αγραναπαύσεις, σελ.
5) Συζήτηση επερώτησης προς τον Υπουργό Πολιτισμού, σχετικά με την κυβερνητική πολιτική στον τομέα του ελαιολάδου, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΕΥΘΥΜΙΟΥ Π., σελ.
ΚΑΛΑΝΤΖΗΣ Γ., σελ.
ΠΑΠΑΝΙΚΟΛΑΟΥ Ε, σελ.
ΠΕΤΣΑΛΝΙΚΟΣ Φ., σελ.
ΣΚΥΛΛΑΚΟΣ Α., σελ.
Β. Επί της επερώτησης:
ΑΝΩΜΕΡΙΤΗΣ Γ., σελ.
ΔΑΒΑΚΗΣ Α., σελ.
ΔΕΙΚΤΑΚΗΣ Γ., σελ.
ΚΑΡΑΜΠΙΝΑΣ Κ., σελ.
ΚΟΝΤΟΣ Α., σελ.
ΜΗΤΣΟΤΑΚΗΣ Κ., σελ.
ΜΠΑΣΙΑΚΟΣ Ε., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ Σ., σελ.
 
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ Ζ΄
Δευτέρα 8 Οκτωβρίου 2001
 

Αθήνα, σήμερα στις 8 Οκτωβρίου, ημέρα Δευτέρα και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κα Λιάνα Κανέλλη, Βουλευτή Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργατοτεχνιτών και Υπαλλήλων Μετάλλου Ελευσίνας "Η ΜΑΣΙΝΑ" καλεί την ελληνική κυβέρνηση να σταματήσει να ταυτίζεται με τις ιμπεριαλιστικές επιδιώξεις με αφορμή τα πρόσφατα γεγονότα της Ν.Υόρκης.
2) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εργατικό Κέντρο Νάουσας Νομού Ημαθίας διαμαρτύρεται για την έλλειψη διοικητικού - νοσηλευτικού και ιατρικού προσωπικού καθώς και τεχνολογικού εξοπλισμού από το ΙΚΑ Νάουσας.
3) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύλλογος Προστασίας Περιβάλλοντος Κατοίκων Δήμου Κρύας Βρύσης Πέλλας ζητεί τη χορήγηση οικονομικής ενίσχυσης.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Δήμαρχος Κέας Κυκλάδων ζητεί τη στελέχωση των υπηρεσιών του Δήμου Κέας.
5) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία Διορισθέντες Οικονομολόγοι με Παιδαγωγικά Μαθήματα ζητούν να τηρηθούν οι όροι της προκήρυξης του διαγωνισμού για το διορισμό εκπαιδευτικών κ.λπ.
6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Αλοννήσου Μαγνησίας ζητεί την ίδρυση φορέα διαχείρισης του Εθνικού Θαλάσσιου Πάρκου Αλοννήσου Βορείων Σποράδων.
7) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Επιμορφωτικός - Πολιτιστικός Σύλλογος των Απανταχού Κουμπουριανιτών ζητεί την εκτέλεση έργων για τη διάσωση του βυζαντινού μνημείου της Ιεράς Μονής ΚΩΣΤΗ, της Ενορίας Κουμπουριάνων Καρδίτσας.
8) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Φλώρινας ζητεί την αύξηση των οργανικών θέσεων των Αστυφυλάκων, των Αξιωματικών και κυρίως των Υπαστυνόμων κ.λπ.
9) Ο Βουλευτής Πειραιά κ. ΙΩΑΝΝΗΣ ΚΑΨΗΣ κατέθεσε αναφορά με την οποία Υπάλληλοι του Ταμείου Πρόνοιας και Ασθένειας εργαζομένων στα λιμάνια διαμαρτύρονται για μετατάξεις υπαλλήλων στο ΙΚΑ.
10) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί επίλυση εργασιακών και μισθολογικών προβλημάτων των μελών της.
11) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί επίλυση εργασιακών και μισθολογικών προβλημάτων των μελών της.
12) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Χανίων ζητεί την καταβολή αποζημίωσης στους καστανοπαραγωγούς της περιοχής της που οι καλλιέργειές τους επλήγησαν από ανομβρία.
13) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Χανίων ζητεί την καταβολή αποζημίωσης στους καστανοπαραγωγούς της περιοχής της που οι καλλιέργειές τους επλήγησαν από την ανομβρία.
14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμαρχος της Βόρειας Κυνουρίας ζητεί τη χωροταξική μεταβολή του Δήμου Βόρειας Κυνουρίας με τη δημιουργία αυτοτελών Κοινοτήτων Αγίου Πέτρου και Καστρίου με έδρα τον 'Αγιο Πέτρο και το Καστρί αντιστοίχως.
15) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Κων/νου Παλαμά Φθιώτιδας ζητεί τη χορήγηση οικονομικής ενίσχυσης για την αποπεράτωση του πιο πάνω Ναού.
16) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Εργατοϋπαλληλικό Κέντρο Νάουσας ζητεί την άμεση πλήρωση των κενών θέσεων διοικητικού - νοσηλευτικού - ιατρικού προσωπικού των ιατρείων του ΙΚΑ Νάουσας.
17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Σαπών Ροδόπης ζητεί την ίδρυση Τεχνολογικού Εκπαιδευτικού Ιδρύματος (ΤΕΙ) στις Σάπες.
18) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Εξωραϊστικός και Πολιτιστικός Σύλλογος Αιγινήτισσας Αίγινας διαμαρτύρεται για την επέκταση των περιοχών κυνηγιού στο νησί.
19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Αποστράτων Αξιωματικών Ναυτικού ζητεί την ενσωμάτωση του επιδόματος "εξομάλυνσης μισθολογικών διαφορών" και άλλων επιδομάτων στις στρατιωτικές συντάξεις, την αντιμετώπιση του στεγαστικού προβλήματος των στρατιωτικών κ.λπ.
20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Αγώνα κατά των επεκτάσεων της ΠΕΤΡΟΛΑ στο Θριάσιο Πεδίο ζητεί μετά και από το ατύχημα στο πετροχημικό εργοστάσιο της γαλλικής πόλης Τουλούζης να μη γίνουν οι επεκτάσεις αυτές.
21) Η Βουλευτές Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Αγροτικός Σύλλογος Χώρας Μεσσηνίας ζητεί την τελική διαμόρφωση των τιμών των ελαιουργικών ζωνών.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί να μην ανακληθεί η απόφαση παραχώρησης της χρήσης ακινήτου του Δημοσίου στο Δήμο Αγίου Νικολάου.
23) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Εργατοϋπαλληλικό Κέντρο Νομού Φωκίδας ζητεί τη χρηματοδότηση της εγκατάστασης αξονικού τομογράφου στο νοσοκομείο της 'Αμφισσας.
24) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί την επίλυση του προβλήματος υδροδότησης των φυλακών Μαλανδρινού.
25) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Γραβιάς Φωκίδας ζητεί τη συνέχιση της λειτουργίας της ελεγχόμενης κυνηγετική περιοχής Παρνασσίδας.
26) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία οι υπάλληλοι του ΤΑΠΑΕΛ ζητούν την άμεση ανάκληση της απόφασης μετάταξης 5 συναδέλφων τους στο ΙΚΑ.
27) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου και Λυκείου Φουρφούρα Ρεθύμνου ζητεί την άμεση τοποθέτηση καθηγητών στις κενές θέσεις των Σχολείων.
28) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Οικουμενικός Ελληνισμός ζητεί τη διάσωση των ελληνικών μνημείων σε περιοχές του Εύξεινου Πόντου.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 180/29-6-01 ερώτηση δόθηκε με το υπ' αριθμ. 6711/20-7-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 180/29-6-2001, που κατέθεσε στη Βουλή η Βουλευτής κ. Κατερίνα Παπακώστα, αναφορικά με την ιδιοκτησιακή κατάσταση αδόμητων οικοπέδων, που βρίσκονται στο τμήμα Βέϊκου, σας γνωρίζουμε για τα θέματα της αρμοδιότητάς μας, τα εξής:
Με την 23/28-5/18-6-1987 γνωμοδότηση του Γνωμοδοτικού Συμβουλίου Δημοσίων Κτημάτων (Γ.Σ.Δ.Κ.) έγινε δεκτό ότι, έκταση 4.500 περίπου στρεμμάτων, γνωστή ως κτήμα "Βέϊκου" στη θέση Ομορφοκκλησιά Γαλατσίου, ανήκει κατά κυριότητα στο Ελληνικό Δημόσιο για τους διαλαμβανόμενους σ' αυτή λόγους.
Με την Δ3954/756/20-7-1987 απόφαση του Υπουργού Οικονομικών έγινε αποδεκτή η πιο πάνω γνωμοδότηση και ορίστηκε σε πρώτη φάση να καταγραφούν από την έκταση των 4.500 στρεμμάτων τα τμήματα εκείνα, που ανήκαν κατά την ημερομηνία της απόφασης στην κυριότητα των κληρονόμων Βέϊκου.
Με την 1096684/6894/Α0010/1-10-1992 απόφαση του Υπουργού Οικονομικών συμπληρώθηκε η πιο πάνω απόφαση και ορίστηκε να καταγραφούν και όλοι εν γένει οι ακάλυπτοι χώροι, που βρίσκονται μέσα στη μείζονα έκταση των 4.500 στρεμμάτων, ανεξάρτητα από το αν βρίσκονταν στην κυριότητα των κληρονόμων Βέϊκου, κατά την ημερομηνία της πιο πάνω απόφασης ή έχουν μεταβιβαστεί σε τρίτους.
Η καταγραφή των πιο πάνω ακινήτων ως δημοσίων κτημάτων είναι διοικητική ενέργεια εσωτερικής φύσεως και ανεξάρτητα από αυτή το Δημόσιο, σύμφωνα με την προαναφερόμενη γνωμοδότηση, προβάλλει δικαιώματα κυριότητας σε ολόκληρη την έκταση των 4.500 στρεμμάτων του κτήματος "Βέϊκου".
Συνεπώς από πλευράς διοίκησης το θέμα του ιδιοκτησιακού καθεστώτος της πιο πάνω έκτασης έχει λήξει, μπορούν όμως οι ενδιαφερόμενοι ιδιοκτήτες οικοπέδων εντός της εν λόγω έκτασης, να διεκδικήσουν τα δικαιώματα του δικαστικά, εγείροντας σχετικές αγωγές στα Πολιτικά Δικαστήρια.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
2. Στην με αριθμό 181/29-6-01 ερώτηση δόθηκε με το υπ' αριθμ. 2668/25-7-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 181/29.06.2001 που κατέθεσε στη Βουλή ο Βουλευτής κ. Στ. Καλογιάννης σχετικά με τη σιδηροδρομική σύνδεση Ιωαννίνων - Ηγουμενίτσας σύμφωνα και με το σχετικό έγγραφο με αριθμ. πρωτ. 141566/5.7.2001 του Οργανισμού Σιδηροδρόμων Ελλάδος σας πληροφορούμε τα παρακάτω:
1. Αναφορικά με τα όσο αναφέρθηκαν από τον Ο.Σ.Ε. στην ημερίδα σας Ιωάννινα το 1997 για τη σιδηροδρομική σύνδεση Καλαμπάκα - Ιωάννινα- Ηγουμενίτσα, το έργο πράγματι είναι στους στόχους μας, γι' αυτό έχει περιληφθεί στο Επιχειρησιακό σχέδιο του Ο.Σ.Ε.
Εφόσον εξασφαλισθούν οι απαιτούμενοι πόροι (Ε.Ε., ή Εθνικοί) θα προβούμε στην υλοποίηση του έργου.
2. Όσον αφορά την μελλοντική πιθανότητα σιδηροδρομικής σύνδεσης του Αντιρρίου με την Ηγουμενίτσα, η προοπτική είναι γίνει μελέτη σκοπιμότητας -εφικτότητας για να γίνει μελλοντικά δυνατή η ανάπτυξη σιδηροδρομικού δικτύου στη Δυτική Ελλάδα, διασυνδεδεμένου με το υπόλοιπο δίκτυο, όπως η σύνδεση Καλαμπάκας Ιωαννίνων η οποία έχει ήδη εν μέρει μελετηθεί (εφικτότητα- προκαταρκτική χάραξη). Ήδη ο Ο.Σ.Ε. έχει εντάξει στο πρόγραμμα του την πιο πάνω μελέτη.
Ο Υπουργός
ΧΡΙΣΤΟΣ ΒΕΡΕΛΗΣ"
3. Στις με αριθμό 191/29-6-01, 277/4-7-01 ερωτήσεις δόθηκε με το υπ' αριθμ. 1785/20-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 191/29.6.2001 και 277/4-7-01 που κατέθεσαν οι Βουλευτές κύριοι Σ. Μ. Χατζηγάκης, Σ. Παπαδόπουλος, Α. Τζέκης, Γ. Χουρμουζιάδης σας πληροφορούμε τα εξής:
Είναι γνωστό ότι ο καπνός ως προϊόν καπνίσματος, βάλλεται από τους υποστηρικτές της αντικαπνιστικής πολιτικής, με το επιχείρημα της προστασίας της δημόσιας υγείας εδώ και αρκετά χρόνια.
Με τις συνεχείς όμως προσπάθειες προς κάθε επίπεδο της Ε.Ε. από πολλές πλευρές και κυρίως με στοιχεία και επιχειρήματα, η Επιτροπή της Ε.Ε. στήριξε το καθεστώς των ενισχύσεων, ώστε να μην επέλθει καμία ξαφνική ιδίως επίπτωση στην απασχόληση και κατ' επέκταση στο εισόδημα του καπνοπαραγωγού.
Οι νέες προτάσεις της Επιτροπής εξετάζονται από την Κυβέρνηση με τις αρμόδιες Υπηρεσίες της σοβαρά και υπεύθυνα, έχοντας πάντα ως κυρίαρχο στόχο και επιδίωξη τη διατήρηση του κοινωνικού ιστού της υπαίθρου, τη διασφάλιση της απασχόλησης και κυρίως του εισοδήματος των καπνοπαραγωγών.
Το γεγονός ότι οι σχετικές προτάσεις της Επιτροπής, παρότι υιοθετήθηκαν και απ' το Ευρωκοινοβούλιο, ωστόσο με τη δυναμική παρέμβαση της Κυβέρνησης στην πρόσφατη Σύνοδο κορυφής του Γκέτεμπουργκ αφαιρέθηκαν απ' τα προς συζήτηση θέματα, είναι ένα θετικό βήμα, που υποδηλώνει στην παρούσα φάση τουλάχιστον αναβολή στην υιοθέτηση για εφαρμογή των προτάσεων, χωρίς αυτό να προδικάζει με βεβαιότητα ότι το θέμα έχει οριστικά λήξει σε Επίπεδο Ευρωπαϊκής Επιτροπής.
Ο Υφυπουργός
Ε. ΑΡΓΥΡΗΣ"
4. Στην με αριθμό 208/29.6.01 ερώτηση δόθηκε με το υπ΄ αριθ. 27385/23.7.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση.
"Σε απάντηση της 208/29.6.2001 ερώτησης, που κατέθεσε ο Βουλευτής κ. Π. Λαφαζάνης, σχετικά με την αποκατάσταση του Μαλλιαροπούλειου Θεάτρου της Τρίπολης, σας γνωρίζουμε ότι από τις ισχύουσες διατάξεις (άρθρο 13 ν. 2539/97) και τις σε εφαρμογή αυτών εκδοθείσες αποφάσεις του Υπουργείου μας, η μόνη δυνατότητα που παρέχεται, είναι η χρηματοδότηση του Δήμου Τρίπολης μέσω του Ειδικού Προγράμματος Τοπικής Αυτοδιοίκησης (Ε.Π.Τ.Α.), με την αξιοποίηση σχετικών μέτρων και δράσεων που έχουν προβλεφθεί στο νέο κανονισμό του και σύμφωνα με τη διαδικασία που έχει καθορισθεί, με την αριθμ. 45329/27.12.99 απόφασή μας.
Ο Υφυπουργός
Κ. ΚΑΪΣΕΡΛΗΣ"
5. Στην με αριθμό 222/3.7.01 ερώτηση δόθηκε με το υπ' αριθ. 1789/20.7.01 έγγραφο από τον Υπουργό Γεωργίας η ακόλουθη απάντηση.
"Απαντώντας στην ερώτηση 222/3.7.01 που κατέθεσε ο Βουλευτής κ. Ι. Χωματάς, σας πληροφορούμε τα εξής;
Σχετικά με την καταβολή τέλους για άρδευση από τη Λιμνοδεξαμενή Εγγαρών Νάξου αναφέρουμε τα εξής:
Όπως είναι γνωστό τα εγγειοβελτιωτικά έργα Α΄και Β΄τάξης που κατασκευάζει το Υπουργείο Γεωργίας μεταβιβάζονται στους Οργανισμούς Εγγείων Βελτιώσεων (ΟΕΒ) για Διοίκηση, Λειτουργία και Συντήρηση (Δ.Λ.Σ.) σύμφωνα με το Ν.Δ. 3881/58. Όταν το Υπουργείο Γεωργίας άρχισε να κατασκευάζει μικρά φράγματα και λιμνοδεξαμενές για την κάλυψη αρδευτικών και υδρευτικών αναγκών, τροποποιήθηκε το παραπάνω Ν.Δ. με το άρθρο 9 του ν.2332/95 (συν.1) και έτσι μπορούν τα εγγειοβελτιωτικά έργα Α΄και Β΄τάξης να μεταβιβάζονται για Διοίκηση, Λειτουργία και Συντήρηση (ΔΛΣ) και στους ΟΤΑ με κοινή απόφαση των Υπουργών Γεωργίας και Εσωτερικών Δ.Δ. και Α. μετά από γνώμη του Κ.Γ.Σ.Ε.Ε. (Κεντρικό Γνωμοδοτικό Συμβούλιο Εγγ/κών Έργων).
Με την με αριθμ. Πρωτ. 10420/29.3.2001 κοινή απόφαση των Υπουργών Γεωργίας και Εσωτερικών Δημόσιας Διοίκησης και Αποκέντρωσης (συν.2) μεταβιβάστηκε η αρμοδιότητα Διοίκησης Λειτουργίας και Συντήρησης (ΔΛΣ) της λιμνοδεξαμενής Εγγαρών Νάξου από το Υπουργείο Γεωργίας στο Δήμο Νάξου και ως εκ τούτου οι αρμοδιότητες όπως είναι η διοίκηση, η ρύθμιση της χρήσης και η διανομή του νερού της λιμνοδεξαμενής, η αστυνόμευση της λιμνοδεξαμενής, η κατανομή και επιβολή των υποχρεώσεων των ωφελουμένων κ.λ.π. μεταβιβάστηκαν στο Δήμο Νάξου.
Πέραν αυτών, σύμφωνα με τις παραγράφους 2 και 9 της παραπάνω απόφασης, οι δαπάνες ΔΛΣ του έργου βαρύνουν αποκλειστικά τους ωφελούμενους και καταβάλλονται από αυτούς υπό μορφή ανταποδοτικού τέλους. Η κατανομή των παραπάνω δαπανών γίνεται, όπως παραπάνω αναφέρεται, από τον φορέα ΔΛΣ του έργου (Δήμο Νάξου) και η είσπραξη των εισφορών γίνεται επίσης από το Δήμο σύμφωνα με τις διατάξεις που ισχύουν για την είσπραξη των εσόδων Δήμων και Κοινοτήτων. Ο Δήμος Νάξου είναι υποχρεωμένος να δικαιολογήσει τα έσοδα από την χρήση νερού για άρδευση και πρέπει αυτά να διατίθενται αποκλειστικά μόνο για τις δαπάνες ΔΛΣ του έργου αποκλειόμενης της διάθεσής τους για οποιοδήποτε άλλο σκοπό.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 237/3.7.01 ερώτηση δόθηκε με το υπ΄αριθμ.1792/21.7.01 έγγραφο από τον Υπουργό Γεωργίας η ακόλουθη απάντηση:
Απαντώντας στην ερώτηση 237/3.7.2001 που κατέθεσε ο Βουλευτής κ. Γ. Παναγιωτόπουλος, σας πληροφορούμε τα εξής:
Η θέσπιση των Κοινοτικών Κανονισμών γίνεται για να αποτελέσουν τη Νομική Βάση πάνω στην οποία το κάθε Κράτος Μέλος θα σχεδιάσει και θα συντάξει τα Επιχειρησιακά του Προγράμματα ανά Τομέα.
Για το Γεωργικό Τομέα ο ισχύων Κανονισμός για την Γ΄ Προγραμματική Περίοδο είναι ο 1257/99 και στηριζόμενα σε αυτόν κυρίως, αλλά και σε άλλους, συντάχθηκε το Επιχειρησιακό Πρόγραμμα (Ε.Π.) "Αγροτική Ανάπτυξη-Ανασυγκρότηση της Υπαίθρου 2000-20006".
Εφόσον ο Κανονισμός έχει ημερομηνία έγκρισης την 17.5.1999, ο χρόνος σύνταξης και αποστολής του εν λόγω Ε.Π. ξεκίνησε μετά από αυτήν την ημερομηνία. Το Υπουργείο Γεωργίας συνέταξε και απέστειλε το τομεακό του πρόγραμμα στο Υπουργείο Εθνικής Οικονομίας (ΥΠΕΘΟ) το Νοέμβριο του 1999 (εμπρόθεσμα), ώστε το ανωτέρω Υπουργείο να το αποστείλει στην Ευρωπαϊκή Επιτροπή. Στο μεταξύ διάστημα ακολούθησαν διαπραγματεύσεις μεταξύ Υπουργείου Γεωργίας, ΥΠΕΘΟ και Ε.Ε. ώστε να αναμορφωθεί το 
αρχικό σχέδιο του Προγράμματος σύμφωνα με τις υποδείξεις τους και τις σχετικές τροποποιήσεις των Κανονισμών για να καταλήξουμε στο τελικό σχέδιο το οποίο θα ήταν και το πλέον συμφέρον για τον αγροτικό πληθυσμό. Έτσι το Ε.Π. "Αγροτική ανάπτυξη - Ανασυγκρότηση της Υπαίθρου 2000-2006" εγκρίθηκε τον Απρίλιο του 2001 με την αριθ. Ε(2001)845/6-04-2001 της Ε.Ε. με σχετική καθυστέρηση η οποία οφειλόταν σε καθαρά εξωγενείς προς το Υπουργείο Γεωργίας παράγοντες.
Στις 3 Ιουλίου 2001 πραγματοποιήθηκε η Ιη Συνεδρίαση της Επιτροπής Παρακολούθησης του Προγράμματος η οποία ενέκρινε το Συμπλήρωμα Προγραμματισμού του Προγράμματος, το οποίο αφορά στις λεπτομέρειες εφαρμογής των Αξόνων και δράσεων αυτού καθώς και τα κριτήρια ένταξης δράσεων/έργων σε αυτό.
Αναμένεται η έγκριση των Κοινών Υπουργικών Αποφάσεων (ΚΥ Α) για τη Μεταποίηση Τυποποίηση και Εμπορία Γεωργικών Προϊόντων, Επενδύσεις στις Γεωργικές Εκμεταλλεύσεις και Νέους Γεωργούς. Η έγκρισή τους προβλέπεται να γίνει άμεσα, ενώ παράλληλα έχουν ετοιμαστεί από τις αρμόδιες υπηρεσίες οι φάκελοι υποψηφιότητας για τους τελικούς αποδέκτες ώστε με την υπογραφή των σχετικών ΚΥΑ, να μπορεί να ξεκινήσει η εφαρμογή των προγραμμάτων από τους τελικούς επενδυτές.
Η σχετική καθυστέρηση για τα ανωτέρω, σε καμία περίπτωση δεν μεταφράζεται σε απώλεια πόρων προς τον αγροτικό πληθυσμό, ,αφού. όλοι οι εγκεκριμένοι πόροι οι οποίοι και αφορούν σε ένα πεπερασμένο νούμερο, θα είναι διαθέσιμοι στους αγρότες μας τα επόμενα χρόνια.
Τέλος, επισημαίνεται ότι στα πλαίσια του Γ΄ ΚΠΣ από την αρχή του 2000 έως σήμερα συνεχίζουν να πληρώνονται υποχρεώσεις που αφορούν π.χ. Επενδύσεις στις γεωργικές εκμεταλλεύσεις Νέους Γεωργούς, πρόωρη συνταξιοδότηση εξισωτική αποζημίωση΄ αποκατάσταση ζημιών από θεομηνίες κλπ.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 249/3-7-01 ερώτηση δόθηκε με το υπ΄ αριθμ. 2/24-7-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 249/3-7-01 που κατέθεσαν στη Βουλή των Ελλήνων οι Βουλευτές κύριοι Παν. Ν. Κρητικός, Ευτ. Κοντομάρης, και Σωτ. Στολίδης, σας πληροφορούμε τα εξής:
Με την αριθμ. 1674/98 απόφαση του ΣΤ΄ τμήματος του Σ.τ.Ε., το θέμα της καταβολής του οικογενειακού επιδόματος και στους δύο συζύγους-υπαλλήλους, παραπέμφθηκε στην Ολομέλεια του Σ.τ.Ε. και στη συνέχεια στο Ανώτατο Ειδικό Δικαστήριο για οριστική κρίση,
Το Ανώτατο Ειδικό Δικαστήριο με την αριθμ. 3/2001 απόφασή του έκρινε αντισυνταγματικές τις διατάξεις του άρθρου 11 του ν. 1505/84, με τις οποίες είχαν τεθεί ορισμένοι περιορισμοί στη χορήγηση του επιδόματος οικογενειακών βαρών και στους δύο υπαλλήλους-συζύγους. Οι διατάξεις όμως αυτές είχαν καταργηθεί με την έναρξη ισχύος του ν.2470/97 (1-1-1997), με τον οποίο θεσμοθετήθηκε το νέο μισθολόγιο και χορηγήθηκε, αντί του επιδόματος οικογενειακών βαρών, η οικογενειακή παροχή σε νέα αιτιολογική βάση και με σκοπό την προστασία της οικογένειας.
Κατόπιν αυτών, το θέμα της χορήγησης της οικογενειακής παροχής και στους δύο συζύγους - υπαλλήλους, μελετάται από την Υπηρεσία μας.
Ο Υφυπουργός
ΓΕΩΡΓΙΟΣ ΔΡΥΣ"
8. Στην με αριθμό 251/3-7-01 ερώτηση δόθηκε με το υπ΄ αριθμ. 2694/25-7-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 251/03.07.2001 που κατέθεσε στη Βουλή ο Βουλευτής κ. Ευαγ. Πολύζος σχετικά με την περίπτωση θανάτου πιλότου της Ολυμπιακής Αεροπλοϊας εκτός υπηρεσίας , και τους νόμιμους δικαιούχους της αποζημίωσης του (σύμφωνα με την ασφάλιση του πτυχίου) σύμφωνα και με το σχετικό έγγραφο με αριθμ. πρωτ. Δ.Σ. /1957/16.07.2001 της Ολυμπιακής Αεροπλοϊας σας πληροφορούμε τα παρακάτω:
1.Σύμφωνα με τις ειδικές διατάξεις του άρθρου 10 της από 8/3/1985 Συλλογικής Σύμβασης Εργασίας μεταξύ της εταιρείας μας και του συνδικαλιστικού Σωματείου στο χώρο της Ολυμπιακής Αεροπλοϊας με την επωνυμία Ένωση Επαγγελματιών Χειριστών Αεροσκαφών ,στο οποίο είναι μέλη όλοι οι εργαζόμενοι στην εταιρεία Ιπτάμενοι Χειριστές, σε κάθε περίπτωση καταβολής της ασφαλιστικής αποζημίωσης για περιπτώσεις θανάτου (ασφάλιση ζωής) ή πλήρους διαρκούς ανικανότητας (ασφάλιση πτυχίου) εκπίπτονται από τα ποσά ταύτης και αποδίδονται στην εταιρεία τα υπό αυτής τυχόν προκαταβληθέντα εις το παθόντα ή τους κληρονόμους αυτού εκ της αιτίας ταύτης χρηματικά ποσά , ως και εκ προκαταβολής δανείων.
Στην ίδια διάταξη ορίζεται ότι η καταβολή αυτή λογίζεται ως πλήρης αποζημίωση για όλες τις απαιτήσεις τις οποίες θα είχαν οι Ιπτάμενοι ή οι κληρονόμοι των έναντι της εταιρείας δι ΄οιουσδήποτε λόγους και αιτίας.
Τέλος στο ίδιο άρθρο ορίζεται ότι σε καμία περίπτωση ο ιπτάμενος ή οι κληρονόμοι του μπορούν να λάβουν και τις δύο αποζημιώσεις όπως αυτές
αναφέρονται στα άρθρα 9 και 10.
Σημειώνουμε ότι το άρθρο 9 της εν λόγω Σ.Σ.Ε. ρυθμίζει θέματα ασφάλισης πτυχίου , δηλαδή τα δικαιώματα και τις υποχρεώσεις του ιπτάμενου χειριστή από την ασφάλιση του πιστοποιητικού ισχύος του πτυχίου του.
Από τα ανωτέρω προκύπτει ότι βάση της άνω Σ.Σ.Ε. δικαιούχοι της αποζημίωσης σε περίπτωση θανάτου πιλότου εκτός υπηρεσίας είναι οι νόμιμοι κληρονόμοι του.
2) Με τη διάταξη του άρθρου 33 παρ. 4 του ν. 249611997 για την Ασφαλιστική σύμβαση , τροποποιήσεις της νομοθεσίας για την ιδιωτική ασφάλιση και άλλες διατάξεις ορίζεται ότι: "Οι κατά την έναρξη ισχύος του παρόντος νόμου υφιστάμενες ασφαλιστικές συμβάσεις διέπονται εφεξής από τον παρόντα νόμο ", κατά δε τη διάταξη του άρθρου 34 του ίδιου νόμου ορίζεται ότι "Η ισχύς των άρθρων 1 έως 33 αρχίζει έξι (6) μήνες μετά τη δημοσίευση του παρόντος νόμου στην Εφημερίδα της Κυβερνήσεως (ΦΕΚ 87 Α/16-5-1997".
Με τη διάταξη του άρθρου 28 παρ.3 του νόμου αυτού ορίζεται ότι "Στην ασφάλιση ζωής για τον κίνδυνο θανάτου , ο ορισμός δικαιούχου γίνεται με γραπτή δήλωση του λήπτη της ασφάλισης , η οποία είναι ελεύθερα ανακλητή".
Στη δε διάταξη της παρ. 4 του ιδίου ως άνω άρθρου 28 ορίζεται ότι "Αν δεν έχει ορισθεί δικαιούχος ή αν αυτός αποποιήθηκε το ασφάλισμα, δικαιούχος θεωρείται ο λήπτης της ασφάλισης και το ασφάλισμα μετά το θάνατο του περιλαμβάνεται στην κληρονομιά του".
Το ανωτέρω υπ΄ αριθμ. 2 έχουν γίνει αποδεκτά και με πρόσφατη απόφαση (υπ΄αριθμ. 58212001 ) του Πολυμελούς Πρωτοδικείου Αθηνών.
Ο Υπουργός
ΧΡΙΣΤΟΣ ΒΕΡΕΛΗΣ"
9. Στην με αριθμό 253/3-7-2001 ερώτηση AKE 27 δόθηκε με το υπ' αριθμ. 319/26-7-2001 έγγραφο από τον Υπουργό Ανάπτυξης η ακόλουθη απάντηση: 
"Σε απάντηση της ερώτησης 253/27/3-7-2001 του Βουλευτή κ. Αθ. Γιαννόπουλου σας γνωρίζουμε ότι:
Το έργο του ΕΠΕΤ ΙΙ, Υποπρόγραμμα 1 Μέτρο 1.2, με χαρακτηριστικό αριθμό ΕΚΒΑΝ #236^234^603 και τίτλο "ΝΕΕΣ ΒΙΟΤΕΧΝΟΛΟΓΙΕΣ ΔΙΑΓΝΩΣΗΣ ΠΡΟΛΗΨΗΣ ΚΑΙ ΘΕΡΑΠΕΙΑΣ. ΑΝΑΠΤΥΞΗ ΝΕΩΝ ΒΙΟΤΕΧΝΟΛΟΓΙΚΩΝ ΠΡΟΣΕΓΓΙΣΕΩΝ ΓΙΑ ΤΗ ΔΙΑΓΝΩΣΗ, ΠΡΟΛΗΨΗ ΚΑΙ ΘΕΡΑΠΕΙΑ ΚΛΗΡΟΝΟΜΙΚΩΝ ΚΑΙ ΕΠΙΚΤΗΤΩΝ ΝΟΣΗΜΑΤΩΝ ΤΟΥ ΕΛΛΗΝΙΚΟΥ ΧΩΡΟΥ", αποτελεί συνένωση τριών (3) έργων που επελέγησαν μετά από αξιολόγηση που έγινε για υποβληθείσες προτάσεις στην προκήρυξη της δράσης "ΕΥΡΩΠΑΪΚΕΣ ΚΟΙΝΟΠΡΑΞΙΕΣ ΒΕΛΤΙΩΣΗΣ ΤΗΣ ΑΝΤΑΓΩΝΙΣΤΙΚΟΤΗΤΑΣ" (ΕΚΒΑΝ).
Ανάδοχος Φορέας ήταν το Πανεπιστήμιο Κρήτης/Τμήμα Ιατρικής με επιστημονικούς υπευθύνους τους κυρίους Ανάγνου και Παπαματθαιάκη, με συνολικό προϋπολογισμό 474,123,906 δρχ. και διάρκεια υλοποίησης από 4.9.95 έως 31.1.99.
Οι φορείς οι οποίοι συμμετείχαν στο εν λόγω έργο με τον προϋπολογισμό τους, είναι οι εξής:
(Ο σχετικός πίνακας υπάρχει στο τεύχος των Πρακτικών της Βουλής)
Οι πιστώσεις οι οποίες έχουν χορηγηθεί μέχρι σήμερα ανέρχονται στο ποσό των 405,908, 728 δρχ.
Τα βασικά Παραδοτέα τα οποία αναμένονταν από την υλοποίηση του έργου, είναι τα εξής:
( Ο σχετικός πίνακας υπάρχει στο τεύχος των Πρακτικών της Βουλής)
Τα τελικά αποτελέσματα του έργου τόσο για το φυσικό αντικείμενο, όσο και για τα οικονομικά στοιχεία θα γνωστοποιηθούν στην Υπηρεσία με την υποβολή του Δελτίου παραλαβής από την Επιτροπή Ελέγχου, η οποία διενήγησε την Τελική Παραλαβή του έργου στις 9, 10, 11 και 12.7.2001.
Μετά την ολοκλήρωση της παραλαβής και σύμφωνα με το τελικό ύψος των επιλεξίμων δαπανών θα γίνει η αποπληρωμή του έργου.
Ο Υπουργός
Ν. ΧΡΙΣΤΟΔΟΥΛΑΚΗΣ"
10. Στην με αριθμό 262/4-7-2001 ερώτηση δόθηκε με το υπ' αριθμ. 1797/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 262/4.7.2001 που κατέθεσε ο Βουλευτής κ. Η.Δ. Καλλιώρας, σας πληροφορούμε τα εξής:
Κατά την τελευταία οκταετία από το Υπουργείο Γεωργίας:
α. Ολοκληρώθηκαν τα φράγματα και Λιμν/νέας του Ι ΚΠΣ.
β. Ολοκληρώθηκαν και ολοκληρώνονται τα φράγματα και Λιμν/νέας του ΙΙ ΚΠΣ μέσα στα χρονικά όρια του προγράμματος αυτού (τυχόν υπολοιπόμενες εργασίες καθώς και τα έργα γέφυρες του ΙΙ ΚΠΣ θα ολοκληρωθούν με το ΙΙΙ ΚΠΣ). Σχετικοί με τα παραπάνω είναι οι συνημμένοι πίνακες.
Ο ωφέλιμος όγκος των φραγμάτων του Ι ΚΠΣ ανέρχεται σε 32.540.000 κυβ. μέτρα νερού και των Λιμν/νών ανέρχεται σε 6.804.450 κυβ. μέτρα νερού, ενώ ο ωφέλιμος όγκος των φραγμάτων του ΙΙ ΚΠΣ ανέρχεται σε 37.047.000 κυβ. μέτρα νερού και των Λιμν/νών ανέρχεται σε 22.852.000 κυβ. μέτρα νερού.
γ. Ολοκληρώθηκαν ή ολοκληρώνονται τα αρδευτικά δίκτυα που ήταν ενταγμένα στο ΙΙ ΚΠΣ.
Τα έργα αυτά είναι:
Αρδευτικό έργο Γαλατά Αιτωλ/νίας 17.000 στρ.
Αρδευτικό έργο Κάτω Χρυσοβίτσας Αιτωλ/νίας 3.500 στρ.
Αρδ. Δίκτυα Αγ. Παρασκευής Ν. Δράμας 10.000 στρ.
Αρδ. Έργο Μαντουδίου Ν. Ευβοίας 5.000 στρ.
Αρδ. Έργο Βασιλικών Ανωγείων Ν. Ηρακλείου 4.000 στρ.
Αρδ. Έργο Αυγενικής Κερασιών Ν. Ηρακλείου 2.000 στρ.
- Αρδευτικό 'Εργο Τυλισσού Ν. Ηρακλείου 2.000 στρ.
- Αρδ. 'Εργο Δαφνών Ν. Ηρακλείου 1.500 στρ.
- Αρδ. 'Εργο Μαργαριτίου Ν. Θεσπρωτίας 12.000 στρ.
- Αρδ. 'Εργο Κουκλιών Ν. Ιωαννίνων 3.000 στρ.
- Αρδ. 'Εργο Πολιτσών Χρυσοβίτσας Ν. Ιωαννίνων 4.000 στρ.
- Αρδ. 'Εργο Παλλαικάστρου Ν. Λασιθίου 4.500 στρ.
- Αρδ. 'Εργο Αγ. Τριάδος Ν. Λασιθίου 2.000 στρ.
- Αρδ. Δίκτυα Αξιοποίησης Λιμν/νών Ι & ΙΙ ΚΠΣ 18.000 στρ.
δ. Εκτός από τα έργα του ΚΠΣ, από το πρόγραμμα έχουν εκπονηθεί οι παρακάτω μελέτες:
- Φράγμα Τσικαλαριού Ν. Νάξου
- Λιμνοδεξαμενή ΄Ανω Κάμπου 'Ιου
- Φράγμα Ατένι ΄Ανδρου
- Φράγμα Αετού Σκύρου
- Φράγμα Επισκοπής Ν. Κύθνου
- Φράγμα Κεραμίδι Ν. Κέας
- Φράγμα Καμάρι Ν. Κύθνου
- Φράγμα Κόρης Γεφύρι Ν. Χίου
- Φράγμα Κοντού Ν. Χίου
- Φράγμα Βουκολιές Ν. Ψαρρών
- Φράγμα Καρλόβασι Ν. Σάμου
- Φράγμα Κάσπακα Ν. Λήμνου
- Φράγμα Τσικνιά Ν. Λέσβου
- Φράγμα Σχοινιά Ν. Καρπάθου
- Λιμν/νή Μάρπισσας Ν. Πάρου
- Λιμν/νή Συρίγου Ν. Πάρου
- Λιμν/νή Ταυροπόταμος Ν. Πάρου
- Λιμν/νή Αγριάς Ν. Λέσβου
Ενώ είναι σε εξέλιξη η εκπόνηση των μελετών:
- Φράγμα Καλαμωτής Ν. Χίου
- Φράγμα Καρβούνι Ν. Σάμου
- Φράγματα Πολυχνίτου και Σταυρού Ν. Λέσβου
Παράλληλα με το πρόγραμμα Δημοσίων Επενδύσεων (ΣΑΕ) κατ' έτος διατέθηκαν με αποφάσεις του Υπουργείου Γεωργίας πιστώσεις για άμεση αντιμετώπιση αναγκών λειψυδρίας σε διάφορες περιοχές της χώρας. Για τη φετινή χρονιά που είναι μια χρονιά λειψυδρίας διατέθηκαν για άμεσες επεμβάσεις αντιμετώπισης των αναγκών λειψυδρίας πιστώσεις μέχρι τώρα 1.460 εκατ. δραχμές, ενώ καταβάλλεται προσπάθεια εξασφάλισης πρόσθετων πιστώσεων από άλλες πηγές. Η κατανομή των πιστώσεων που διατέθηκαν έγινε με βάση αιτήματα των Ν.Α. Δήμων - Κοινοτήτων, φορέων (ΤΟΕΒ, Αγροτικών Συλλόγων κ.τλ.) των διαφόρων περιοχών.
Το Υπουργείο Γεωργίας μέσα στα πλαίσια αντιμετώπισης του προβλήματος της διαχείρισής των υδατικών πόρων, σύμφωνα και με τη νέα Οδηγία - Πλαίσιο της Ε.Ε. για την υδατική πολιτική, συνεργάζεται στενά με τα συναρμόδια Υπουργεία (Υπ. Ανάπτυξης, ΥΠΕΧΩΔΕ) για την εναρμόνιση του εθνικού θεσμικού πλαισίου με αυτή, παράλληλα όμως προχωρά και στις αναγκαίες παρεμβάσεις.
Ειδικά, όσον αφορά στην εκτέλεση έργων, προχωρά σε διαδικασίες αποκέντρωσης εκτέλεσης αυτών, λόγω του ότι αυτό είναι αναγκαίο για την καλύτερη, αλλά κυρίως την πιο γρήγορη ολοκλήρωσή τους.
Παράλληλα, χωρίς να αγνοεί από τον προγραμματισμό του τα μεσαία και μεγάλα έργα, προωθεί έργα μικρού προϋπολογισμού και άμεσης απόδοσης εκτιμώντας ότι τέτοιες παρεμβάσεις είναι αναγκαίες.
Μέσα σε αυτά τα πλαίσια προχώρησε στη σύνταξη, με κριτήρια προτεραιότητας, προγράμματος για εφαρμογή του την προσεχή 10ετία ύψους περίπου 1 τρις δρχ. που περιλαμβάνει βασικά έργα του τομέα διαχείρισης υδατικών πόρων και που αφορούν:
-΄Eργα αποθήκευσης και ταμίευσης επιφανειακών απορροών (λιμνοδεξαμενές,φράγματα) με στόχο τη σύλληψη επιφανειακών απορροών κατά τη χειμερινή περίοδο που ρέουν και χάνονται στη θάλασσα.
-΄Εργα εμπλουτισμού υπόγειων υδροφορέων με στόχο την ποσοτική αύξηση και ποιοτική βελτίωση αυτών.
-΄Εργα ανακαίνισης και εκσυγχρονισμού παλαιών αρδευτικών δικτύων με στόχο την ορθολογικότερη άρδευση και περιορισμό των απωλειών νερού.
-΄Εργα σύλληψης και αξιοποίησης μεγάλων υποθαλάσσιων και παράκτιων καρστικών πηγών με στόχο την απόδοση ανεκμετάλλευτων ποσοτήτων νερού.
-΄Εργα επαναχρησιμοποίησης επεξεργασμένων υγρών αποβλήτων για ικανοποίηση αναγκών μη ευαίσθητων καλλιεργειών.
-΄Εργα αξιοποίησης (δίκτυα) νερών των ταμιευτήρων που κατασκευάστηκαν, κατασκευάζονται και θα κατασκευασθούν.
Το πρόγραμμα 10ετίας θα υλοποιηθεί με εξασφάλιση πιστώσεων τόσο από το ΙΙΙ ΚΠΣ, όσο και από άλλους εθνικούς πόρους (Δημόσιες Επενδύσεις, αξιοποίηση περιουσίας Υπουργείου Γεωργίας κ.λπ.).
Ο Υπουργός
Γ. ΑΝΩΜΕΡΙΤΗΣ"
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 17/3.10.2001 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων σχετικώς με τη δημιουργία Πανεπιστημιακών Σχολών στη Μεσσηνία κλπ.
Η επίκαιρη ερώτηση έχει ως εξής:
"Κύριε Υπουργέ, οι πρόσφατες δηλώσεις σας στην Τρίπολη για την ίδρυση και χωροθέτηση των Σχολών του Πανεπιστημίου Πελοποννήσου, προκάλεσαν απογοήτευση και αγανάκτηση, στους κατοίκους της Μεσσηνίας και των όμορων νομών, αφού οι εξαγγελίες απέβλεπαν στη δημιουργία και λειτουργία Πανεπιστημιακών Σχολών μόνο στην Τρίπολη.
Οι προηγούμενες προεκλογικές και μετεκλογικές εξαγγελίες της Κυβερνήσεως και μάλιστα από υψηλόβαθμα στελέχη της φαίνεται ότι αναθεωρήθηκαν με τις πρόσφατες δηλώσεις σας.
Ερωτάται ο αρμόδιος Υπουργός.
1. Πρόκειται να δημιουργηθούν Πανεπιστημιακές Σχολές στη Μεσσηνία και ποιες;
2. Πρόκειται να χρησιμοποιηθούν τα ήδη ανακαινισθέντα κτίρια από το Δήμο Καλαμάτας για την εγκατάσταση πανεπιστημιακής Σχολής σύμφωνα με προηγούμενες δεσμεύσεις σας;"
Ο Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πραγματικά, κύριε Παπανικολάου, η ερώτησή σας εδράζεται σε απολύτως λαθεμένη ανάγνωση όλων των δηλώσεών μου στην Τρίπολη και θα είναι στερεότυπη η απάντηση την οποία έχω δώσει επανειλημμένα νομίζω δε και σε προηγούμενη δική σας ερώτηση για το θέμα του Πανεπιστημίου Πελοποννήσου.
Το Πανεπιστήμιο Πελοποννήσου ιδρύθηκε με απόφαση της Κυβέρνησης του ΠΑΣΟΚ. Και στο ιδρυτικό του διάταγμα περιλαμβάνεται ότι η όλη ανάπτυξή του θα εδραστεί στη σχετική εισήγηση της Διοικούσας του Επιτροπής. 
Η Διοικούσα Επιτροπή του πανεπιστημίου έχει εισηγηθεί μια δομή και έχει ολοκληρώσει την πρότασή της για την πρώτη σχολή, τη σχολή Θετικών - Τεχνολογικών Επιστημών, η οποία ανακοινώθηκε και οριζόταν από το ιδρυτικό διάταγμα, ότι θα έχει έδρα την Τρίπολη. 
Τα δύο πρώτα τμήματα, γιατί η διοικούσα βεβαιώνει ότι είναι εις θέση οργανωτικά και σε επίπεδο συνολικής δομής και λειτουργίας να στηρίξει δύο τμήματα της πρώτης αυτής σχολής, πρόκειται να λειτουργήσουν από το Σεπτέμβριο του 2002 στην Τρίπολη και θα ολοκληρωθούν με το τρίτο τμήμα. 
Η διοικούσα επιτροπή επεξεργάζεται την πρόταση για τις υπόλοιπες σχολές οι οποίες πρέπει να χαρακτηρίζονται από τα ίδια στοιχεία που περιλαμβάνονται στη λογική ενός νέου πανεπιστημίου. Με λίγα λόγια πρέπει να είναι κατευθύνσεις δυναμικές οι οποίες να επιτρέπουν στους αποφοίτους να μπορούν να σταθούν στις απαιτήσεις των αρχών του 21ου αιώνα και θα μπορούν να είναι μονάδες που θα συνεργάζονται με τις αντίστοιχες ευρωπαϊκές, έτσι ώστε το Πανεπιστήμιο Πελοποννήσου να είναι ένα πανεπιστήμιο υψηλού επιπέδου και υψηλού κύρους.
Όταν -σε σύντομο χρονικό διάστημα- η διοικούσα επιτροπή θα ολοκληρώσει τις προτάσεις της, η ανάπτυξη του Πανεπιστημίου Πελοποννήσου θα στηριχθεί στη λογική των σχολών και όχι των τμημάτων. Κάθε νέα ανάπτυξη θα στηρίζεται στη λογική των σχολών. Δίπλα σας είναι ο διακεκριμένος ακαδημαϊκός κ. Παυλόπουλος, που θα μπορεί να διαβεβαιώσει, -είμαι βέβαιος- ότι η λογική αυτή είναι η σύγχρονη λογική για κάθε πανεπιστήμιο. Δεν πρόκειται να υπάρχουν απομονωμένα τμήματα, αλλά ολοκληρωμένες σχολές που επιτρέπουν την ανάπτυξη της διατμηματικότητας, επιτρέπουν την ανάπτυξη των μεταπτυχιακών σπουδών και επιτρέπουν την ανάπτυξη πλήρους ακαδημαϊκής προσφοράς στον ΄Ελληνα φοιτητή που πρέπει να δέχεται στον υψηλότερο βαθμό τη γνωστική πειθαρχία την οποία ακολουθεί.
Επομένως, το Πανεπιστήμιο Πελοποννήσου είναι σε απόλυτα σωστό δρόμο, αναπτύσσεται με προσοχή και ευθύνη και δεν υπάρχει κανένας απολύτως λόγος να γίνεται αντικείμενο εναγωνίων ερωτήσεων καθώς βρίσκεται σε σαφή τροχιά ανάπτυξης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ελευθέριος Παπανικολάου έχει το λόγο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, δεν είμαι καθόλου λαθεμένα ενημερωμένος. Έχετε μιλήσει προεκλογικώς, αλλά και υψηλόβαθμα στελέχη του ΠΑΣΟΚ, περιερχόμενα στις πρωτεύουσες των ομόρων νομών, για εξακτίνωση του Πανεπιστημίου Πελοποννήσου. ΄Εχω αντίγραφα δημοσιευμάτων τοπικών εφημερίδων από συνεντεύξεις που έχουν γίνει και μπορώ να σας τα προσκομίσω. 
Με αυτό το ερέθισμα και την ευαισθητοποίηση των τοπικών φορέων των νομών -αλλά εγώ μιλάω αυτήν τη στιγμή για το Νομό Μεσσηνίας- έγινε αυτή η ερώτηση αλλά και η προηγηθείσα, πλην όμως δεν έχουμε πάρει σχετική απάντηση.
Ανησυχούμε γιατί ο σύντροφός σας καθηγητής κ. Πανούσης και πρώην μέλος της διοικούσης επιτροπής του Πανεπιστημίου Πελοποννήσου, παραιτηθείς προ μηνών, σε συνέντευξή του σε εφημερίδα της Καλαμάτας αναφέρεται σε ίντριγκες, πελατειακές σχέσεις και συμφέροντα που παίζουν ρόλο στο υπό ίδρυση Πανεπιστήμιο Πελοποννήσου. Ανησυχούμε, κύριε Υπουργέ, γιατί σας ζήτησαν μια συνάντηση οι τοπικοί φορείς, η Τοπική Αυτοδιοίκηση με τους Βουλευτές του Νομού Μεσσηνίας και τους παραπέμψατε μετά το συνέδριο. Και στα αλήθεια, κύριε Υπουργέ, ξέρετε πού θα είστε μετά το συνέδριο; Έχετε προσπαθήσει αυτήν τη στιγμή το συνέδριο να το ομφαλοποιήσετε.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, σας παρακαλώ. Να μην εμπλακούμε τώρα σε συζήτηση -με την ευκαιρία της ερώτησης για το Πανεπιστήμιο της Πελοποννήσου- για το συνέδριο του ΠΑΣΟΚ. Για όνομα του θεού!
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Το μεσσηνιακό λαό, κύριε Υπουργέ, αυτή τη στιγμή τον ενδιαφέρουν τα προβλήματα της καθημερινότητας και η σχολή την οποία έχετε συγκεκριμένα υποσχεθεί. 
Ανησυχούμε, κύριε Υπουργέ, γιατί σε συντροφική παρεούλα την Παρασκευή ανακοινώσατε -και γράφτηκε και πάλι σε πρωτοσέλιδο εφημερίδας της Καλαμάτας- ότι θα γίνει η σχολή στην Καλαμάτα. Και συγκεκριμένα, στο συνάδελφο κ. Κατσιλιέρη με τον οποίο ήσασταν παρέα.
Κύριε Υπουργέ, νομίζω ότι ο ναός της δημοκρατίας είναι ο πιο υπεύθυνος χώρος και πρέπει να τοποθετηθείτε σήμερα εδώ. Έχετε υπόψη σας να δημιουργήσετε σχολή στο Νομό Μεσσηνίας και συγκεκριμένα στην Καλαμάτα; Εμείς είμαστε έτοιμοι. Η Τοπική Αυτοδιοίκηση έχει ξοδέψει εκατομμύρια την προτροπή της διοικούσας επιτροπής, αλλά και του περιφερειάρχη Πελοποννήσου. Παρακαλώ να πάρετε μια υπεύθυνη θέση τη στιγμή που παρακολουθεί ολόκληρη η Μεσσηνία. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Παπανικολάου, δεν παρακολουθεί ολόκληρη η Μεσσηνία, παρακολουθεί ολόκληρη η Πελοπόννησος την υλοποίηση μιας δέσμευσης της Κυβέρνησης του ΠΑΣΟΚ η οποία εξελίσσεται κανονικά, εξελίσσεται υπεύθυνα και εξελίσσεται ακριβώς όπως περιγράφει το προεδρικό διάταγμα, γιατί στο προεδρικό διάταγμα υπάρχει η δυνατότητα της εξακτίνωσης των σχολών. Και δεν υπάρχει σε καμία κουβεντούλα ή σε οτιδήποτε άλλο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ΄Ετσι λένε οι Βουλευτές σας.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν μου επιτρέπετε, κύριε Παπανικολάου, αυτό είναι το νόημα μιας υπεύθυνης συζήτησης. Δεν είναι σε κουβέντες καφενείου. Το προεδρικό διάταγμα που προβλέπει την ίδρυση του πανεπιστημίου, προβλέπει ότι η διοικούσα επιτροπή δύναται να εισηγηθεί τη διασπορά των σχολών στο σύνολο της Πελοποννήσου. Για ποιες κουβεντούλες μιλάτε;
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δήλωση συντρόφου σας την Παρασκευή σε εφημερίδα. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Για ποιες κουβεντούλες λέμε τώρα..
ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, θα αφήσετε τον κύριο Υπουργό να σας απαντήσει; Ζητάτε απάντηση και δεν τον αφήνετε να απαντήσει. Παρακαλώ, δεν διευκολύνετε έτσι. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι πάρα πολύ σοβαρή υπόθεση η δημιουργία ενός πανεπιστημίου, αφορά όλη την Ελλάδα και ιδιαίτερα την Πελοπόννησο για να μιλάμε για κουβεντούλες καφενείου ή να αναφερόμαστε σε παρελθόντα στελέχη παρελθούσης διοικούσας επιτροπής. Η διοικούσα επιτροπή του Πανεπιστημίου Πελοποννήσου είναι μια διοικούσα επιτροπή που αποτελείται από λαμπρούς επιστήμονες, ανθρώπους κύρους, εργάζεται συστηματικά για τη δημιουργία ενός πανεπιστημίου που είναι για όλη την Πελοπόννησο. Άρα θα παρακαλούσα να γίνεται σεβαστό και το έργο της διοικούσας και η ευθύνη της Κυβέρνησης που άλλωστε επαληθεύεται στο έργο της καθώς όπως ακριβώς είχε ανακοινωθεί σ' αυτήν την Αίθουσα, αρχίζει η λειτουργία του πανεπιστημίου από δυο τμήματα στην Τρίπολη, στη σχολή Θετικών και Τεχνολογικών Επιστημών.
Από εκεί και πέρα η ανάπτυξη του πανεπιστημίου θα γίνει ακριβώς μ' αυτόν τον τρόπο, δηλαδή με τη δημιουργία εξ αρχής ολοκληρωμένων σχολών και όχι αποσπασματικών τμημάτων και η διοικούσα επιτροπή θα μας εισηγηθεί και τη χωροταξική -περιφερειακή πλευρά και το σύνολο των επιστημονικών κατευθύνσεων που πρέπει να περιλάβει. Η Πελοπόννησος θα λάβει απολύτως έγκαιρα γνώση της εισήγησης της διοικούσας επιτροπής και οι αποφάσεις αυτές, θα είναι εις γνώσιν των τοπικών κοινωνιών στο χρόνο που πρέπει με το ρυθμό που επιβάλλεται ώστε το Πανεπιστήμιο Πελοποννήσου να αποτελεί κοινό τμήμα της Πελοποννήσου και καύχημα όλης της Ελλάδας, όπως αξίζει να είναι ένα τέτοιο πανεπιστήμιο. Και αυτό δεν πρόκειται να υπάρξουν επιμέρους ανακοινώσεις για οποιαδήποτε πόλη γιατί το Πανεπιστήμιο Πελοποννήσου το αντιλαμβανόμαστε ως ένα σύνολο ακαδημαϊκό το οποίο θα υπάγεται σε μια ενιαία λογική σχεδιασμού και έτσι θα ανακοινωθεί και έτσι θα λειτουργήσει για την Πελοπόννησο και την Ελλάδα. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να συναινέσετε να συζητηθεί η τελευταία ερώτηση του δεύτερου κύκλου και στη συνέχεια να πάμε με τη σειρά εγγραφής για τις υπόλοιπες. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, θα συζητηθεί η με αριθμό 13/3.10.2001 επίκαιρη ερώτηση της Βουλευτού του Κ.Κ.Ε. κ. Λιάνας Κανέλλη προς τον Υπουργό Εθνικής Παιδείας και Θρησκευμάτων σχετικώς με την αντιμετώπιση των λειτουργικών προβλημάτων των δημοσίων σχολείων, πρωτοβάθμιας και δευτεροβάθμιας εκπαίδευσης στον Πειραιά. 
Η επίκαιρη ερώτηση της κ. Κανέλλη έχει ως εξής:
"Οι δραματικές επιπτώσεις στα σχολεία της περιοχής του Πειραιά από την εφαρμογή της εκπαιδευτικής μεταρρύθμισης, που εκφράστηκαν τόσο με την αύξηση του ποσοστού των παιδιών που δεν ολοκληρώνουν τη βασική εκπαίδευση, όσο και με την απομάκρυνση των μαθητών από το Εναιίο Λύκειο και τα ΤΕΕ, γίνονται ακόμη πιο μεγάλες στο έδαφος των τεράστιων ελλείψεων σε προσωπικό και υλικοτεχνική υποδομή, προϊωνίζοντας μια προβληματική κατάσταση και για τη σχολική χρονιά που μόλις άρχισε έτσι στον Πειραιά το 50% των δημόσιων σχολείων πρωτοβάθμιας και δευτεροβάθμιας εκπαίδευσης λειτουργούν σε διπλοβάρδια, πρωί - απόγευμα, η συντήρηση των σχολικών κτιρίων είναι κακή εξ αιτίας της μη διάθεσης από τον κρατικό προϋπολογισμό επαρκών πιστώσεων, ενώ το πρόβλημα των ελλείψεων σε σχολικές αίθουσες "λύνεται" με τη δημιουργία υπεράριθμων τμημάτων (μέχρι και 35 μαθητές σε κάθε τμήμα).
Ταυτόχρονα μεγάλες είναι οι ελλείψεις σε εκπαιδευτικό προσωπικό, αφού στην πρωτοβάθμια εκπαίδευση λείπουν πάνω από 200 δάσκαλοι και στη δευτεροβάθμια πάνω από 300 καθηγητές. 
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπισθούν άμεσα αυτά τα οξύτατα προβλήματα των δημοσίων σχολείων Πρωτοβάθμιας και Δευτεροβάθμιας Εκπαίδευσης στον Πειραιά;"
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κατ' αρχήν, θα ήθελα, απαντώντας στη συνάδελφο κ. Κανέλλη να πω ότι δεν ευσταθεί αυτό που περιλαμβάνει στην ερώτηση ότι υπάρχει αύξηση του ποσοστού των παιδιών που δεν ολοκληρώνουν τη βασική εκπαίδευση. Τα στοιχεία -και δεν είναι δικά μας στοιχεία, είναι στοιχεία του ΟΟΣΑ του έτους 2000 -δείχνουν ότι στην Ελλάδα το ποσοστό της σχολικής διαρροής είναι από τα μικρότερα σε όλες τις χώρες του ΟΟΣΑ. Και αυτό οφείλεται βέβαια στις βελτιώσεις που έχουν γίνει όλα τα προηγούμενα χρόνια και σε σχέση με τη συνολική λειτουργία του εκπαιδευτικού συστήματος αλλά και ειδικότερα με τη στελέχωση των σχολείων, με τη βελτίωση των προγραμμάτων και με τη βελτίωση των υποδομών. Υπάρχει μια μετακίνηση από τη γενική παιδεία προς την Τεχνική Επαγγελματική Εκπαίδευση μετά τη δημιουργία των ΤΕΕ. Αλλά αυτό δεν σημαίνει βέβαια ότι έχουμε σχολική διαρροή όταν τα παιδιά κάνουν ως πρώτη επιλογή τους την Τεχνική Επαγγελματική Εκπαίδευση.
Σε ό,τι αφορά τώρα ειδικότερα στο Νομό του Πειραιά: Προκειμένου να βελτιώσουμε πολύ περισσότερο τη στελέχωση των σχολείων διορίσαμε φέτος στον Πειραιά διακόσιους πενήντα επτά μόνιμους δασκάλους και τριάντα δύο νηπιαγωγούς έναντι σαράντα τεσσάρων δασκάλων και εξήντα τεσσάρων νηπιαγωγών που είχαν διοριστεί την προηγούμενη σχολική χρονιά. Δηλαδή, έχουμε έναν πενταπλασιασμό του αριθμού των μονίμων δασκάλων που διορίστηκαν, επαναλαμβάνω, για τη στελέχωση των σχολείων πρωτοβάθμιας εκπαίδευσης στον Πειραιά. Παράλληλα έχουν προσληφθεί ως αναπληρωτές εκατόν ογδόντα δάσκαλοι και εξήντα πέντε νηπιαγωγοί για να καλύψουν τα λειτουργικά κενά που δημιουργούνται μετά την έναρξη λειτουργίας των σχολείων, όπως γνωρίζετε. 
Επίσης, στη δευτεροβάθμια εκπαίδευση έγιναν φέτος διορισμοί ενενήντα τεσσάρων μόνιμων καθηγητών κι έχουν επίσης προσληφθεί αναπληρωτές για την κάλυψη των αναγκών που δημιουργούνται. Είναι αλήθεια όμως ότι υπάρχει μία κινητικότητα, γιατί ακόμη και αυτές τις ημέρες κάνουν χρήση του δικαιώματος αδειών που έχουν οι εκπαιδευτικοί και γι' αυτό θα καλυφθούν αυτά τα κενά που δημιουργούνται με αναπληρωτές.
Θα μου επιτρέψετε τώρα να πω δύο λόγια σε ό,τι αφορά στις υποδομές: Θα ήθελα να θυμίσω ότι με την έναρξη της νέας σχολικής περιόδου παραδόθηκαν για χρήση δύο νέες σχολικές μονάδες. Επίσης, δημοπρατήθηκε το 24ο νηπιαγωγείο, επίκειται η δημοπράτηση τριών επιπλέον νέων σχολικών μονάδων συνολικού προϋπολογισμού εξακοσίων πενήντα οκτώ εκατομμυρίων (658.000.000) δραχμών κι έχουν συναφθεί έξι προγραμματικές συμβάσεις με το Δήμο Πειραιά -χρηματοδοτούνται οι κατασκευές αυτών των έξι μεγάλων σχολικών συγκροτημάτων από το Υπουργείο Παιδείας μέσω του Ο.Σ.Κ.- συνολικού προϋπολογισμού 1,93 δισεκατομμυρίων δραχμών. 
Παράλληλα στο πρόγραμμα του Ο.Σ.Κ. εκπονούνται μελέτες για άλλα επιπλέον έξι διδακτήρια και για την απόκτηση των απαιτούμενων οικοπέδων έχουν γίνει παρακαταθέσεις για αποζημιώσεις οικοπέδων από 1.1.1999 μέχρι σήμερα ποσού 1,9 δισεκατομμυρίων δραχμών για την απόκτηση επτά χώρων στην πρωτοβάθμια εκπαίδευση. Για την απόκτηση άλλων τεσσάρων χώρων στη δευτεροβάθμια εκπαίδευση έχουν κατατεθεί ποσά εξακοσίων ενενήντα εκατομμυρίων (690.000.000) δραχμών. 
Δεν είναι, δηλαδή, αλήθεια ότι υπάρχει υποχρηματοδότηση. Υπάρχει ένα συνολικό πρόγραμμα που χρηματοδοτείται γενναία, βρίσκεται σε πλήρη εξέλιξη, έτσι ώστε τα επόμενα χρόνια να αντιμετωπιστεί οριστικά το πρόβλημα υποδομών καθώς και το πρόβλημα της διπλής βάρδιας που αφορά στις σχολικές μονάδες στον Πειραιά.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Θα ήθελα να γνωρίζει ο κύριος Υφυπουργός ότι δεν έχω καμία αντίρρηση να αμφισβητήσω τα στοιχεία που εσείς μου δώσατε. Θα σας παρακαλούσα όμως να κάνετε το ίδιο και για μένα.
Η ΕΛΜΕ Πειραιά συγκεντρώθηκε -η ΕΛΜΕ δεν έχει κανένα συμφέρον να πει ψέματα στα στοιχεία- και κατέγραψε και είναι σε θέση να γνωρίζει όσο και το Υπουργείο, επιτρέψτε μου να το πω. Είναι οι άνθρωποι που έρχονται κάθε ημέρα σε επαφή με τους μαθητές. Είχαμε πέρσι 50% και φέτος έχουμε 30% έλλειψη μαθητών στα λύκεια. Και αυτό το 30% δεν πήγε στα Τ.Ε.Ε. Είναι χαρακτηριστική απώλεια παιδιών. Την ίδια ώρα ο ελληνικός λαός και το Κοινοβούλιο και εσείς και το Υπουργείο παραλαμβάνουμε έρευνες και μελέτες που λένε ότι σε εκείνη την ευαίσθητη ηλικία μεταξύ δεκαπέντε, δεκαέξι και δεκαεπτά ετών έχει πολλαπλασιαστεί ο αριθμός των παιδιών που σέρνονται στα ναρκωτικά. Είναι προφανές ότι άμα σταματήσουν το σχολείο σε εκείνη την ηλικία τα παιδιά θα πάρουν στραβό δρόμο σε μία κοινωνία με πάρα πολύ μεγάλες απαιτήσεις.
Έπειτα, θα σας αναφέρω στοιχεία της 13ης Σεπτεμβρίου, δύο ημέρες μετά το χτύπημα, όταν άνοιξαν τα σχολεία: Από την πρωτοβάθμια εκπαίδευση στον Πειραιά λείπουν διακόσιοι δάσκαλοι. Το 30% των σχολείων είναι σε διπλή βάρδια. Ήταν 50%, αλλά μειώθηκε το ποσοστό εξαιτίας της εγκατάλειψης των παιδιών από το λύκειο, όχι για τα μέτρα που πήρατε εσείς. Έχετε φτάσει σε τριάντα πέντε μαθητές ανά τάξη. Με τριάντα πέντε μαθητές ανά τάξη όλοι γνωρίζουμε εδώ μέσα ότι μάθημα δεν γίνεται και κάτω απ' αυτές τις συνθήκες. Έχετε τετρακόσιες ογδόντα κενές θέσεις καθηγητών, από τις οποίες οι εκατό ανήκουν στα Τ.Ε.Ε. κι αυτές εσείς είχατε δηλώσει -είναι δικές σας δηλώσεις, κύριε Υπουργέ- ότι θα καλυφθούν με ωρομίσθιους. 
Πολλά εργαστήρια των Τ.Ε.Ε. -προσέξτε τώρα λειτουργία των Τ.Ε.Ε.- λειτουργούν σε υπόγεια πολυκατοικιών. Θέλετε να σας πω ενδεικτικά; Το 1ο του Κορυδαλλού. Το 6ο και το 7ο. Σας είχαμε κάνει αναφορά με το συνάδελφο τον κ. Χουρμουζιάδη πέρσι το Μάιο για το λύκειο στον Κορυδαλλό. Τα συμπτύσσετε τα σχολεία, τα κλείνετε. Και ξέρετε ότι κάθε φορά που κλείνει ένα σχολείο μα φυλακή ανοίγει, μα τεκές ανοίγει.
Βιβλία που λείπουν: Θέλετε να σας τα πω; 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω αμέσως, κύριε Πρόεδρε.
Αναλυτική Γεωμετρία στην Α΄ λυκείου. Χημεία. Φυσική της Γ΄ τάξης λυκείου και Βιολογία της Β΄ τάξης λυκείου. Και από τα Τ.Ε.Ε. λείπουν βιβλία κατεύθυνσης. 
Για ποια παιδεία μιλάμε; Ο Πειραιάς είναι δύο βήματα από την Αθήνα. Με το να χτίζονται πέντε ή δέκα αίθουσες και να έχουμε Τ.Ε.Ε. άφτιαχτα να λειτουργούν σε υπόγεια χωρίς καθηγητές, να καλύπτετε τα κενά με ωρομίσθιους και μετά να λέτε ότι θα στείλετε αναπληρωτές, όταν τους βρείτε -τα στοιχεία των ελλείψεων που σας δίνω είναι από την ΕΛΜΕ στις 13 Σεπτεμβρίου φέτος, όπου συμπτύσσονται σχολεία- δεν πρόκειται να έχουμε μέλλον ως τόπος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Αμφισβητώ ευθέως τα στοιχεία που σας δίνει η ΕΛΜΕ σε ό,τι αφορά στο κλείσιμο σχολείων που είπατε. Κανένα σχολείο δεν έχει κλείσει στον Πειραιά, κυρία Κανέλλη, και δεν θα κλείσει κανένα σχολείο. Τμήματα με άνω των τριάντα, μέχρι τριάντα πέντε, μαθητές είναι σπάνιες εξαιρέσεις. Διότι, επαναλαμβάνω, με την υποδομή που έχει δημιουργηθεί όλα τα προηγούμενα χρόνια και με την αύξηση της στελέχωσης, ο μέσος αριθμός των μαθητών που είναι ανά τμήμα στη χώρα μας και τα αστικά κέντρα, δεν ξεπερνά τους είκοσι τέσσερις, είκοσι πέντε. Σπάνια περίπτωση, θα οφείλετε μόνο στο εάν δεν υπάρχει δυνατότητα κατασκευής εκεί, λόγω έλλειψης οικοπέδου, νέων εγκαταστάσεων. Μόνο σε τέτοιες ελαχιστότατες των περιπτώσεων έχουμε πολυπληθή τμήματα. Αυτή είναι η πραγματικότητα.
ΛΙΑΝΑ ΚΑΝΕΛΛΗ: Το Αρσάκειο έχει τριάντα πέντε μαθητές ανά τάξη.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Σε ό,τι αφορά τη στελέχωση των ΤΕΕ, θα ήμουν ευτυχής εάν πραγματικά τα αποτελέσματα του διαγωνισμού, που είχε προκηρυχθεί από το ΑΣΕΠ τον Απρίλιο, είχαν εκδοθεί στο τέλος Αυγούστου, όπως περίμενα και ήθελα και εγώ- το ΑΣΕΠ δυστυχώς καθυστέρησε λίγο περισσότερο και τα εξέδωσε την 1η Οκτωβρίου- έτσι ώστε να μπορούμε να πάρουμε και τους μονίμους που επέτυχαν στο διαγωνισμό, αλλά και τους αναπληρωτές για να στελεχωθούν τα ΤΕΕ. Και βρισκόμαστε ακριβώς σ΄ αυτήν τη φάση. 
Θα ήμουν και εγώ ευτυχής, εάν είχε ολοκληρωθεί η διαδικασία, από πλευράς ΑΣΕΠ, έκδοσης των αποτελεσμάτων λίγες βδομάδες νωρίτερα.
Σε ό,τι αφορά επίσης τα βιβλία, θα έπρεπε να σας έχει πληροφορήσει η ΕΛΜΕ ότι όλα τα βιβλία, ακόμη και αυτά τα επτά βιβλία για το λύκειο που εδόθησαν από το Παιδαγωγικό Ινστιτούτο τον Ιούνιο στον Οργανισμό ΄Εκδοσης Διδακτικών Βιβλίων, έχουν αποσταλεί. Δεν έχουμε, δηλαδή, κενό σε ό,τι αφορά τα βιβλία. ΄Εχει ολοκληρωθεί αυτή η διαδικασία. 
Εκείνο που πραγματικά πρέπει τις επόμενες ημέρες να γίνει, είναι η στελέχωση και των ΤΕΕ όχι μόνο με ωρομισθίους που καλύπτουν λειτουργικές ανάγκες που παρουσιάζονται απρόβλεπτα, λόγω του ότι κάνουν χρήση διαφόρων ειδών αδειών, όπως είπαμε οι εκπαιδευτικοί, αλλά και μετά την ανακοίνωση των αποτελεσμάτων του διαγωνισμού, τις επόμενες ημέρες προσλαμβάνουμε και τους χιλίους τουλάχιστον εκπαιδευτικούς ειδικοτήτων, που θα στελεχώσουν και τα ΤΕΕ της περιοχής Πειραιά. 
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στην πρώτη επίκαιρη ερώτηση δεύτερου κύκλου με αριθμό 19/3.10.2001 του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Γεωργίας, σχετικώς με την καταβολή αποζημιώσεων στους πληγέντες, από χαλαζόπτωση, αγρότες, του Νομού Καβάλας κλπ.
Η επίκαιρη ερώτηση του κ. Καλαντζή έχει ως εξής:
"Το βράδυ της 26ης Σεπτεμβρίου φοβερή χαλαζόπτωση έπληξε το Νομό Καβάλας. Σε πολλά χωριά του νομού, οι γεωργικές καλλιέργειες υπέστησαν ζημιές της τάξεως του 100%.
Στο Δήμο, δε, Φιλίππων όλα τα αυτοκίνητα, εκτός κλειστού χώρου στάθμευσης, υπέστησαν και αυτά ανεπανόρθωτες ζημιές.
Ερωτάσθε, κύριε Υπουργέ:
Εάν είναι στις προθέσεις σας να δώσετε άμεση εντολή στις αρμόδιες υπηρεσίες να σπεύσουν εις έλεγχο για να δοθούν οι ανάλογες αποζημιώσεις στους γεωργούς, εν όψει του επερχόμενου χειμώνα, λόγω των μεγάλων οικονομικών καταστροφών, τις οποίες υπέστησαν".
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Στις 26 και 27 Σεπτεμβρίου 2001 πράγματι σφοδρή χαλαζόπτωση έπληξε τις καλλιέργειες ρυζιού, βαμβακιού, ακτινίδιου, κηπευτικών, αμπελιών και ελιάς στους Δήμους Χρυσούπολης, Κεραμωτής, Φιλίππων, Ορφανού, Ελευθεριών και Πιερέων του Νομού Καβάλας. Τις πληγείσες περιοχές επισκέφθηκαν αμέσως για επισημάνσεις ο προϊστάμενος και οι αρμόδιοι επόπτες του υποκαταστήματος ΕΛΓΑ Καβάλας για τον προσδιορισμό του είδους των ζημιών και της έκτασης τους.
Από τις επισημάνσεις, διαπιστώθηκαν σοβαρότατες ζημιές σε όλες τις πληγείσες καλλιέργειες και σε πολλές πράγματι περιπτώσεις αγγίζουν και το 100%.
Σήμερα ξεκίνησαν οι εξατομικεύσεις και οι εκτιμήσεις των ζημιών από δωδεκαμελές κλιμάκιο γεωπόνων-εκτιμητών. Το κλιμάκιο αυτό θα ενισχυθεί και με όσους γεωπόνους χρειασθούν ακόμη, ώστε οι εκτιμήσεις να ολοκληρωθούν σε σύντομο χρονικό διάστημα για κάθε πληγείσα καλλιέργεια. 
Με το πέρας των εκτιμήσεων και την κοινοποίηση των πορισμάτων στους ενδιαφερόμενους παραγωγούς από τον ΕΛΓΑ, θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών, ώστε οι αποζημιώσεις να καταβληθούν στους δικαιούχους το συντομότερο δυνατόν. Εκτιμάται ότι θα είναι περίπου το Φεβρουάριο. Μέχρι τότε, είναι και οι προθεσμίες που μπορούν να δοθούν οι αποζημιώσεις.
Ακόμη η Διεύθυνση Γεωργίας του Νομού Καβάλας ενημέρωσε το Υπουργείο ότι σοβαρές ζημιές από τη χαλαζόπτωση προκλήθηκαν στο υπέργειο τμήμα της καλλιέργειας σπαραγγιού που θα έχει επίπτωση στην παραγωγή της επόμενης καλλιεργητικής περιόδου. Για τις ζημιές αυτές που δεν καλύπτονται ασφαλιστικά από τον ΕΛΓΑ, θα υποβληθούν τα σχετικά στοιχεία στην αρμόδια υπηρεσία του Υπουργείου προκειμένου στη συνέχεια να εξετασθεί η αναγκαιότητα λήψης μέτρων υπέρ των σοβαρά ζημιωθέντων αγροτών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαντζής έχει το λόγο. 
ΓΕΩΡΓΙΟΣ ΚΑΛΑΝΤΖΗΣ: Ευχαριστώ, κύριε Πρόεδρε.
Κύριε Υπουργέ, από μόνος σας αναγνωρίσατε ότι ήταν πρωτοφανής η χαλαζόπτωση που έπληξε το Νομό Καβάλας και ότι οι καταστροφές τις οποίες υπέστησαν οι καλλιέργιες και οι αγρότες ήταν μεγάλες. 
Τα προβλήματα είναι διαχρονικά και οι κυβερνήσεις έρχονται και παρέρχονται. Γνωρίζετε καλά το θέμα, επειδή είστε ειδικός επί του αντικειμένου με τη θητεία σας τα προηγούμενα χρόνια, έχοντας διακονήσει μέσα από τις τριτοβάθμιες και πρωτοβάθμιες οργανώσεις στον αγροτικό τομέα. Αυτό που πρέπει να προσέξουμε ιδιαίτερα είναι ότι οι υποχρεώσεις των αγροτών τρέχουν. Μας λέτε τώρα, όπως είπε και ο διοικητής του ΕΛΓΑ, ότι οι αποζημιώσεις θα δοθούν μετά από κάποιους μήνες, πέντε με έξι μήνες το νωρίτερο. Όπως αναγνωρίσατε κι εσείς, οι καταστροφές έχουν φτάσει σε πολλές περιπτώσεις το 100% κι αν δεν ανασταλούν και οι υποχρεώσεις των αγροτών έναντι των οφειλών τους στην Αγροτική Τράπεζα ή σε άλλες τράπεζες, τότε δεν θα έχουμε καμία εξισορρόπηση και το πρόβλημα θα μεγαλώσει. Αύριο θα χτυπήσει την πόρτα του αγρότη η Αγροτική Τράπεζα και θα του ζητάει αυτά που της χρωστάει. Πώς θα τα πληρώσει; Άρα θα πρέπει τον χρόνο αυτό, μέχρι να πληρώσει ο ΕΛΓΑ, να ανασταλούν και οι υποχρεώσεις των αγροτών έναντι της Αγροτικής Τράπεζας.
Επίσης, δεν αναφερθήκατε καθόλου στις υλικές ζημιές. Υπέστησαν ζημιές τα σπίτια, τα αυτοκίνητα, τα μαντριά των κτηνοτρόφων. Κι αυτά έχουν κάποιο κόστος. Ποιος θα καλύψει αυτό το κόστος; Ποιος θα επιληφθεί ώστε να αποκατασταθούν αυτές οι ζημιές των αγροτών; Αυτά αναφέρονται και στο υπόμνημα που έχει σταλεί στις αρμόδιες υπηρεσίες σας. 
Αυτά τα δύο θέματα που σας ανέφερα είναι διαχρονικά. Σήμερα είστε εσείς Κυβέρνηση, αύριο θα είμαστε εμείς, μεθαύριο κάποιοι άλλοι και πρέπει να ξέρουμε να δίνουμε λύσεις οι οποίες πραγματικά θα ανακουφίζουν τους αγρότες, καθώς και όλες τις άλλες τάξεις. Δεν μπορεί, λοιπόν, να λέμε ότι σε έξι μήνες από σήμερα επειδή έτσι είναι οι διαδικασίες, θα πληρωθούν οι αγρότες και να μη δίνουμε τη δυνατότητα μέσα σ' αυτούς τους έξι μήνες -και ιδιαίτερα σ' αυτούς που έχουν υποστεί 100% καταστροφή- να αναστέλονται οι υποχρεώσεις τους έναντι της Αγροτικής Τράπεζας. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Και πριν αλλά και με τον τελευταίο νόμο που ψηφίσαμε για την ασφάλιση της γεωργικής παραγωγής, εδώ στη Βουλή είπαμε ότι η ελαχιστοποίηση του χρόνου που μπορεί να δοθεί μια αποζημίωση δεν μπορεί να είναι κάτω από τεσσερισήμισι μήνες. Είναι οι ανάλογες ενέργειες και οι υποχρεώσεις που υπάρχουν για να καταβληθούν οι αποζημιώσεις. Παρ' όλα αυτά, επειδή πράγματι βρισκόμαστε σε έναν πολύ καλό δρόμο γύρω από το θέμα του χρόνου αποζημίωσης των παραγωγών -είμαστε περίπου στους πεντέμισι με έξι μήνες- γίνονται προσπάθειες τώρα και με τον καινούριο νόμο, αλλά και με την απλούστευση πολλών διαδικασιών να ελαχιστοποιηθεί ακόμη περισσότερο ο χρόνος. 
Όσον αφορά τις ζημιές τις οποίες δεν αποζημιώνει ο ΕΛΓΑ, σας είπα και πριν ότι θα υποβληθούν σχετικά στοιχεία στην αρμόδια υπηρεσία του Υπουργείου. Εκεί θα υπάρξει συγκεκριμένο πρόγραμμα. Ούτως ή άλλως είμαστε υποχρεωμένοι να το διαβιβάσουμε και στην Ευρωπαϊκή Ένωση για τη σύμφωνη γνώμη της. 
Επίσης, να πω ότι εδώ θα έχουμε πιο απλουστευμένες διαδικασίες σε σχέση με αυτό που ξέραμε μέχρι τώρα, γιατί με το νέο νόμο που ψηφίστηκε για τις γεωργικές ασφαλίσεις, δόθηκε η δυνατότητα εργασίες οι οποίες γίνονταν μέσω των ΠΣΕΑ να ανατίθενται και στον ΕΛΓΑ που έχει πιο οργανωμένο μηχανισμό και μπορεί πιο γρήγορα να εξατομικεύσει αυτές τις ζημιές. 
Παίρνοντας υπόψη τη μεγάλη ζημιά που υπέστησαν οι παραγωγοί της περιοχής, θα κάνουμε ό,τι είναι δυνατόν για να μπορέσουμε όσο το δυνατόν γρηγορότερα να τους αποζημιώσουμε.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στη συζήτηση των επικαίρων ερωτήσεων πρώτου κύκλου.
Θα συζητήσουμε την με αριθμό 14/3-10-2001 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Γεωργίας, σχετικώς με τη λήψη μέτρων μετά τη διαπίστωση παραβάσεων στον κανονισμό 2078/92 που αφορά τις αγραναπαύσεις. 
Η επίκαιρη ερώτηση του κ. Σκυλλάκου έχει ως εξής:
"Σοβαρές παραβιάσεις της Κοινοτικής και της Ελληνικής νομοθεσίας, που άπτονται του κοινού Ποινικού Δικαίου της χώρας μας, διαπιστώνονται στο πόρισμα, στο οποίο κατέληξε η διερεύνηση δημοσίων καταγγελιών, σύμφωνα με τις οποίες στην περιοχή της Λίμνης του Νομού Ιωαννίνων, αλλά και σε περιοχές άλλων 17 Νομών, με την ανοχή και τη συνενοχή ανώτερων κρατικών λειτουργών του Υπουργείου Γεωργίας και Νομαρχιακών Αυτοδιοικήσεων εντάχθηκαν στην περίοδο 1996-1998 στον Κανονισμό 2078/92 (που αφορά στις αγραναπαύσεις), ανύπαρκτες εκτάσεις ή εκτάσεις που δεν είχαν τις προϋποθέσεις, με αποτέλεσμα δημόσια κονδύλια, περισσότερα των 7,5 δισ. δραχμών να τα ιδιοποιηθούν παράνομα οι ιδιοκτήτες εικονικών εταιρειών, οι οποίες συστάθηκαν για το σκοπό αυτό. 
Επειδή οι ιδιοκτήτες αυτών των εταιρειών, όχι μόνο πιέζουν για εξόφληση, αλλά και συνεχίζουν ανενόχλητοι να διαχειρίζονται τα κονδύλια αυτά, παρά τα συμπεράσματα του πορίσματος και επειδή αρκετοί υπάλληλοι του Υπουργείου Γεωργίας παραιτήθηκαν πιστεύοντας ότι με την παραίτησή τους θα αποφύγουν τις συνέπειες της δικαιοσύνης και θα συγκαλυφθεί η υπόθεση, ερωτάται ο κύριος Υπουργός ποια μέτρα θα πάρει η Κυβέρνηση και πότε ώστε: 
1. Να αποκαλυφθεί στο σύνολό του το πρωτοφανές σκάνδαλο
2. Να επιστραφούν τα κονδύλια που κακώς καταβλήθηκαν"
Ο Υφυπουργός Γεωργίας κ. Αργύρης έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, το πρόγραμμα "μακροχρόνια παύση εκμετάλλευσης γεωργικών γαιών", εγκρίθηκε από την Επιτροπή Γεωργικών Διαρθώσεων της Ευρωπαϊκής Επιτροπής στις 19-1-1995 για έκταση διακοσίων πενήντα χιλιάδων στρεμμάτων και περιελάμβανε δύο μέτρα: Το πρώτο μέτρο, δημιουργία βιοτόπων και φυσικών πόρων και το δεύτερο μέτρο, προστασίας υδρολογικών συστημάτων από τη γεωργική ρύπανση. Τέθηκε ουσιαστικά σε εφαρμογή στη χώρα μας από τις αρχές του 1997 και ο φορέας υλοποίησης του προγράμματος είναι οι Νομαρχιακές Αυτοδιοικήσεις. 
Ύστερα από καταγγελίες στον Τύπο για ατασθαλίες του προγράμματος στο Νομό Ιωαννίνων, ο Υπουργός Γεωργίας παρέπεμψε αμέσως το θέμα στον εισαγγελέα. Στη συνέχεια με απόφαση Υπουργού συστάθηκε τετραμελής επιτροπή στις 11-4-2001 αποτελούμενη από στελέχη του Υπουργείου Γεωργίας η οποία μελέτησε το φάκελο του προγράμματος, τόσο σε επίπεδο διεύθυνσης Γεωργίας Ιωαννίνων, όσο και σε κεντρικό επίπεδο. Η επιτροπή παρέδωσε το πόρισμά της στον Υπουργό στις 20-4-2001 με προτάσεις για διαρθρωτικές παρεμβάσεις. Το ανωτέρω πόρισμα απεστάλη από την πολιτική ηγεσία του Υπουργείου Γεωργίας στον εισαγγελέα Ιωαννίνων. Με εντολή μας διενεργήθηκε ΕΔΕ και το πόρισμα υποβλήθηκε στις 22-6-2001. Σύμφωνα με την ΕΔΕ προκύπτουν πειθαρχικές ευθύνες για υπαλλήλους του Υπουργείου Γεωργίας και της Διεύθυνσης Γεωργίας Ιωαννίνων και ποινικές ευθύνες για παράβαση καθήκοντος σε βάρος του διευθυντή της Διεύθυνσης Γεωργίας Ιωαννίνων. 
Το πόρισμα της ΕΔΕ κοινοποιήθηκε στις 30-6-2001 στον εισαγγελέα πρωτοδικών Νομού Ιωαννίνων και στο νομάρχη Ιωαννίνων. Δόθηκαν εντολές για επιβολή πειθαρχικών κυρώσεων στους υπαλλήλους του Υπουργείου Γεωργίας για τους οποίους προέκυψαν ευθύνες. 
Δόθηκε εντολή αναστολής πληρωμών του προγράμματος και έλεγχος των εκτάσεων των δικαιούχων. Αποφασίστηκε η συγκρότηση κεντρικής επιτροπής ελέγχου του Υπουργείου και τριμελών επιτροπών στις περιφέρειες που θα ελέγξει όλους τους φακέλους σε όλες τις περιοχές που εφαρμόζεται το πρόγραμμα και όπου προκύψουν ευθύνες θα επιβληθούν κυρώσεις, πρόστιμα, επιστροφή αχρεωστήτως καταβληθέντων, αποβολή από το πρόγραμμα. Η απόφαση έχει υπογραφεί από τον Υπουργό Γεωργίας και βρίσκεται προς υπογραφή από τους συναρμόδιους Υπουργούς Εσωτερικών, Δημόσιας Διοίκησης και Αποκέντρωσης. 
Θέλουμε με αυτό να πούμε ότι από την αρχή η ευαισθητοποίηση ήταν πάρα πολύ μεγάλη. Άλλωστε ο Υπουργός Γεωργίας από την πρώτη μέρα της ανακοίνωσης αυτό το παρέδωσε στον εισαγγελέα.
Επίσης είναι αλήθεια ότι σε αυτό το πρόγραμμα δεν είναι όλοι που έχουν πρόβλημα. Είναι κάποιοι που έκαναν πολύ σωστά τη δουλειά τους. Παρ' όλα αυτά όμως δώσαμε εντολή αναστολής των πληρωμών μέχρι να ελεγχθούν όλες αυτές οι διαδικασίες. Θεωρούμε ότι πράξαμε ό,τι ήταν δυνατόν για να μπορέσουμε να ελέγξουμε την αποτελεσματικότητα των χρημάτων, αλλά και τις ευθύνες απέναντι σε αυτό το πρόγραμμα.
Θεωρούμε ότι πολλές από τις Διευθύνσεις Γεωργίας ή εν τοιαύτη περιπτώσει οι Νομαρχιακές Αυτοδιοικήσεις δεν ανταποκρίθηκαν στην αρμοδιότητα την οποία είχαν στα χέρια τους και σε αυτά που έπρεπε να έχουν κάνει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Το θέμα δεν θα έφθανε ως εδώ εάν γίνονταν οι ετήσιοι έλεγχοι από το Υπουργείο Γεωργίας για να δουν πώς προχωράνε αυτά τα προγράμματα. Για τέτοιου είδους προγράμματα και νομίζω για όλα τα προγράμματα υπάρχει απολογισμός και έλεγχος από τις κρατικές αρχές. 
Επί πέντε χρόνια δεν έχει γίνει κανένας έλεγχος, κύριε Υπουργέ, και είχαμε καταγγελίες για να κινηθεί η όποια διαδικασία. 
Δεύτερον είπατε ότι έγινε ένορκη διοικητική εξέταση. Σύμφωνα με τοπικές καταγγελίες από τα Ιωάννινα και οι εφημερίδες αναρωτιούνται τι γίνεται και με ένα δεύτερο πόρισμα -το λένε τεχνικό και δεν ξέρω αν εννοούν την ΕΔΕ- που υπάρχει στα χέρια σας του Υπουργείου Γεωργίας. Το αναζητούν και δεν έχει δοθεί στη δημοσιότητα.
Όσον αφορά το πόρισμα της ΕΔΕ το παραπέμψατε στον εισαγγελέα, αλλά σαν ΕΔΕ δεν έχει καταλήξει σε κάποιες πειθαρχικές κυρώσεις και αναρωτιέται η εφημερίδα "ΗΠΕΙΡΟΣ" της περιοχής που εκλέγεσθε γιατί αγνοείται η τύχη των πειθαρχικών κυρώσεων γιατί οι ποινικές κυρώσεις θα γίνουν μετά τα δικαστήρια και μπορεί να τραβήξει για χρόνια η υπόθεση.
Τρίτον θέλω να σημειώσω το εξής: Εδώ το θέμα είναι βαθύτερο γιατί πρόκειται για ανώτερα στελέχη του Υπουργείου Γεωργίας που έσπευσαν να παραιτηθούν και να συνταξιοδοτηθούν για να αποφύγουν τις πειθαρχικές δηλώσεις. Εσείς γνωρίζετε καλύτερα από εμένα, ότι ιδιαίτερα στο Νομό Ιωαννίνων το σύνολο των εκτάσεων που χρησιμοποιήθηκαν είναι αλπικές εκτάσεις που θεωρούνται δασικές. Άρα με μια πρώτη ματιά και από έναν ανίδεο θα ήταν κατανοητό ότι οι επτά εταιρείες στο Νομό Ιωαννίνων που πήραν αυτά τα προγράμματα είχαν πάρει δασικές εκτάσεις.
Επειδή υπάρχει μια γενικότερη ανησυχία θέλω να πω ότι έχετε συστήσει τριμελείς επιτροπές για τους δεκαεπτά νομούς. Θα παρακολουθήσουμε στενά όλο το ζήτημα. Κυκλοφορούν φήμες ότι ασκούνται πιέσεις τουλάχιστον από τις εταιρείες. Δεν μπορώ να στοιχειοθετήσω αυτήν τη στιγμή ότι και σε επίπεδο πολιτικής ηγεσίας υπάρχει τέτοια κατεύθυνση. Οι εταιρείες πιέζουν για να συγκαλυφθούν σε όλη την Ελλάδα και στο Νομό Ιωαννίνων όλες οι υποθέσεις. Ανησυχία υπάρχει ιδιαίτερα στους δασολόγους όλης της χώρας.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, επιτρέψτε να έχουμε την ίδια ευαισθησία που έχετε και εσείς και φαίνεται αυτό, διότι από την πρώτη ημέρα που έγινε καταγγελία στον Τύπο πως κάτι δεν γίνεται σωστά αμέσως υπήρξαν αυτές οι ενέργειες που ανέφερα. Επίσης υπήρξε άμεση αναστολή των πληρωμών. Φορέας υλοποίησης του προγράμματος είναι οι Διευθύνσεις Γεωργίας και η Νομαρχιακή Αυτοδιοίκηση. Τους ελέγχους έχει ευθύνη να τους κάνει η Νομαρχιακή Αυτοδιοίκηση. Εμείς είμαστε υπόλογοι έναντι της Ευρωπαϊκής Ένωσης γενικά για τα προγράμματα αυτά. Παρ' όλα αυτά επειδή οι πληρωμές γίνονταν με τη διαδικασία των προκαταβολών δεν έφτανε ποτέ οι φάκελος ενημέρωσης σε κεντρικό επίπεδο. 
Τέλος Οκτωβρίου, λοιπόν, που θα έρθουν οι φάκελοι και θα χρειασθούν τα δικαιολογητικά έχουμε δώσει εντολή να υπάρχει σε κάθε φάκελο συγκεκριμένος τύπος δικαιολογητικών. Αυτή είναι μια επιπλέον ενέργεια η οποία εξασφαλίζει ότι κατά τον καλύτερο δυνατό τρόπο και τα άλλα προγράμματα στις άλλες περιοχές θα γίνουν. Είμαστε υποχρεωμένοι μετά από αυτές τις καταγγελίες να ερευνήσουμε όλες τις περιοχές. Πιστεύω ότι μετά την κοινή υπουργική απόφαση που υπεγράφη οι τριμελείς επιτροπές θα εξετάζουν έναν έναν τους φακέλους πράγμα το οποίο δεν θα έπρεπε να γίνεται κανονικά γιατί αυτοί οι φάκελοι θα έπρεπε να εξετάζονται από τη Νομαρχιακή Αυτοδιοίκηση. Επειδή όμως υπήρξε αυτό το θέμα και δημιουργήθηκε μια αναστάτωση στη περιοχή των Ιωαννίνων που έχει τέσσερα - πέντε προγράμματα αλλά και σε άλλες περιοχές, για να μην είναι όλοι υπό κατηγορία, επιλέξαμε αυτό το χρονοβόρο για κάποια περίοδο τρόπο ή γραφειοκρατικό τρόπο διασταύρωσης στοιχείων για να μην υπάρχει κανένα πρόβλημα ...
ΑΝΤΩΝΗΣ ΣΚΥΛΛΑΚΟΣ : Έχετε κάνει χρονοδιάγραμμα;
ΠΡΟΕΔΡΕΥΩΝ (Κωνσταντίνος Γείτονας): Είπε ο κύριος Υπουργός "έλεγχος σε βάθος". Να πάει και κανένας φυλακή!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μέχρι τέλους Οκτωβρίου που θα αρχίσουν οι πληρωμές, δεν θα γίνει καμία πληρωμή χωρίς να υπάρχουν τα απαραίτητα δικαιολογητικά για τις εργασίες. Παράλληλα η τριμελής επιτροπή θα ελέγξει όλους τους φακέλους για πιθανά αχρεωστήστως καταβληθέντα ποσά.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην ημερήσια διάταξη των
ΕΠΕΡΩΤΗΣΕΩΝ.
Θα συζητηθεί η υπ΄ αριθμόν 427-9-2001 επερώτηση των Βουλευτών της Νέας Δημοκρατίας κυρίων Ευάγγελου Μπασιάκου, Αλέξανδρου Κοντού, Γεωργίου Δεικτάκη, της κας Σοφίας Καλατζάκου, των κυρίων Αθανάσιου Δαβάκη, Κωνσταντίνου Καραμπίνα, Αθανάσιου Νάκου, Σταύρου Καλογιάννη, Ανέστη Αγγελή, Γεωργίου Καρασμάνη, Ιορδάνη Τζαμτζή, Θεόφιλου Λεονταρίδη, Σταύρου Παπαδόπουλου, Νικολάου Τσιαρτσιώνη, Κωνσταντίνου Τσιπλάκη, Ηλία Φωτιάδη, Ιωάννη Λαμπρόπουλου, Παναγιώτη Σκανδαλάκη, Παναγιώτη Αδρακτά, Ελευθερίου Παπανικολάου, Αθανάσιου Γιαννόπουλου, Αθανάσιου Χειμάρα, Ηλία Καλλιώρα, Γεωργίου Σαλαγκούδη και της κας Παρθένας Φουντουκίδου προς τον Υπουργό Γεωργίας, σχετικά με την κυβερνητική πολιτική στον τομέα του ελαιολάδου.
Ορίζονται ως Κοινοβουλευτικοί Εκπρόσωποι για τη συζήτηση της επερώτησης από τη Νέα Δημοκρατία ο Βουλευτής κ. Γεώργιος Σαλαγκούδης και από το Κομμουνιστικό Κόμμα Ελλάδας ο Βουλευτής κ. Σταύρος Σκοπελίτης. 
Το λόγο έχει ο πρώτος εκ των επερωτώντων, ο κ. Μπασιάκος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε πριν δώσετε το λόγο στον κ. Μπασιάκο θα μπορούσα να πω κάτι;
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, εγώ αντιλαμβάνομαι και κατανοώ τις πολλές ασχολίες και τις πολλές ευθύνες που έχει ο Βουλευτής, αλλά δεν είναι δυνατόν είκοσι πέντε Βουλευτές να επερωτούν την Κυβέρνηση και να είναι στην Αίθουσα μόνο πέντε. Για την Κυβέρνηση δεν υπάρχει κανένα θέμα, αλλά αυτό είναι αδιανόητο.
ΠΡΟΕΔΡΕΥΩΝ (Κωνσταντίνος Γείτονας): Στην ομιλία σας, κύριε Υπουργέ, θα κάνετε πολιτικό σχόλιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα το λόγο. Δεν γίνεται έτσι.
ΠΡΟΕΔΡΕΥΩΝ (Κωνσταντίνος Γείτονας): Θα γίνει, κύριε Μητσοτάκη. Υπομονή. 
Εντάξει, να σας δώσω το λόγο. Όμως τον έχω ήδη δώσει στον πρώτο επερωτώντα και αισθάνομαι άσχημα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έχει σημασία. Δεν μπορείτε να δίνετε το λόγο και να μη δίνετε τον αντίλογο.
Ο κύριος Υπουργός έπρεπε να σημειώσει πρώτον, ότι δεν είμαστε πέντε, είμαστε πολλοί περισσότεροι.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ήλθατε ως έκτος, κύριε Μητσοτάκη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεύτερον, έπρεπε να παρατηρήσετε, κύριε Υπουργέ, ότι δεν έχετε κανένα Βουλευτή της παράταξής σας.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα, το ΠΑΣΟΚ....
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι ντροπή να κάνετε παρατηρήσεις.
ΠΡΟΕΔΡΕΥΩΝ (Κωνσταντίνος Γείτονας): Κύριε Μητσοτάκη, σας παρακαλώ, διευκολύνετέ με στη διεξαγωγή της συζήτησης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πάντως χαίρομαι, γιατί ήλθε ο κύριος Υπουργός, ο Υπουργός δεν μας έχει συνηθίσει σε τέτοια πράγματα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έλειψα ποτέ από καμία συνεδρίαση και το ξέρετε. Ποτέ!
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ. Μου ζητήσατε το λόγο και νόμιζα ότι θα δώσετε κάποια πληροφορία, αλλιώς δεν θα σας τον έδινα, γιατί είχα ήδη δώσει το λόγο στον εισηγητή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εφόσον, όμως, μίλησε θα πάρει απάντηση. Έτσι είναι η Βουλή.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Μητσοτάκη. Γνωριζόμαστε καλά στην Αίθουσα.
Ορίστε, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, λυπάμαι για την παρατήρηση του κυρίου Υπουργού, ο οποίος κατά τρόπο απαράδεκτο για δεύτερη φορά το τελευταίο τετραήμερο επισημαίνει το γεγονός της παρουσίας ή απουσίας Βουλευτών από το Κοινοβούλιο.
Θα πρέπει πρώτα, κύριε Υπουργέ, να κάνετε τις παρατηρήσεις στους Βουλευτές του ΠΑΣΟΚ, οι οποίοι είναι ανύπαρκτοι, είναι παντελώς απόντες.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν με ελέγχουν οι Βουλευτές του ΠΑΣΟΚ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έχει σημασία. Βουλή είναι αυτή. Στη Βουλή έρχονται οι Βουλευτές και όταν δεν ελέγχουν. Δεν το ξέρετε αυτό;
ΠΡΟΕΔΡΕΥΩΝ (Κωνσταντίνος Γείτονας): Με όλο το σεβασμό και σε σας, κύριε Πρόεδρε, και με όλη την εκτίμηση προς όλους τους συναδέλφους και στον κύριο Υπουργό, εάν συνεχίσετε έτσι το διάλογο θα δώσω εντολή να μη γράφεται καμία διακοπή. Μη με αναγκάσετε να το κάνω. Παρακαλώ όλους σας να σεβαστούμε τον Κανονισμό.
Συνεχίστε, κύριε Μπασιάκο, και θα υπολογίσω το χρόνο σας από την αρχή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μη μιλάει ο κύριος Υπουργό για να μην παίρνει απάντηση.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, θεωρούμε ότι η σημασία που αποδίδει ένα κόμμα στο πρόβλημα της γεωργίας αποδεικνύεται και φαίνεται καθαρά από την κατάθεση επερωτήσεων και τη θεματολογία. Το γεγονός ότι η Νέα Δημοκρατία σας έχει καταθέσει τρεις επερωτήσεις, τις τρεις πρώτες επερωτήσεις που αφορούν στα βασικά προϊόντα, το βαμβάκι, το ελαιόλαδο και τον καπνό, όπου πραγματικά το πρόβλημα είναι δυσεπίλυτο και αδιέξοδο, αποδεικνύει τη μεγάλη ευαισθησία που έχει η Νέα Δημοκρατία για τεράστια προβλήματα τα οποία εσείς έχετε δημιουργήσει, επί δικής σας κυβερνητικής θητείας με τη δική σας πολιτική ηγεσία. Πρέπει να είστε πολύ φειδωλός στις επιθέσεις αυτού του είδους, όταν επί της ουσίας είστε κατηγορούμενοι. Νομίζω ότι δεν είστε κατηγορούμενοι μόνο από τη Νέα Δημοκρατία. Είστε κατηγορούμενοι από το σύνολο του αγροτικού κόσμου και από το σύνολο της ελληνικής κοινωνίας για την αντιαγροτική σας πολιτική.
Ας έλθουμε, όμως στα προβλήματα που αντιμετωπίζει ο τομέας του ελαιολάδου, τα οποία είναι σοβαρά, δυσεπίλυτα, χρόνια, οξυμένα και φοβάμαι ότι έχουν δημιουργήσει έναν ασφυκτικό κλοιό στο εισόδημα και στην επιβίωση του Έλληνα αγρότη και ειδικότερα του ελαιοπαραγωγού. Ελπίζω ότι με το τέλος της επερώτησης αυτής θα υπάρξουν κάποιες πειστικές απαντήσεις από την πλευρά σας και δεν θα αρκεστείτε σε μισόλογα, όπως κάνατε στην προηγούμενη επερώτηση της Παρασκευής, λέγοντας ήξεις - αφίξεις, για παράδειγμα για την επιλέξιμη ή όχι ποσότητα βάμβακος. Ο κύριος Υφυπουργός δεν μας δίνει την ευκαιρία να απαντήσουμε σε αυτά τα οποία λέει. Αναγκάστηκα να τον διακόπτω και αυτό θα κάνω και σήμερα εάν πράγματι εξακολουθείτε να μιλάτε με μισόλογα, χωρίς να ενημερώνετε τους αγρότες και τον ελληνικό λαό για τα προβλήματά του. Δεν μας είπατε τι θα γίνει με τις επιλέξιμες ποσότητες παραγωγής. Τι θα γίνει τελικά με το βαμβάκι;
Εγώ σας επισημαίνω έστω και αν γίνομαι κουραστικός ότι αυτήν τη στιγμή υπάρχει ποσότητα παραγωγής βάμβακος που θα εισπράξει μόνο 60 δραχμές το κιλό. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είσθε ψεύτης. 
ΕΥΑΓΓΕΛΟΣ ΜΠΑΣΙΑΚΟΣ: Να το γνωρίζετε τουλάχιστον. Να μας πείτε τι θα γίνει όταν θα μας απαντήσετε. Και ελπίζω στο σύνολο της συζήτησης αυτής της επερώτησης να υπάρχει μια καλύτερη αντιμετώπιση της ουσίας των θεμάτων που θίγονται.
Το ελαιόλαδο, λοιπόν, είναι ένα βασικό προϊόν. Αφορά τριακόσιες πενήντα χιλιάδες ελληνικές οικογένειες που εξαρτώνται κατά κύριο ή δευτερεύοντα λόγο από την παραγωγή του. Αντιμετωπίζουν μεγάλη κρίση. Πότε άλλοτε είχε τόσο μεγάλη κρίση ο τομέας της ελαιοκαλλιέργειας; Μη μας λέτε, λοιπόν, για επιτυχίες και για μέσους όρους στην Ευρωπαϊκή Ένωση. Όταν μας λέτε για μέσους όρους με βάση τους οποίους βγαίνουν η επιδότηση ή οι ποσοστώσεις, είναι σαν να ομολογείτε ότι στις Βρυξέλλες παίζετε καθαρά διακοσμητικό ρόλο. Αν ήταν έτσι τα πράγματα δεν θα ήταν ανάγκη να πηγαίνουν οι Υπουργοί στις Βρυξέλλες ούτε να παρεμβαίνει η πολιτική ηγεσία για να βελτιώσει όρους και ρυθμίσεις όταν υπάρχουν εισηγήσεις που στηρίζονται σε μέσους όρους. Αυτό μας λέτε κατά κόρον. Γι' αυτό είσθε Κυβέρνηση και γι' αυτό υπάρχει ο αρμόδιος Υπουργός. Υπάρχετε για να παρέμβετε στα αρμόδια όργανα όπως κάναμε εμείς επί των ημερών μας για να βελτιώσουμε τους όρους.
Μην αρκεστείτε, λοιπόν, στα τυπικά λέγοντας ότι είχαμε μέσους όρους και ότι δεν μπορούσαμε να τους υπερκεράσουμε. Η δική μας Κυβέρνηση σε ανάλογα ζητήματα επέτυχε πολύ καλύτερους όρους. Σήμερα δε, υπάρχουν χώρες που οι Υπουργοί τους και οι Πρωθυπουργοί τους παρενέβησαν αποτελεσματικά με πειστικά επιχειρήματα και επέτυχαν βελτίωση. Ακόμη και στον τομέα του ελαιολάδου υπήρξε παρέμβαση του Πρωθυπουργού της Ισπανίας ο οποίος βελτίωσε τους όρους. Μην αρνείσθε τα γεγονότα.
Έχουμε το σοβαρό πρόβλημα το οποίο ξεκινά από την επιδότηση. "Εξασφαλίσατε" μία επιδότηση πολύ μικρής ποσόστωσης παραγωγής που είναι μόνο τετρακόσιοι δεκαεννιά χιλιάδες τόνοι. Δεν θα μπορούσαμε να σας πούμε πολλά αν δεν υπήρχαν τα παραδείγματα άλλων χωρών της Ισπανίας και της Ιταλίας όπου οι πλασματικές ποσότητες παραγωγής κατοχυρώθηκαν σε βάρος των ελληνικών συμφερόντων. Ενώ τα ευρωπαϊκά όργανα απεδέχθησαν αυτές τις πλασματικές ποσότητες και αύξησαν κατακόρυφα την επιδότηση σ΄ αυτές αλλά και την ποσόστωση παραγωγής για την Ελλάδα δεν συνέβη το ίδιο.
Κάτι αντίστοιχο συνέβη και με το δικαίωμα των νέων φυτεύσεων. Η Ελλάδα "κατάφερε" να εξασφαλίσει νέες φυτεύσεις για τριάντα πέντε χιλιάδες στρέμματα όταν η Πορτογαλία που είναι ανύπαρκτη επί θεμάτων ελαιοκαλλιέργειας εξασφάλισε για τριακόσιες χιλιάδες στρέμματα. Τι ήταν αυτό; Μέσοι όροι τριετίας και πενταετίας; Ήταν ανικανότητα δική σας να εξασφαλίσετε καλύτερους όρους για να μπορέσετε να δώσετε μια εναλλακτική λύση σε περιφέρειες που δεν μπορούν να καλλιεργήσουν άλλα προϊόντα. 
Τα αποτελέσματα αυτής της πολιτικής είναι τα εξής: Ενώ πριν λίγα χρόνια οι μικροί παραγωγοί που είναι η μεγάλη πλειοψηφία των ελαιοπαραγωγών της χώρας εισέπρατταν επιδότηση τετρακόσιες ογδόντα τρεις (483) δραχμές κατά κιλό, με τη νέα ρύθμιση που ο κ. Αργύρης την παρουσίασε ως επιτυχία του, εισπράττουν τριακόσιες πενήντα έξι (356) δραχμές. Διαψεύστε με. Ενώ τόσα χρόνια έπαιρνε τετρακόσιες ογδόντα τρεις (483) δραχμές ο μικρός παραγωγός χωρίς να εξαρτάται από την παραγωγή αλλά μόνο από το γεγονός ότι ήταν μικρός παραγωγός μέχρι πεντακόσια κιλά, τώρα η επιδότησή του κατεβαίνει στις τριακόσιες πενήντα έξι (356) δραχμές. Τουλάχιστον μη βγαίνετε να θριαμβολογείτε. 
Το άλλο σοβαρό θέμα είναι ότι υπάρχει ραγδαία μείωση της τιμής. Εδώ έχετε έμμεση ευθύνη λόγω της αδυναμίας εξασφάλισης πόρων για την ικανοποιητική διάθεση των προϊόντων με ευνοϊκούς όρους.
Αποτύχατε, λοιπόν, στις Βρυξέλλες. Εκείνη την εποχή ο κ. Τζουμάκας αντί να δώσει μάχη και να διαμορφώσει συμμαχίες και να εξασφαλίσει ό,τι καλύτερο για τα ελληνικά συμφέροντα, βρήκε την ευκαιρία να κατηγορήσει τις ατασθαλίες και τα πανωγραψίματα στις Βρυξέλλες, κάτι που δεν το έκανε στο εσωτερικό. Δηλαδή στο εσωτερικό δεν πάταξε τα σκάνδαλα, δεν έστειλε όσους εμπλέκονταν στον εισαγγελέα και δεν εξυγίανε το κύκλωμα. Επίσης, δεν έκανε τίποτα και για μια σειρά άλλες ατασθαλίες που η Νέα Δημοκρατία τις είχε καταγγείλει και είχε δώσει επαρκή στοιχεία στις αρμόδιες δικαστικές αρχές. Είχαν προχωρήσει οι διαδικασίες για την εκδίκαση των υποθέσεων. Βρέθηκε όμως ο τότε Υπουργός Δικαιοσύνης ο κ. Βενιζέλος και ουσιαστικά αμνήστευσε τα σκάνδαλα για όσους καταχράστηκαν δημόσιο χρήμα από πέντε εκατομμύρια έως πενήντα κάνοντάς το αδίκημα πλημμέλημα αντί για κακούργημα, που ήταν μέχρι τότε. 
Αυτό είναι απάντηση σε όσους διερωτώνται τι έγιναν τα μεγάλα σκάνδαλα. Έτσι αμνηστεύτηκαν τα σκάνδαλα, έγινε η παραγραφή λόγω του χαρακτηρισμού του αδικήματος ως πλημμελήματος και όχι κακουργήματος. 
Έρχεται, λοιπόν, ο κ. Τζουμάκας και αντί να καταγγείλει αυτά τα σκάνδαλα στις αρμόδιες δικαστικές αρχές και αντί να εφοδιάσει τις υπηρεσίες με τα στοιχεία τα οποία είχε, για πρώτη φορά αναφερόταν στα ζητήματα αυτά στις Βρυξέλλες και προφανώς αποδυνάμωνε τη δική του διαπραγματευτική θέση, τη θέση της χώρας μας, όταν διεκδικούσε τις ποσοστώσεις. Και φθάσαμε στο σημείο εσείς ο ίδιος να ισχυρίζεστε σε ανάλογη συζήτηση στη Βουλή ότι η ποσόστωση των τετρακοσίων είκοσι χιλιάδων τόνων είναι υπερεπαρκής για τη χώρα μας. 
Αλλά αυτό δεν το έχετε πει μόνο για το ελαιόλαδο, κύριε Υπουργέ, το έχετε πει για πάρα πολλά και για το βαμβάκι και για τον καπνό και για άλλα προϊόντα. Και προφανώς αποδυναμώνετε τη δική μας θέση όταν εσείς ισχυρίζεστε και μάλιστα κατά τη διάρκεια των διαπραγματεύσεων σε μία κρίσιμη περίοδο συζητήσεων και διαμόρφωσης συμμαχιών ότι είναι επαρκείς αυτές οι προτάσεις είτε της επιτροπής είτε τελικώς η απόφαση του συμβουλίου. 
Την πρώτη χρονιά δε εφαρμογής του νέου θεσμού, του νέου κανονισμού, της νέας αναθεώρησης η παραγωγή που κατεγράφη πανελλαδικά ήταν εξακόσιες χιλιάδες ανεξάρτητα από το πώς κατεγράφη αυτή η ποσότητα. Και βέβαια υπάρχουν πανωγραψίματα σε τέτοιες περιπτώσεις, και βέβαια είστε υπεύθυνοι για να τιθασεύσετε, να πατάξετε αυτά τα σκάνδαλα. 
Μη μας πείτε, κύριε Υφυπουργέ, πάλι τα γνωστά, ότι αρμόδια είναι η Νομαρχιακή Αυτοδιοίκηση, γιατί πάλι η Νομαρχιακή Αυτοδιοίκηση φταίει γιατί δεν γίνονται έλεγχοι, όπου δεν γίνονται οι έλεγχοι. Το αποτέλεσμα είναι ότι με τις εξελίξεις αυτές και με τους θεσμούς τους οποίους εσείς ψηφίζετε και αποφασίζετε, οι έντιμοι παραγωγοί θίγονται ακριβώς γιατί δεν υπάρχει διαδικασία επαρκών ελέγχων. Έχετε, λοιπόν, από τη μία πλευρά χαμηλές ποσοστώσεις και από την άλλη ανεπαρκείς ελέγχους. Το αποτέλεσμα είναι οι έντιμοι παραγωγοί να έχουν πολύ μικρή επιδότηση, ακριβώς γιατί αυξάνεται ραγδαία η συνυπευθυνότητα, όπως έγινε φέτος. Έχετε, λοιπόν, κατ' αρχήν μειωμένα δικαιώματα των ελαιοπαραγωγών. Έχετε ταυτόχρονα και καθυστερημένη καταβολή των επιδοτήσεων. Αυτό πως θα το δικαιολογήσετε; 
΄Εχουν δικαίωμα -και ας το ξέρουν και οι συνάδελφοι και οι αγρότες- να εισπράττουν οι αγρότες τις επιδοτήσεις από τις 16 Οκτωβρίου κάθε χρόνο. Δηλαδή, σε λιγότερο από δέκα ημέρες θα μπορούσαν να εισπράττουν την επιδότηση για την ελαιοκαλλιέργεια οι αγρότες μας, οι ελαιοπαραγωγοί. Εδώ παρατηρούνται συνήθως καθυστερήσεις μεγάλες και αδικαιολόγητες, που οφείλονται στην πολιτική σας βούληση να καθυστερήσουμε την καταβολή των επιδοτήσεων για τους αγρότες, να κερδίσουμε. Αυτά είναι απαράδεκτα φαινόμενα. Πολλές δεκάδες δισεκατομμύρια δραχμές καθυστερούν να καταβληθούν στους αγρότες, οι οποίοι αντιμετωπίζουν σοβαρά προβλήματα λόγω του κόστους παραγωγής, λόγω του κόστους διαβίωσης. Χρεώνονται οι αγρότες και εσείς καθυστερείτε την καταβολή των επιδοτήσεων αυτών. Αυτό είναι μία πραγματικότητα. Και τώρα φέρνετε λίγο πιο πίσω τις ημερομηνίες καταβολής των επιδοτήσεων, που και πάλι οι καθυστερημένες αυτές προθεσμίες δεν τηρούνται. Αυτό είναι μία πραγματικότητα.
Έρχομαι τώρα στο θέμα της διάθεσης και της τιμής. Προφανώς έχετε έμμεση ευθύνη για τη μείωση της τιμής του ελαιολάδου. Παλαιότερα στη δική μας Κυβέρνηση -και τα στοιχεία είναι εύγλωττα- είχαν διαμορφωθεί τιμές ελαιολάδου χίλιες διακόσιες (1.200) δραχμές το κιλό. Ξέρετε γιατί σας το λέω αυτό, κύριε Υπουργέ; Διότι αν αθροίζατε την τιμή του ελαιολάδου επί Νέας Δημοκρατίας και την επιδότηση που έπαιρναν και μέχρι πρόσφατα στη βάση παλαιοτέρων ρυθμίσεων οι αγρότες, θα δείτε ότι έπαιρναν χίλιες διακόσιες (1.200) δραχμές το κιλό το ελαιόλαδο και πεντακόσιες (500) δραχμές την επιδότηση, δηλαδή έπαιρναν χίλιες επτακόσιες (1.700) δραχμές με πολύ λιγότερο κόστος παραγωγής και με πολύ λιγότερο κόστος διαβίωσης. Και σήμερα το σύνολο της τιμής και της επιδότησης δεν υπερβαίνει το χιλιάρικο κατά κιλό. Πέστε μου πού υπάρχει λάθος λογαριασμός, πού υπάρχει λάθος συλλογισμός; Σήμερα η τιμή του ελαιολάδου είναι εξακόσιες (600) και εξακόσιες πενήντα (650) δραχμές συν την επιδότησή σας των τριακόσιες πενήντα (350) δραχμών, είναι κάτω από χίλιες δραχμές. Και βέβαια θα πρέπει να σταθούμε στο σοβαρό ζήτημα της νοθείας. Προφανώς ευθύνεται η Κυβέρνηση, προφανώς δεν λειτουργεί ο ΕΦΕΤ, προφανώς δεν υπάρχουν ελεγκτικοί μηχανισμοί, προφανώς ο έντιμος ελαιοπαραγωγός πέφτει θύμα όλων των κυκλωμάτων της νοθείας και ανέχεστε να αγοράζουν οι Ιταλοί και οι έμποροι άλλων χωρών το καλής ποιότητας ελληνικό λάδι, να το τυποποιούν αυτοί και να κερδίζουν μεγάλα ποσά σε βάρος των Ελλήνων ελαιοπαραγωγών. Είναι μια πραγματικότητα. Ούτε και σε αυτό κάνετε κάτι. Όπως επίσης δεν αξιοποιείτε δυνατότητες απ΄ τους κοινοτικούς κανονισμούς και τις ρυθμίσεις για τη διαφήμιση του ελαιολάδου σε άλλες χώρες, ώστε να διαμορφώνονται ευνοϊκότεροι όροι στη διάθεση του προϊόντος είτε στη χώρα μας είτε στην Ευρωπαϊκή ΄Ενωση είτε διεθνώς. 
Χάνουμε πολύτιμες αγορές, χάνουμε δυνατότητες είτε στην Κίνα είτε σε χώρες όπως οι Ηνωμένες Πολιτείες, αλλά ακόμη και στην Ευρωπαϊκή Ένωση. Ξέρετε πολύ καλά ότι υπάρχουν δυνατότητες σε αγορές όπως της Μεγάλης Βρετανίας και της Γερμανίας για την αύξηση των εξαγωγών. Στη χώρα μας μόνο δέκα χιλιάδες τόνους τυποποιημένους εξάγουμε. 
Επίσης, μην πείτε ότι κάτι πετύχατε τον τελευταίο καιρό. Είστε είκοσι χρόνια Κυβέρνηση. Θα πρέπει να απολογηθείτε γι΄ αυτήν την πολιτική για είκοσι ολόκληρα χρόνια. Ανεχόσαστε τη διάθεση του λαδιού χύμα των δεκαέξι κιλών.
Επίσης, δεν κάνατε τίποτα για να εξυγιάνετε την Ελαιουργική. Επιβάλλατε τις πάσης φύσεως εισφορές, χωρίς όμως να επιτυγχάνεται κάποιο σημαντικό αποτέλεσμα προς όφελος των ελαιοκαλλιεργητών, οι οποίοι πραγματικά από όσα σας λέμε, από όσα σας καταλογίζουν, αντιμετωπίζουν πραγματικά τη μεγαλύτερη κρίση τους. 
Και ξέρετε γιατί επιμένουμε; Διότι η ελαιοκαλλιέργεια παρατηρείται σε περιοχές κρίσιμες, προβληματικές, ορεινές, μειονεκτικές. Είναι σε περιοχές που δεν μπορεί να εξασφαλιστεί οποιασδήποτε άλλης μορφής εισόδημα και που ο αγρότης στις περιοχές αυτές παραμένει εκεί μόνο και μόνο γιατί έχει ένα μικρό εισόδημα από την ελαιοκαλλιέργεια. 
Πέραν δε όλων αυτών, δεν έχετε πολιτική των αναδιαρθρώσεων των ελαιώνων όπου υπάρχει πρόβλημα και δεν έχετε εξασφαλίσει επαρκείς αποζημιώσεις όταν παρατηρούνται μεγάλης έκτασης πυρκαγιές. Υπάρχουν φαινόμενα πυρκαγιών που κατέστρεψαν ολόκληρες περιοχές με ελαιόδεντρα και αρνείστε να τους αποζημιώσετε επαρκώς ώστε να μπορούν να αντικαταστήσουν το φυτικό κεφάλαιο και να μπορέσουν να εξασφαλίσουν κάποια επιδότηση. Οι αποζημιώσεις των τεσσάρων χιλιάδων (4.000) δραχμών κατά δέντρο, κύριε Υπουργέ, είναι κοροϊδία. Είναι δυνατόν με τέσσερις χιλιάδες (4.000) αποζημίωση ανά δέντρο να αντικαταστήσει τον ελαιώνα του οποιοσδήποτε καλλιεργητής; Είναι αδύνατα πράγματα αυτά. Και επ΄ αυτών πρέπει κάτι να μας πείτε, για ποιο λόγο δηλαδή δεν εξασφαλίζετε την αποζημίωση εκείνων των παραγωγών που έχουν υποστεί ζημιά στο φυτικό τους κεφάλαιο και βέβαια στο εισόδημά τους για όσα χρόνια χρειάζεται το νέο δέντρο να αποδώσει. Θέλει πέντε, έξι, επτά χρόνια. 
Βέβαια με το θέμα του κόστους παραγωγής το οποίο είναι αυξημένο και το ξέρετε και το έχουμε πει πάρα πολλές φορές συνδέεται και το σοβαρό ζήτημα της κατασκευής εγγειοβελτιωτικών και αρδευτικών έργων τα οποία είναι ανύπαρκτα. Σύμφωνα με τα στοιχεία τα οποία εσείς έχετε δώσει, χρειάζονται πολλές δεκαετίες για να ολοκληρωθούν τα έργα υποδομής τα απολύτως απαραίτητα. Δεν επαρκεί ούτε το Γ΄ Κοινοτικό Πλαίσιο Στήριξης. Τα πενιχρά ποσά τα οποία δίνονται για εγγειοβελτιωτικά έργα και για αρδευτικά έργα προφανώς δεν επαρκούν για την κατασκευή στοιχειωδών έργων στην περιφέρεια ώστε να βελτιωθεί η ανταγωνιστικότητα της ελληνικής γεωργίας και να μειωθεί το κόστος παραγωγής. 
Έχουμε δε και τελευταία επισήμανση των κοινοτικών και είναι πολύ σοβαρό ζήτημα το οποίο θα πρέπει να το δείτε, της ολοκλήρωσης του ελαιοκομικού μητρώου και της λειτουργίας του ελληνικού γεωγραφικού συστήματος πληροφόρησης το οποίο σας έχει επισημανθεί και από τις Βρυξέλλες ότι αν δεν ολοκληρωθεί το Νοέμβριο του 2003 ενδεχομένως να ανασταλεί η καταβολή των επιδοτήσεων. Και επ' αυτού υπάρχει μεγάλη καθυστέρηση.
Σας έχουμε πει για το κτηματολόγιο και δυστυχώς έχουμε βγει αληθινοί. Σας έχουμε πει για μια σειρά άλλα ζητήματα και άλλους θεσμούς τους οποίους καθυστερείτε και δε νομίζω ότι θα πρέπει να μετακυλήσετε ευθύνες αλλού -είναι δική σας αποκλειστική ευθύνη- για θεσμούς οι οποίοι είναι απολύτως απαραίτητοι αν θέλουμε να εισπράττουμε απρόσκοπτα τις κοινοτικές επιδοτήσεις.
Βλέπετε, λοιπόν, ότι στο σύνολο των θεμάτων στα οποία η Νέα Δημοκρατία αναφέρεται με την επερώτησή της υπάρχει τεράστια ευθύνη από την πλευρά της Κυβέρνησης και σε καμία περίπτωση δεν μπορεί να υπάρξουν δικαιολογίες για την έλλειψη πολιτικής βούλησης για την έλλειψη μέτρων και βέβαια για την ανεπαρκή θέση σας και παρουσία σας στα αρμόδια όργανα της Ευρωπαϊκής Ένωσης.
Σε αντίθεση με άλλους Πρωθυπουργούς και με αυτό που η Νέα Δημοκρατία τονίζει και επισημαίνει, δηλαδή, να παρίσταται ο ίδιος ο Πρωθυπουργός όταν ένα πολύ σημαντικό θέμα κρίνεται στις Βρυξέλλες ή στα αρμόδια κοινοτικά όργανα, ο κ. Σημίτης όχι μόνο δεν παίρνει μια τέτοια σαφή θέση υπέρ των εθνικών αγροτικών δίκαιων αξιώσεων, αλλά αντίθετα έχει ακουστεί να λέει πολλές φορές ότι η ελληνική γεωργία δεν έχει μέλλον και ότι οι αγρότες πρέπει να αλλάξουν επάγγελμα χωρίς όμως να παρέχει καμιά εναλλακτική λύση απασχόλησης σε αυτούς τους αγρότες που άνεργοι πλέον θα αναγκαστούν να μετεγκατασταθούν από τις περιφέρειες από την ύπαιθρο προς τα αστικά κέντρα, επιδεινώνοντας το ήδη οξυμένο πρόβλημα της ανεργίας με τεράστιες οικονομικές αλλά και κοινωνικές επιπτώσεις.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Έχουμε σοβαρά ζητήματα τα οποία μπορεί να λυθούν, αν υπάρχει πολιτική βούληση. Πώς λειτουργούν τα ελαιοτριβεία, για παράδειγμα. Ουσιαστικά είναι ανύπαρκτα. Η υποδομή είναι ελλιπής. Πώς λειτουργούν τα τυποποιητήρια. Πώς γίνεται η μεταποίηση. Τι ενισχύσεις μπορείτε να δώσετε σε αυτούς τους ανθρώπους. Να ενισχύσουμε την τυποποίηση, να βελτιώσουμε την ποιότητα του λαδιού, να κάνουμε τη διαφήμιση και την προβολή του.
Πρόσφατα έγινε ένα συνέδριο, στο οποίο παρευρεθήκαμε μαζί. Είχαμε την ευκαιρία να πούμε τις θέσεις μας, και εσείς ως Κυβέρνηση και εμείς ως Αξιωματική Αντιπολίτευση. Καταλογίστηκε στην Κυβέρνηση τεράστια ευθύνη από τους ομιλητές -που είναι ακομμάτιστοι και φαντάζομαι ότι θα συμφωνείτε- ως προς την κατοχύρωση, τη διασφάλιση της ποιότητας του προϊόντος και την αδυναμία μας να στηρίξουμε την προώθησή του με ευνοϊκούς όρους σε άλλες χώρες. Το ελληνικό ποιοτικό λάδι, που είναι το ωραιότερο του κόσμου, έχει τη χειρότερη μεταχείριση εξ αφορμής της διάλυσης των υπηρεσιών του Υπουργείου και της αδυναμίας ελέγχου, της πάταξης της νοθείας, της έλλειψης πολιτικής βούλησης για τη στήριξη των ελαιοπαραγωγών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιτρέπεται η επίσημη νοθεία με το πυρηνέλαιο.
ΕΥΑΓΓΕΛΟΣ ΜΠΑΣΙΑΚΟΣ: Επιτρέπεται η επίσημη νοθεία. Βεβαίως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι τραγικό.
ΕΥΑΓΓΕΛΟΣ ΜΠΑΣΙΑΚΟΣ: Εδώ υπάρχουν σοβαρά ζητήματα και σοβαρά κρούσματα. Και νομίζω ότι η πολιτική ηγεσία του Υπουργείου Γεωργίας κωφεύει.
Είχαμε την ευκαιρία πολλές φορές, κύριοι Υπουργοί, να θίξουμε αυτά τα σοβαρά ζητήματα. Εμείς για μια ακόμα φορά φέρνουμε το θέμα με επερώτηση. Μη σας ξενίζει ότι είναι η δεύτερη συνεχόμενη επερώτηση μέσα σε λίγες μέρες. Αποδίδουμε σε αυτό τεράστια σημασία, την οποία δεν αποδίδετε εσείς.
Εσείς τώρα, κύριε Υπουργέ, θα πείτε το μονόλογό σας, δεν θα απαντήσετε στα δικά μας ερωτήματα, θα πείτε στον κ. Αργύρη να μας απαντήσει, αυτός θα θελήσει να πει κάποια άλλα πράγματα, να μη δώσει απαντήσεις επί της ουσίας.
Εμείς συνοψίζουμε τα ερωτήματά μας: Πρώτον, η επιδότηση μειώθηκε. Το εισόδημα των αγροτών μειώνεται λόγω της μείωσης της τιμής του καλλιεργητή. Την ίδια στιγμή το κόστος παραγωγής αυξάνεται. Η επιδότηση καθυστερεί να καταβληθεί, χωρίς λόγο, ενώ θα μπορούσε να καταβάλλεται άμεσα. Το ελαιοκομικό μητρώο και το σύστημα πληροφόρησης καθυστερεί με κίνδυνο να χαθούν οι επιδοτήσεις. Η νοθεία οργιάζει. Καμία προσπάθεια και καμία αξιοποίηση δεν γίνεται των δυνατοτήτων που υπάρχουν για τη διαφήμιση και τη διάθεση με ευνοϊκούς όρους σε άλλες χώρες του ελληνικού ελαιόλαδου και τελικώς η ελαιοκαλλιέργεια και οι ελαιοπαραγωγοί αντιμετωπίζουν τη μεγαλύτερη κρίση τους.
Ας μας απαντήσετε στα καίρια αυτά ερωτήματα θα είμαστε πρόθυμοι να δεχθούμε, αν μας πείσετε, ότι πράγματι έχετε δίκιο. Αλλά είναι αδύνατο, με τα δεδομένα αυτά στοιχεία να μας πείσετε ότι έχετε σωστή πολιτική για το ελαιόλαδο και ότι εσείς είστε ικανοί, με την πολιτική που ασκείτε και με τις προτεραιότητες που βάζετε να στηρίξετε, έστω και στο μικρό διάστημα που σας απομένει, τον τομέα του ελαιολάδου και της ελαιοκαλλιέργειας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, όποιος εκ των επομένων ομιλητών θέλει να πάρει και τη δευτερολογία του, ας το δηλώσει. Αντί για πέντε λεπτά, δηλαδή, να είναι οκτώ ο χρόνος του.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καραμπίνα.
Ο κ. Κοντός έχει τώρα το λόγο.
Κύριε Κοντέ, θα πάρετε τα πέντε λεπτά τώρα και θα δευτερολογήσετε μετά;
ΑΛΕΞΑΝΔΡΟΣ ΚΟΝΤΟΣ: Να το δούμε στην πορεία, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Καλώς, θα το δούμε στην πορεία.
Ορίστε, έχετε το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, όταν μιλάμε για το λάδι, ασφαλώς αναφερόμαστε σε ένα πολύ σημαντικό προϊόν για την αγροτική μας οικονομία, θα έλεγα, σε ένα τεράστιο εθνικό πλούτο, ο οποίος δυστυχώς παραμένει αναξιοποίητος. Η οικονομική, η κοινωνική, η διατροφική, αν θέλετε και η διπλωματική σημασία του προϊόντος είναι πολύ μεγάλη και έχει ιδιαίτερη σημασία το προϊόν αυτό, αν λάβουμε υπόψη ότι σε αρκετές περιοχές της πατρίδας μας η καλλιέργεια της ελιάς είναι μονοκαλλιέργεια και αποφασιστικός παράγοντας επιβίωσης των περιοχών αυτών.
Το ερώτημα, λοιπόν, που μπαίνει είναι γιατί οι ελαιοπαραγωγοί χρονιά με τη χρονιά απολαμβάνουν χαμηλότερες τιμές. Και πώς φτάσαμε από την εσοδεία 1990-1991, που είχαμε τιμή πάνω από χίλιες (1000) δραχμές, πέρσι να έχουμε τιμή κατά μέσο όρο πεντακόσιες ενενήντα επτά (597) δραχμές; Οι τιμές παραγωγού έχουν πραγματικά πέσει σε εξευτελιστικά επίπεδα. Και βέβαια καθίσταται πλέον οριακά επικίνδυνη η διατήρηση της ελαιοκαλλιέργειας.
Δεν μπορείτε, κύριοι Υπουργοί, να αποποιείσθε ευθυνών και να χρησιμοποιείτε ως επιχείρημα της κακής πορείας του προϊόντος το ότι η Κυβέρνηση δεν παράγει, δεν τυποποιεί και δεν εμπορεύεται το προϊόν.
Οι τιμές του προϊόντος διαμορφώνονται από τρεις παράγοντες. Ο πρώτος είναι οι διεθνείς τιμές και η δυνατότητα διείσδυσης που έχουμε στις αγορές του εξωτερικού.
Ο δεύτερος παράγοντας είναι οι παρεμβάσεις και τα μέτρα που παίρνετε σαν Υπουργείο Γεωργίας. Και ο τρίτος βέβαια είναι οι κανονισμοί της Ευρωπαϊκής Ένωσης που ρυθμίζουν το πλαφόν της παραγωγής, τις επιδοτήσεις και όλα τα άλλα θέματα που αφορούν την παραγωγή, τη διακίνηση των προϊόντων και την ενίσχυση από την Ευρωπαϊκή Ένωση. 
Όσον αφορά τη διεθνή αγορά είναι χαρακτηριστικό το εξής: το ελληνικό ελαιόλαδο δεν κατόρθωσε επώνυμα και σε μικρή συσκευασία να μπει στις διεθνείς αγορές. Το πουλάμε χύμα σε πολύ χαμηλές τιμές, το αγοράζουν οι Ιταλοί και οι Ισπανοί, το αναμειγνύουν με δικό τους ελαιόλαδο, αλλά και σπορέλαια και αναβαθμίζουν τα δικά τους λάδια και βέβαια αυτοί καρπούνται τα οφέλη που προκύπτουν από τις τιμές στον τελικό καταναλωτή που είναι πολύ υψηλότερες σε σχέση με τις τιμές του χύμα λαδιού που πουλάμε εμείς και που το πληρώνει ο τελικός καταναλωτής. 
Και εδώ πρέπει να μας πείτε ποια είναι η δική σας πολιτική στην προβολή του προϊόντος και πώς βοηθάτε τις εξαγωγές του προϊόντος. Και βέβαια μη μας πείτε όπως και την προηγούμενη φορά ότι έγιναν πέντε ή δέκα ταξίδια. Πέστε μας ποια είναι τα αποτελέσματα της πολιτικής σας που αν κρίνουμε από αυτά που συμβαίνουν στο ελαιόλαδο στις τιμές, μπορούμε να πούμε ότι είναι μηδενικά. 
Όσον αφορά τα μέτρα που λαμβάνετε σαν Υπουργείο έχω να πω ότι είναι γνωστό ότι δεν κατορθώσατε να καθιερώσετε έναν ελεγκτικό μηχανισμό έτσι ώστε να μπορούμε να καταμετρούμε την πραγματική παραγωγή, να μην έχουμε τα περίφημα πανωγραψίματα και να την πληρώνουν οι σωστοί και οι έντιμοι ελαιοπαραγωγοί οι οποίοι πέρα από τη μείωση της εμπορικής τιμής του προϊόντος, έχουν και μείωση των χρημάτων που παίρνουν διότι έχουμε και μείωση της επιδότησης. 
Για τις διαπραγματεύσεις δε της Ευρωπαϊκής Ένωσης πρέπει να πούμε ότι στον πρόσφατο μεταβατικό κανονισμό για το ελαιόλαδο που ψηφίστηκε, αποτύχατε στην παράταση του ισχύοντος καθεστώτος. Ενώ ζητήσατε πέντε χρόνια, τελικά πετύχατε μόνο τρία χρόνια. Και βέβαια αποτύχατε να εκδοθεί οδηγία από την Ευρωπαϊκή Ένωση που να απαγορεύει την πρόσμειξη ελαιολάδου με σπορέλαια. Και βέβαια θέλω να πω ότι πέρα από αυτό αποτύχατε να εγκριθεί η πρότασή σας για την αυτόματη ενεργοποίηση του συστήματος της ιδιωτικής αποθεματοποίησης έτσι ώστε να διασφαλιστεί το εισόδημα των παραγωγών. 
Και βέβαια αποτελεί και μία πονεμένη ιστορία αυτό που είπε προηγουμένως ο κ. Μπασιάκος για το ελαιοκομικό μητρώο που εσείς στην προηγούμενη επερώτηση που έκανε για το λάδι η Νέα Δημοκρατία είπατε ότι θα ολοκληρωθεί μέχρι το 2001 και πρέπει να μας πείτε τελικά μέχρι πότε θα ολοκληρωθεί αυτό το ελαιοκομικό μητρώο.
Εάν σε όλα αυτά προσθέσουμε βέβαια και τη διάλυση του Οργανισμού Ελαιολάδου ο οποίος έπαιζε ένα ρόλο στη στήριξη του προϊόντος και θα μπορούσε αν τον είχατε οργανώσει καλύτερα να παίξει έναν πιο σημαντικό ρόλο, τότε μπορούμε κάλλιστα να διαπιστώσουμε πού οφείλεται η κακή πορεία του προϊόντος. Στο ελαιόλαδο, δυστυχώς, κύριοι συνάδελφοι, όπως και στο βαμβάκι, αλλά πολύ φοβάμαι και στον καπνό και σε μια σειρά άλλων αγροτικών προϊόντων, οι αγρότες μας πληρώνουν τις λανθασμένες ενέργειές σας, κύριοι Υπουργοί, τις παραλείψεις σας και την ανικανότητά σας. Επιτέλους αντιληφθείτε την πολύ άσχημη κατάσταση του αγροτικού τομέα και πάρτε κάποια μέτρα για την ενίσχυσή του. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αθανάσιος Δαβάκης έχει το λόγο. 
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, η Νέα Δημοκρατία για μία ακόμα φορά ελέγχει την Κυβέρνηση σχετικά με την πολιτική της στον τομέα του ελαιολάδου, μια πολιτική που πάρα πολλές φορές έχω χαρακτηρίσει ως πολιτική χαμένων ευκαιριών και τραγικών, θα έλεγα, ελλείψεων για τους Έλληνες ελαιοπαραγωγούς. 
Το ελαιόλαδο είναι ένα εθνικό προϊόν. Παρ΄όλα αυτά παρατηρούμε, κυρίως στον τομέα των τιμών και της αγοράς το εξής: Όλες οι τιμές και όλη η διακίνησή του στην αγορά καθορίζεται από το πώς θέλουν κυρίως οι Ιταλοί να δημιουργήσουν τις τιμές στην αγορά. Οι Ιταλοί επιβάλλουν τη δική τους θέληση στην αγορά. Στη συγκεκριμένη περίπτωση περιμένουν τώρα τα φρέσκα ελαιόλαδα τα οποία σε λίγο θα παραχθούν προκειμένου να δημιουργήσουν τη νέα κατάσταση. Αυτό οφείλεται στην τραγική έλλειψη οργάνωσης της δικής μας παραγωγής, των Ελλήνων παραγωγών οι οποίοι δεν έχουν καμία βοήθεια από το επίσημο ελληνικό κράτος. 
Πριν από λίγο ο Πρόεδρος κ. Μητσοτάκης ανέφερε το τραγικό φαινόμενο το οποίο παρατηρείται σχετικά με τη χρησιμοποίηση του πυρηνελαίου ως υποκατάστατο του ελαιολάδου. 
Είναι τραγική η κατάσταση, η οποία επικρατεί και αντί το πυρηνέλαιο και κυρίως ο ελαιοπυρήνας να χρησιμοποιείται ως ζωοτροφή έχουμε πάρα πολλές περιπτώσεις και σε ελληνικά εστιατόρια σε τουριστικές περιοχές, όπου χρησιμοποιείται το πυρηνέλαιο ως ελληνικό ελαιόλαδο, δυσφημίζοντας το ελληνικό ελαιόλαδο το οποίο θα έλεγα ότι είναι το καλύτερο του κόσμου.
Έχουμε κάνει πάρα πολλές προτάσεις. Μερικές απ' αυτές τις ανέλυσε προηγουμένως ο πρώτος επερωτών. Δυστυχώς, βλέπουμε ότι κωφεύει η πολιτική ηγεσία ή οι πολιτικές ηγεσίες των Υπουργείων, που τόσα χρόνια έχουν περάσει απ' αυτές τις αίθουσες, απ' αυτές τις έδρες που κάθεστε.
Ένα φαινόμενο είναι τα πανωγραψίματα. Έχουμε το φαινόμενο πολλοί παραγωγοί, οι οποίοι είναι συνεπείς στις δηλώσεις τους, να τους περικόπτονται οι επιδοτήσεις και άλλοι πλέον επιτήδειοι να κερδίζουν περισσότερα απ' αυτούς. 
Για το φαινόμενο του κόστους παραγωγής διερωτώμαι πόσες δραχμές ή πόσα ευρώ αύριο θα χρειαστούν για να παραχθεί ένα κιλό ελαιόλαδο. Είναι ένα κόστος το οποίο βαρύνει τις πλάτες του Έλληνα αγρότη. Ένα τεράστιο ζήτημα είναι η αδυναμία οργάνωσης και διάρθρωσης των Διευθύνσεων Αγροτικής Ανάπτυξης, όπως σήμερα ονομάζονται, οι παλαιές Διευθύνσεις Γεωργίας.
Αυτές οι διευθύνσεις με τι προσωπικό, με ποιους γεωπόνους, οι οποίοι πλέον είναι είδος σε εξαφάνιση, ένα είδος περίεργο πλέον στην ελληνική περιφέρεια, θα καταγράψουν τους καταλόγους για τις επιδοτήσεις; Υπάρχει η καταγγελία της Ενώσεως Γεωργικών Συνεταιρισμών Λακωνίας, η οποία ζητάει να καταβάλλει ο ΟΠΕΚΕΠΕ, ο νέος οργανισμός που αντικατέστησε τη ΔΙΔΑΓΕΠ για την καταβολή των επιδοτήσεων, τριάντα πέντε εκατομμύρια για την περίοδο 98-99, δύο χρόνια πριν και δεκαπέντε εκατομμύρια για την περίοδο 99-2000. Από ποιους θα γίνουν αυτές οι ενέργειες; Είναι ενέργειες οι οποίες επιβάλλεται να γίνουν, για να επιστραφούν τα χρήματα στους δικαιούχους, στους Έλληνες αγρότες.
Γνωρίζετε, κύριε Υπουργέ, ότι αν δεν υπήρχε αυτή η επιδότηση, η συνεχώς μειωμένη ελληνική επιδότηση, δεν θα καλλιεργούσε κανείς ελαιόλαδο στην ελληνική περιφέρεια; Η επιδότηση κρατάει σήμερα τον Έλληνα ελαιοπαραγωγό, ώστε να συνεχίσει να βρίσκεται στο χωράφι του. Είναι μια πραγματικότητα και πιστεύω ότι όλοι σ' αυτήν την Αίθουσα μπορούν να τη διαπιστώσουν. 
Τι έχει γίνει εκ μέρους της επίσημης ελληνικής πολιτείας για μια μάχιμη πολιτική στον τομέα των επιδοτήσεων; Τι έχει γίνει στον τομέα της μεταποίησης του προϊόντος ή στον τομέα της τυποποίησης του προϊόντος; Ο δεκαεξάκιλος τενεκές ο οποίος διακινεί κατά βάση το ελαιόλαδο, είναι κάτι μειωτικό για την ελληνική παραγωγή. Δυσφημεί το ελληνικό ελαιόλαδο και κανείς δεν γνωρίζει τι ελαιόλαδο είναι αυτό, όταν καταργεί αφ' εαυτού την ονομασία προέλευσής του.
Αυτά είναι ερωτήματα τα οποία επανειλημμένως έχουν τεθεί σ' αυτήν την Αίθουσα και απέναντί μας έχουμε τις ίδιες στερεότυπες γραφειοκρατικές και χωρίς πολιτικό νεύρο απαντήσεις της πολιτικής ηγεσίας του Υπουργείου Γεωργίας. 
Και σας ερωτώ, κύριε Υπουργέ. Τρία ή τέσσερα χρόνια είστε στην πολιτική ηγεσία του Υπουργείου Γεωργίας. Τι έχει αλλάξει προς το καλύτερο για τον Έλληνα ελαιοπαραγωγό; Τι έχει δημιουργήσει μια ευοίωνη προοπτική γι' αυτόν, για τον Έλληνα ελαιοπαραγωγό, ο οποίος αυτήν τη στιγμή αποτελεί ένα ουσιαστικό στοιχείο της ελληνικής γεωργίας; Αυτά είναι ερωτήματα, για τα οποία είμαι πάρα πολύ περίεργος να δω αν θα απαντήσετε.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, μεταξύ των πολλών προβλημάτων που δημιουργεί με την πολιτική της η κυβέρνηση του ΠΑΣΟΚ, η κυβέρνηση που κάλλιστα μπορεί να χαρακτηριστεί και ως Κυβέρνηση των χαμένων ευκαιριών, προβλήματα αντιμετωπίζει και μάλιστα πολύ μεγάλα και η ελαιοκαλλιέργεια στη χώρα μας.
Γι' αυτό η Νέα Δημοκρατία, επιτελώντας το χρέος της, προκαλεί συζητήσεις στη Βουλή, ώστε να δοθούν λύσεις σ' αυτά τα προβλήματα. Στις συζητήσεις αυτές καταθέτουμε κάθε φορά τις δικές μας θέσεις, τις οποίες διαμορφώνουμε με βάση τις αρχές και τη φιλοσοφία που μας διέπει, αφού εξετάζουμε και μελετούμε το κάθε πρόβλημα, λαμβάνοντας υπόψη όλες τις παραμέτρους που υπεισέρχοναι σ' αυτό και στόχος μας είναι η επίλυσή τους προς όφελος του συνόλου των ενδιαφερομένων, προς όφελος του λαού και του τόπου. 
Για μας, το κομματικό συμφέρον είναι σε δεύτερη μοίρα. Γνώμονας της διαμόρφωσης των θέσεών μας είναι το συμφέρον του λαού σε αντίθεση με την Κυβέρνηση που μας έχει αποδείξει ότι σταθερή επιλογή της πολιτικής της είναι το κομματικό συμφέρον και τα συμφέροντα των ολίγων.
Ίσως όμως μερικοί εκ των συναδέλφων να διερωτώνται τι σχέση μπορεί να έχουν αυτές οι αναφορές με τα προβλήματα που αντιμετωπίζει η ελαιοκαλλιέργεια στη χώρα μας. Να το αιτιολογήσω λοιπόν. Η μέχρι σήμερα αδυναμία πάταξης ή έστω περιορισμού των φαινομένων νοθείας σε βάρος του ελληνικού ελαιολάδου, η ολιγωρία που παρατηρείται, ακόμη και οι ύποπτες πολλές φορές συναλλαγές σε σχέση με την προώθηση της τυποποίησης και της πιστοποίησης, οι ατελείς έλεγχοι ως προς την ποιότητα και ως προς την παραγόμενη ποσότητα είναι τα δείγματα εκείνα που χαρακτηρίζουν την πολιτική της Κυβέρνησης και στο συγκεκριμένο θέμα και φυσικά αιτιολογούν πλήρως τις αναφορές μας ότι αυτές οι αδυναμίες της Κυβέρνησης υπηρετούν, επί του προκειμένου, άλλες σκοπιμότητες και όχι τα συμφέροντα των αγροτών.
Κύριε Πρόεδρε, κυρίες και κύριοι συνάδελφοι, θα ήθελα επίσης να επισημάνω ότι ο διάλογος που πραγματοποιούμε στο Κοινοβούλιο δεν είναι εποικοδομητικός. Μου έχει δημιουργηθεί η εντύπωση ότι πολλές φορές μιλάμε "στου κουφού την πόρτα", δεν συνθέτουμε, κάτι που έχει φυσικά σαν αποτέλεσμα να μην προκύπτει το καλύτερο, παρά την καλή διάθεση, τις καλές προθέσεις που επιδεικνύει η Αντιπολίτευση, γεγονός που είναι από τις καλύτερες προϋποθέσεις για να προκύψουν από ένα διάλογο τα καλύτερα αποτελέσματα. Όμως δεν βλέπω να προκύπτουν, παρά τις προσπάθειές μας.
Η Κυβέρνηση ευθύνεται βαρύτατα γι' αυτήν την κατάσταση κι αυτό γιατί έχει υιοθετήσει το δόγμα του αλάθητου, επιβεβαιώνοντας την αλαζονεία της. Συμπεριφέρεται με αυταρχισμό και διακατέχεται από καθεστωτικές αντιλήψεις και με μόνιμη επωδό στα χείλη των Υπουργών της τις φράσεις: "δεν έχετε ολοκληρωμένη πολιτική", "δεν έχετε στρατηγική" ως απάντηση στην κριτική, τις επισημάνσεις, τις προτάσεις που της κατατίθενται από την Αντιπολίτευση για την επίλυση των προβλημάτων, προσπαθεί να ξεφύγει από την ουσία του προβλήματος, να ξεφύγει από τη συζήτηση, κάτι που έχει φυσικά σαν αποτέλεσμα να μην επιλύονται τα προβλήματα, αλλά αντιθέτως να οξύνονται.
Ας υποθέσουμε όμως, κυρίες και κύριοι συνάδελφοι, ότι η στάση, η συμπεριφορά της Κυβέρνησης δεν είναι αυτή, την οποία και καταγγέλλουμε και ότι εμείς, η Αντιπολίτευση, είμαστε κακόπιστοι ή ότι είμαστε εκτός πραγματικότητας με το να σας λέμε ότι ήταν ατυχής και λαθεμένη η διαπραγμάτευση της ΚΟΑ Ελαιολάδου '98 με την εξασφάλιση για τη χώρα μόνο τετρακοσίων είκοσι χιλιάδων τόνων -όταν την πρώτη χρονιά εφαρμογής κατεγράφη εθνική παραγωγή εξακοσίων χιλιάδων τόνων- που οδήγησε σε σημαντικές περικοπές, αλλά και σε αυξημένη συνυπευθυνότητα, ότι δεν εγκρίθηκαν νέες φυτεύσεις παρά μόνο για τριάντα πέντε χιλιάδες στρέμματα έναντι τριακοσίων χιλιάδων στρεμμάτων της Πορτογαλίας, ότι ευθύνεστε γιατί η επιδότηση από τετρακόσιες ογδόντα δραχμές ανά κιλό που ήταν μέχρι το 1998 για τους μικρούς παραγωγούς, που ήταν και οι περισσότεροι, καθηλώθηκε φέτος στις τριακόσιες πενήντα έξι δραχμές, ότι η χρονική μετάθεση της προθεσμίας πληρωμής των επιδοτήσεων, που και αυτή δεν τηρείται, έχει οδηγήσει τους ελαιοπαραγωγούς σε απόγνωση καθ΄ όσον δεν μπορούν να εξοφλήσουν τις οικονομικές τους υποχρεώσεις, ότι υπάρχει έλλειψη των απαραίτητων υποδομών για απόδοση του δένδρου, όπως εγγειοβελτιωτικά έργα, για τη διάθεση, όπως η τυποποίηση, για την εμπορία, όπως η διαφήμιση ή ότι είναι υψηλό το κόστος παραγωγής και δεν αφήνει εισόδημα στον παραγωγό, με αποτέλεσμα να εγκαταλείπονται οι καλλιέργειες και να ερημώνει η περιφέρεια, να δημιουργούνται δε εξαιτίας του υψηλού κόστους προβλήματα στην ανταγωνιστικότητα του προϊόντος και, τέλος, όταν σας λέμε ότι μετέχετε στα κοινοτικά όργανα ως φτωχοί συγγενείς, ότι σας λείπει με λίγα λόγια η δυναμική της διεκδίκησης, της προάσπισης των ελληνικών συμφερόντων. Όλα αυτά, λοιπόν, που σας επισημαίνουμε, εντάσσονται σε κακόπιστη διάθεση και σεις με την πολιτική σας στον τομέα αυτό έχετε ικανοποιήσει τον αγροτικό κόσμο;
Μα, αυτά, κύριε Υπουργέ, δεν σας τα λέμε μόνο εμείς. Σας τα λένε και οι σύντροφοί σας που με μανιφέστο στο συνέδριο του κόμματός σας καταγγέλλουν την πολιτική ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μπορώ να έχω και τα τρία λεπτά, κύριε Πρόεδρε; Ευχαριστώ πολύ. 
Καταγγέλλουν, λοιπόν, την πολιτική που ακολουθείτε στον αγροτικό τομέα, κάτι που φυσικά είχε σαν αποτέλεσμα, ως ισχυρίζονται, να χάσετε την προτίμηση του αγροτικού κόσμου. 
Κύριε Υπουργέ, αν και σήμερα επιμείνετε να μας απαντήσετε με μια από τα ίδια, ότι δηλαδή δεν έχουμε ολοκληρωμένη πρόταση ή στρατηγική, εδώ πράγματι κυρίες και κύριοι συνάδελφοι, υπάρχει το πρόβλημα. Και το πρόβλημα είναι η πολιτική σας, η ανυπαρξία πολιτικής, είναι η παρουσία του ΠΑΣΟΚ στη διακυβέρνηση της χώρας, γεγονός που οξύνει τα προβλήματα του λαού και του τόπου.
Θα κλείσω, κύριε Πρόεδρε, με ένα θέμα που προσλαμβάνει και ηθικές διαστάσεις. Πρόκειται για τα εγγειοβελτιωτικά έργα της πεδιάδος της ΄Αρτας και της πεδιάδας Πέτα-Κομποτίου, έργα υποδομών τα οποία θα βοηθούσαν ουσιαστικά την απόδοση των καλλιεργειών και των ελαιοδένδρων φυσικά, κάτι που θα είχε σαν αποτέλεσμα την αύξηση του εισοδήματος των αγροτών.
Κύριε Υπουργέ, κυβερνάτε επί δεκαεπτά χρόνια. Θα σταθώ όμως στα τελευταία οκτώ συνεχόμενα. Κάθε προεκλογική περίοδο εντάσσατε στο πρόγραμμα του κόμματός σας τα έργα αυτά, αφού στη συνέχεια μας εμπαίζετε μεταξύ ΥΠΕΧΩΔΕ και Υπουργείου Γεωργίας και μεταξύ Α΄ , Β΄, Γ΄ πακέτου. Με εξαγγελία του κυρίου Πρωθυπουργού πρόσφατα στα Ιωάννινα και έγγραφη δέσμευση του Υπουργείου σας μας γνωρίζετε ότι θα συμπεριληφθούν στο τομεακό πρόγραμμα του Υπουργείου για το Γ΄ Κοινοτικό Πλαίσιο Στήριξης. Τώρα, στις ερωτήσεις μας σιωπάτε. 
Επειδή, κύριε Πρόεδρε, η ανοχή και η αντοχή του λαού της Άρτας έχει εξαντληθεί και πιστεύω ότι συμφωνείτε ότι είναι ανεπίτρεπτο να εμπαίζεται ο λαός, σας καλώ, κύριε Υπουργέ, να μου απαντήσετε εδώ και τώρα: συμπεριελήφθησαν τα έργα αυτά και με ποια ποσά στο τομεακό πρόγραμμα του Υπουργείου σας; 
Ευχαριστώ πολύ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κύριοι συνάδελφοι, ο κύριος Υπουργός φαίνεται πως δυσαρεστήθηκε από την επερώτηση. Δεν δικαιολογείται η αντίδρασή του, γιατί φαίνεται ότι στη δοκιμασία που υποβάλλεται δεν μπορεί να απαντήσει. Και δεν μας έχει απαντήσει ούτε στην προηγούμενη επερώτηση που έγινε πριν από ένα χρόνο. 
Σαν νέος Βουλευτής, είναι η δεύτερη φορά που συμμετέχω σε επερώτηση για το ίδιο θέμα. Και ενώ, κύριε Υπουργέ, αρχικά δείξατε κάποια κατανόηση, δείξατε ότι είχατε τη θέληση να υλοποιήσετε κάποιες από τις δικές μας προτάσεις -διότι δεν έγινε μόνο παραγωγική κριτική, αλλά έγιναν και προτάσεις- για μια στιγμή θεώρησα ότι κάτι είχαμε προσφέρει. Ακούγοντας μάλιστα τον Πρωθυπουργό σε μια κάθοδό του στα Χανιά να υλοποιεί τρεις από τις δικές μας προτάσεις, χάρηκα, διότι πίστεψα ότι θα υλοποιούνταν. Δυστυχώς έχει παρέλθει ένας χρόνος, δεν έχει γίνει καμία υλοποίηση αυτών των προτάσεων και δυστυχώς ήλθαμε σήμερα, κύριε Υπουργέ, να σας δυσαρεστήσουμε άλλη μια φορά, αν το θέλετε, με την επερώτηση την οποία κάναμε.
Κύριοι συνάδελφοι, είμαστε η τρίτη χώρα στον κόσμο από πλευράς ελαιοπαραγωγής. Παράγουμε το 25% της Ευρωπαϊκής Ένωσης και τυποποιούμε μόνο το 3%. Αυτό, κύριε Υπουργέ, θα έπρεπε να το είχατε αντιμετωπίσει, διότι οι προτάσεις μας, κυρίως προς αυτήν την κατεύθυνση εστρέφοντο. 
Αφήνουμε τους ΄Ελληνες παραγωγούς του λαδιού έρμαιους στις ορέξεις των εμπόρων, ιδίως των Ιταλών. Πουλιέται χύμα το λάδι. Ιδιαίτερα στα Χανιά από τους σαράντα χιλιάδες (40.000) τόνους, μόνο πέντε χιλιάδες (5.000), κύριε Υπουργέ, τυποποιούνται. Οι υπόλοιποι τριάντα πέντε χιλιάδες (35.000) φεύγουν χύμα στην Ιταλία. Και εδώ είναι το μεγάλο έγκλημα. Δυστυχώς θα σας κατηγορήσω ότι δεν έχετε οράματα, δεν έχετε φαντασία. Και είναι εγκληματική η αμέλεια αυτή που βλέπουμε και αντιμετωπίζουμε τόσα χρόνια. Δεν υπάρχει στρατηγική. Αυτή η στρατηγική που σας λείπει θα έπρεπε να υλοποιηθεί από έναν εθνικό φορέα ελαιολάδου, τον οποίο και την προηγούμενη φορά σας είχαμε προτείνει και δυστυχώς δεν το πράξατε. 
Δεν υπάρχουν γνώστες του θέματος στο Υπουργείο σας, κύριε Υπουργέ. Δημιουργήστε, λοιπόν, έναν εθνικό φορέα από γνώστες του αντικειμένου, διότι αυτοί θα δώσουν λύσεις. Θα σας προτείνουν, ώστε όταν πάτε στις Βρυξέλλες και διαπραγματεύεσθε να είσαστε εφοδιασμένοι με επιχειρήματα τα οποία δεν γνωρίζετε. Αυτό μας έδειξε μέχρι σήμερα η πρακτική σας. 
Στον τομέα της διαφήμισης, σας είχαμε πει πέρσι ότι δεν μπορείτε να διαφημίζετε το προϊόν σε φτωχές χώρες, όπως είναι η Ουκρανία, η Εσθονία, η Πολωνία, η Τσεχία. Δεν είναι χώρες αυτές για να διαφημιστεί ένα ακριβό προϊόν. Διαφημίστε το και εκεί που πρέπει και με ανάλογα ποσά. Η Ισπανία σας είχαμε πει ότι διαθέτει 52 δισεκατομμύρια στη διαφήμισή της και εσείς μόνο μετά βίας διαθέτετε 1 δισεκατομμύριο. Στην Αμερική, στον Καναδά, στην Αυστραλία, εκεί που υπάρχει ελληνικό στοιχείο, νομίζω ότι πρέπει να απευθυνθείτε, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Στην Κίνα.
ΓΕΩΡΓΙΟΣ ΔΕΙΚΤΑΚΗΣ: Και δεν μπορεί καμία ελαιοπαραγωγική μονάδα τυποποίησης να ανταποκριθεί στο διαφημιστικό κόστος.
Διότι τα αμερικάνικα σούπερ μάρκετ θέλουν υψηλό κόστος για να τοποθετηθεί αυτό το προϊόν. Το κράτος λοιπόν, πρέπει να επέμβει σ' αυτόν τον τομέα και να δώσει αυτά τα ποσά που χρειάζονται για να καθιερωθεί επιτέλους αυτό το χρυσοφόρο προϊόν, το οποίο πέρσι έφερε περίπου 200 δισεκατομμύρια στο ελληνικό δημόσιο.
Κύριε Υπουργέ, φανταστείτε τι θα γίνει μετά από δύο χρόνια, όταν το λάδι του Μαρόκου, της Τυνησίας, θα έρχεται ελεύθερα στην Ευρώπη. Τι θα κάνετε; Πώς θα το αντιμετωπίσετε αν τώρα δεν δημιουργήσετε μονάδες τυποποίησης και δεν αποτελέσετε με αυτόν τον τρόπο το φραγμό; Γιατί το χύμα λάδι προς τις ευρωπαϊκές χώρες το αξιοποιούν ανάλογα με το δικό τους μικρό σε περιεκτικότητα και ιχνοστοιχεία λάδι. Χρησιμοποιείστε τώρα το μεγάλο αυτό προϊόν, το χρυσοφόρο αυτό προϊόν, υπέρ των αγροτών. Θα είναι δυστυχώς μεγάλο το έγκλημα, αν αφήσετε να χαθεί αυτή η προοπτική. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μετά τον Υπουργό παρακαλώ θα ήθελα το λόγο. 
ΠΡΟΕΔΡΕΥΩΝ (Παναγιώτης Σγουρίδης): Σύμφωνοι, κύριε Πρόεδρε.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, με την επερώτηση που κατέθεσε η Νέα Δημοκρατία για την ελαιοκαλλιέργεια, η οποία κατά την άποψή της αντιμετωπίζει τα τελευταία χρόνια τη μεγαλύτερη κρίση της, φαίνεται ότι όχι η Κυβέρνηση, όπως είπατε, αλλά η Αντιπολίτευση δεν έχει σχέση με την πραγματικότητα. 
Εγώ πιστεύω ότι επειδή είστε απόντες απ' όλες τις εθνικές και κοινοτικές διαδικασίες, διεργασίες και διαπραγματεύσεις το λέτε αυτό. Γιατί αυτό δείχνει όταν λέτε ότι δεν διαπραγματευθήκαμε και δεν ρωτήσαμε κανέναν, όταν στην τελευταία διαπραγμάτευση ... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αρνείστε ότι περνάει κρίση το προϊόν;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): ... πρώτον, είχαν προηγηθεί συναντήσεις, διαπραγματεύσεις και συζητήσεις -η μια απ' αυτές έγινε στη Βερόνα και συμμετείχε ο κ. Αργύρης- με όλους τους νότιους, άρα οι θέσεις των διαπραγματεύσεών μας ήταν σταθερές, δεμένες. Όλες οι νότιες χώρες πήγαν μαζί, γι΄ αυτό και πετύχαμε έναν καλό κανονισμό.
Δεύτερον, δεν πάω μόνος μου. Δεν ρωτάτε την ΠΑΣΕΓΕΣ να σας πει ότι ο πρόεδρός της ήταν κατά τη διάρκεια των συζητήσεων δίπλα μου; Είχα δίπλα μου τους εκπροσώπους του αγροτικού κόσμου και όταν γυρίσαμε κανείς δεν διαμαρτυρήθηκε και κανείς δεν είπε ότι αυτή η Κοινή Οργάνωση Αγοράς δεν ήταν προϊόν καλών διαπραγματεύσεων. Είστε άδικοι, γιατί δεν ξέρετε ή τουλάχιστον δεν ρωτάτε. 
Εγώ δεν ζητάω σ΄ αυτήν την Αίθουσα να γίνει διάλογος και να έχετε προτάσεις όπως είπατε, αγαπητέ συνάδελφε. Εδώ ελέγχετε και σωστά κάνετε να ελέγχετε. Άλλο το ότι στη συζήτηση δεν υπάρχουν και κάποιες θετικές προτάσεις. Αλλά είναι δυνατόν να επερωτάται ο Υπουργός Γεωργίας για την αποτυχία της κυβερνητικής πολιτικής σε έναν τομέα, όταν οι επιδοτήσεις της Ευρωπαϊκής Ένωσης από 82,2 δισεκατομμύρια το 1994 έφθασαν το 2000 σε 164,2 δισεκατομμύρια; Δηλαδή σ' αυτά τα χρόνια, που αν θέλετε εγώ θα πω ότι κυβερνάει το ΠΑΣΟΚ, διπλασιάστηκαν οι επιδοτήσεις. Και το λέτε αυτό αποτυχία; Αυτό είναι το πρώτο.
Γνωρίζετε ότι η ελαιοκαλλιέργεια στη χώρα μας τα τελευταία χρόνια αυξήθηκε κατά 42%; Ποιος εγκατέλειψε την ελαιοκαλλιέργεια; Αυτό είναι το δεύτερο.
Τρίτον, το συνολικό εισόδημα των παραγωγών που ήταν 321,4 δισεκατομμύρια το 1994 -όταν λέω συνολικό εννοώ εμπορική τιμή και επιδότηση- αυξήθηκε στα 457,8 δισεκατομμύρια το 2000.
Τέταρτον, η επιδότηση ακόμη και πρόσφατα το 1998 ήταν 280 δραχμές. Το 1999 πήγε στις 320 δραχμές, το 2000 έφθασε στις 390 δραχμές και φέτος θα ξεπεράσει τις 400 δραχμές. Πού βλέπετε ότι μειώνεται η επιδότηση; Αυτά είναι πραγματικά στοιχεία.
Και θα σας πω και κάτι άλλο. Επειδή είκοσι οκτώ συνάδελφοι γράψατε στην επερώτησή σας ότι η επιδότηση είναι 356 δραχμές, θα σας πω ότι αυτό δεν είναι η επιδότηση.
Είναι η προκαταβολή της επιδότησης. Λάθος κάνετε, διαβάστε την επερώτησή σας. 
ΑΘΑΝΑΣΙΟΣ ΔΑΒΑΚΗΣ: Αυτό είναι αυτονόητο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Διαβάστε την επερώτησή σας. Εγώ τη μελέτησα λέξη-λέξη, δεν ήρθα εδώ αδιάβαστος, εκτός του ότι γνωρίζω τα θέματα καλά, γιατί αυτόν τον τομέα τον υπηρετώ είκοσι πέντε χρόνια. 
Πέμπτον, τριακόσιες πενήντα χιλιάδες τόνους ήταν η μέση ιστορική μας παραγωγή το 1998 όταν έγινε η ΚΟΑ. Αυτό τουλάχιστον το ξέρετε, το έχετε διαχειριστεί το 1992. Γνωρίζετε ότι η Ενωμένη Ευρώπη, τα όργανά της αποφασίζουν και σου δίνουν μία ποσόστωση και ό,τι πάρεις εσύ. Το αποφασίζουν με βάση τα στοιχεία της τελευταίας τριετίας ή πενταετίας. Τότε η Ενωμένη Ευρώπη είπε ότι τα στοιχεία της τελευταίας σας τριετίας είναι τριακόσιες πενήντα χιλιάδες τόνοι και πήραμε τετρακόσιες είκοσι. Πήραμε, δηλαδή, εβδομήντα χιλιάδες τόνους παραπάνω από ό,τι δικαιούμασταν να πάρουμε με την κατανομή που έγινε και επομένως, δεν μπορεί αυτό να αποτελεί στοιχείο κριτικής ή αποτυχίας κυβερνητικής πολιτικής. 
ΕΥΑΓΓΓΕΛΟΣ ΜΠΑΣΙΑΚΟΣ: Δηλαδή πόσο απέχουν...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λίγο απέχει από την τελική επιδότηση. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πήραμε για νέες φυτεύσεις τριάντα πέντε χιλιάδες στρέμματα, δηλαδή τριάντα πέντε εκατομμύρια τετραγωνικά μέτρα για να το μετρήσουμε και να δούμε πόσα δέντρα μπορεί να φυτεύσει κανείς. Αυτό είναι λίγο; Και φέρνετε σαν παράδειγμα την Πορτογαλία. 
ΕΥΑΓΓΕΛΟΣ ΜΠΑΣΙΑΚΟΣ: Σε σχέση με την Πορτογαλία το 1/10 είναι. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, σας άκουσε ο Υπουργός. Αφήστε τον, λοιπόν, να πει τις απόψεις του. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα, η Πορτογαλία δεν είναι ο ανταγωνιστής μας. Εμείς οι νότιοι συμφωνήσαμε να τα δώσουμε γιατί δεν έχει τίποτε και δεν μας ενοχλεί. Γιατί δεν λέτε ότι δεν πήρε η Ιταλία, δεν πήρε η Ισπανία, αλλά πήρε η Ελλάδα. Επομένως βλέπετε ότι ούτε αυτό το οποίο λέτε είναι σωστό. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί συμφωνήσαμε με την Πορτογαλία, με ποια λογική;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Έβδομο σημείο. Λέτε ότι όλες οι επιδοτήσεις καταβλήθηκαν με καθυστερήσεις. Μπορείτε να μου υποδείξετε μία περίπτωση που καταβλήθηκε εκτός κοινοτικών κανονισμών; Δεν θα μπορέσετε να μου πείτε. Μην ψάχνεστε, γιατί δεν θα μπορέσετε να μου πείτε και θα καταθέσω το έγγραφο της αρμόδιας Υπηρεσίας του Υπουργείου, που λέει ότι όλες οι κοινοτικές επιδοτήσεις κατεβλήθησαν κανονικά εντός των κοινοτικών κανονισμών. 
(Στο σημείο αυτό ο Υπουργός Γεωργίας κ. Γεώργιος Ανωμερίτης καταθέτει για τα Πρακτικά το προαναφερθέν έγγραφο, το οποίο έχει ως εξής:
"ΕΛΛΗΝΙΚΗ ΔΗΜΟΚΡΑΤΙΑ
ΥΠΟΥΡΓΕΙΟ ΓΕΩΡΓΙΑΣ
ΟΡΓΑΝΙΣΜΟΣ ΠΛΗΡΩΜΩΝ ΚΑΙ ΕΛΕΓΧΟΥ ΚΟΙΝΟΤΙΚΩΝ
ΕΝΙΣΧΥΣΕΩΝ ΠΡΟΣΑΝΑΤΟΛΙΣΜΟΥ ΚΑΙ ΕΓΓΥΗΣΕΩΝ
(Ο.Π.Ε.Κ.Ε.Π.Ε.)
Δ/ΝΣΗ: ΔΗΛΙΖΩ
ΤΜΗΜΑ: ΛΙΠΑΡΩΝ ΠΡΟΤΕΪΝΟΥΧΩΝ Αθήνα, 4/10/2001
ΠΡΟΪΟΝΤΩΝ
ΠΡΟΣ:
ΓΡΑΦΕΙΟ ΥΠΟΥΡΓΟΥ 
ΤΜΗΜΑ ΚΟΙΝ/ΚΟΥ ΕΛΕΓΧΟΥ
ΥΠΗΡΕΣΙΑΚΟ ΣΗΜΕΙΩΜΑ
ΘΕΜΑ: "Απάντηση της 4/27-9-01 επερώτησης προς τον Υπουργό Γεωργίας"
Σε απάντηση της υπ' αριθμ. 4/27-9-01 Επερώτησης και επί θεμάτων αρμοδιότητάς μας (παρ. 2) σας γνωρίζουμε ότι οι προθεσμίες πληρωμής των ενισχύσεων στην παραγωγή ελαιολάδου (προκαταβολή-εξόφληση), όπως ρητά προβλέπονται στα πλαίσια της κείμενης κοινοτικής νομοθεσίας τηρούνται υπό την προϋπόθεση ότι έχουν ολοκληρωθεί οι προβλεπόμενοι έλεγχοι και έχει υποβληθεί η σχετική έκθεση ελέγχου.
Η ΔΙΕΥΘΥΝΤΗΣ
ΤΡ. ΠΑΠΑΒΑΣΙΛΕΙΟΥ")
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τέλος, ξεχνάτε κάτι, ότι η τιμή για κάθε κιλό λάδι, την οποία εισπράττει ο παραγωγός, δεν είναι οι εξακόσιες, οκτακόσιες δραχμές ανάλογα με την περίοδο που κυμαίνεται, που είναι η εμπορική τιμή. Πρέπει να προσθέσουμε και τις τετρακόσιες, γιατί έτσι θα δούμε εάν οι χίλιες, χίλιες διακόσιες δραχμές το κιλό ή και παραπάνω ανάλογα με την ποιότητα στα Χανιά που παράγουν πολύ καλό λάδι, έχει υψηλότερη τιμή. Σε άλλες περιοχές έχει χαμηλότερη τιμή. Παρ' όλα αυτά, όμως, το κόστος παραγωγής για να μην το λέμε αφηρημένα, είναι συγκεκριμένο και δεν έχει ξεπεράσει ποτέ τις τριακόσιες πενήντα δραχμές.
Επομένως αυτός είναι ο λόγος που τα στοιχεία του ΕΘΙΑΓΕ στις σχετικές μελέτες λένε ότι ανάμεσα στο 1983, το 1991 και το 2001 υπάρχει μία πολύ θετική εξέλιξη στην κερδοφορία αυτού του κλάδου.
Θα ήθελα, τέλος, να σας πω ότι από τις θέσεις σας πραγματικά δεν μπορεί να καταλάβει κανείς πού μας ελέγχετε, με όλα τα μεγέθη τα οποία σε συντομία σας παρέθεσα. Γι΄ αυτό θα σας εκθέσω το νέο κανονισμό και θα το κάνω για δεύτερη φορά. Και όπως λέτε δεν είναι μονόλογος. Εγώ έρχομαι και ακούω τα πάντα, γιατί είμαι κάθε εβδομάδα σε ένα νομό της χώρας και κάθομαι και τα αναλύω. Δεν μπορούμε, όμως, γι΄ αυτά τα θέματα να ρωτάμε και να ξαναρωτάμε για τρίτη φορά. Θυμίζω, σωστά το είπε ο κύριος συνάδελφος, ότι είναι η δεύτερη φορά που κάνετε επερώτηση. Ο κανονισμός δεν έχει αλλάξει. Τα ίδια θα σας πω. Δεν είναι μονόλογος, λοιπόν, εσείς κάνατε επερωτήσεις επί των ιδίων θεμάτων, σχεδόν ομοιότυπες και επομένως θα σας απαντήσω με τα ίδια. Αφού δεν άλλαξε ο κανονισμός, τι άλλο να σας πω;
Εμείς στηρίζουμε την ελαιοκαλλιέργεια και μάλιστα θα καμαρώνουμε και για ένα ακόμη θέμα. Γιατί για πρώτη φορά σε κοινοτικό κανονισμό μπήκε μέσα και η ελιά ως ξεχωριστό προϊόν και προστατεύεται η ελιά ως ξεχωριστό προϊόν, διότι την ελιά την είχαμε ξεχάσει. 
ΕΥΑΓΓΕΛΟΣ ΜΠΑΣΙΑΚΟΣ: Με τους ίδιους πόρους όμως.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Υπάρχουν ιστορικά ελλείμματα στον αγροτικό τομέα και στην ελληνική περιφέρεια, αλλά νομίζω ότι είναι μηδενισμός να λέμε ότι δεν έχει γίνει τίποτε, ότι είναι ανακριβή τα στοιχεία και ότι όλα αυτά τα οποία σας παραθέτουμε είναι απλώς ένας μονόλογος.
Κυρίες και κύριοι συνάδελφοι, αναφερόμαστε σε ένα προϊόν, το οποίο όπως και εσείς είπατε, έχει ιδιαίτερη σημασία. Και έχει ιδιαίτερη σημασία, γιατί παράγονται εισοδήματα για επτακόσιες χιλιάδες πολίτες σε είκοσι έξι νομούς της χώρας. Θα έλεγα ότι αυτοί είναι οι κύριοι νομοί, από τους οποίους μόνο το 30% είναι αγρότες. Γι' αυτό έχει ιδιαίτερη σημασία και εγώ το ονομάζω εθνικό προϊόν μαζί με τον καπνό, το βαμβάκι ή ακόμη τη σταφίδα και κάποια άλλα προϊόντα.
Επομένως μας ενδιαφέρει αυτό το προϊόν, γιατί δίνει εισόδημα και σε άλλους πλην των αγροτών.
Η κοινοτική πολιτική για το ελαιόλαδο θεσπίστηκε όταν υπήρχε μόνο ένα κράτος-μέλος στην ΕΟΚ, η Ιταλία. Γιατί η Γαλλία δεν μπορεί να θεωρηθεί ότι είχε σημασία ή έχει αμελητέο ενδιαφέρον γι΄ αυτήν η ελαιοκαλλιέργεια. Όταν λοιπόν εντάχθηκε η Ελλάδα και αργότερα η Ισπανία και η Πορτογαλία, τότε δόθηκε νέα ώθηση γι΄ αυτό το 1975 ψηφίσαμε ένα ενιαίο κοινοτικό καθεστώς στήριξης του ελαιολάδου το οποίο αναθεωρήθηκε το 1998 και παρατάθηκε για τρία ακόμα χρόνια.
Να σας θυμίσω ότι εμείς ζητούσαμε πέντε, αλλά η επιτροπή έλεγε δύο και καταφέραμε να επιμηκύνουμε αυτό το διάστημα και να το κάνουμε τρία χρόνια και να σημειώσω ότι τα τρία χρόνια συμπίπτουν με την Προεδρία της Ενωμένης Ευρώπης από την Ελλάδα, ενώ η επόμενη Προεδρία μετά την Ελλάδα, που θα βγάλει και τους εκτελεστικούς κανονισμούς, είναι η Ιταλία.
Επομένως για όλα αυτά τα θέματα χρειάζεται πράγματι να έχουμε μία συγκεκριμένη στρατηγική και κυρίως να έχουμε πολιτικές ενίσχυσης της ποιότητας και εγώ χαίρομαι γιατί στο τελευταίο συμβούλιο Υπουργών Γεωργίας, που ψηφίσαμε για το νέο Κανονισμό, ρίξαμε όλο το βάρος στην ποιότητα. Και εκεί πετύχαμε σε όλα μας τα σημεία όπως θα σας εκθέσω παρακάτω και όπως συζητήσαμε για το ελαιόλαδο, γιατί το ελαιόλαδο δεν είναι πλέον μεσογειακό προϊόν, αλλά είναι προϊόν που παράγεται σε πάρα πολλές χώρες στον πλανήτη, γι΄ αυτό πρέπει να έχουμε και ελληνική πολιτική και μεσογειακή πολιτική γι' αυτό, τόσο στην Αθήνα όσο και στα Χανιά κατά την 1η Ιουνίου του 2001 με τους Υπουργούς Γεωργίας των Μεσογειακών χωρών που ήρθαν στην Ελλάδα, καταφέραμε να έχουμε μία κοινή πολιτική.
Ποια είναι η ελληνική ελαιοπαραγωγή; Πρώτα απ΄ όλα παρ΄ ότι στην ελιά έχουμε το φαινόμενο παραενιαυτοφορίας, δηλαδή δίνει καρπό χρόνο με χρόνο, επειδή πια έχουμε μεγάλα μεγέθη -αυτό τείνει να ξεπεραστεί- από τη διαμόρφωση του καθεστώτος του 1995 και μετά το εισόδημα των ελαιοπαραγών, συνέχεια αυξάνεται.
Επικαλείται η Νέα Δημοκρατία -το έκανε και στην προηγούμενη επερώτηση και απάντησα- ότι το 1990 η τιμή ήταν υψηλή, από 890 δρχ έως 1.113 δρχ. το κιλό σύμφωνα με τα στοιχεία του Υπουργείου και του ΕΘΙΑΓΕ. Ξεχνάτε όμως ότι εκείνη την περίοδο η παραγωγή ήταν εκατόν εβδομήντα χιλιάδες (170.000) τόνοι γιατί ήταν μια κακή χρονιά. Και νομίζω και ότι ως φιλελευθέροι και ως νεοφιλελεύθεροι και όλοι μας κατανοούμε τους κανόνες της αγοράς και ξέρουμε τι σημαίνει προσφορά και ζήτηση, άρα και διαμόρφωση της τιμής στην αγορά.
Αλλά εάν η τιμή κυμάνθηκε τότε υψηλά γιατί είχαμε μικρή παραγωγή, εγώ δεν θα επικαλεστώ την υψηλή παραγωγή και τις σχετικά καλές τιμές που ήταν αργότερα. Τα μαθηματικά μεγέθη αποδεικνύουν ότι το συνολικό εισόδημα των παραγωγών, όπως είπα, από 321 δισ. το 1994 αυξήθηκε σε 457,8 δισ. δραχμές το 2000. Και αυτό τα λέει όλα.
Δεύτερο στοιχείο της ελληνικής ελαιοπαραγωγής είναι η ελαιοκαλλιέργεια. Η ελληνική ελαιοπαραγωγή από το 1989 έως το 1993, ήταν τριακόσιες έντεκα χιλιάδες (311.000) τόνοι, το ότι έχουμε τετρακόσιες σαράντα τρεις χιλιάδες (443.000) τόνους το 1995-1998 δείχνει από μόνο του ότι μόνο στην πρώτη πενταετία της περασμένης δεκαετίας είχαμε μία αύξηση 42%. 
Επίσης, οι επιδοτήσεις της Ευρωπαϊκής Ένωσης αυξήθηκαν. Δεν θα αναφέρω νούμερα για να μη σας κουράσω. Αλλά πιστεύω ότι αυτά που είπα προηγουμένως, δηλαδή ότι από τα 2,6 δισ. του 1981 και τα 50,8 δισ. του 1990, το ότι φθάσαμε στα 164,5 δισ. το 2000, δείχνει από μόνο του ότι πραγματικά από τις 280 δραχμές πριν τρεις χρονιές, στις 320 πριν δύο χρονιές, στις 390 πέρσι, στις 400 και πλέον φέτος, έχουμε μία αύξηση και κανείς δεν το αμφισβητεί, γιατί αυτά τα λεφτά τα παίρνουμε όπως είπαμε επτακόσιες χιλιάδες (700.000) άνθρωποι. 
Το Υπουργείο Γεωργίας έχει ένα σοβαρό ρόλο και ο Οργανισμός Ελέγχου Ελαιολάδου δεν καταργήθηκε. Κατ' αρχήν δεν υπάρχει Οργανισμός Ελαιολάδου, υπάρχει Οργανισμός Ελέγχου Ελαιολάδου, που κάνει την ίδια δουλειά που κάνει τώρα ο ΟΠΕΚΕΠΕ.
To Υπουργείο Γεωργίας έχει ρίξει όλο του το βάρος σε έναν αποτελεσματικό οργανισμό ελέγχου. Θα μπορούσα να σας το περιγράψω, διότι έχουμε πάρει πολύ σοβαρά μέτρα και γι' αυτό πιστεύουμε ότι τα χρήματα πλέον των ενισχύσεων θα πηγαίνουν στους πραγματικούς παραγωγούς, γιατί αυτός είναι ο στόχος μας. Αλλά τουλάχιστον για τη σημερινή διαχείριση μην επερωτάτε εμάς, όταν ακόμα στελέχη και εταιρείες και διευθυντικά στελέχη που διαχειρίστηκαν το λάδι στη δική σας περίοδο είναι ακόμη στη φυλακή. 
Τα μέτρα λοιπόν που έχουμε πάρει είναι: 
Πρώτον, οι ομοιογενείς ελαιοκομικές ζώνες θα εγκρίνονται από τον ίδιο τον Υπουργό, πάντα μετά από εισήγηση των νομαρχιακών υπηρεσιών. 
Δεύτερον, καθορίζονται πλέον για κάθε ελαιοκομική περίοδο και για όλη τη χώρα κριτήρια αποδεκτών. 
Τρίτον, έχει τεθεί σε εφαρμογή αντικειμενικός προσδιορισμός αποδόσεως των ζωνών.
Τέταρτον, η διακίνηση ελαιολάδου γίνεται πλέον μόνο με παραστατικά και σύμφωνα με τον Κώδικα Βιβλίων και Στοιχείων.
Πέμπτον, οι οργανώσεις παραγωγών υποχρεούνται πλέον να τηρούν μόνο μηχανογραφημένα στοιχεία. 
Έκτον, στα ελαιοτριβεία τοποθετήθηκαν αυτόματες ζυγιστικές μηχανές και Έβδομον, άρχισε να λειτουργεί ο ΟΠΕΚΕΠΕ, αναγνωρισμένος πλέον από την Ευρωπαϊκή Επιτροπή, ο οποίος πραγματοποιεί τους απαιτούμενους ελέγχους.
Λειτουργεί, λοιπόν, μαζί με αυτά και το σύστημα κυρώσεων του Υπουργείου Γεωργίας, προκειμένου να ελέγξουμε πραγματικά το ποιοι είναι οι παραγωγοί, ώστε να πάψουν και οι διαμαρτυρίες, νομός να καταγγέλλει νομό, ότι δήθεν ευνοούμε τον ένα νομό και βλάπτουμε τον άλλον, αλλά αυτό δεν είναι καθόλου σωστό. 
Αλλά και στο άλλο θέμα που θίγετε, της προώθησης του ελαιολάδου, θα πρέπει πρώτα απ' όλα να σας θυμίσω ότι όλα αυτά τα χρόνια κατοχυρώσαμε στην Ευρωπαϊκή Ένωση είκοσι δύο ελαιόλαδα και δεκαπέντε επιτραπέζιες ελιές, ως προϊόντα προστατευόμενης ονομασίας προέλευσης και γεωγραφικής ένδειξης. Δαπανήσαμε 1,2 δισ. για την προβολή του ελαιολάδου και εγγράψαμε στο Γ΄ Κοινοτικό Πλαίσιο Στήριξης 20 δισ. για την προώθηση των εξαγωγών.
Συμμετέχουμε στο Διεθνές Συμβούλιο Ελαιολάδου και εκτός από το μόνιμο εκπρόσωπο που έχουμε στη Μαδρίτη, εφαρμόζουμε και συμμετέχουμε σε όλα τα προγράμματα του Διεθνούς Γραφείου Ελαιολάδου. 
Επομένως, συμμετέχουμε σε όλες τις διεθνείς εκθέσεις μαζί με τις άλλες χώρες και για τρία χρόνια έχουμε ειδικό καθεστώς προώθησης ελαιολάδου, το οποίο έχει σχεδιάσει η Ευρωπαϊκή Ένωση, στην οποία δώσαμε τη μάχη για την ποιότητα και πιστεύουμε ότι αυτά που ψηφίσαμε για την ποιότητα είναι πολύ προωθημένα για τα ελληνικά συμφέροντα.
Εντάξαμε το λάδι σε όλα τα προϊόντα που προωθούμε για επισιτιστική βοήθεια. Και επιπλέον ιδρύσαμε πρόσφατα τις Ελληνικές Αγροεξαγωγές Α.Ε., την πλειοψηφία των μετοχών της οποίας θα έχουν ιδιωτικές επιχειρήσεις και όχι το κράτος, προκειμένου να προωθήσουμε αυτά τα προϊόντα και κυρίως το λάδι. Ακόμα και στη μεγάλη Διεθνή Έκθεση του Χονγκ Κονγκ και πήραμε εύσημα για το λάδι μας το 2000. 
Ποια όμως είναι η νέα κοινή οργάνωση αγοράς ελαιολάδου στην οποία αναφέρεσθε; Πρώτα απ' όλα, όπως είπα, το ισχύον καθεστώς παρατάθηκε για τρία χρόνια, δηλαδή μέχρι τον Νοέμβριο του 2003. Δεύτερον, στα στοιχεία του μεταβατικού καθεστώτος κυρίαρχο ρόλο παίζουν πρώτον η στήριξη στην παραγωγή ελαιολάδου -δεν άλλαξε τίποτα- και άρα έχουμε 1,3 ευρώ το κιλό, δηλαδή 350 δρχ. επιδότηση με βάση την ποσόστωση που έχουμε σαν χώρα. Κι εδώ θα σας πω ένα άλλο στοιχείο το οποίο δεν γνωρίζετε.
Μέχρι το 1998 υπήρχε μέγιστη κοινοτική εγγυημένη ποσότητα. Όλες οι χώρες δεν είχαμε εθνική ποσότητα, είχαμε μέγιστη κοινοτική. Και αυτή ήταν ένα εκατομμύριο τριακόσιες πενήντα χιλιάδες (1.350.000) τόνοι. Με το νέο καθεστώς του 1998, αν πάρουμε συνολικά την παραγωγή όλων των χωρών, το ένα εκατομμύριο τριακόσιες πενήντα χιλιάδες (1.350.000) έγινε ένα εκατομμύριο επτακόσιες εβδομήντα επτά χιλιάδες (1.777.000).
Αλλά έγινε η κατανομή μεταξύ των χωρών, ώστε να μην πληρώνουμε συνήθως τα σπασμένα της Ιταλίας και της Ισπανίας. Και αυτό ήταν πάγια θέση των συνεταιριστικών και συνδικαλιστικών οργανώσεων .
Το μερίδιο της Ελλάδας δεν άλλαξε. Παραμένει 23,6% της στηριζόμενης παραγωγής. 
ΕΥΑΓΓΕΛΟΣ ΜΠΑΣΙΑΚΟΣ: Να μας πείτε για την Ισπανία. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτό μας το ξαναείπατε και σας έχω απαντήσει. Η διαίρεση μικρών και μεγάλων παραγωγών που λέτε είναι λάθος. Είναι κατάκτηση αυτό το οποίο κάναμε, διότι μπορεί οι μικροί παραγωγοί να ήταν το 70%, αλλά η παραγωγή τους ήταν το 30% της παραγωγής μας. Και οι μεγάλοι παραγωγοί, δηλαδή πάνω από τον ένα τόνο, ήταν το 30% ως άτομα, ως παραγωγοί, αλλά είχαν το 70% της παραγωγής. Όμως αυτήν την επιδότηση την πήραμε ενοποιώντας αυτά τα μεγέθη. Μάλιστα αυτό ήταν το αίτημα των παραγωγικών τάξεων. Αυτό έλεγε η ΠΑΣΕΓΕΣ , η ΓΕΣΑΣΕ, η ΣΥΔΑΣΕ. Αυτό έλεγαν και αυτό κάναμε. Γιατί; Γιατί έτσι, ενοποιώντας το και παίρνοντας μία καλύτερη τιμή, τουλάχιστον δεν έχουμε πια τα προβλήματα των μικρών και των μεγάλων και τα όσα γινόντουσαν κάτω από αυτήν τη διαίρεση. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό ήταν καλό. Δεν λέει κανείς όχι. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, όπως γνωρίζετε, έχει προσδιοριστεί ένα σύνολο κανόνων για την προστασία της παραγωγής. Υπάρχουν ειδικές ρυθμίσεις για την ενεργετική τελειοποίηση του προϊόντος. Υπάρχουν ποιοτικές προδιαγραφές για τους διάφορους τύπους ελαιολάδου και υπάρχει ένα σύστημα κοινοτικής διαχείρισης του τομέα. Και δεν μπορούμε μετά από αυτό που σας είπα ότι έχουμε κοινή θέση οι νότιες χώρες, να λέτε ότι σε μας είναι κάτι χειρότερο απ' ότι είναι στους άλλους από τη στιγμή που με τους ίδιους όρους και τις συμφωνίες που κάναμε πήραμε αυτό που πήραμε. Άρα όλοι πήραμε εκείνο που ήταν καλύτερο για τα συμφέροντα αυτών που παράγουν λάδι. 
Απ΄ όλα τα παραπάνω, χωρίς να αναφέρω τα νέα δικαιώματα φυτεύσεων, τα οποία είναι τριάντα πέντε χιλιάδες στρέμματα, φαίνεται ότι η κοινή οργάνωση αγοράς ελαιολάδου που ισχύει σήμερα και αυτή που θα ισχύει μεταβατικά μέχρι το 2003, είναι μία πλήρης και ολοκληρωμένη αγορά που διαθέτει όλες τις θεσμικές ρυθμίσεις που της επιτρέπουν να ανταποκριθεί στις ανάγκες προστασίας του προϊόντος. 
Θα ήταν όμως λάθος να μιλάμε μόνο για τα ποσοτικά μεγέθη. Θα ήταν λάθος γιατί αυτό που έχει πολύ μεγάλη σημασία και ειδικά για το ελληνικό ελαιόλαδο, είναι η ποιότητά του. Χαίρομαι, λοιπόν, γιατί εκπονήσαμε μια κοινοτική στρατηγική για την ποιότητα του ελαιολάδου, για τη βελτίωσή του, μια στρατηγική η οποία με ένα σύνολο κανόνων δεκατριών σημείων πραγματικά δίνει τη δυνατότητα να μπούμε και εμείς μέσα σε αυτές τις πολιτικές οι οποίες θα οδηγήσουν σε ακόμα καλύτερη ποιότητα του ελληνικού ελαιόλαδου. 
Τα κυριότερα σημεία αυτής της στρατηγικής και αυτών των προτάσεων για την ποιότητα είναι, πρώτον, ότι συνεχίζουμε τη στήριξη της παραγωγής της βρώσιμης ελιάς, μία θέση που, όπως είπα, δεν την είχαμε. 
Δεύτερον, σε περίπτωση ανάμειξης παρθένων με επεξεργασμένα ελαιόλαδα θα αναγράφεται πλέον στην ετικέτα υποχρεωτικά ο τύπος προέλευσης του ελαιοκάρπου. Αυτό είναι κάτι που δεν το ήθελαν οι Ιταλοί, είναι κάτι το οποίο περάσαμε και πλέον δεν θα αναγράφεται μόνο η μάρκα στο μπουκάλι του ελαιολάδου, αλλά θα αναγράφεται και από πού προέρχεται ο καρπός. Και είναι γνωστό ποιον συμφέρει αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επεξεργασμένα εννοείτε πυρηνέλαια; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επειδή άκουσα και για τα πυρηνέλαια, ας μην συζητάμε στην Ελλάδα, για πυρηνέλαια, γιατί το πυρηνέλαιο στην Ελλάδα, είναι μόνο ένα 5%. Δεν είναι ένα 30 % και 40% όπως είναι στην Ισπανία. Εμείς έχουμε παρθένα ελαιόλαδα. Το δε πυρηνέλαιο είναι πολύ μικρή ποσότητα για να μπορούμε να φοβόμαστε το πυρηνέλαιο. 
Στην περίπτωση ανάμειξης σπορελαίων με ελαιόλαδο θα αναγράφονται πλέον υποχρεωτικά οι ποσότητες και τα χαρακτηριστικά. Και μάλιστα δεν θα μπορεί να είναι η συμμετοχή του ελαιολάδου μικρότερη από το 15%. Αυτό άνοιξε ένα μεγάλο θέμα συζητήσεων. Είναι το μοναδικό θέμα στο οποίο διαφοροποιηθήκαμε οι νότιοι, γιατί εγώ το καταψήφισα. Και ειλικρινά σας λέγω, δεν ξέρω εάν αυτό είναι σωστό ή λάθος, διότι οι άλλες χώρες έλεγαν ότι εμείς θέλουμε την ανάμειξη γιατί ξαφνικά δεν θα βάλουμε τους Σουηδούς να τρώνε ελαιόλαδο από το πρωί μέχρι το βράδυ. Ας μπούμε σιγά-σιγά, αρκεί να ελέγχουμε την ποιότητα. Και αυτό συμφέρει τις νότιες χώρες, γιατί έτσι θα πουλήσουμε περισσότερο λάδι. Αυτή ήταν η άποψη των άλλων εταίρων.
Η άποψη η δική μας ήταν ότι σε αυτήν την φάση έχουμε αντίθεση και καταψήφισα τη σχετική διάταξη γιατί θέλουμε πρώτα η επιβαλλόμενη ετικετοθεσία να λειτουργήσει και μετά θα το δεχθούμε και εμείς. Όπως γνωρίζετε, για κάθε χώρα ισχύει η εθνική της νομοθεσία. Δεν υπάρχει ενιαία θέση γι΄ αυτό το θέμα. 
Ένα άλλο σημείο αυτού του πλέγματος της ποιότητας είναι η διακίνηση στο λιανεμπόριο. Γνωρίζετε ότι αυτό που ψηφίσαμε είναι ότι στο εξής δεν μπορεί να γίνεται με δοχεία άνω των πέντε κιλών. Και αυτό νομίζω όπως είπατε και εσείς, είναι ένα μεγάλο βήμα.
Συμφωνήσαμε στην έκθλιψη να μη χρησιμοποιούνται ξένες ουσίες. Διότι γνωρίζετε ότι άλλες χώρες χρησιμοποιούν το ταλκ το οποίο δημιουργεί προβλήματα συνολικά στο λάδι. Συμφωνήσαμε ότι δεν θα γίνεται καμία παρακράτηση και για κανένα σκοπό στη καταβολή των επιδοτήσεων και αυτό το εφαρμόσαμε ήδη από πέρυσι. Δεν κρατήσαμε ούτε το 3% του ΕΛΓΑ. 
Και παρ΄ ότι παραμένει ο χαρακτηρισμός "παρθένο ελαιόλαδο" , δώσαμε μια μάχη και στη συζήτηση για τα κοινοτικά χαρακτηριστικά της ποιότητας θα ξανασυζητηθεί η πρότασή μας να ονομαστεί "φυσικός χυμός ελαιολάδου" αυτό το λάδι που βγαίνει όπως βγαίνει το δικό μας κατευθείαν από την ελιά.
Κυρίες και κύριοι συνάδελφοι, εμείς έχουμε κάποιους συγκεκριμένους στόχους πολιτικής, που είναι: 
Πρώτα από όλα να εξασφαλίσουμε ικανοποιητική προστασία του προϊόντος και του εισοδήματος των Ελλήνων ελαιοπαραγωγών. 
Δεύτερον, να υπάρξει ικανοποιητική προστασία στις βρώσιμες ελιές. Να έχουν μια τιμή, για να μην καταλήξουμε να μην έχουμε βρώσιμες ελιές. Είναι ένα προϊόν που θέλουμε να διατηρήσουμε και δεν θα αφήσουμε στο όνομα οποιασδήποτε τιμής να πάει να ελαιοποιηθεί.
Τρίτον, ολοκληρώνουμε τη διαδικασία σύνταξης του ελαιοκομικού μητρώου. Έχει τελειώσει η πρώτη φάση. Από σύμπτωση αύριο το πρωί είναι εδώ οι κοινοτικοί ελεγκτές, οι οποίοι θα είναι στην Αθήνα, στην Πάτρα και σε κάποιες άλλες περιοχές, να ελέγξουν την πρόοδο του έργου. Και φυσικά δεν σκοπεύουμε, παρά τις υστερήσεις που υπήρξαν, διότι εμείς είμαστε μια χώρα που δεν είχαμε κτηματολόγιο, που ξεκινήσαμε ακόμα και γι΄ αυτό από το μηδέν και αν δεν ερχόντουσαν τα σύγχρονα μέσα όπως το GIS για να αρχίσουμε να εποπτεύουμε όλα μας τα κτήματα, θα ήταν πολύ δύσκολο να προχωρήσουμε. Παρ' όλα αυτά σας λέω ότι σε καμία χώρα δεν τελείωσε το ελαιοκομικό μητρώο, ούτε στην Ισπανία ούτε στην Ιταλία.
Εκτιμούμε, λοιπόν, ότι με το σύστημα των γεωγραφικών πληροφοριών θα ολοκληρωθεί, έχουν τελειώσει όλοι οι διαγωνισμοί για τη δεύτερη φάση -η πρώτη φάση έγινε- οι ορθοφωτογραφικοί χάρτες υπάρχουν και φυσικά πάνω σε αυτούς θα σημειώσουμε τώρα με τη μέθοδο που ακολουθούμε όλα τα θέματα τα οποία έχουν σχέση με την εξατομίκευση του κάθε κτήματος.
Πρέπει όμως να κάνουμε μια πολύ μεγάλη, ακόμα και στη χώρα μας, ενέργεια. Να πείσουμε τον καταναλωτή και το κοινό για τα πλεονεκτήματα της χρήσης του ελαιολάδου. Και εγώ χαίρομαι, γιατί η Ευρωπαϊκή Επιτροπή, αλλά και η προηγούμενη Σουηδέζα πρόεδρος κα Μαργαρίτα Βίμπεργκ, πρόεδρος του Συμβουλίου Υπουργών Γεωργίας, αναγνώρισε ότι δεν είναι πλέον το λάδι ένα κομμάτι της διατροφής μας αλλά είναι ένα κομμάτι της υγείας μας. 
Γνωρίζετε ότι έχω κάνει την πρόταση και θα υπογράψουμε σύντομα με τον Οργανισμό 2004 την υιοθέτηση του ελαιολάδου ως κατ΄ εξοχήν χορηγούμενου και προβαλλόμενου προϊόντος, εφόσον μπορεί αυτό να γίνει, δεδομένου ότι και το σήμα των Ολυμπιακών Αγώνων είναι ένα κλαδί ελιάς.
Τέλος, για να κλείνω, από την επερώτησή σας απάντησα σε όλα τα σημεία στην αρχή. Προκύπτει ότι με ακριβή στοιχεία, πρώτον, οι επιδοτήσεις δεν μειώθηκαν, αντιθέτως αυξήθηκαν.
Δεύτερον, η εμπορική τιμή που κυμαίνεται ανάλογα με τη χρονιά και ανάλογα με τις παραγωγές των άλλων χωρών, έδωσε συνολική πρόσοδο στους ελαιοπαραγωγούς το 2000, 457 δισεκατομμύρια. Η νέα ΚΟΑ και η παράτασή της αποτελεί διαπραγματευτική επιτυχία για τη χώρα μας. Θα είχαμε πάει σε ένα πολύ πιο σκληρό καθεστώς δεδομένων των δημοσιονομικών πειθαρχιών, οι οποίες υπάρχουν πλέον στην Ευρωπαϊκή Ένωση.
Οι επιδοτήσεις, σύμφωνα και με το έγγραφο που κατέθεσα -για να γίνω πιο πιστευτός το λέω αυτό- καταβάλλονται εντός των κοινοτικών προθεσμιών και σε καμία περίπτωση δεν υπήρξαν παραγωγοί που δεν πληρώθηκαν εντός των κοινοτικών προθεσμιών. Και κάνουμε κάθε προσπάθεια για να πληρώνονται όσο το δυνατόν γρηγορότερα, γεγονός το οποίο πιστεύουμε ότι θα το πετύχουμε φέτος.
Φαινόμενα νοθείας υπάρχουν ελάχιστα, αλλά όταν προκύπτουν τιμωρούνται παραδειγματικά. Ειδικά στο λάδι δεν υπάρχει, όπως προκύπτει από τις μελέτες και τις έρευνες του ΕΘΙΑΓΕ, σημαντική αύξηση του κόστους παραγωγής τόσο στο μεταβαλλόμενο όσο και στο σταθερό κόστος. Θα έλεγα ότι πριν από χρόνια υπήρχε και μείωση. Θα έλεγα ότι προκύπτει ένα αρκετά σωστό, αν προσθέσουμε εμπορική τιμή και επιδότηση, ένα σημαντικό ποσοστό κέρδους.
ΑΘΑΝΑΣΙΟΣ ΔΑΒΑΚΗΣ: Ένα σακί λίπασμα πόσο κάνει, κύριε Υπουργέ, μπορείτε να μας πείτε;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήθελα τέλος να πω ότι σε όλη αυτήν τη διαπραγμάτευση κινηθήκαμε εμείς, οι νότιες χώρες, οι χώρες της Μεσογείου, πολύ συστηματικά, γι' αυτό και θεωρούμε ότι συνολικά πετύχαμε να αποκτήσουμε όλους εκείνους τους στόχους απέναντι σε μια σκληρή Ευρωπαϊκή Επιτροπή που δεν ήθελε τίποτα απ' αυτά που ζητούσαμε.
Μετά από όλα αυτά εγώ θα ήθελα να κλείσω -δεδομένου ότι είναι στα σπάργανα και ιδρύεται εντός των ημερών και η Εθνική Διεπαγγελματική Οργάνωση Ελαιολάδου- λέγοντας ότι χάρη στη στρατηγική μας, στους στόχους, τις πολιτικές μας και τα χρήματα που παίρνουμε, υπηρετούμε τον τομέα ξεπερνώντας τις δυσλειτουργίες ενός ξεπερασμένου συστήματος. 
Κυρίες και κύριοι συνάδελφοι, το ελαιόλαδο και η ελιά είναι εθνικά προϊόντα γι' αυτό και η Κυβέρνηση με ρεαλισμό θα στηρίξει και το εισόδημα και την παραγωγή και πιστεύω ότι θα προστατεύσει ιδιαίτερα τους πραγματικούς παραγωγούς που είναι στο κέντρο του ενδιαφέροντός μας. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, θα ήθελα πρώτα να κάνω μία προσωπική αναφορά στον κύριο Υπουργό απαντώντας στην ομιλία του. Εγώ καταλαβαίνω, κύριε Υπουργέ, ότι έχει δίκιο ο λαός μας που λέει ότι αν δεν παινέψεις το σπίτι σου θα πέσει να σε πλακώσει. Καταλαβαίνω ότι έχετε ανάγκη να παινέσετε τον εαυτόν σας για τις "επιτυχίες" στις Βρυξέλλες, πολύ περισσότερο αφού δεν συμβαίνει κανείς άλλος να σας επαινεί, και επ' αυτού δεν έχω τίποτα να προσθέσω. Έχω πλήρη ανθρώπινη κατανόηση.
Εκείνο όμως το οποίο δεν καταλαβαίνω και δεν δέχομαι είναι να έρχεται ο Υπουργός της Γεωργίας στο Βήμα της ελληνικής Βουλής για να ισχυριστεί ότι δεν υπάρχει κρίση στο ελαιόλαδο, ότι οι ελαιοπαραγωγοί δεν έχουν πρόβλημα, ότι οι ελαιοπαραγωγοί ευτυχούν. Περίπου αυτό ήταν το νόημα της ομιλίας σας και αυτό είναι απαράδεκτο, κύριε Υπουργέ, και πολύ περισσότερο από έναν Υπουργό, ο οποίος όντως οργώνει την ελληνική επαρχία. Εγώ ο ίδιος είχα την ευκαιρία να το διαπιστώσω αυτό στην ιδιαίτερη περιφέρεια από την οποία κατάγομαι, τα Χανιά. Έρχεστε και ακούτε. Τι ακούτε τέλος πάντων; Δεν ακούτε τους στεναγμούς, την αγανάκτηση, τη διαμαρτυρία των ελαιοπαραγωγών της Ελλάδος;
Το δεύτερο που θέλω να πω είναι ότι άκουσα κατάπληκτος ως φετφά μη επιδεχόμενο και συζήτηση ή αμφισβήτηση να αναφέρετε ότι το κόστος παραγωγής του ελαιολάδου είναι τριακόσιες πενήντα δραχμές το κιλό. Δεν ξέρω από πού το βγάζετε, κύριε Υπουργέ, αλλά είμαι βέβαιος ότι θα καγχάσουν οι επτακόσιες χιλιάδες ελαιοπαραγωγοί της Ελλάδος όταν το ακούσουν. Δεν ξέρω πώς υπολογίζετε, εκτός εάν υπολογίζετε ότι δεν πληρώνεται η εργασία του αγρότη, ο οποίος ενδεχομένως ο ίδιος ασχολείται με την καλλιέργεια και το μάζεμα της ελιάς. Εάν μάλιστα υπολογίσετε κανονικό μεροκάματο τώρα που οι ξένοι εργάτες νομιμοποιήθηκαν -και έπρεπε να νομιμοποιηθούν- σας βεβαιώνω εγώ ότι έχει απόλυτο δίκιο ο κύριος συνάδελφος της Νέας Δημοκρατίας, ο οποίος μίλησε και σας είπε ότι στην ουσία η εμπορική τιμή του λαδιού καλύπτει τα πραγματικά έξοδα και πολλές φορές δεν τα καλύπτει και εξ ολοκλήρου. Και αυτό που του απομένει είναι η επιδότηση. Αυτό είναι το μόνο καθαρό κέρδος, το οποίο έχει ο ελαιοπαραγωγός.
Εγώ κύριε Υπουργέ και κύριοι συνάδελφοι, κατάγομαι από ελαιοπαραγωγική περιφέρεια. Ζω τη ζωή του αγρότη. Παρακολουθώ το λάδι και το αγαπώ πάρα πολύ πενήντα πέντε χρόνια, από τότε που πρωτομπήκα στη Βουλή. Η πρώτη επερώτηση που έκανα ήταν για το λάδι τη δεκαετία του ΄40...
ΠΡΟΕΔΡΕΥΩΝ (Παναγιώτης Σγουρίδης): Βοηθάει στη μακροζωία, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γνωρίζω, επικοινωνώ με τους ελαιοπαραγωγούς και μιλώ μαζί τους. Και, αν θέλετε, από χόμπι καλλιεργώ και ο ίδιος ελιές. Δεν μπορείτε να έρχεσθε να λέτε τέτοια πράγματα στην Ελληνική Βουλή διότι σας χαρακτηρίζουν άσχημα, ως Υπουργό της Γεωργίας ο οποίος ζει στα σύννεφα. 
Το άλλο το οποίο σας κακοχαρακτηρίζει είναι το εξής: Μας φέρατε εδώ ένα χαρτί του Υπουργείου Γεωργίας που λέει ότι οι επιδοτήσεις εδόθησαν όλες εντός των προθεσμιών. Μα, κύριε Υπουργέ, σοβαρά το λέτε αυτό το πράγμα; Πότε εδόθησαν οι περσινές επιδοτήσεις; Επληρώθησαν στα Χανιά στο τέλος του χρόνου. Εγώ ο ίδιος είχα έλθει και σας είχα διαμαρτυρηθεί επανειλημμένως. Δεκέμβριο πληρώθηκαν. Και μερικές πληρώθηκαν το Γενάρη. Εγώ ο ίδιος ήλθα και διαμαρτυρήθηκα επανειλημμένως και σας είπα επιπροσθέτως ότι οι αμαρτωλές ενώσεις-κλέφτες πράγματι, που έπρεπε να είναι στη φυλακή- δεν έδιναν τα χρήματα. Τα είχαν πάρει οι ενώσεις και δεν τα πλήρωναν στους παραγωγούς. Και σας παρακάλεσα να παρέμβετε. Και πράγματι δοκιμάσατε να παρέμβετε όσο μπορούσατε για να πληρωθούν με αυτήν την τεράστια καθυστέρηση οι επιδοτήσεις. Και έρχεσθε και φέρνετε ένα χαρτί; Δεν αποτελεί ντροπή ο Υπουργός της Γεωργίας να έρχεται να βεβαιώνει κατά τρόπο απόλυτα ανακριβή την ελληνική Βουλή ότι γίνεται έγκαιρα η καταβολή των επιδοτήσεων; 
Να ομολογήσετε, κύριε Υπουργέ, τις αδυναμίες σας. Έτσι μόνο μπορείτε να τις διορθώσετε. Και όντως το νέο σύστημα, το οποίο θα δίδει την άνεση αυτόματα να πηγαίνει στο όνομα του παραγωγού η επιδότηση, είναι μια μεγάλη πρόοδος. Θα γλιτώσουμε από αυτά που συνέβησαν στο παρελθόν.
Το άλλο θέμα στο οποίο δεν μπορώ να συμφωνήσω μαζί σας, κύριε Υπουργέ, είναι τα περίφημα πανωγραψίματα, αν θέλετε. Αποτελεί αδιαμφισβήτητη πρόοδο, ότι από εκεί που είχαμε ένα κοινοτικό πλαφόν, μοιράσαμε κατά χώρες και έτσι έχουμε εθνικό πλαφόν. Αποτελεί αδιαμφισβήτητη πρόοδο. Ταυτόχρονα, όμως, μας δημιουργεί μια πρόσθετη υποχρέωση, διότι υποτίθεται πως όταν κλέβαμε τους Ευρωπαίους, τους "κουτόφραγκους", πανωγράφοντας με την ανοχή του κράτους, της Κυβέρνησής σας και των υπηρεσιών σας, κλέβαμε τους ξένους, ξένα κράτη. Σήμερα κλέβουμε τους εαυτούς μας. Όταν μία περιοχή πανωγράφει εις βάρος μιας άλλης, κλέβει την άλλη περιοχή.
Έντιμος συνάδελφος από τη Μυτιλήνη είχε κάνει μία επερώτηση οξύτατη, την οποία εγώ προσυπογράφω ολόκληρη. Και το ΠΑΣΟΚ με το σύστημα το οποίο έχει και με τις πελατειακές σχέσεις τις οποίες αναπτύσσει, μία κυβέρνηση η οποία διευθύνεται από το κόμμα -και αυτό είναι η μεγάλη σας αδυναμία- βοήθησε στο να δημιουργηθεί αυτή η κατάσταση.
Κύριε Υπουργέ, όταν έπεσε η Κυβέρνηση της Νέας Δημοκρατίας απροόπτως, συνέβη να έχουμε κλείσει στο Ηράκλειο της Κρήτης πάνω από δέκα ελαιουργεία τα οποία είχαν παραβιάσει την ποσόστωση και είχαν γράψει περισσότερες ποσότητες, από τα οποία μάλιστα ελαιουργεία τα περισσότερα κατά σύμπτωση, καίτοι είμαστε μειοψηφία στο Ηράκλειο, ανήκαν και σε Νεοδημοκράτες. Ήλθε το ΠΑΣΟΚ και χάρισε όλες τις ποινές τις οποίες είχαμε επιβάλει. Και από κει και πέρα αφήσατε ελεύθερο το πανωγράψιμο και έγινε όργιο, αθλιότητα. Εγώ από το Βήμα της Βουλής επανειλημμένως το εστηλίτευσα. Και έχετε χρέος να το κάνετε. 
Βεβαίως τώρα σιγά-σιγά διορθώνονται τα πράγματα και χαίρομαι γι' αυτό. Περάσαμε, όμως, από μία φάση αθλιότητας την οποία έχω χρέος αυτήν την ώρα άλλη μια φορά να στιγματίσω έστω και αναδρομικά για το μέλλον, διότι εξακολουθούν ακόμη και σήμερα να γίνονται πανωγραψίματα. Και το γνωρίζετε πολύ καλά.
Εγώ, κύριε Υφυπουργέ, σας λέω ότι στο νομό το δικό μου, που δεν πανωγράφουμε τουλάχιστον σε έκταση, έχω υπολογίσει ότι τουλάχιστον κατά δέκα δισεκατομμύρια ζημιώθηκαν οι ελαιοπαραγωγοί, διότι παίρνουν φυσικά μειωμένη την επιδότηση. Η επιδότηση δεν ήταν ούτε μεγαλύτερη ούτε μικρότερη. Και μην κάνετε τέτοια τεχνάσματα. Απλούστατα κοβόταν κατά το ποσοστό κατά το οποίο γινόντουσαν παράνομα πανωγραψίματα. Αυτό γινόταν.
Και βέβαια όσο μειώνονται τα πανωγραψίματα τόσο ανεβαίνει, διότι βασικά ως επιδότηση εξακολουθεί πάντοτε να είναι η ίδια. 
Κύριε Υπουργέ, εγώ θα μπορούσα να σας πω πολλά πράγματα για την πολιτική του λαδιού. Γνωρίζω τις Βρυξέλλες πολύ καλά και ξέρω πόσο δύσκολο είναι το έργο του Υπουργού, ο οποίος αντιπροσωπεύει μία χώρα για να διαπραγματευθεί. Και καλά κάνατε και φτιάξατε μέτωπο με τις υπόλοιπες μεσογειακές χώρες για ένα προϊόν, το οποίο μας ενδιαφέρει κατ' εξοχήν στην Ελλάδα.
Θέλω να σας πω ότι η δική μου προσωπική άποψη είναι ότι το λάδι είναι ένα προϊόν το οποίο έχει μέλλον. Χρειάζεται μόνο φαντασία και τόλμη για να γίνει μία σωστή πολιτική και σε κοινοτικό πλαίσιο και σε εθνικό πλαίσιο, πολιτική την οποία δυστυχώς δεν κάνετε. Από πού να αρχίσω και πού να σταθώ. Δεν θέλω να καταχραστώ και το χρόνο. 
Είπατε εδώ και το άκουσα για 1,2 δισεκατομμύρια για διαφήμιση. Μα είναι ντροπή, κύριε Υπουργέ, να το λέτε. Το λάδι χρειάζεται πολύ μεγάλη διαφήμιση για να επιβληθεί διεθνώς, το ελαιόλαδο, το ευλογημένο αυτό προϊόν της ελληνικής γης το οποίο κατ' εξοχήν ευνοείται. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, έχω δεκαπέντε λεπτά κατά τον Κανονισμό.
Το ελαιόλαδο είναι κατ' εξοχήν προϊόν το οποίο ευνοείται από τη σύγχρονη ιατρική.
Είπατε πολύ σωστά εσείς ο ίδιος ότι θεωρείται ένα προϊον το οποίο ευνοεί την ανθρώπινη υγεία και κατ' εξοχήν σαν τέτοιο μπορεί να απευθυνθεί η Κυβέρνηση για να διαδώσει την κατανάλωσή του σε πολλές χώρες της γης.
Βεβαίως θα πρέπει να αρχίσουμε, όπως πολύ σωστά σας είπε ο κύριος συνάδελφος εξ Ηρακλείου, ο κ. Δεικτάκης, από την Αμερική, από την Αυστραλία, από τη Νότιο Αφρική εάν θέλετε, από περιοχές στις οποίες υπάρχουν πολλοί Έλληνες, αλλά όχι μόνο σ' αυτές. Εγώ θα σας πω ότι τώρα που ανεβαίνει σιγά-σιγά το επίπεδο των ανατολικών χωρών, των τέως Κομμουνιστικών όπως και η Ρωσία αποτελούν μία πάρα πολύ ενδιαφέρουσα αγορά. Η Ιαπωνία αποτελούσε και αποτελούν ενδιαφέρουσα αγορά και η Κίνα κατ΄ εξοχήν αποτελεί μία πάρα πολύ ενδιαφέρουσα αγορά για το ελληνικό λάδι.
Έχουμε κατά συνέπεια πολλές δυνατότητες. Και εδώ έρχεται το θέμα, εάν μπορούμε να είμαστε ικανοποιημένοι με αυτό το οποίο πετύχατε από πλευράς ποσόστωσης. Είναι τετρακόσιες είκοσι χιλιάδες (420.000) τόνοι η ποσότητα η οποία μας αναγνωρίστηκε και τριάντα πέντε χιλιάδες (35.000) στρέμματα οι καινούριες καλλιέργειες οι οποίες δικαιούμεθα να κάνουμε. 
Κύριοι συνάδελφοι, είναι λάθος να αρκεστούμε σ' αυτούς τους αριθμούς, είναι μεγάλο λάθος. Πρέπει να έχετε σαν στόχο σας -δεν το πετύχαμε τώρα- να αυξήσουμε την καλλιέργεια της ελιάς στην Ελλάδα που θα αναγνωρίσει η Κοινότητα.
Γνωρίζετε πολύ καλά ότι γίνεται σε πάρα πολύ μεγάλη έκταση η καλλιέργεια καινούριας ελιάς, όχι μόνο στην Κρήτη αλλά σε όλη την Ελλάδα. Και ορθώς γίνεται διότι έτσι καταπολεμούμε εάν θέλετε και τις πυρκαγιές και αναδασώνουμε τα ημιορεινά. Έτσι σώζουμε τα ημιορεινά και σώζουμε και το φυσικό τοπίο, διότι αναδασώνουμε με ελιές. Φυτεύονται σε πάρα πολύ μεγάλη έκταση με σύγχρονα μέσα και με τον τρόπο του φυτέματος τώρα που είναι η έτοιμη ελιά η οποία στοιχίζει λίγο και φυτεύεται. Το σύστημα εισήχθη τις τελευταίες δεκαετίες, όπως ξέρετε. 
Πρέπει, λοιπόν, να έχουμε σαν στόχο να αυξήσουμε πολύ περισσότερο τον αριθμό των ελαιοδένδρων στην Ελλάδα. Να μας αναγνωρίσει η Κοινότητα πολύ μεγαλύτερη ποσόστωση.
Εγώ δεν είμαι απ' αυτούς που ρίχνω εύκολα λίθο αναθέματος ή κατηγορώ εύκολα. Κάνετε μία προσπάθεια. Δεν είμαι ευχαριστημένος από αυτό το οποίο πετύχατε. Δεν είμαι ευχαριστημένος, αλλά δεν σας κάνω κριτική γι' αυτό. Δεν έχω καμία αμφιβολία ότι κάνατε ό,τι καλύτερο μπορούσατε. 
Θέτω ένα εθνικό στόχο, από εδώ και πέρα να πετύχουμε πολύ μεγαλύτερη ποσότητα η οποία θα προστατεύεται από την Ευρώπη.
Έχω χρέος να μπω και στο άλλο περίφημο θέμα, το οποίο θίξατε και εσείς, κύριε Υπουργέ, του τρόπου με τον οποίο γίνεται η διάθεση. 
Το ελληνικό ελαιόλαδο είναι το καλύτερο του κόσμου, χωρίς καμία αμφιβολία. Μόνο δύο ή τρεις στενότερες περιοχές της Ιταλίας βγάζουν λάδι, που μπορεί να συναγωνιστεί σε ποιότητα το ελληνικό ελαιόλαδο, το οποίο τα τελευταία χρόνια βελτιώθηκε σημαντικότατα. Άλλοτε είχαμε ελαιόλαδο σε μια ή δύο περιοχές της Ελλάδας, ενώ σήμερα έχουμε θαυμάσιο παρθένο ελαιόλαδο σχεδόν σε ολόκληρη την Ελλάδα. 
Αυτό το ελαιόλαδο, δυστυχώς, διατίθεται χονδρικά σε πολύ χαμηλές τιμές σαν ιταλικό ή ενδεχομένως σαν ισπανικό. Το πουλάνε οι Ιταλοί, οι οποίοι έχουν κυριαρχήσει στην αγορά της Αμερικής. Ίσως σε αυτό βοηθάει και η Μαφία, δεν έχω καμία αμφιβολία. 
Δεν είμαι ικανοποιημένος από την προσπάθεια που κάνατε για να στηρίξετε την τυποποίηση και τη διάθεση του ελληνικού λαδιού. Να σας πω για τις περίφημες συνεταιριστικές οργανώσεις; Να σας μιλήσω για την Ελαιουργική; Στην Ελαιουργική, την οποία εμείς δημιουργήσαμε -ήμουν ένας από τους δημιουργούς της- στηρίξαμε άγιες ελπίδες και πράγματι, για ένα διάστημα δούλεψε πάρα πολύ καλά. Την παραλάβαμε όταν γίναμε κυβέρνηση με χρέος 26 δισεκατομμύρια, τα οποία τους χάρισα και τους εξυγιάναμε, υποτίθεται. Ήρθε το ΠΑΣΟΚ στη δεύτερη φάση του, από το 1993 μέχρι σήμερα και προσέθεσε έλλειμμα 50 δισεκατομμυρίων επιπλέον. Η Ελαιουργική επιτέλους, τι προσφέρει, όταν διαχειρίζεται ουσιαστικά το 1% του συνολικού προϊόντος. 
Θα πω κάτι που είναι γραφικό, αλλά και θλιβερό ταυτόχρονα. Έμαθα τον τελευταίο καιρό ότι αυτή η "αμαρτωλή" Ελαιουργική, η οποία στοίχισε παραπάνω από 70 δισεκατομμύρια στον Έλληνα φορολογούμενο -είναι τα χρέη που της έχουμε χαρίσει μέχρι σήμερα- τις παραμονές των εκλογών -κι αυτή μπήκε στο χρηματιστήριο- διέθεσε ένα δισεκατομμύριο ο πρόεδρός της πραξικοπηματικώς και παρανόμως για να αγοράσει μετοχές στο χρηματιστήριο, από τις οποίες, φυσικά, έχασε πάλι η Ελαιουργική 30 με 40 εκατομμύρια. Το λέω για να το ελέγξετε, κύριε Υπουργέ. Εγώ δεν μπορώ να πάρω την ευθύνη της καταγγελίας, αλλά η καταγγελία έγινε υπεύθυνα σε μένα. Έχουμε, λοιπόν, ένα μεγάλο πρόβλημα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αυτό που θέλω να πω -και τελειώνω, κύριε Πρόεδρε, σε ένα ή δύο λεπτά- και πρέπει να τονιστεί, νομίζω, ιδιαίτερα, είναι η ανάγκη να προστατευθεί η ποιότητα του ελληνικού λαδιού. Και εδώ ακριβώς είμαι απόλυτα αντίθετος -δεν μου αρέσει η λέξη "κάθετα", είναι πασοκική λέξη, αλλά αν θέλετε να σας μιλήσω στην πασοκική διάλεκτο- είμαι κάθετα αντίθετος με την άνεση με την οποία συμφωνήσατε στο να γίνεται νοθεία με το πυρηνέλαιο. Το λάδι πρέπει να μένει καθαρό, χωρίς ανάμειξη και πρέπει να το προστατεύσουμε και στην εσωτερική κατανάλωση, κάτι που δεν γίνεται. Το λάδι που κυκλοφορεί στα μεγάλα καταστήματα είναι κατά πολύ μεγάλο ποσοστό νοθευμένο. Αυτό απεδείχθη όταν το εξαγάγαμε. Οι δικοί μας έλεγχοι είναι ανεπαρκείς, αλλά οι έλεγχοι της Ευρώπης, δυστυχώς ή ευτυχώς, είναι καλοί. Πολλές ποσότητες ελαιολάδου μας επεστράφησαν, γιατί επεδείχθη ότι ήταν νοθευμένο, κάτι που στην εσωτερική αγορά το καλύπτουμε. 
Αποτέλεσμα: Να πουλιέται το εκλεκτότερο λάδι το τριάρι 650 δραχμές σε όλη την Ελλάδα και λιανικώς να πουλιέται 1.200 δραχμές, δηλαδή 100% παραπάνω. Η αντίστοιχη αύξηση στην Ισπανία και στην Ιταλία είναι το πολύ 40%. Εμείς το πουλάμε σε διπλάσια τιμή, που σημαίνει ότι είμαστε αποτυχημένοι στη διαχείριση του προϊόντος. 
Πιστεύω, κύριε Υπουργέ, όχι ότι μπορεί κανείς να περιμένει θαύματα στην πολιτική, αλλά υπάρχουν ορισμένα πράγματα, τα οποία είναι καλό να τα δούμε κατά πρόσωπο, να τα παραδεχθούμε και να συμφωνήσουμε σε κοινές επιδιώξεις. 
Η τελευταία παρατήρηση που έχω να κάνω αναφέρεται στην καλλιέργεια και στην άρδευση της ελιάς. 
Η ελιά, αγαπητοί κύριοι συνάδελφοι, παλιά δεν ποτιζόταν, αλλά τα τελευταία χρόνια, όπως γνωρίζετε -και πρέπει να γνωρίζει ο κύριος Υπουργός, γιατί τόσα χρόνια είναι Υπουργός Γεωργίας και θα το έχει πληροφορηθεί- διαρκώς και περισσότερο ποτίζεται. Έτσι πετυχαίνουμε να μην έχουμε παραγωγή κάθε δύο χρόνια, μια χρονιά κακή και μια χρονιά καλή, αλλά να έχουμε μια σταθερή περίπου καλή παραγωγή σε όλη την Ελλάδα. Ε, λοιπόν, τα εγγειοβελτιωτικά έργα έχουν τραγικά υποβαθμιστεί στο Γ' Κοινοτικό Πλαίσιο Στήριξης. 
Κύριε Υπουργέ, νομίζω ότι σας παρέχουμε υπηρεσία εμείς οι Βουλευτές της Αντιπολίτευσης, όταν διαμαρτυρόμαστε γιατί τα εγγειοβελτιωτικά έργα και γενικά τα έργα τα οποία αναφέρονται στην προστασία του νερού -που έγινε είδος που σπανίζει και που αποτελεί το μεγάλο πρόβλημα των προσεχών ετών και δεκαετιών- τα μεγάλα αυτά έργα είναι παντελώς παραμελημένα στο Γ' Κοινοτικό Πλαίσιο Στήριξης. Είναι ανάγκη να γίνουν περισσότερες επενδύσεις στη γεωργία. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Η δική μου παρατήρηση -που δεν είχα ποτέ δυσκολία να το πω, κύριε Υπουργέ- είναι ότι λάθος της ελληνικής πολιτείας, ειδικότερα βέβαια των κυβερνήσεων του ΠΑΣΟΚ, οι οποίες είχαν τη μεγάλη ευθύνη, είναι ότι τα μεγάλα ποσά που μας έδωσε η Ευρώπη, τα δώσαμε κατευθείαν στον αγρότη ως εισόδημα και δεν διαθέσαμε ένα μεγάλο μέρος απ' αυτά, όπως έπρεπε να το κάνουμε, για επενδύσεις στη γεωργία. Έτσι, ναι μεν, οι αγρότες απήλαυσαν ένα αυξημένο εισόδημα, αλλά η ελληνική γεωργία δεν μπόρεσε να εκσυγχρονιστεί την εποχή των παχέων αγελάδων. Αυτό που δεν έγινε τότε, ας γίνει με τα μέσα τα οποία διαθέτουμε έστω και σήμερα, κύριε Υπουργέ. Η γεωργική πολιτική πρέπει να έχει προοπτική και όραμα και πρέπει να τείνει σε στόχο να καταστήσει την ελληνική γεωργία ανταγωνιστική και τον Έλληνα αγρότη αυτάρκη, να μπορεί να ζήσει με τη γεωργική του παραγωγή. Είναι ένας στόχος τον οποίο σήμερα δεν έχουμε πετύχει. Και θα λυπηθώ πολύ αν μέχρι τέλους η Κυβέρνηση κατέχεται απ' αυτήν τη μακάρια αντίληψη, την οποία ακριβώς θέλησα να καταπολεμήσω και γι' αυτό ανέβηκα στο Βήμα, ότι όλα πηγαίνουν καλά στη γεωργία. Εμάς ως Αντιπολίτευση μας βολεύει, κύριε Υπουργέ. Αυτοί που θα σας καταδικάσουν και σίγουρα θα σας δώσουν τη χαριστική βολή στις επόμενες εκλογές είναι οι αγρότες της Ελλάδας, οι οποίοι δεν πείθονται από τις δηλώσεις σας ότι ευτυχούν. Αυτό όμως δεν θα είναι καλό για την Ελλάδα και μακάρι να βελτιώσετε την πολιτική σας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Ανωμερίτης έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήταν δύσκολο σε έναν Βουλευτή που εκπροσωπεί μια ελαιοπαραγωγό περιοχή επί τόσα χρόνια, και όπως είπε και ο ίδιος έστω και ερασιτεχνικά παραγωγό, να αναφερθώ -γιατί ούτως ή άλλως συμφωνώ και τα είπα προηγουμένως- στα σημεία εκείνα που έχουν σχέση με την ποιότητα του ελληνικού ελαιολάδου, με τη διαφήμιση με την προώθηση, με τη στήριξη. Παίρνω το λόγω για να κάνω μερικά σχόλια. 
Όσον αφορά τα Χανιά, σωστά είπε ο κ. Δεικτάκης, αν δεν κάνω λάθος ότι στους σαράντα χιλιάδες τόνους που παράγονται στα Χανιά ελαιολάδου και μάλιστα παρθένου και καλού, οι τριάντα επτά χιλιάδες τόνοι εξάγονται στην Ιταλία. Αυτό, όμως, δεν είναι θέμα του κράτους. Το κράτος δεν κάνει εξαγωγές. Κινούμαστε προς αυτήν την κατεύθυνση, ώστε να μπορέσουμε οι πέντε, δέκα μεγάλες οργανώσεις παραγωγών που υπάρχουν στο νομό, επιτέλους να συνεννοηθούν -και εγώ θα έλεγα να συνεννοηθούν όλη στην Κρήτη- για να κάνουν μια οργάνωση παραγωγής, προώθησης και στήριξης του ελαιολάδου σε όλη την Κρήτη. 
Όπως πολύ σωστά είπατε, κύριε Πρόεδρε, μια από τις μεγάλες αγορές που ανοίγονται μπροστά μας είναι και η Κίνα. Συναντήθηκε προχθές με τον Κινέζο πρεσβευτή για να συμφωνήσουμε για τον ερχομό του Υπουργού Γεωργίας της Κίνας την παραπάνω εβδομάδα, προκειμένου να συνεννοηθούμε για την εξαγωγή του ελαιολάδου στη Κίνα. 
Οι επιδοτήσεις όμως στα Χανιά άργησαν να πάνε, αλλά εντός των κοινοτικών προθεσμιών, από ευθύνη των Χανιωτών και όχι από ευθύνη του Υπουργείου. Το Υπουργείο τις κατέθεσε. Έπρεπε, λοιπόν, για τους λόγους που και εσείς, κύριε Μητσοτάκη, είπατε, να τα έχουν βρει μεταξύ τους οι συνεταιριστές, οι παραγωγοί με το Υπουργείο Οικονομικών για να μοιράσουν τα λεφτά. Το Υπουργείο όμως Γεωργίας -γι' αυτό και είναι ακριβές το έγγραφο- κατέθεσε τα λεφτά έγκαιρα για διανομή. 
Θα ήθελα να πω ότι η "ΕΛΑΙΟΥΡΓΙΚΗ" έχει παίξει τον ιστορικό της ρόλο. Την ιδρύσατε, την περίοδο '91-'92 επιχειρήσατε να την κλείσετε και δικαστικά, αλλά τα χρέη που δημιουργήθηκαν και τα οποία ρυθμίσαμε σ' αυτήν την Αίθουσα δεν είναι εβδομήντα, είναι επτά. Ο νόμος είναι εδώ. Τον ψηφίσαμε όσοι τον ψηφίσαμε. Τα χρέη τα οποία ρυθμίστηκαν για την "ΕΛΑΙΟΥΡΓΙΚΗ" είναι επτά και όχι εβδομήντα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τα υπόλοιπα τι θα γίνουν;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν υπάρχουν. Ρυθμίστηκαν. Αυτά ήταν όλα. Έχω πει στην "ΕΛΑΙΟΥΡΓΙΚΗ" ότι ή θα λειτουργήσουν επιχειρηματικά όπως όλοι οι συνεταιρισμοί ή θα κλείσουν. Εγώ έφερα εδώ το σχέδιο νόμου για τον εκσυγχρονισμό των συνεταιρισμών, το οποίο εμείς ψηφίσαμε και το κόμμα σας το αρνήθηκε και σήμερα προχωράμε και στη συγχώνευση των συνεταιριστικών οργανώσεων, αλλά και στην αλλαγή των καταστατικών τους διατάξεων για να μπορέσουν να λειτουργήσουν επιχειρηματικά. Εμείς θέλουμε μια επιχειρηματική συνεταιριστική γεωργία και δεν πρόκειται να χαριστούμε σε κανέναν. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ερευνήστε πάντως αν έπαιξε στο χρηματιστήριο ή όχι.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτό δεν το ξέρω, πρώτη φορά το ακούω, εκτός εάν αγόρασε μετοχές της Αγροτικής Τράπεζας που αυτό θα είναι κάτι διαφορετικό.
Δεν δέχομαι όμως ότι καλύπτουμε τα θέματα της νοθείας. Αναφερθήκατε στα πρόσφατα θέματα της νοθείας με το πυρηνέλαιο. Είπατε πρόσφατα και εσείς ότι υπήρξε θέμα νοθείας ελληνικού ελαιολάδου με πυρηνέλαιο, με το οποίο γίναμε ρεζίλι. Εγώ δεν έχω μιλήσει μέχρι τώρα και ούτε θα μιλήσω, αλλά προσέξτε, γιατί αυτή η επιχείρηση ανήκει οικογενειακά -χωρίς να καταγγέλλω κανέναν, αντίθετα επειδή ξέρω τι ακριβώς έχει γίνει, θα τον στηρίξω κιόλας, γι' αυτό δεν βγήκα μικροπολιτικά να το πω- σε Βουλευτή της Νέας Δημοκρατίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρώτα απ' όλα, κύριε Υπουργέ, εγώ δεν κατήγγειλα. Είπα απλώς ότι πρέπει να παταχθεί η νοθεία του ελαιολάδου που πουλιέται στην Ελλάδα. Δεν κατήγγειλα κανέναν ούτε έχω υπόψη μου κάποιον συγκεκριμένα.
Από εκεί και πέρα, εάν εσείς έχετε τέτοιες ενδείξεις, το καθήκον σας είναι και να καταγγείλετε και να στείλετε τον εισαγγελέα, διότι εμάς μας αρέσει να στέλνουμε στον εισαγγελέα. Η δική σας Κυβέρνηση είναι αυτή η οποία βρίζει τους εισαγγελείς όταν κάνουν τη δουλειά τους.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, μια λέξη μόνο θα πω.
ΠΡΟΕΔΡΕΥΩΝ (Κωνσταντίνος Βρεττός): Είμαστε εκτός διαδικασίας.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ξέρω πολύ καλά ότι το κόμμα σας στέλνει στον εισαγγελέα, διότι τρεις Υπουργοί της κυβέρνησής σας με έστειλαν επανειλημμένα στον εισαγγελέα, μόνο που μετά από δίκες εγώ αθωώθηκα ομόφωνα -το γνωρίζετε- και μάλιστα με σύμφωνη γνώμη και με πρόταση του εισαγγελέα της έδρας σε όλες μου τις δίκες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θεωρώ χρέος μου να ξεκαθαρίσω ότι δεν έκανα αναφορά προσωπική στον Υπουργό.
ΠΡΟΕΔΡΕΥΩΝ (Κωνσταντίνος Βρεττός): Κύριε Πρόεδρε, νομίζω ότι δεν έχει νόημα η συνέχιση της συζήτησης. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να υπάρχει ευπρέπεια σε αυτήν την Αίθουσα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι γεγονός ότι μετά τον επίτιμο Πρόεδρο της Νέας Δημοκρατίας, τον πρώην Πρωθυπουργό, με την τόσο μεγάλη εμπειρία και την καταγωγή από ένα νομό του οποίου είναι τόσα χρόνια Βουλευτής και ο οποίος έχει παραγωγή ελαιολάδου και τόσες πολλές ελιές, που παρακολουθεί συστηματικά τόσα πολλά χρόνια τον τομέα, είναι πράγματι δύσκολη η θέση μου να προσθέσω πολλά. Θα προσπαθήσω όμως, όχι να δώσω τις ίδιες απαντήσεις, για να μην επαναληφθώ, γιατί νομίζω ότι στον κύριο Υπουργό ο πρώην Πρωθυπουργός απάντησε σε μεγάλο βαθμό για τις θέσεις που έχει η Νέα Δημοκρατία, αλλά να πω κάποιες σκέψεις που πρέπει να γίνουν. 
Θα ξεκινήσω από εκεί που σταμάτησε ο κύριος Πρόεδρος, αλλά πιο μπροστά πρέπει να αναφερθώ στο ατόπημα του κυρίου Υπουργού.
Κύριε Υπουργέ, δείξατε από την αρχή της συζήτησης ότι είστε σε δύσκολη θέση, γιατί αν δεν ήταν έτσι δεν θα επαναλαμβάνατε αυτό που είχατε πει και τον Ιανουάριο του 2001 στην προηγούμενη επερώτηση. Αναφερθήκατε ακριβώς στο ότι τότε υπέγραφαν σαράντα πέντε Βουλευτές της Νέας Δημοκρατίας και τους θέλατε όλους να τους έχετε ακροατήριο, ενώ δεν υπήρχε κανένας Βουλευτής της δικής σας παράταξης. Το επαναλάβατε και σήμερα. 
Σας διαβεβαιώ ότι, αν θέλατε να δημιουργήσετε εντυπώσεις, ίσως το πετύχατε. Βεβαίως δεν κάνατε το ατόπημα να το προχωρήσετε, όπως έκανε ο Υφυπουργός σας. Την Παρασκευή ο κ. Χατζημιχάλης, αφού είπε το ίδιο, έσπευσε στα γραφεία των δημοσιογράφων να τους ενημερώσει. Εσείς δεν ακολουθήσατε αυτήν την τακτική. Πάντως πρέπει να ελέγξετε το δικό σας κόμμα για να έχετε τους δικούς σας Βουλευτές και να τους τα λέτε μήπως τους πείσετε, διότι εμάς σήμερα δεν καταφέρατε να μας πείσετε, κύριε Υπουργέ.
Δεν καταφέρατε να μας πείσετε ότι γενικά η πολιτική σας και ειδικά η πολιτική σας πάνω στο θέμα του λαδιού ασκείται με υπευθυνότητα και με στόχο το συμφέρον του αγρότη και της εθνικής οικονομίας. Και αυτό γιατί η κυβερνώσα παράταξη κουβαλά παλιές αμαρτίες. Ο ιδρυτής της παράταξής μας Κωνσταντίνος Καραμανλής είχε ως όραμά του να βελτιώσει το εισόδημα του αγρότη. Αυτός είναι ένας από τους σημαντικούς λόγους που ενέταξε τη χώρα μας στην τότε ΕΟΚ. Το τι κατάφερε και κέρδισε το γνωρίζουν σήμερα οι Έλληνες αγρότες.
Δυστυχώς, τότε ήμασταν το μόνο κόμμα που έβλεπε τη χρησιμότητα της ένταξης. Σήμερα, είσθε και εσείς θιασώτες της Ευρωπαϊκής Ένωσης και σας συγχαίρουμε γι΄ αυτό. Δεν μπορούμε όμως να μη σας θυμίζουμε την τότε συμπεριφορά σας και να μη τονίζουμε ότι αν σήμερα το αγροτικό πρόβλημα της χώρας μας βρίσκεται σε τόσο μεγάλη οξύτητα είναι διότι χάσαμε τα πρώτα χρόνια της ένταξής μας και ιδιαίτερα την πρώτη πενταετή μεταβατική περίοδο που γι΄ αυτή σας μίλησε ο πρώην Πρωθυπουργός Κωνσταντίνος Μητσοτάκης. Αυτό έγινε διότι το 1981 εντάξαμε τη χώρα μας στην τότε ΕΟΚ, αλλά εσείς σαν κυβέρνηση λέγατε ότι δεν μας συμφέρει και ότι θα φύγουμε. Ενδιάμεσα λέγατε ότι θα κάνετε ειδική σχέση τύπου Σουηδίας ή τύπου Γιουγκοσλαβίας. ΄Οταν όμως ήρθαν οι ευρωεκλογές το 1984 είπατε ότι το κόστος της εξόδου είναι μεγαλύτερο από το κόστος της παραμονής και ότι γι΄ αυτό μένουμε αναγκαστικά. Εν τω μεταξύ η μεταβατική περίοδος έτρεχε. Τότε οι επιδοτήσεις για τις υποδομές στη γεωργία από την Ευρωπαϊκή ΄Ενωση έφθασαν στο 90% και στο 100%. ΄Ετσι χάσαμε τον πολύτιμο χρόνο για να δημιουργήσουμε τις απαραίτητες υποδομές στη γεωργία.
Αλλά και στην υπόλοιπη διακυβέρνησή σας στη δεκαετία του 1980 συνεχίσατε να μην προσέχετε τα ευρωπαϊκά προγράμματα. Επιπλέον όλες τις επιδοτήσεις τις δίνατε για καταναλωτικές δαπάνες, χωρίς να φροντίζετε τις αναδιαρθρώσεις και τις επενδύσεις. Τη δεκαετία του 1980-1990 έγινε αποεπένδυση στη γεωργία, ως ποσοστό του αγροτικού εισοδήματος. ΄Ετσι φθάσαμε στη σημερινή ώρα της αλήθειας με τις επιδοτήσεις να μειώνονται και το μέλλον της γεωργίας στη χώρα μας να διαγράφεται καθόλου ελπιδοφόρο.
Εσείς βέβαια δεν καταδικάζετε τη δεκαετία του 1980. Δεν έχετε το θάρρος για να την καταδικάσετε, όπως το είχε ο Πρωθυπουργός σας που μίλησε για τη χαμένη δεκαετία του 1980. Και ο Υπουργός Εθνικής Οικονομίας μίλησε για τη χαμένη δεκαετία του 1980 για την οικονομία. Είναι όμως και μια χαμένη δεκαετία για την αγροτική οικονομία. Αυτά τα λάθη σας τα πληρώνουμε σήμερα.
Τι πρέπει να κάνουμε σήμερα για να αντιμετωπίσουμε αυτήν την πραγματικότητα; Το Υπουργείο Γεωργίας πρέπει να σηκώσει λίγο πιο ψηλά τον πήχη. Πρέπει να σταματήσει να κομπορρημονεί για τις επιτυχίες του. Εμείς ερχόμαστε να σας ελέγχουμε αλλά με καλόπιστη κριτική γιατί πραγματικά πονάμε τον αγρότη. Εμείς δεν θεωρούμε το αγροτικό πρόβλημα της χώρας μας ως οικονομικό, αλλά ως εθνικό πρόβλημα. Θέλουμε να το θεωρήσετε και εσείς ως εθνικό πρόβλημα, ώστε να αξίζει περισσότερες θυσίες, περισσότερα χρήματα, περισσότερη προσπάθεια και περισσότερη φαντασία. 
Να θεωρήσουμε το αγροτικό μας ζήτημα εδώ, την αγροτιά μας, την αγροτική δραστηριότητα, σαν ένα από τα λίγα πλεονεκτήματα που έχει η χώρα μας στην παγκοσμιοποιημένη σήμερα οικονομία. Και αυτό το πλεονέκτημα που έχουμε, το έχουμε αφήσει μέχρι στιγμής ανεκμετάλλευτο, γιατί δεν έχουμε υψηλούς στόχους, γιατί δεν αποφασίσαμε να επενδύσουμε στη γεωργία. Μπορούμε να επενδύσουμε στη γεωργία για να δημιουργήσουμε ανάπτυξη στη χώρα μας. 
Τι μπορούμε να κάνουμε; Να θεωρήσουμε την αγροτική μας παραγωγή και τον αγροτικό μας τομέα ως πλεονέκτημα, γιατί πραγματικά μας έχει πλουτίσει ο θεός σε αυτήν τη χώρα με ένα υπέδαφος και ένα κλίμα που μπορούμε να παράγουμε προϊόντα που δεν τα παράγει όλη η Ευρώπη και που μπορούμε να τα αξιοποιήσουμε βάζοντας σαν στόχο να γίνουμε οι τροφείς στης Ευρώπης, αυτής της αγοράς των τριακοσίων εκατομμυρίων στην οποία αυτήν τη στιγμή συμμετέχουμε. Φτάνει να βάλουμε σαν στόχο ότι κανένα προϊόν δεν πρέπει να φεύγει από τη χώρα μας εάν επάνω του δεν μπει η μεγαλύτερη δυνατή προστιθέμενη αξία. 
Κύριε Υπουργέ, αν δείτε τα αγροτικά μας προϊόντα, εξάγονται και επανεισάγονται επεξεργασμένα και τυποποιημένα. Να σας πω για το ρύζι; Φεύγει με το φλοιό του και πηγαίνει στην Ιταλία, αποφλοιώνεται, επεξεργάζεται, τυποποιείται, συσκευάζεται και μας έρχεται πίσω σε τετραπλάσια και πενταπλάσια τιμή ανά κιλό απ΄ ότι εξάγεται. Είναι απαράδεκτο. Θα έπρεπε να δημιουργήσουμε εκείνες τις υποδομές, ώστε το ρύζι μας να βγαίνει έξω συσκευασμένο. Το ίδιο ισχύει και με το λάδι. Από τους εκατόν είκοσι χιλιάδες τόνους που εξάγονται από τη χώρα μας μόνον οι δέκα χιλιάδες εξάγονται τυποποιημένοι. Οι υπόλοιπες εκατόν δέκα χιλιάδες εξάγονται χύμα. Αναφέρατε το χαρακτηριστικό παράδειγμα των Χανίων. Αλλά φταίνε οι παραγωγοί όταν πηγαίνουν οι ξένοι έμποροι και τους δίνουν πενήντα δραχμές παραπάνω από την τιμή απ' όσο του προσφέρουν εδώ οι ντόπιοι έμποροι ή οι τυποποιητές, οι οποίοι είναι ελάχιστοι, δεν υπάρχουν, γι' αυτό μονάχα έχουμε τις δέκα χιλιάδες τόνους; 
Η πολιτεία φρόντισε να κινητροδοτήσει συστηματικά μετά από μια μελέτη, έτσι ώστε να δημιουργηθούν εδώ τα κατάλληλα ελαιοτριβεία, ακόμα και πιστοποιήσεις στα ελαιόδεντρα κατά παραγωγό και κατά περιοχή, ούτως ώστε ελαιοτριβεία να βγάζουν λάδι συγκεκριμένο, πιστοποιημένο και στη συνέχεια να τυποποιείται αυτό το λάδι και να φεύγει στις καλύτερες συσκευασίες στο εξωτερικό; 
Παράλληλα μας είπατε ότι δημιουργήσατε με τον τελευταίο νόμο την Αγροτική Εξαγωγική Α.Ε. -κάπως έτσι την ονομάσατε- και είπατε ότι εκεί συμμετέχουν ιδιώτες και στηρίζετε από την ιδιωτική πρωτοβουλία. Μα δεν φτάνει η ιδιωτική πρωτοβουλία, κύριε Υπουργέ. 
Σας ανέφερε ο κ. Δεικτάκης και θα σας αναφέρω κι εγώ ότι από μία μελέτη του Συνδέσμου Εξαγωγέων Βορείου Ελλάδος προέκυψε ότι ένα προϊόν, το καλύτερο, το άριστο ποιοτικά, προκειμένου να μπει στην αγορά της Γερμανίας π.χ. και να μπει στα ράφια ενός πολυκαταστήματος, χρειάζεται μια διαφημιστική δαπάνή πριν μπει της τάξεως των εκατό εκατομμυρίων δραχμών. Ποια μικρομεσαία ελληνική επιχείρηση είναι δυνατόν να διαθέσει εκατό εκατομμύρια δραχμές για να μπορέσει να διαφημίσει αυτό το καλό προϊόν της; Αυτόν το ρόλο της διαφήμισης πρέπει και επιβάλλεται να τον πάρει το κράτος, η ελληνική Κυβέρνηση, όταν, κύριε Υπουργέ, διαπιστώνει στο εμπορικό της ισοζύγιο το συνεχώς διευρυνόμενο έλλειμμα. Φτάσαμε σε απελπιστικό σημείο. Και νομίζω ότι μαζί σας θα ενώσει τη φωνή και ο Υπουργός Ανάπτυξης και ο Υπουργός Εθνικής Οικονομίας για να πείσετε τον Πρωθυπουργό πως προς αυτήν την κατεύθυνση πρέπει να γίνει μια μεγάλη παρέμβαση. Πρέπει να ξοδέψουμε χρήματα για να μπορέσουμε να πουλήσουμε Ελλάδα στο εξωτερικό, να πουλήσουμε δηλαδή τα προϊόντα μας. 
Και πρέπει να καταβάλουμε ένα τέτοιο τίμημα, γιατί αν ήταν άλλες εποχές που το συνάλλαγμα έπαιζε πολύ μεγαλύτερο ρόλο απ' ό,τι έχει σήμερα, η Κυβέρνηση νομίζω ότι δεν θα κρατιόταν, θα έπεφτε όταν στο σύνολο του εμπορικού μας ισοζυγίου οι εξαγωγές μας είναι το ? μόνο του συνόλου των εισαγωγών μας. Και εδώ εμείς αφήνουμε ένα πολύ σημαντικό προϊόν που ήδη μας φέρνει μ΄ αυτό το ποσό και με τον τρόπο που εξάγεται, γύρω στα 190 δισεκατομμύρια, αν δεν απατώμαι, και το αφήνουμε έτσι ενώ θα μπορούσαμε αυτά να τα κάνουμε πολύ περισσότερα και φυσικά να δημιουργήσουμε πολύ καλύτερες προϋποθέσεις. 
Ταυτόχρονα όμως το λάδι έχει και μια άλλη ιδιαίτερη σημασία. Μπορούμε να το εκμεταλλευθούμε ακόμη περισσότερο παραγωγικότερα και εδώ. Είναι βέβαια το προϊόν που πηγαίνει κατευθείαν στο τραπέζι του καταναλωτή, πληροί της ανάγκες όταν τυποποιηθεί και φύγει τυποποιημένο, αυτές που ο στόχος μας θέτει για να μπαίνει κάθε προϊόν που εξάγεται από τη χώρα μας κατευθείαν στο τραπέζι του καταναλωτή, αλλά μπορεί το λάδι να συμμετέχει σε όλες τις παραγωγές των τροφίμων που θα μπορούσαμε να φτιάχνουμε στη χώρα μας να τα τυποποιούμε και να τα εξάγουμε.
Ακόμη όμως εμείς δεν έχουμε κάνει τίποτα, κύριε Υπουργέ, για το θέμα της διαφήμισης της μεσογειακής διαιτητικής διατροφής. Ελάχιστα πράγματα έχουν κάνει οι άλλες χώρες στις οποίες μπαίνουμε εμείς ουραγοί με ελάχιστη συμμετοχή. Και θα σας πω χαρακτηριστικό παράδειγμα από προσωπικό βίωμα. Είχα πάει πέρσι στην Ταϊβάν και εκεί στο Υπουργείο Εμπορίου της Ταϊβάν μας είπαν για τα προβλήματα που αντιμετωπίζουν, ότι δεν μπορούν να πάρουν από την Ελλάδα προϊόν. Και τους είπα για παράδειγμα, ποιο; Μου ανέφεραν το λάδι. Λέω εσείς, πώς ξέρετε για το ελληνικό και μάλιστα το κρητικό λάδι; Και μου είπαν, έχει γίνει πολύ μεγάλος θόρυβος εδώ από επιστημονικές έρευνες στην Αμερική που θεωρούσαν το λάδι βασικό παράγοντα μακροζωίας μετά από επιδημιολογικές έρευνες που έγιναν στην περιοχή της Μεσογείου και έβγαλαν ότι οι Κρητικοί, τη μακροζωία τους τη χρωστάνε στο λάδι. Αυτές τις επιστημονικές έρευνες δεν μπήκαμε στον κόπο να τις εκμεταλλευθούμε, κύριε Υπουργέ, για να διαφημίσουμε αυτό το προϊόν μας που σε όλες τις αγγλόφωνες χώρες κυκλοφόρησαν αυτές οι επιστημονικές έρευνες και τις ήξεραν τόσο καλά στην Ταϊβάν και όχι μόνο στο Υπουργείο Εμπορίου. Εμείς όμως, ούτε στην Ταϊβάν έχουμε ένα γραφείο, εν πάση περιπτώσει, για να φτιάχνει κάποιες εμπορικές δουλειές παρά τη σημασία και τη σπουδαιότητα που έχει. 
Ανεφέρθη προηγουμένως η Κίνα. Η Κίνα βέβαια είναι μια απέραντη χώρα. Βεβαίως με ένα κατά κεφαλήν εισόδημα ελαχιστότατο σε σχέση με την Ταϊβάν και μπορεί να έχει το 1 δισεκατομμύριο και παραπάνω κατοίκους, αλλά το κατά κεφαλήν εισόδημά της είναι 700 δολάρια τη στιγμή που της Ταϊβάν είναι περίπου 14.000 δολάρια. Και φυσικά είναι προτιμότερη η αγορά της Ταϊβάν. Η Κίνα και η αγορά της Κίνας με τον πρέσβη της οποίας μίλησε ο κύριος Υπουργός μόνο για φαρμακευτικούς λόγους θα μπορούσε ενδεχομένως να χρησιμοποιήσει το λάδι, αλλά η Ταϊβάν θα μπορούσε να το χρησιμοποιήσει για κατανάλωση. Όχι μόνο η Ταϊβάν, αλλά το λέω επειδή την επισκέφθηκα, αλλά όλες οι αγγλοσαξωνικές χώρες, είναι γνώστες αυτών των επιστημονικών ερευνών τις οποίες εμείς θα μπορούσαμε να είχαμε αναδείξει ακόμη περισσότερο και να τις είχαμε εκμεταλλευθεί.
Τι να σου κάνει όμως όταν η μεν Ισπανία, η οποία μας κλέβει και τις παραγωγές, μας κλέβει και τους υποψήφιους πελάτες και καταναλωτές, διαθέτει δεκάδες δισεκατομμύρια για τη διαφήμιση του λαδιού της και εμείς μόλις 1,2 και κομπορρημονούμε, είμαστε ευχαριστημένοι; Και είπαμε τώρα ότι βάλαμε και στο Γ΄ Κοινοτικό Πλαίσιο Στήριξης 20 δισεκατομμύρια. Αν το διαιρέσουμε διά 8, πόσο μας κάνει; ΄Η από τώρα που ξεκινάει χάσαμε και τα δύο χρόνια; Τρία δισεκατομμύρια δηλαδή κάνατε το ένα, δύο.
Ας το δούμε και αυτό, γιατί απ' όλα τα προγράμματα που διαφημίζετε ήδη δύο χρόνια έχουν γίνει προγράμματα "φαντάσματα". Τώρα τελευταία, βέβαια, βγάλατε κάποια ανακοίνωση αλλά χρειάστηκε δύο χρόνια προετοιμασία και χάσατε δύο χρόνια από το Γ΄ Κοινοτικό Πλαίσιο Στήριξης με άμεσο αποτέλεσμα από τώρα ο ίδιος ο Πρωθυπουργός να παραδέχεται απώλειες από την απορρόφηση των ποσών του Γ΄ Κοινοτικό Πλαίσιο Στήριξης.
Κύριε Υπουργέ, αναφέρετε εδώ μερικά για τους ελέγχους της νοθείας. Οι έλεγχοι της νοθείας εδώ τουλάχιστον είναι υποτυπώδεις και θα έχουμε μεγάλο πρόβλημα. Αν πραγματικά συστηματοποιήσετε μια προσπάθεια τυποποίησης και διαφήμισης του λαδιού, μια προσπάθεια έντονα εξαγωγική η οποία πραγματικά απαιτείται και προς αυτή την κατεύθυνση πρέπει να στραφείτε ειδικά για το λάδι, τότε θα πρέπει να το δείτε έντονα αυτό το θέμα. Είδατε τι δημιουργήθηκε με μια περίπτωση την οποία και εγώ δεν θέλω να αναφέρω, όχι για τους λόγους που αναφέρατε εσείς, αλλά γιατί δεν αξίζει να δυσφημούμε απ΄ αυτό το Βήμα τα ελληνικά προϊόντα. Όμως δεν θα πρέπει να λειτουργήσουν οι μηχανισμοί ελέγχου της νοθείας; Είναι τεράστια η νοθεία η οποία γίνεται. Μια εκτίμηση είναι ότι πενήντα χιλιάδες (50.000) τόνοι πυρηνέλαιο ανακατεύονται με το λάδι που κυκλοφορεί, ιδιαίτερα σ΄ αυτά τα δεκαεξάκιλα τα χύμα που κυκλοφορούν και δεν υπάρχουν αντίστοιχοι έλεγχοι. Πώς να υπάρχουν έλεγχοι όμως όταν ο ΕΦΕΤ, ο περίφημος ΕΦΕΤ κλείνει ενάμισι-δύο χρόνια από τότε που έχει γίνει και έχει μείνει μόνο το διοικητικό συμβούλιο; Από εκεί και πέρα δεν υπάρχει καμία οργάνωση πραγματικά για να γίνεται ουσιαστικά ο έλεγχος των τροφίμων, ο έλεγχος επομένως και του λαδιού.
Κύριε Υπουργέ, γι΄ αυτό σας εγκαλούμε, γι' αυτό κάνουμε την επερώτηση, για να σας υποδείξουμε ακριβώς αυτά τα σημεία, πρώτον που πρέπει να ανατάξετε, να αποκτήσετε δεύτερον περισσότερη φαντασία, να σηκώσετε τρίτο λίγο πιο ψηλά τον πήχυ. Σας δείχνουμε στόχους που πρέπει να στραφείτε και σας ελέγχουμε για παραλείψεις τις οποίες θα μπορούσατε εύκολα να αποφύγετε και δεν τις αποφύγατε. Δεν σας ζητάμε τα αδύνατα. Σας ζητάμε μέσα σ' αυτές τις δυνατότητες που έχετε έχοντας την εξουσία αυτήν τη στιγμή, να βοηθήσετε ώστε οι αγρότες μας να έχουν προοπτική για το μέλλον γιατί σήμερα πραγματικά δεν έχουν προοπτική, γιατί σήμερα πραγματικά και με τη νοοτροπία αυτή και χωρίς να τους δίνετε ελπίδα γκρινιάζουν συνεχώς, βρίσκονται σε άσχημη θέση, διαμαρτύρονται είναι έτοιμοι κάθε φορά να προβούν σε έντονες και ακόμη πιο έντονες διαμαρτυρίες. Επίσης εξωθούν οι ίδιοι τα παιδιά τους να φύγουν από την επαρχία -εκτός του ότι και από μόνα τους τα ίδια τα παιδιά θέλουν να φύγουν από την επαρχία- και ένα μεγάλο ποσοστό, στις στρατιές των ανέργων που έχουμε δημιουργήσει στις πόλεις, είναι παιδιά αγροτικών οικογενειών.
Αυτά πρέπει να τα δούμε με περισσότερη ευαισθησία, πρέπει πραγματικά να σκύψουμε πάνω στο ζήτημα των αγροτών, πρέπει και σεις να θεωρήσετε όπως και εμείς εθνικό το ζήτημα της αγροτιάς μας και να δώσετε καλύτερες λύσεις ιδιαίτερα σε αυτά τα προϊόντα που αποτελούν τους στυλοβάτες της αγροτικής παραγωγής όπως ήταν το βαμβάκι για το οποίο σας κάναμε επερώτηση την Παρασκευή, όπως είναι το ελαιόλαδο που σας κάνουμε σήμερα, όπως είναι ο καπνός που επέρχεται τώρα και όπως θα είναι και μια σειρά από άλλα προϊόντα στα οποία θα μας δώσετε και την ευκαιρία μαζί με την κριτική και τις παραλείψεις που σας επισημαίνουμε να σας δείξουμε και ένα δρόμο για το πώς μπορείτε να σηκώσετε πιο ψηλά τον πήχη και να πετύχετε πολύ σημαντικότερα πράγματα για τον αγροτικό τομέα απ΄ ό,τι σήμερα. Όμως με το να σηκώνεστε στο Βήμα και να επαίρεστε γι΄ αυτά τα ελάχιστα που σήμερα έχετε πετύχει δείχνετε ότι δεν σας διακρίνει η υπευθυνότητα, δείχνετε ότι πραγματικά είστε κανονική αποτύπωση μιας ανίκανης Κυβέρνησης που σήμερα παραδέρνει εγκλωβισμένη. Να δούμε επιτέλους -το συνέδριο πλησίασε- αν απαλλαγείτε απ΄ όλα αυτά που σας διακατέχουν. Από εκεί και πέρα ξεκινήστε μια καινούρια τροχιά. Αυτή είναι η ελπίδα μας. Αφού δεν μπορούμε να προκαλέσουμε άμεσες εκλογές, τουλάχιστον μετά το συνέδριό σας ας συνέλθετε, ας μπορείτε να κυβερνήσετε για να μπορέσετε να παράξετε έργο που να βελτιώσει τη ζωή του Έλληνα πολίτη και ιδιαίτερα τη ζωή του Έλληνα αγρότη που χειμάζεται.
Ευχαριστώ.
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης, έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Πέρα και έξω απ' όσα ισχυρίστηκε ο κύριος Υπουργός, η κατάσταση που βιώνουν οι ελαιοπαραγωγοί της χώρας μας είναι η χειρότερη των τελευταίων δεκαετιών.
Είμαι από αυτούς που έχουν σχέση με τους ελαιοπαραγωγούς εδώ και ένα μεγάλο χρονικό διάστημα. Ε, λοιπόν, ευτυχισμένο ελαιοπαραγωγό αυτήν την περίοδο δεν συνάντησα σε κανένα μέρος της Ελλάδας. Από την Κρήτη, μέχρι την Πελοπόννησο και τη Στερεά, παντού προβλήματα, προβλήματα που αγγίζουν εκείνο που λέμε επιβίωσή τους και συνέχιση της καλλιεργητικής τους προσπάθειας.
Η κατάσταση, λοιπόν, είναι δραματική σήμερα. ΄Οποιος κάνει μία περιοδεία στα χωριά της Λέσβου, που είναι μία από τις ελαιοπαραγωγικές περιοχές και όπου η ελαιοκαλλιέργεια είναι και μονοκαλλιέργεια, θα το διαπιστώσει αμέσως από την κίνηση την οικονομική, από το πότε ανοίγουν και πότε κλείνουν τα καφενεία των χωριών. Εκεί ζωγραφίζεται ανάγλυφα η οικονομική δυσπραγία των ελαιοπαραγωγών μας.
Η κατάσταση, λοιπόν, είναι τέτοια. Και βέβαια αυτή δεν έπεσε από τον ουρανό ούτε είναι της μοίρας αυτού του εκλεκτού, πράγματι, προϊόντος -που όλοι το αναγνωρίζουμε ότι έτσι είναι. Είναι αποτέλεσμα συγκεκριμένων πολιτικών επιλογών που δεν εφαρμόζονται τώρα. Εφαρμόστηκαν εδώ και μεγάλο χρονικό διάστημα απ' όλες τις κυβερνήσεις -και από τη δικιά σας, κύριοι της Αξιωματικής Αντιπολίτευσης- και οδήγησαν στη σημερινή κατάσταση.
Αναφέρθηκαν πάρα πολλά στοιχεία και αναφέρονται κάθε μέρα και είναι γνωστά, τα έχουμε πει χιλιάδες φορές. Θα αναφερθώ μόνο σε ορισμένες πρόσφατες πτυχές αυτής της αντιλαϊκής πολιτικής. Ικανοποιώντας -έτσι είναι- το αίτημα των μεγαλεμπόρων να ελέγχουν πλήρως την κυκλοφορία του λαδιού, χωρίς κανένας να παρεμβάλλεται ανάμεσα σε αυτούς και στον παραγωγό, προχωρήσατε -η Ευρωπαϊκή Ένωση και με τη δική σας σύμφωνη γνώμη- και καταργήσατε την παρέμβαση. Και ιδού πού φτάσαμε: Ξέφραγο αμπέλι ο ελαιοπαραγωγός, όρνια οι έμποροι έπεσαν απάνω του και τον ξεσκίζουν. Και η τιμή; Έφτασε στον πάτο του βαρελιού.
Γιατί έτσι είναι. Το έχουμε πάθει ξανά. Στα τέλη της προ-προηγούμενης δεκαετίας -γιατί εκεί περίπου είναι οι τιμές σήμερα- με πεντακόσιες δραχμές δεν ξέρω κι εγώ τι αγόραζες. Κάντε μία αναδρομή πριν από δέκα χρόνια, να δείτε τι αξία είχαν τότε οι εξακόσιες δραχμές. Δυστυχώς εγώ είμαι καπνιστής. Τότε έπαιρνα τριάμισι πακέτα τσιγάρα. Σήμερα πουλάω ένα κιλό λάδι και πρέπει να βάλω και διακόσιες δραχμές. Θα μου πείτε να κόψω το τσιγάρο, κάνει κακό στην υγεία. Λέω όμως ποια είναι η πραγματικότητα.
Ανοίξατε, λοιπόν, το δρόμο στο μεγάλο κεφάλαιο, στο μεγάλο εμπόριο και ελεύθερα μπήκε σήμερα και αλωνίζει και δέρνει το μικρομεσαίο παραγωγό και του απομυζά κάθε σταγόνα του ιδρώτα του και του αίματός του.
Από εκεί και πέρα είναι γνωστό και το άλλο, που ειπώθηκε και εδώ: Να ωφελείτο τουλάχιστον ο καταναλωτής με αυτήν τη ληστεία που γίνεται στον παραγωγό, να πω "ναι". Το παίρνουν όμως πεντακόσιες πενήντα - εξακόσιες (550-600) δραχμές, το πουλούν χίλιες διακόσιες χίλιες τριακόσιες (1200-1300) δραχμές, διπλάσια και τριπλάσια τιμή ορισμένες φορές τιμή. Γιατί παρακολουθώ τις εξελίξεις του λαδιού εδώ και πάρα πολλά χρόνια. Δεν κερδίζει, λοιπόν. Κλέβουν και τον παραγωγό και τον καταναλωτή. Βρήκαν πεδίο λαμπρό μέσα σε αυτήν τη σημερινή πολιτική κατάσταση, την οποία με ευθύνη σας χαράσσει, προωθεί και ακολουθεί η Ευρωπαϊκή Ένωση.
Δεύτερον, θα αναφερθώ στα πρόσφατα, γιατί έχουμε και παλαιότερα και δεν θέλω να φάω το χρόνο. Προχωρήσατε και δεχθήκατε πλαφόν στην παραγωγή, τετρακόσιες δεκαεννέα χιλιάδες και μισό τόνους, δέκα χιλιάδες απ' αυτές περίπου για τις βρώσιμες ελιές και οι υπόλοιποι για το λάδι. Και ήρθε ο κ. Τζουμάκας πανηγυρίζοντας για το ότι επιτέλους δεν θα μπαίνει πρόστιμο. Δεν πρόλαβε να λαλήσει ο κόκορας και άρχισαν να πέφτουν τα πρόστιμα. Εμείς είπαμε τότε ότι το πλαφόν αυτό που πήρατε, είναι μικρό. 
Για δείτε, κύριε Υπουργέ, πόσα εκατομμύρια δέντρα έχει η χώρα μας, παλιά και καινούρια. Ξέρετε ότι δεν δέχεστε με το πλαφόν ό,τι δέντρο μπορεί να έχει παραγωγή πάνω από τρία κιλά; Αυτό είναι το πλαφόν που πήρατε. Στη Μυτιλήνη και σε άλλες περιοχές έχουμε δέντρα που παράγουν πολλαπλάσιες ποσότητες, όπως στο Μόδι που ξέρετε, κύριε Υπουργέ, ότι παράγει εκατό κιλά λάδι το κάθε δέντρο. Και αυτό το δέντρο το καταδικάσατε να παράγει τρία κιλά. Παραπάνω από τρία κιλά απαγορεύεται να πάρει ο παραγωγός. 
Έχουμε, λοιπόν, αυτό το ζήτημα. Δεχθήκατε, λοιπόν, αυτό το πλαφόν. Είπατε ότι είναι αρκετό κλπ. Και όταν άρχισαν τα κοψίματα της επιδότησης, οι περικοπές, ανακαλύψατε τα πανωγραψίματα. Μα, δεν είστε για να ανακαλύπτετε εσείς. Εσείς είστε για να προλαβαίνετε αυτές τις δουλειές. Ποιος θα τις προλαβαίνει; Ποιος θα κάνει όλες εκείνες τις ενέργειες, ώστε να μη γίνονται τέτοιες δουλειές, κλοπές ας το πω έτσι, παρά εσείς στην Κυβέρνηση; Εσείς έχετε την ευθύνη.
Το αποτέλεσμα, λοιπόν, είναι το νησί της Λέσβου την προπερασμένη καλή ελαιοπαραγωγική χρονιά να έχει απώλεια δισεκατομμυρίων δραχμών. Δεν λέω για την τιμή, λέω μονάχα από την περικοπή της επιδότησης. Από πού θα τα πληρωθούν αυτά τα χρήματα; Ποια άλλη οικονομική πηγή του νησιού μπορεί να τα δώσει και να τα καλύψει; Υπολογίζουμε φέτος δυόμισι δισεκατομμύρια από την καινούρια περικοπή.
Τεράστια, λοιπόν, είναι τα κονδύλια εξαιτίας αυτών των πολιτικών που ακολουθείτε και από τις πτυχές που αυτές αναδεικνύουν, τις αντιλαϊκές. Στόχος, λοιπόν, μέσα απ΄ αυτήν την πολιτική είναι να χτυπήσετε το εισόδημα συγκεκριμένης κατηγορίας και να πούμε γιατί. Αν αυτό θέλετε, να σας το πω, ότι είναι μία κατηγορία αγροτών και κύρια των μικρομεσαίων αγροτών και θέλετε να πιάσουν ένα ποσοστό, κύριε Υπουργέ, και το ξέρετε καλά. 
Αν δεν χτυπήσετε κατακέφαλα την ελαιοκαλλιέργεια, δεν πιάνεται αυτό το ποσοστό της μείωσης του αγροτικού πληθυσμού, γιατί η ελαιοκαλλιέργεια απασχολεί το μεγαλύτερο μέρος των αγροτών. Πρέπει να τη χτυπήσετε, για να πετύχετε το βίαιο ξεκλήρισμα της μικρομεσαίας αγροτιάς, τη συγκέντρωση της γης σε λίγα χέρια. 
Και να μία απόδειξη. Υπήρχε ένα μέτρο που λειτουργούσε ευεργετικά για το μικρομεσαίο παραγωγό. Ήταν αυτό το καθεστώς των μικρών παραγωγών. Το καταργήσατε, ενώ κανονικά δεν ξέρω τι έλεγε η ΠΑΣΕΓΕΣ. Η ΠΑΣΕΓΕΣ πάντα λέει ό,τι λέει η Κυβέρνηση και καμιά φορά τα λέει πριν τα πει η Κυβέρνηση σε ορισμένα ζητήματα, όπως και η ΣΥΔΑΣΕ και η ΓΕΣΑΣΕ.
Τα καταργήσατε, λοιπόν, ενώ κανονικά, κύριε Υπουργέ, έπρεπε να ανεβάσετε, να πιέσετε να ανεβεί το όριο που χαρακτηρίζει τους μικρούς παραγωγούς τουλάχιστον για τα δύο χιλιάδες κιλά. Με ένα εισόδημα εξακοσίων ή πεντακοσίων χιλιάδων δραχμών μπορεί να επιβιώσει για ένα χρόνο ο αγρότης; Καταργήσατε, λοιπόν, αυτό να πληρώνει πρόστιμο και ο μικρός παραγωγός παρά το πενιχρό αγροτικό του εισόδημα για τη συνυπευθυνότητα, όπως καθιερώθηκε. 
Αυτή είναι η κατάσταση, κύριε Υπουργέ. Σε αυτήν την πολιτική υπάρχουν πολλά προβλήματα. Και έχουμε και συνέχεια. Δεν τελειώσαμε εδώ. Την επίθεση τη μετράμε, βλέπουμε ότι δεν πάει προς τα εκεί που θέλουμε, να χτυπήσουμε τη μικρομεσαία εργατιά και παίρνουμε και καινούρια μέτρα. Η αποποινικοποίηση της νοθείας θα χτυπήσει την κατάσταση. Η αλλαγή του καθεστώτος της επιδότησης από παραγωγή σε δέντρο, θα έχει σαν αποτέλεσμα να εγκαταλειφθεί μία σειρά από ελληνικούς ελαιώνες.
Κύριε Πρόεδρε, τελειώνω λέγοντας ότι η ελαιοκαλλιέργεια μπορεί και πρέπει να στηριχθεί.
Είναι καλλιέργεια που γίνεται σε ορεινές, ημιορεινές, νησιωτικές, κοινωνικά, πολιτικά και άλλως ευαίσθητες περιοχές, περιοχές όπου δεν μπορεί να γίνει άλλη καλλιέργεια εύκολα σ΄ αυτές. Πρέπει να στηριχθεί γιατί παράγει ένα προϊόν -τονίσθηκε και εδώ και συμφωνούμε με τον κύριο Υπουργό- υγιεινό, αφού παράγεται από μικρούς καλλιεργητές και όχι από τους μεγάλους, όπου εκεί γίνεται ό,τι γίνεται εις βάρος της υγείας.
Όμως για να γίνει αυτό το πράγμα, χρειάζεται μία άλλη πολιτική και δυστυχώς η πολιτική αυτή δεν είναι μέσα ούτε στην προοπτική της Κυβέρνησης ούτε βέβαια και στην προοπτική του Κόμματος της Αξιωματικής Αντιπολίτευσης, εφόσον αποδέχονται σαν μονόδρομο την Ευρωπαϊκή ΄Ενωση. Είναι υπόθεση της πάλης των αγροτών μας και εγώ πιστεύω ότι η πάλη αυτή πραγματικά θα ανοίξει έναν τέτοιο δρόμο, μια τέτοια προοπτική και για την ελαιοκαλλιέργειά μας και για όλα τα προβλήματα που αντιμετωπίζουν σήμερα οι κάτοικοι της υπαίθρου. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Θα ξεκινήσουμε τις δευτερολογίες με τον κ. Μπασιάκο. 
Ορίστε, έχετε το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με έκπληξη άκουσα στο τέλος της ομιλίας του τον κύριο Υπουργό να λέει, ότι απήντησε σε όλα τα ερωτήματά μας και άρα δεν υπάρχει κανένας λόγος να επανέλθουμε. Αφού ικανοποίησε την περιέργεια και το ενδιαφέρον των συναδέλφων να ακούσουν απαντήσεις, δεν χρειάζεται να επανέλθουμε. Δεν νομίζω όμως ότι είναι αυτή η πραγματικότητα, δεν νομίζω ότι ο Υπουργός απήντησε σε οποιοδήποτε πειστικό ερώτημα, εύλογο ερώτημα των Βουλευτών της Αντιπολίτευσης, που σχετίζεται με τη μεγάλη, την τεράστια κρίση που αντιμετωπίζει ο τομέας. 
Πρώτα από όλα μας είπατε -ξεκινώ από τις πρώτες τοποθετήσεις του Υπουργού, από τα πρώτα σχόλιά του- ότι δεν είναι έτσι, η επιδότηση δεν θα είναι μόνο τριακόσιες πενήντα έξι δραχμές, θα είναι παραπάνω. Εγώ γνωρίζω ότι τις προηγούμενες χρονιές οι αγρότες πήραν πενιχρή δεύτερη δόση -και το ξέρετε και αν θέλετε να σας παραθέσω και στοιχεία-, με αποκορύφωμα την προεκλογική περίοδο του 2000 που πήραν τριάντα δραχμές, ως άτοκο δάνειο. Αυτό γνωρίζω. Τους δώσατε άτοκο δάνειο, φουσκώσατε τη δεύτερη δόση, για να αποκομίσετε κομματικό όφελος στις επερχόμενες εκλογές. Και είναι ένα ποσόν, όπως και στο βαμβάκι, για το οποίο είναι χρεωμένοι οι αγρότες και έχουν υπογράψει στην Αγροτική Τράπεζα και το γνωρίζετε αυτό. Μην σκαλίζετε, λοιπόν, τέτοιες πληγές, του θέματος της δεύτερης δόσης και πότε δόθηκε και πώς έγινε. 
Σχολιάσατε το θέμα της καθυστέρησης της καταβολής των επιδοτήσεων και ο Υπουργός οχυρώθηκε πίσω από τις φερόμενες προθεσμίες από τη ρύθμιση που υπάρχει για την καταβολή των επιδοτήσεων. Εμείς σας είπαμε ότι δικαιούσθε και υποχρεούσθε να καταβάλετε τις επιδοτήσεις από τις 16 Οκτωβρίου. Γιατί να μην τις καταβάλετε άμεσα; Σ΄ αυτό το ερώτημα δεν απαντά ο Υπουργός. Ποιο πρόβλημα έχετε να καταβάλετε τις επιδοτήσεις μετά τις 16 Οκτωβρίου; Να μας το πείτε. Να το πείτε στους αγρότες, όχι σε μας! Να πείτε στους αγρότες ότι εμείς για κάποιο λόγο θεωρούμε δευτερεύον το ζήτημα της έγκαιρης καταβολής των επιδοτήσεων, της δόσης της επιδότησης και γι΄ αυτό αρκούμαστε να δώσουμε και στο τέλος του χρόνου και στις αρχές του επόμενου κ.ο.κ. 
Εγώ γνωρίζω ότι σ΄ αυτήν την Αίθουσα επανειλημμένως έρχονται, κύριε Πρόεδρε -θα το ξέρετε- επίκαιρες ερωτήσεις ή και επερωτήσεις ή και απλές ερωτήσεις που κατατίθενται στον κοινοβουλευτικό έλεγχο, με αντικείμενο την καθυστέρηση της καταβολής των επιδοτήσεων. Και δεν αναφέρομαι στο ελαιόλαδο για το οποίο είναι -φαντάζομαι- οι περισσότερες, αναφέρομαι και σε μία σειρά από άλλα προϊόντα. Μην μας λέτε, λοιπόν, εδώ ότι έγκαιρα καταβάλλονται οι επιδοτήσεις, γιατί σας ακούνε οι αγρότες και νομίζω ότι λυπούνται για την άγνοια ή την σκόπιμη διαστρέβλωση της πραγματικότητας.
'Όσον αφορά το άλλο κρίσιμο ζήτημα της ποσόστωσης, τι πήρε η Ελλάδα και τι πήραν οι άλλες χώρες, εγώ δεν ήθελα να αναφερθώ σε στοιχεία, αλλά αφού με προκαλεί ο Υπουργός, έστω και αν απουσιάζει, θα του τα θυμίσω. Εγώ του έκανα μία νύξη, ότι ο Πρωθυπουργός της Ισπανίας ο κ. Αθνάρ παρενέβη στη διαπραγμάτευση και αυτό είναι μία πραγματικότητα. Το ξεπέρασε αυτό ο κ. Ανωμερίτης, δεν απήντησε τίποτα για την παντελή απουσία και την έλλειψη πολιτικής βούλησης του κ. Σημίτη να στηρίξει κατ' ανάλογο τρόπο τα δίκαια εθνικά αγροτικά αιτήματα και περιορίστηκε να μας πει ότι η Ελλάδα πήρε -λέει- το ποσοστό το οποίο της ανήκε. Τα στοιχεία είναι διαφορετικά, κύριε Υφυπουργέ, και να μας τα αρνηθείτε. Από την αρχική πρόταση της Επιτροπής για την Ελλάδα τριακοσίων τριάντα έξι χιλιάδων τόνων, η Ελλάδα πήρε τετρακόσιες δεκαεννιά χιλιάδες τόνους. Η Ισπανία ξέρετε πόσο πήρε; Πήρε αρχικά εξακόσιες είκοσι τέσσερις χιλιάδες τόνους και με την παρέμβαση του Πρωθυπουργού τους υπερέβη κάθε όριο αναλογίας και πήρε επτακόσιες εξήντα χιλιάδες (760.000) τόνους. Σ΄ αυτό αναφέρομαι, κύριε Υφυπουργέ. Αυτό είναι πέραν αναλογίας, είναι πέραν υπολογισμών. Αυτή είναι ουσιαστική παρέμβαση του Πρωθυπουργού, αυτή είναι ουσιαστική παρέμβαση της πολιτικής ηγεσίας μιας χώρας, του Υπουργείου Γεωργίας ή οποιουδήποτε άλλου Υπουργείου.
Δεν πήγε αναλογικά η αύξηση των ποσοστώσεων. Πήγε με βάση παρεμβάσεις, με βάση ιεράρχηση πολιτικής, με βάση τα επιχειρήματα, με βάση τις συμμαχίες. Και στην πολιτική αυτή παίρνετε μηδέν. Έχετε αποτύχει παταγωδώς. Σε αυτό αναφέρεται η Νέα Δημοκρατία. 
Εγώ σας προειδοποίησα. Μη μας πείτε για αναλογίες τελευταίων ετών, διότι κι εκεί έχετε λάθος. Διότι, αν μας πείτε κάτι τέτοιο, δεν μπορείτε να μας εξηγήσετε πώς η Πορτογαλία πήρε περίπου τη διπλάσια ποσόστωση έναντι της πρότασης της Επιτροπής των είκοσι οκτώ χιλιάδων τόνων. Πήρε πενήντα μία χιλιάδες τόνους, πήρε το διπλάσιο. Έτσι είναι. Να μας διαψεύσετε τα στοιχεία. Από 22% με 23% που πήρε αύξηση η Ελλάδα, η Πορτογαλία πήρε σχεδόν 100%. Και σας είπα τι έγινε με την Ισπανία που είναι ανταγωνίστρια χώρα. Γιατί μας έβαλε ο κύριος Υπουργός τη σύγκριση μεταξύ χωρών που δεν έχουμε πρόβλημα, γι΄ αυτό και δώσαμε στην Πορτογαλία πιο αυξημένη ποσόστωση και αυξημένες νέες φυτεύσεις σε ποσοστό δεκαπλάσιο από την Ελλάδα τριακόσιες χιλιάδες στρέμματα. Δεν ήταν αυτή, λοιπόν, ανταγωνίστρια χώρα, αλλά τι έγινε με την Ισπανία που είναι ανταγωνίστρια χώρα; Εκεί σας επαναλαμβάνω, με παρέμβαση του δικού τους Πρωθυπουργού, πήρε τελικώς εκατόν σαράντα χιλιάδες τόνους παραπάνω από την πρόταση, από την αναλογία. Σε αυτό να μας απαντήσετε. 
Ξέρετε πόσο είναι εκατόν σαράντα χιλιάδες τόνοι, κύριε Υπουργέ; Είναι το 1/3 της εθνικής μας ποσόστωσης. Αυτό το πήρε ο Πρωθυπουργός της Ισπανίας με παρέμβασή του. Σε αυτό αναφέρομαι. Αυτό σας καταλογίζουμε. Και μην προσπαθείτε να ξεφύγετε και να παραπλανείτε την Αίθουσα.
Λοιπόν, μας είπατε εδώ κάποια άλλα πράγματα σε σχέση με την επιτραπέζια ελιά. Το ποσό της επιδότησης που παίρνει για την επιτραπέζια ελιά ο Έλληνας αγρότης αφορά ποσό που περιλαμβάνεται στην συνολική χρηματοδότηση των επιδοτήσεων για το ελαιόλαδο. Δεν κάνετε κάτι καινούριο. Απλώς κατανέμετε ένα μέρος των κοινοτικών επιδοτήσεων ελαιολάδου στη βρώσιμη ελιά. Και καλά κάνετε. Αλλά δεν είναι καινούρια επιτυχία σας. Δεν προσθέσατε την επιδότηση αυτή πέραν εκείνης που δικαιούμαστε για το ελαιόλαδο. Είναι μέσα στο λογαριασμό του ελαιολάδου και η επιδότηση της βρώσιμης ελιάς. Να το πείτε να το ξέρει ο παραγωγός. 
Δεν μας είπατε τίποτε απολύτως για το θέμα της νοθείας. Δεν μας είπατε τίποτα απολύτως για τα τυποποιητήρια. Δεν μας είπατε γιατί δεχθήκατε την κατάργηση της ενίσχυσης στην τυποποίηση και στη μεταποίηση. Δεν μας είπατε απολύτως τίποτα. Όπως δεν μας είπατε τίποτα για να μας δικαιολογήσετε, γιατί συμφωνήσατε στην κατάργηση της επιδότησης των μικρών παραγωγών, που είναι και οι περισσότεροι στη χώρα μας. Αυτοί έχουν το πρόβλημα. Και γι' αυτούς υπήρχε ενιαίο ποσό επιδότησης. Δεν είναι όπως τα είπατε, ότι αυτοί είχαν διαφοροποίηση επιδοτήσεως. Είχαν σταθερή επιδότηση που δεν εξηρτάτο από την συνυπευθυνότητα. Αυτοί δεν έμπαιναν στη συνυπευθυνότητα, γι' αυτό εισέπρατταν περίπου πεντακόσιες δρχ. το κιλό.
Και βεβαίως αναφερθήκαμε στο συνολικό εισόδημα των αγροτών. Ήταν τετρακόσιες ογδόντα τρεις δρχ. Μην το κοιτάζετε. Χρόνια ολόκληρα τετρακόσιες ογδόντα τρεις δρχ. το κιλό έπαιρναν οι μικροί παραγωγοί, για να πέσουν στη σημερινή μικρή επιδότηση των τριακόσιες πενήντα έξι δρχ., που ενδεχομένως να αυξηθεί κατά πολύ λίγο με την οριστική καταβολή της δεύτερης δόσης. Λοιπόν, αυτοί οι άνθρωποι εισέπρατταν, όπως σας είπαμε περίπου πεντακόσιες δρχ. επιδότηση και εισέπρατταν και χίλιες διακόσιες δρχ. παλαιότερα, επί Νέας Δημοκρατίας, τιμή λαδιού. Σύνολο εισοδήματος χίλιες επτακόσιες δρχ. 
Ας έρθουμε τώρα στο κόστος παραγωγής. Εκστόμισε ο Υπουργός Γεωργίας από του Βήματος της Βουλής -και θα μας ακούνε οι αγρότες και θα γελάνε βέβαια για το κατάντημά μας εδώ- ότι το κόστος είναι τριακόσιες πενήντα. το κιλό. Μα, τι μας λέει τώρα; Το μισό ποσό το χρειάζονται οι αγρότες για έξοδα συλλογής μόνο. Αν πάρετε εργάτες να μαζέψουν τις ελιές, θα πληρώσετε τη μισή παραγωγή. Αυτό το γνωρίζουν όσοι ασχολούνται και όσοι έχουν επαφή με την πραγματικότητα. Η μισή παραγωγή πάει στη συλλογή. Οι τριακόσιες πενήντα δρχ. μπορεί να ισχύουν ως έξοδα συλλογής. Τι μας λέτε, λοιπόν, ότι το κόστος είναι τριακόσιες πενήντα δρχ.; Μας κοροϊδεύετε. Πολύ σωστά σας είπε ο κ. Δαβάκης προηγουμένως, ότι το σύνολο της εμπορικής αξίας πάει στο κόστος και δεν φτάνει. Ή δεν είναι μόνο το κόστος συλλογής, είναι το σύνολο της καλλιέργειας. Τι μας λέτε, κύριε Υπουργέ; Θέλετε να μας αποδείξετε ότι κερδίζουν ποσά οι αγρότες; 
Δεν μας είπε τίποτα βέβαια για το θέμα των αποζημιώσεων. Είναι επαρκής αποζημίωση κατά ελαιόδεντρο οι τέσσερις χιλιάδες δρχ., όταν η εφορία αποτιμά την αξία των ελαιοδέντρων ειδικά στο Νομό Αττικής ή οπουδήποτε αλλού που προεδρεύει ο κ. Βρεττός, σε πολύ υψηλότερα επίπεδα; Γιατί η Δημόσια Διοίκηση έχει δύο μέτρα και δύο σταθμά; Γιατί αποτιμά την αξία του δέντρου όταν πρόκειται για αποζημίωση στις τέσσερις χιλιάδες δρχ. και αποτιμά την αξία του δέντρου όταν πρόκειται για απαλλοτρίωση σε πολλές δεκάδες χιλιάδες; Και καλά κάνει. Εδώ χρειάζεται μία εξήγηση. Εμείς σας θέτουμε τα ερωτήματα και δεν μας είπατε τίποτα για όλα αυτά. 
Δεν μας λέτε βέβαια τίποτα για το θέμα της διαφήμισης. Χάνουμε και απεμπολούμε δικαιώματα από κοινοτικές ρυθμίσεις, που στηρίζουν τη διαφήμιση, που στηρίζουν την προβολή. Τα ποσά που δίνετε προφανώς είναι πενιχρά και δεν καταφέρνουμε κανένα αποτέλεσμα, όταν άλλες χώρες επιτυγχάνουν πολύ καλύτερα αποτελέσματα. 
Όπως επίσης για το θέμα της τιμής, δεν νομίζω ότι είναι άμοιρη ευθυνών η Κυβέρνηση, εάν η τιμή του ελαιολάδου στην Ισπανία και στην Ιταλία είναι πολύ υψηλότερη σε σχέση με την Ελλάδα λόγω αυτών των δυσλειτουργιών που παρατηρούνται στη χώρα μας. 
Δεν κάνετε απολύτως τίποτα. Εμείς αναφερθήκαμε σε νοσηρά φαινόμενα και μας κατήγγειλε ο Υπουργός ότι έχει πατάξει τη νοθεία, έχει πατάξει τις ατασθαλίες. Η Νέα Δημοκρατία έστειλε φακέλους στον εισαγγελέα όχι μόνο για το ελαιόλαδο, αλλά για μια σειρά από προϊόντα τα οποία αμνηστεύτηκαν, σας το είπαμε και σας το ξαναλέμε. Υπάρχει η περιβόητη διάταξη του κ. Βενιζέλου που χαρακτήριζε πλημμέλημα το αδίκημα της κατάχρησης δημοσίου χρήματος μέχρι πενήντα εκατομμύρια δραχμές, αντί του ορίου των πέντε εκατομμυρίων που ίσχυε έως τότε και γι΄ αυτό το λόγο παρεγράφησαν όλα τα αδικήματα. Τι εξήγηση έχει να μας δώσει επ΄ αυτού ο κύριος Υπουργός; Δεν μας έδωσε καμία εξήγηση. 
Έχουμε, λοιπόν, μία σειρά επιχειρημάτων ισχυρισμών επί σοβαρών θεμάτων που αντιμετωπίζει σήμερα η ελαιοκαλλιέργεια, αλλά και ο αγροτικός τομέας συνολικά για τα οποία δεν ακούμε λέξη από τον κύριο Υπουργό. Δεν μας λέει ακόμα απολύτως τίποτα για το θέμα του μητρώου των αγροτών ή για το θέμα του συστήματος πληροφόρησης, αυτό το περιβόητο γεωγραφικό σύστημα το οποίο θα πρέπει κάποια στιγμή να ολοκληρωθεί. Διότι εάν δεν ολοκληρωθεί, πέραν του ότι ενισχύονται οι ατασθαλίες και τα πανωγραψίματα, κινδυνεύουμε να υποστούμε αναστολή της καταβολής των κοινοτικών επιδοτήσεων. Δεν μας λέει τίποτα ούτε και γι΄ αυτό. 
Συνολικά, λοιπόν, υπάρχει μία απαράδεκτη διαδικασία, κύριε Πρόεδρε. Το τονίζω και επανέρχομαι και αναγκάζομαι πολλές φορές να διακόπτω και τον κύριο Υπουργό, όταν μας λέει πράγματα τα οποία δεν στέκουν, ή τα οποία δεν απαντούν στα θέματα τα οποία θέτουμε, όχι επειδή μας ήλθε κάποια επιφοίτηση, αλλά γιατί αυτά είναι τα υπαρκτά προβλήματα που αντιμετωπίζει ο 'Ελληνας αγρότης και εν προκειμένω ο 'Έλληνας ελαιοκαλλιεργητής. Αυτή είναι η πραγματικότητα. 
Θα παρακαλέσω, λοιπόν, τον κύριο Υφυπουργό, επειδή παίρνει για πρώτη φορά το λόγο σε αυτό το θέμα στη σημερινή επερώτηση, αφού απεχώρησε ο κύριος Υπουργός, να τοποθετηθεί στα συγκεκριμένα ερωτήματα και θέματα που θέτουμε και να μην προσπαθεί να υπεκφύγει, εάν θέλει βέβαια να ενημερώσει. Γιατί εάν δεν απαντήσετε και σεις, όπως κάνει παγίως ο κύριος Υπουργός, προφανώς η Αίθουσα, αλλά και η κοινή γνώμη θα αποκομίσει το συμπέρασμα ότι δεν έχετε δίκιο σε αυτά τα οποία λέτε, ότι πράγματι υπάρχει πρόβλημα, ότι πράγματι η Νέα Δημοκρατία αλλά και οι άλλες πτέρυγες όπως θέτουν τα ζητήματα έχουν δίκιο και μεταφέρουν στην Αίθουσα τον προβληματισμό και τις ανησυχίες του ΄Ελληνα ελαιοκαλλιεργητή και ότι η Κυβέρνηση δεν έχει κανένα επιχείρημα και για μια ακόμα φορά, με την έλλειψη θέσεων ως προς τα ερωτήματα τα οποία τίθενται , ομολογεί την τεράστια αποτυχία της στον ευαίσθητο τομέα της ελαιοκαλλιέργειας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντός έχει το λόγο. 
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, τόσο κατά τη συζήτηση που έγινε για το βαμβάκι προχθές, όσο και στη σημερινή συζήτηση που γίνεται για το λάδι, ο κύριος Υπουργός κατέβαλλε μία προσπάθεια να παρουσιάσει ωραιοποιημένη την κατάσταση των βαμβακοπαραγωγών και των ελαιοπαραγωγών. 
Δυστυχώς η εικόνα δεν είναι αυτή. Εάν ήταν εδώ οι παραγωγοί θα βεβαίωναν ότι αυτά που είπε ο κύριος Υπουργός δεν έχουν καμία σχέση με την πραγματικότητα και βέβαια αυτός θα έλεγα ότι είναι και ο κύριος λόγος που το Υπουργείο Γεωργίας δεν παίρνει μέτρα για να στηρίξει τα τόσο σημαντικά αυτά προϊόντα για την αγροτική μας οικονομία. 
Όσον αφορά αυτά που συζητήσαμε σήμερα, ως προς τις τελευταίες διαπραγματεύσεις για το μεταβατικό κανονισμό στις Βρυξέλλες, θα ήθελα να πω τα εξής. Βάλαμε τρία θέματα, θα βάλουμε άλλο ένα. Παταγωδώς αποτύχαμε. 
Το πρώτο είναι η παράταση της ισχύος του καθεστώτος που ισχύει σήμερα. Ζητήσαμε πέντε χρόνια, πετύχαμε μόνο τρία χρόνια. Αυτό δεν είναι αποτυχία; Είναι δυνατόν την αποτυχία να την παρουσιάζει ως επιτυχία ο κύριος Υπουργός; 
Ακόμα ιδιωτική αποθεματοποίηση, προσλήψεις και βέβαια η κατοχύρωση της ονομασίας παρθένο ελαιόλαδο που δεν το πετύχαμε.
Προσπάθεια στις εξαγωγές. Λέτε ότι έγιναν σημαντικές προσπάθειες στις εξαγωγές, δεν μας λέτε όμως πόσο έχουν αυξηθεί οι εξαγωγές επώνυμου, τυποποιημένου ελαιολάδου. 
Εδώ θα ήθελα να πω ότι ο Πρόεδρος της 'Ενωσης Ρεθύμνου μου είπε ότι για να έλθουν δύο αντιπρόσωποι από την Κίνα μιας πολύ μεγάλης εισαγωγικής εταιρείας, έκανε για να βγάλει βίζα τρεις μήνες. Όταν, λοιπόν, βγήκε η βίζα οι Κινέζοι αντί να έλθουν στην Ελλάδα πήγαν στην Ισπανία.
Όσον αφορά την προκαταβολή των τριακοσίων πενήντα έξι (356) δραχμών -το λέτε και με έπαρση στην ανακοίνωση Τύπου- σας παρακαλώ, πείτε μας κύριε Υπουργέ, αν οι τριακόσιες πενήντα έξι (356) δραχμές αφορούν το 80% ή το 90% της τελικής ενίσχυσης, γιατί αυτό είναι πολύ σημαντικό. 
Δεν έχω χρόνο, αλλά θα ήθελα να αναφερθώ και σε κάτι άλλο που συζητήσαμε προχθές, αλλά δεν ξεκαθαρίστηκε. 
Κύριε Υπουργέ, επειδή υπάρχει πολύ μεγάλη αναστάτωση για το βαμβάκι αυτήν την περίοδο, επειδή πηγαίνουν οι παραγωγοί και σήμερα ακόμα στα εκκοκκιστήρια και πληρώνονται για την ποσόστωσή τους κανονική τιμή και για την επιπλέον ποσότητα εβδομήντα δραχμές ή ογδόντα δραχμές, ξεκαθαρίστε τι θα γίνει με την επιπλέον ποσότητα. Και αν ισχύει αυτό που είπατε την προηγούμενη φορά ότι θα έχουμε ίδια τιμή για όλη την ποσότητα, στείλτε μία εγκύκλιο στον ΟΠΕΚΕΠΕ για να ενημερώσει τα εκκοκκιστήρια, ώστε να σταματήσει η αναστάτωση του κόσμου. 
Είναι ένα από τα πλέον σοβαρά θέματα το θέμα βαμβακιού, είναι επίκαιρο θέμα. Πηγαίνει ο κόσμος βαμβάκι στα εκκοκκιστήρια, το βαμβάκι παραλαμβάνεται, αλλά δεν μπορεί να εκκοκκισθεί, οπότε υπάρχει και στους εκκοκκιστές πρόβλημα. Κύρια όμως, υπάρχει πρόβλημα στους αγρότες. Διαβεβαιώστε μας τι θα γίνει επιτέλους και πάρτε κάποια μέτρα, έτσι ώστε να δώσετε μια οριστική λύση στο θέμα αυτό,
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, στην ομιλία του ο κύριος Υπουργός ανέφερε ορισμένα πράγματα, τα οποία εμείς οι επερωτώντες Βουλευτές της Νέας Δημοκρατίας θα θέλαμε πράγματι να ανταποκρίνονται στην πραγματικότητα, αλλά δυστυχώς αυτή καθ΄ εαυτή η πραγματικότητα που υπάρχει στην ελληνική περιφέρεια και ιδιαίτερα στο χώρο των ελαιοκαλλιεργητών, τα διαψεύδει.
Είπε ο κύριος Υπουργός ότι οι επιδοτήσεις αυξήθηκαν. Διερωτώμαι εάν και όπως πολύ σωστά είπε και ο προλαλήσας συνάδελφος, δούμε έναν αγρότη ελαιοκαλλιεργητή σήμερα, σε ποια κατάσταση βρίσκεται το εισόδημά του και τι απολαμβάνει από τις επιδοτήσεις που έρχονται τελικά στην τσέπη του; Είπε ο κύριος Υπουργός ότι καταβάλλονται οι επιδοτήσεις εντός των κοινοτικών προθεσμιών. Όλοι οι αγρότες σε όλη την ελληνική περιφέρεια που καλλιεργείται η ελιά, παραπονούνται για το μόνιμο πρόβλημα της καθυστερήσεως της καταβολής των επιδοτήσεων. Αυτή είναι η πραγματικότητα και δεν κάνουμε μια στείρα αντιπολίτευση. Αυτά ακούμε από τον κόσμο και αυτά ερχόμαστε σήμερα να καταγγείλουμε και να ελέγξουμε την πολιτική ηγεσία του Υπουργείου Γεωργίας. Είπε ότι υπάρχουν φαινόμενα νοθείας ελάχιστα και ότι το κόστος παραγωγής δεν αυξήθηκε. Και φαινόμενα νοθείας δυστυχώς υπάρχουν και σαφέστατα το κόστος παραγωγής έχει αυξηθεί κατά πάρα πολύ απ΄ ό,τι είχε γίνει τα προηγούμενα χρόνια. Πόσο στοιχίζει ένα σακί λίπασμα , κύριε Υπουργέ; Πόσο στοιχίζει για τον αγρότη το κλάδεμα, η λίπανση και όλα αυτά τα οποία είναι συστατικά στοιχεία για την παραγωγή ελαιολάδου; Συμβαίνει να είμαι και εγώ παραγωγός ελαιολάδου και γνωρίζω -έστω και ερασιτέχνης παραγωγός- τι απαιτείται για την παραγωγή του ελαιολάδου. Πολλώ μάλλον δε εάν προσθέσουμε σε όλα αυτά και τις εργατώρες τις οποίες καταναλώνει ο κάθε αγρότης. 
Η πραγματικότητα είναι μία. Ότι σήμερα ο ΄Ελληνας ελαιοκαλλιεργητής χειμάζεται από μια στρεβλή πολιτική στο θέμα του ελαιολάδου. Είπε ο κύριος Υπουργός ότι είναι στα σπάργανα η εθνική διεπαγγελματική επιτροπή ελαιολάδου. Πολλά θέματα και πολλοί οργανισμοί είναι στα σπάργανα, κύριε Υπουργέ, αλλά φοβάμαι ότι παραμένουν στα σπάργανα, χωρίς να ενηλικιώνονται. Ξεκίνησε με μεγάλες ελπίδες αλλά φοβάμαι ότι θα καταλήξει σαν το Συμβούλιο Αγροτικής Πολιτικής όπου δεν ξέρω ποιον συμβουλευτικό ρόλο παίζει στον τομέα της γεωργίας, πάντως βλέπω ότι δεν έχει χαράξει εκείνες τις ευοίωνες τομές που εσείς είχατε επαγγελθεί κατά την περίοδο της συστάσεώς του.
Θέλω να επανέλθω στο θέμα της αγοράς. Η ελληνική ελαιοκαλλιέργεια, το ελληνικό λάδι είναι αιχμάλωτο των Ιταλών εμπόρων. Οι Ιταλοί με μια σωστή στρατηγική περιμένουν πως θα εξελιχθεί η παραγωγή και αναλόγως διαμορφώνουν όπως αυτοί θέλουν τις τιμές, όπως έγινε και πέρυσι. Έφθασαν να αγοράζουν στην εξευτελιστική τιμή των εξακοσίων δραχμών το ελληνικό ελαιόλαδο και προσέτρεξαν οι παραγωγοί στην απόγνωσή τους να το πουλήσουν σε αυτήν την τιμή. Αντιλαμβανεσθε ότι αυτή η πολιτική πρέπει να πάψει. Θεωρώ ότι το ελληνικό ελαιόλαδο αξίζει καλύτερης τύχης - είναι το καλύτερο λάδι στον κόσμο- μιας τύχης που η δική σας Κυβέρνηση είναι αδύνατη να παράσχει. 
(Χειροκροτήματα από την πτέρυγα της Νέας Δημοκρατίας)
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καραμπίνας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Κυρία Πρόεδρε, στην τοποθέτησή μου ζήτησα από τον κύριο Υπουργό να μου απαντήσει για ένα μείζονος σημασίας θέμα που απασχολεί την εκλογική μου περιφέρεια την ΄Αρτα και θα συμβάλει τα δέοντα στην ανάπτυξή της. Γνωρίζουμε όλοι πολύ καλά τη θέση της Ηπείρου, ότι είναι η τελευταία περιφέρεια της Ευρώπης και μάλιστα η Άρτα, την οποία έχω την τιμή να εκπροσωπώ μαζί με τους συναδέλφους μου του ΠΑΣΟΚ στο Κοινοβούλιο είναι από τους τελευταίους νομούς σε ανάπτυξη της χώρας. Και αυτό γιατί η Κυβέρνηση δεν δείχνει το ενδιαφέρον που όφειλε και είχε χρέος να δείξει σε αυτήν την περιοχή, με αποτέλεσμα να έχουμε αυτήν τη θέση.
Ο κύριος Υπουργός δεν μου απάντησε. Δεν θέλω να προχωρήσω σε σκέψεις και να αρχίσω τους χαρακτηρισμούς, αλλά για ένα τέτοιο θέμα το να δείχνετε απαξία να απαντήσετε και να το θεωρείτε υποδεέστερο απαντήσεως, πιστεύω ότι είναι λάθος. Με επιείκεια, κύριε Υπουργέ, αυτός ο χαρακτηρισμός.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν περιέχεται στην επερώτησή σας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, τα εγγειοβελτιωτικά έργα συμβάλλουν και για την ελαιοκαλλιέργεια ούτως ώστε να έχουν μεγαλύτερη απόδοση. Το γνωρίζετε πάρα πολύ καλά. Είναι μέρος της επερώτησης. Οφείλατε, λοιπόν, και έχετε χρέος, είναι απαραίτητες και αναγκαίες υποδομές ούτως ώστε να έχουν καλύτερες αποδόσεις τα δένδρα και να αφήνουν μεγαλύτερο εισόδημα στους ελαιοπαραγωγούς. Ως εκ τούτου, λοιπόν, οφείλετε και έχετε χρέος όταν πολύ καλά γνωρίζετε ότι καλλιέργειες, ελιές οι οποίες ποτίζονται έχουν αποδώσει 100%, έναντι εκείνων που δεν ποτίζονται και έχουν αποδόσεις 30% με 40%. Η καρποφορία τους έχει αυτή τη σχέση. Ως εκ τούτου, λοιπόν, είναι σχετικό το όλο θέμα και οφείλετε -αν σέβεστε ένα λαό, ο οποίος λέγεται λαός της Άρτας- να δώσετε εδώ στο Κοινοβούλιο απάντηση. Δεν μπορείτε να κρύβεστε άλλο. Κρύβεστε εννέα χρόνια, μας δουλεύετε εννέα χρόνια και αν νομίζετε ότι εσείς μπορείτε να μας δουλέψετε και άλλο είστε πολύ γελασμένος. Αυτό έχω να σας πω εγώ. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κυρία Πρόεδρε, ο κύριος Υπουργός αρχικά στην ομιλία του μας έδειξε ότι ήταν τόσο ευχαριστημένος, ώστε κανείς δεν θα έπρεπε να είχε παράπονα. 
Κύριε Υπουργέ, μάλλον σας ενημερώνουν κομματικά σας στελέχη, συνεταιριστικά στελέχη που πρόσκεινται σε σας, γιατί το ίδιο είδα και πέρσι όταν κατεβήκατε στο Ηράκλειο. Σας ενημέρωσαν μόνο στελέχη του χώρου σας. Και σας τα ωραιοποίησαν τόσο πολύ ώστε και εσείς σήμερα να έχετε την ίδια άποψη.
Κύριε Υπουργέ, εάν επισκεφθείτε όχι μόνο τα κέντρα και ξέρω προσωπικά ότι πήγατε και στο δικό μου το χωριό, τον Κρουσώνα εννοώ, δεν σας ενημέρωσαν σωστά. Εάν πηγαίνατε βράδυ δεν θα βλέπατε άνθρωπο στα καφενεία. Θα μου πείτε είναι σημείο καλού βιοτικού επιπέδου οι θαμώνες των καφενείων; Είναι και αυτό ένα δείγμα. Όμως έχουμε επανέλθει στην περίοδο του 1960 όταν ο αγρότης αγόραζε με το βιβλιαράκι ακόμα και ψωμί. Και αν θέλετε τέτοιες αποδείξεις έχω εκατοντάδες.
Πέστε μου, κύριε Υπουργέ, με την απόφαση της ΠΑΣΕΓΕΣ στις 5-4-2001 η οποία συμφωνεί με την Αγροτική Τράπεζα στον περιορισμό των καλλιεργητικών δανείων συμφωνήσατε; Διότι για να πάρει κάποιος αγρότης αυτήν τη στιγμή καλλιεργητικό δάνειο πρέπει να έχει την έγκριση της Τράπεζας της Ελλάδος. Εάν δηλαδή υπάρχουν ληξιπρόθεσμες υποχρεώσεις δεν παίρνει δάνειο. Αυτό πρώτη εφαρμόζεται και δεν ξέρω αν είναι και με τη δική σας ανοχή.
Ακόμα, κύριε Υπουργέ, για την επέκταση των καλλιεργειών, τα τριάντα πέντε χιλιάδες στρέμματα που σημαίνει κάπου επτακόσιες χιλιάδες δέντρα δεν τα θεωρώ ικανοποιητικά συγκριτικά με τη μικρότερη Πορτογαλία. Θεωρώ ότι είναι ένα προϊόν το οποίο μπορεί να καλύψει τις ανάγκες του αγρότη, μπορεί να φέρει περισσότερο συνάλλαγμα στη χώρα μας και πιστεύω ότι την επόμενη φορά διεκδικητικά θα πρέπει να είσθε πιο σθεναροί.
Για τα πανωγραψίματα, κύριε Υπουργέ, επιμένω και σας λέγω ότι είσθε συνυπεύθυνοι με τους αγρότες. Διότι εσείς επιτρέπετε να παίρνει το 7 7% πίσω από το ΦΠΑ. Εσείς επιτρέποντας τα πανωγραψίματα για να πάρει κάποιο ποσό πίσω ο αγρότης μέσω του ΦΠΑ που είναι το 7%, είσθε συνυπεύθυνοι διότι και σεις κερδίζετε, δηλαδή το κράτος, από την υπέρμετρη αυτή αύξηση των εσόδων.
Πράγματι ο μηχανισμός ελέγχου υπάρχει αλλά δεν κάνει τη δουλειά του σωστά. Αλήθεια, πώς ξέφυγε από το μηχανισμό ελέγχου αυτή η παρτίδα που πήγε στη Νορβηγία και έτσι δυσφημίστηκε το δικό μας λάδι; 
Ακόμα, κύριε Υπουργέ, συμφωνώ μαζί σας στην άποψη ότι πρέπει ένας να είναι ο φορέας. Αυτό που λέτε το δέχομαι και το ασπάζομαι αλλά θα ήθελα όμως με μια αμαρτωλή ελαιουργική να μη συνεχιστεί αυτό το πράγμα γιατί μας έχει δείξει ένα κακό παρελθόν και πράγματι θα μπορούσε από μηδενική βάση και χωρίς χρέη να προχωρήσει αλλά με εποπτικό έλεγχο αυτή η ένωση, ώστε να μπορέσει να μαζέψει συνολικά το λάδι, να το τυποποιήσει και να το διαθέσει συνολικά. 
Αυτή είναι η άποψή μας και νομίζω ότι αν σ' αυτή την κατεύθυνση κινηθείτε θα είμαστε απόλυτα σύμφωνοι και ικανοποιημένοι διότι θα προκύψει πραγματικά ένα εμπορικό κέρδος που θα βελτιώσει τα οικονομικά του ελαιοπαραγωγού.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υφυπουργός Γεωργίας κ. Αργύρης, έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Πρόεδρε, κύριοι συνάδελφοι, νομίζω ότι κατά βάθος συμφωνούμε όλοι. Μόνο που κάποια στιγμή υπερβάλλουμε σε ορισμένα πράγματα και θεωρώ ότι μ΄ αυτόν τον τρόπο αδικούμε ακόμα ένα εθνικό προϊόν.
Ξέρετε ότι για το ελαιόλαδο μπορούμε να υπερηφανευόμαστε διότι τουλάχιστον εμείς έχουμε πράγματι ελαιόλαδο. Γίνεται μια προσπάθεια από άλλες ευρωπαϊκές χώρες να αναδείξουν σαν κυρίαρχο το λάδι και λιγότερο το ελαιόλαδο. Και αυτό πολλές φορές συμπαρασύρει και εμάς. Μας συμπαρασύρει σε μια τακτική που ακούστηκε εδώ για νοθείες. ΄Οτι εμείς δεν κάνουμε τίποτε για τη νοθεία κλπ. Εμείς δεν έπρεπε να μιλάμε καθόλου για πυρηνέλαιο. Το είπε προηγουμένως και ο Υπουργός. Και κάποια στιγμή όταν ακούσαμε ότι υπήρξε πρόσμιξη πυρηνελαίου και ελαιόλαδου η αντίδρασή μας ήταν άμεση. Διατάχθηκαν άμεσα έλεγχοι. 
Επίσης πρέπει να σας πω ότι στην εσωτερική αγορά δεν υπάρχει συνήθεια καταναλωτική για κατανάλωση από πρόσμιξη πυρηνελαίου και ελαιόλαδου. Αυτήν την πρόσμιξη την κάνει κατά μεγάλο μέρος η Ισπανία γιατί έχει πολύ μεγάλες ποσότητες. Και αυτό σημαίνει ότι το πυρηνέλαιο που παράγει είναι τόσο πολύ ώστε κάνει μεγάλη προσπάθεια να αναδείξει προς τα έξω την πολιτική του λαδιού και όχι του ελαιολάδου.
Στον τελευταίο κανονισμό παρασύραμε ακόμα την Ισπανία και την Ιταλία σε δύο βασικά πράγματα. Πρώτον, με το να γράφεται από πού παράγεται το ελαιόλαδο, δηλαδή η παραγωγή του ελαιολάδου είναι από κει που προέρχεται ο καρπός έτσι ώστε τουλάχιστον να προστατεύουμε το δικό μας προϊόν που είναι καλύτερης και μεγαλύτερης αξίας. 
Επίσης, η επιμονή μας να υπάρξει αναγραφή για την πρόσμιξη και το ποσοστό πρόσμιξης μεταξύ σπορελαίου και ελαιολάδου, ήταν μια προσπάθεια στην οποία επιμείναμε. Και επειδή μιλάτε όλοι για διαπραγματεύσεις, θα πρέπει να σας πω ότι εγώ επειδή υπήρξα και εκπρόσωπος των παραγωγών, κάναμε πολύ καιρό να δούμε τον Υπουργό Γεωργίας και γενικά την ηγεσία του Υπουργείου Γεωργίας.
Και θα έλεγα ότι ο κ. Μπασιάκος θα το θυμάται πολύ καλά αυτό. 
ΕΥΑΓΓΕΛΟΣ ΜΠΑΣΙΑΚΟΣ: Εγώ τους είδα πολλές φορές όλους.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας θυμίσω ότι σε καμία διαπραγμάτευση ο Υπουργός Γεωργίας δεν έχει πάει χωρίς προηγούμενα να έχει γίνει μία διεπαγγελματική κουβέντα σε όλα τα προϊόντα. Και ιδιαίτερα για το ελαιόλαδο, επειδή σ΄ αυτήν τη φάση συνασπιστήκαμε και με τις άλλες νότιες χώρες, όταν ζητήθηκε ο λόγος από τον εκπρόσωπο της ΠΑΣΕΓΕΣ -ήταν ο κ. Σκιαδάς- είπε ότι δεν έχω να προσθέσω τίποτα άλλο, καλύφθηκα απόλυτα από τη θέση και την τοποθέτηση που έχει το Υπουργείο Γεωργίας. Και πρέπει να πω ότι εκεί όταν εκεί στη Βερόνα ήταν όλες οι ελαιοπαραγωγικές οργανώσεις της Ευρώπης. Κάτι ανάλογο έγινε και κατά τη συζήτηση στο Συμβούλιο των Υπουργών. Προς τι, λοιπόν, οι αιτιάσεις ότι δεν διαπραγματευόμαστε σωστά ή ότι δεν υπάρχει εκ των προτέρων μία συνεννόηση; 
Είναι αλήθεια όμως ότι δεν κινούμαστε μόνοι μας στην αγορά. 'Εχουμε και πολλές αδυναμίες. Μπορεί να έχουμε συγκριτικά πλεονεκτήματα ότι έχουμε ένα φυσικό προϊόν όπως είναι το ελαιόλαδο, αλλά πολλές φορές εμείς οι ίδιοι με τις κινήσεις μας από τον πρώτο μέχρι και τον τελευταίο παραγωγό, το μόνο που κάνουμε είναι να κακοποιούμε το προϊόν. Γι΄ αυτό, λοιπόν, θεωρώ ότι η μεγάλη προσπάθεια που γίνεται πάνω σ΄ αυτό το θέμα είναι σημαντική.
Λέτε ότι δεν πετύχαμε την παράταση του κανονισμού. Ζητήσαμε για πέντε χρόνια και μας έδωσαν για τρία χρόνια . Σας πληροφορώ ότι όλες οι χώρες ζήτησαν παράταση. Μάλιστα δε το σκεπτικό ήταν ελληνικό. Ζητήσαμε από την επιτροπή ότι επειδή έχουμε ένα προϋπολογισμό και μέχρι το 2006 θα έχουμε οπωσδήποτε αλλαγές, να παραμείνει αυτό το καθεστώς μέχρι το 2006 και να μην κινούμεθα για ένα προϊόν, όπως είναι το ελαιόλαδο που χρειάζεται μεγάλες προσαρμογές στην αγορά, με τη λογική των τριών ετών. ΄Ολες οι ελαιοπαραγωγικές χώρες το ζήτησαν. Οι υπόλοιπες δεν ήθελαν να ακούσουν τίποτα γι' αυτό. Εκεί έγινε η ψηφοφορία και πέρασε η άποψη των τριών χρόνων και όχι των πέντε. 
Τι πιστεύετε λοιπόν; 'Ότι ο Υπουργός Γεωργίας θα έπρεπε να βάλει βέτο επειδή δεν έγιναν δεκτά τα πέντε χρόνια αλλά τα τρία; Αυτό ήταν το κυρίαρχο θέμα; ΄Η ότι κατάφερε, μετά από μια ώριμη συζήτηση με όλους, να καταλήξουμε στο συμπέρασμα ότι μας συμφέρει η συνέχιση αυτού του προίόντος καθεστώτος; 
Μιλάτε για μικρούς και μεγάλους παραγωγούς. Δεν είναι άδικο για τους καλούς παραγωγούς όταν αυτοί οι μικροί παραγωγοί έπαιρναν με πλαφόν την αποζημίωση; Τι σημαίνει; Δεν υπάρχουν καλοί και κακοί παραγωγοί είτε είναι μικροί, είτε είναι μεγάλοι; Γιατί, λοιπόν, να υπάρχει αυτή η αδικία; 
Επειδή δε μιλάτε για ποσότητα θα πρέπει να σας πω το εξής. Φαίνεται από την τελευταία δεκαετία ότι η ποσότητα που αιτούνταν από την Ελλάδα ήταν τριακόσιες πενήντα χιλιάδες τόνοι. Πετύχαμε τετρακόσιους δεκαεννιά χιλιάδες τόνους. Θα πρέπει ακόμα να σας πω ότι αγνοείτε ένα πράγμα. Η ποσότητα που εγκρίθηκε φέτος για επιδότηση είναι τετρακόσιες εβδομήντα πέντε χιλιάδες τετρακόσιες είκοσι τρεις χιλιάδες τόνοι. Γιατί μιλάτε, λοιπόν, για μικρές επιδοτήσεις και οτιδήποτε άλλο; Μας λένε ότι θα πάρουμε την επιδότηση στο ακέραιο όταν δεν ξεπεράσουμε τους τετρακόσιους δεκαεννιά χιλιάδες τόνους. Τότε η επιδότηση θα είναι περίπου τετρακόσιες σαράντα δραχμές το κιλό. Και εμείς φθάνουμε στις τετρακόσιες δραχμές. Τόση θα είναι η επιδότηση φέτος. Σεις μιλάτε για μείωση. Είναι όμως η προκαταβολή. Η προκαταβολή -επειδή θέλετε να μαθαίνετε και όχι όταν τα ακούτε να λέτε πάλι τα ίδια πράγματα- πέρυσι ήταν τριακόσιες ενενήντα έξι χιλιάδες δραχμές. Τόσο περίπου θα είναι και φέτος. 
Κάναμε όμως κάτι πολύ σημαντικό. Είναι μεγαλύτερη η ποσότητα, κύριε Σαλαγκούδη. Είναι πολύ σημαντικό ότι με μεγαλύτερη ποσότητα θα πάρουμε την ίδια επιδότηση και θα σας πω γιατί. Γιατί η κοινότητα έχει αρχίσει να βλέπει ότι αυτή η προσπάθεια που κάνουμε πάνω σ' αυτό το ζήτημα -το επεσήμανε ο κ. Μητσοτάκης- δέχεται απόλυτα ως αξιόπιστα τα στοιχεία τα οποία δίνουμε και δεν χρειάζεται να αλλάξει την ποινή ή την προκαταβολή και να βάλει 20%, 25%. Γι' αυτό έβαλε 10% επειδή δέχθηκε απόλυτα τα νούμερα τα οποία δώσαμε. Είναι ένα σημαντικό ζήτημα. Και είναι αποτέλεσμα, αν θέλετε, όχι μόνο του Υπουργείου, αλλά είναι αποτέλεσμα της συνεννόησης. Είναι αποτέλεσμα των συζητήσεων που γίνονται καθημερινά με όλες τις οργανώσεις. 
Τώρα, επειδή ερωτούνται κάποια πράγματα, είναι πολύ σημαντικό να μιλήσουμε για τα τριάντα πέντε χιλιάδες στρέμματα. Απάντησε ο κύριος Υπουργός, αλλά εσείς επιμένετε στο ίδιο ζήτημα.
Στις τριάντα πέντε χιλιάδες στρέμματα δεν πήρε ούτε η Ισπανία ούτε η Ιταλία. Κάνατε, κύριε Μπασιάκο, ένα τρικ προηγουμένως και μιλάγατε για τους τόνους τους επιδοτούμενους. Θα πρέπει να σας πω ότι έχετε θητεύσει στην Ευρωπαϊκή Ένωση και όταν πρόκειται να αλλάξει ο κανονισμός και πρόκειται για πλαφόν και να ξαναμετρηθούν τα νούμερα, παίρνονται πάντα τα νούμερα της τελευταίας τριετίας. 
ΕΥΑΓΓΕΛΟΣ ΜΠΑΣΙΑΚΟΣ: Για την Ισπανία δεν είπατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γι αυτό θέλω να πω, κύριε Μπασιάκο. ΄Οταν βλέπετε ότι πρόκειται να πάρετε απάντηση, κύριε Μπασιάκο, αρχίζετε να διακόπτετε.
Σας λέω, λοιπόν, κοιτάξτε λίγο τα νούμερα της Ισπανίας. Η Ελλάδα είχε μόνιμα την τελευταία δεκαετία τριακόσιες πενήντα χιλιάδες τόνους και πήγε τετρακόσιες είκοσι χιλιάδες τόνους. Και από εκεί και πάνω έχει μια πρόσθεση και αυτό το λάδι που μένει στον ελαιόκαρπο, δηλαδή στον πυρήνα και τις έντεκα χιλιάδες απομείωση του λαδιού που προέρχεται για τις επιτραπέζιες ελιές.
΄Αρα, δεν μπορεί από τη μια να μιλάμε για τα δέντρα και από την άλλη για την ποσότητα. Για να δέντρα μιλάμε για τριάντα πέντε χιλιάδες στρέμματα και δεν πήρε ούτε η Ιταλία ούτε η Ισπανία, όπως είπα. Πήρε η Πορτογαλία γιατί είχε εγκατελειμμένες εκτάσεις. Και με το πρόσχημα των εγκαταλελειμμένων εκτάσεων της δόθηκαν αυτά τα χιλιάδες στρέμματα.
Άρα δεν είναι η Πορτογαλία αυτή που μας δημιουργεί το πρόβλημα. Δεύτερον, το πρόβλημά μας είναι ότι το λάδι το οποίο παράγεται, επιδοτείται. Είμαστε σήμερα στους τετρακόσιους εβδομήντα πέντε χιλιάδες τόνους. Δηλαδή, από τους τριακόσιους πενήντα χιλιάδες τόνους που είχαμε την τελευταία δεκαετία, είμαστε πάνω εκατόν είκοσι χιλιάδες τόνους στην ουσία. Λοιπόν, για ποιες περικοπές μιλάτε;
ΕΥΑΓΓΕΛΟΣ ΜΠΑΣΙΑΚΟΣ: Η συνυπευθυνότης;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Καταρχήν πρέπει να σας πω ότι δεν υπάρχει συνυπευθυνότητα στο λάδι. Υπάρχει σταθερό ποσό που είναι εκατόν εβδομήντα (1.70.000.000.000) δισεκατομμύρια συν δέκα που κάνουν οι δέκα (10.000) χιλιάδες για το ελαιόλαδο, είναι εκατόν ογδόντα (180.000.000.000) δισεκατομμύρια αυτά που μοιράζονται στις επιδοτήσεις. Αν διαιρέσεις την ποσότητα, θα βγάλεις τι ακριβώς συμβαίνει. Λοιπόν, μη μου μιλάτε για συνυπευθυνότητα.
Πάμε τώρα στο αν έχουμε ή δεν έχουμε πολιτική. 
ΕΥΑΓΓΕΛΟΣ ΜΠΑΣΙΑΚΟΣ: Για την Ισπανία θα μας πει, κυρία Πρόεδρε; Τον προκαλώ συνέχεια.
(Κωδονοκρουσίες)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπασιάκο, θα πει ό,τι θέλει ο κύριος Υπουργός. Και μετά ο Κοινοβουλευτικός Εκπρόσωπος θα του δώσει την απάντηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν τελείωσα την τοποθέτησή μου. 
Γίνεται, λοιπόν, μια μεγάλη συζήτηση. Καταρχήν μιλάμε για τη διαφήμιση ή την τυποποίηση για τα υπόλοιπα. Να δούμε, λοιπόν, τους στρατηγικούς μας στόχους σαν χώρα. Ποιοι είναι οι στρατηγικοί μας στόχοι για το ελαιόλαδο;
Καταρχήν παράγουμε ένα προϊόν, το οποίο έχει πραγματικά ποιοτικά χαρακτηριστικά, όχι μόνο διατροφικά αλλά και οργανικά. Αυτό σημαίνει ότι έχουμε ένα προϊόν ποιοτικά ανταγωνιστικό. Είναι συγκριτικό μας πλεονέκτημα. Πρέπει να το αναδείξουμε. Αυτή είναι η στρατηγική μας.
Λένε κάποιοι ότι αυτό πρέπει να το κάνουμε μέσα από τη διαφήμιση. Μα έχουμε προβλέψει διαφήμιση. Και επιπλέον, μέσα από το Διεθνή Οργανισμό Ελαιολάδου, έχουμε μπει στο ίδιο πρόγραμμα διαφήμισης και με την Ισπανία και με την Ιταλία, με παρέμβαση του Υπουργού. Και μάλιστα, πρέπει να σας πω ότι συζητήσαμε με το Λουκέτι, τον εκτελεστικό γραμματέα που είναι βασικός παράγοντας του παγκόσμιου ελαιολάδου και έχει γίνει παρέμβαση, ενώ είμασταν στη δεύτερη κατηγορία λόγω της ποσότητας, με παρέμβαση του Υπουργού. Ήρθε δύο φορές εδώ ο Λουκέτι με πρόσκληση του Υπουργού και συζητήσαμε, όταν για να δεις τον Λουκέτι, έπρεπε δεν ξέρω κι εγώ τι να γίνει. Και με παρέμβαση του Υπουργού, δόθηκε η δυνατότητα στη χώρα μας να είναι στο ίδιο διαφημιστικό πακέτο και με την Ισπανία και με την Ιταλία. Και όπου ακριβώς διαφημίζεται το ισπανικό και το ιταλικό ελαιόλαδο, εκεί διαφημίζεται και το ελληνικό. Και συμμετείχαμε σε έκθεση και στην Ταϊβάν και στην Κίνα στη συνέχεια έχουμε συναντήσεις πάνω στο ζήτημα πως θα μπορέσουμε να προωθήσουμε. 
Έχουμε όμως μια μεγάλη αδυναμία. Λένε πολλοί ότι αυτήν τη στιγμή δεν τυποποιείται το ελληνικό λάδι. Το είπα και την άλλη φορά, τα χρήματα που έχει δώσει ο κρατικός προϋπολογισμός στα τυποποιητήρια και στα συσκευαστήρια, για να τυποποιήσουμε το ελληνικό λάδι, φτάνει να τυποποιηθεί πάνω από 35%-40%. Το Υπουργείο θα κάνει τα τυποποιητήρια και τα συσκευαστήρια; Το κράτος δηλαδή θα τυποποιήσει; Εκτός αν έχει αλλάξει η πολιτική σας και δεν το έχω καταλάβει.
ΓΕΩΡΓΙΟΣ ΣΑΛΑΓΚΟΥΔΗΣ: Μακρυά από εμάς...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αφού είναι μακριά, λοιπόν, γι αυτό διαμορφώνουμε το νέο πλαίσιο και σε επίπεδο συνεταιριστικών οργανώσεων, αλλά και σε επίπεδο επιχειρήσεων και προωθούνται και μέσα από το Γ΄ Κοινοτικό Πλαίσιο Στήριξης όχι μόνο το ζήτημα της τυποποίησης, αλλά και της έρευνας για την εμπορία, αλλά και για τη δυνατότητα να πάνε τα προϊόντα μας στην αγορά.
Έχουμε ένα μεγάλο πλεονέκτημα και πρέπει να το κατανοήσουμε εδώ προς όλες τις κατευθύνσεις: Από τη στιγμή που δεν παράγουμε για την αγορά και να παίρνουμε την επιδότηση, να αλλάξουμε αυτήν τη νοοτροπία. Και για να αλλάξει αυτή η νοοτροπία, αγαπητοί συνάδελφοι, μας χρειάζεται όλους. 
Εγώ, κύριε Δεικτάκη, ήμουνα στην πατρίδα σας και την Πέμπτη και την Παρασκευή και το Σάββατο το πρωί, το ξέρετε πολύ καλά. Ήμουνα εκεί και μιλούσα με όλους τους παραγωγούς. Και διαβάσατε στις εφημερίδες ποια ήταν και η γλώσσα, την οποία μίλησε το Υπουργείο απέναντι στα ζητήματα που υπάρχουν. Εάν δεν αλλάξουμε αυτήν τη νοοτροπία και παράγουμε μόνο για την επιδότηση, είναι χαμένο το παιχνίδι. 
Κι επειδή μπροστά μας έχουμε μια πρόκληση που λέγεται "Ολυμπιακοί Αγώνες" μπορεί πραγματικά αυτό το προϊόν να αναδειχθεί κι έχει γίνει και πρόβλεψη. Ο Υπουργός έχει συζητήσει και με τον "ΑΘΗΝΑ 2004" ότι μπορούμε μέσα από όλες τις διαδικασίες να αναδείξουμε αυτό το προϊόν που μπορεί να δείξει τη μεγάλη δυναμική του και να καταλάβουν πλέον ότι δεν είμαστε μόνο μια χώρα του πολιτισμού, του περιβάλλοντος, και των Ολυμπιακών Αγώνων, αλλά είμαστε και παραγωγός χώρα. Και πράγματι μπορούμε να το αναδείξουμε αυτό μέσα από το μεγάλο ζήτημα που υπάρχει. 
Δεύτερη, λοιπόν, βασική στρατηγική μας είναι να υπάρξει εφαρμογή συστήματος ορθολογικής διαχείρισης. Το πρόγραμμα του Υπουργείου Γεωργίας για το 2000-2006 είναι το 70% των ελαιώνων και το 60% της αμπέλου να μπούνε στην ολοκληρωμένη διαχείριση. Αυτό τι σημαίνει; Πιστοποίηση του ελληνικού ελαιολάδου. Γιατί εμείς μπορεί να λέμε ότι το ελαιόλαδο το δικό μας είναι καλό, αλλά εάν δεν έχει ταυτότητα δεν μπορεί να το ξέρει κανένας. Μπορεί να ξέρουν τον κ. Δεικτάκη στην Κρήτη και να τον αναγνωρίζουν όλοι, αλλά αν έρθει στην Ήπειρο δεν θα τον αναγνωρίζει κανένας. Πρέπει, λοιπόν, να δείξει την ταυτότητά του ότι είναι ο κ. Δεικτάκης για να τον αναγνωρίσουν. Αυτό έλεγα στους πατριώτες σας τους Κρητικούς. 
Δεν είναι μόνο το ελαιόλαδο να φαίνεται καλό στην περιοχή τη δικιά του. Πρέπει, λοιπόν, να έχει ταυτότητα και για να έχει ταυτότητα πρέπει να πιστοποιηθεί. Αυτή είναι μια βασική μας πολιτική και την έχουμε ξεκινήσει κι έχει προχωρήσει προς όλα τα επίπεδα. Είκοσι δύο περιοχές έχουμε αναγνωρίσει πλέον ειδικής ένδειξης για προϊόν ανωτέρας ποιότητος. Είναι όμως δυνατόν, κύριε Δεικτάκη, με ογδόντα οκτώ σήματα στο Ηράκλειο να μιλάμε για ελληνικό ελαιόλαδο; Ογδόντα οκτώ σήματα έχει μόνο το Ηράκλειο. Άρα, λοιπόν, πρέπει να πάμε σε μια πολιτική ελληνικού ελαιολάδου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κυρία Πρόεδρε. 
Και εδώ υπάρχει η πρόβλεψη με εθνική νομοθεσία για να μπορεί να γράφεται σαν ελληνικό προϊόν μέσα απ' αυτήν τη διαδικασία. 
Αυτά, λοιπόν, έχουν γίνει θεσμικά από το Υπουργείο Γεωργίας και από την Κυβέρνηση. Το ζητούμενο είναι όμως ότι εμείς δεν πρέπει να παραπλανούμε τους παραγωγούς ούτε να τους τρέφουμε φρούδες ελπίδες. Πρέπει να τους πούμε την πραγματικότητα και η πραγματικότητα είναι ότι όλες οι πράξεις οδηγούν σ' ένα δρόμο: Να παράγουμε για την αγορά και να παίρνουμε την επιδότηση. Αν αυτό το πράξουμε, νομίζω ότι θα έχουμε προσφέρει τη μεγαλύτερη υπηρεσία στον παραγωγό.
Κυρία Πρόεδρε, ένα λεπτό, θα μιλήσω για το βαμβάκι επειδή είναι ξεχωριστό θέμα και το άφησα τελευταίο. 
Είπα και προχθές, και εγώ και ο κύριος Υπουργός, κι επειδή θεωρώ ότι συνεχίζετε πάλι με την ίδια τακτική της σύγχυσης, ότι δεν υπάρχουν, κύριοι συνάδελφοι, δύο τιμές. Η τιμή στο βαμβάκι θα είναι μία. Δεν υπάρχουν δύο τιμές στο βαμβάκι. Δεν υπάρχουν επιλέξιμες και μη επιλέξιμες ποσότητες. Όλες οι ποσότητες είναι επιλέξιμες από τη στιγμή που προέρχονται μέσα από το σύστημα του Ο.Σ.Δ.Ε. (Ολοκληρωμένο Σύστημα Διαχείρισης και Ελέγχου). 
Ξέρετε πολύ καλά ότι ο παραγωγός είναι υποχρεωμένος να δηλώνει την παραγωγή του στο ΟΣΔΕ. Όσες παραγωγές προέρχονται από το ΟΣΔΕ είναι επιλέξιμες. Άρα, λοιπόν, δεν υπάρχει επιλέξιμη και μη επιλέξιμη. Δεν υπάρχουν δύο τιμές. Νομίζω ότι δεν μπορούμε με άλλον τρόπο να το πούμε. Αν, λοιπόν, εμείς λέμε και εσείς λέτε άλλα στους παραγωγούς, είναι δική σας η ευθύνη. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θεωρώ, όμως, ότι αν συνεχίσετε να το κάνετε, προσφέρετε πολύ κακή υπηρεσία στους παραγωγούς. Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, για να δευτερολογήσει. 
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, ο κύριος Υφυπουργός δεν μας φώτισε βέβαια πολύ περισσότερο παρά τη φιλότιμη προσπάθεια που κατέβαλλε από το Βήμα. Μας είπε κατ' αρχήν για τη νοθεία. Από κει ξεκίνησε. 
Είναι γεγονός ότι υπάρχει νοθεία. Εμείς δεν θέλουμε να κάνουμε προσμείξεις. Η πρόσμειξη του ελαιολάδου με πυρηνέλαιο που χρησιμοποιούν οι Ισπανοί είναι δικό τους θέμα και πρόβλημα. Εμείς θέλουμε το παρθένο ελαιόλαδο. Το ελαιόλαδο χωρίς προσμείξεις. 
Άρα, κάθε πρόσμειξη με πυρηνέλαιο είναι νοθεία. Και εδώ υπάρχει ένας υπολογισμός ότι περίπου πενήντα χιλιάδες τόνοι πυρηνελαίου αναμειγνύονται με το λάδι που κυκλοφορεί στην εσωτερική αγορά. Και είναι αυτό το λάδι κυρίως που κυκλοφορεί σε αυτά τα δεκαεξάκιλα από τους διάφορους εμπόρους. 
Μάλιστα, δίπλα από την ιδιαίτερη περιφέρειά μου, δηλαδή στο Κιλκίς, είχε ανακαλυφθεί μια ολόκληρη επιχείρηση εγκατεστημένη εκεί που έκανε νοθεία ελαιολάδου. Μόλις πέρσι. Πρέπει να το ξέρετε. Εσείς ήσασταν Υπουργός. Και τονίσαμε σε εσάς, σαν Kυβέρνηση που έχετε συνολικές ευθύνες -βεβαίως ο ΕΦΕΤ μπορεί να ανήκει στο Υπουργείο Ανάπτυξης- πως το θέμα σας ενδιαφέρει άμεσα διότι αφορά αγροτικά προϊόντα που μπαίνουν στη διατροφική αλυσίδα. Πρέπει επιτέλους αυτό τον ΕΦΕΤ να το λειτουργήσετε. Δεν λειτουργεί. Θα πρέπει να γίνονται οι αντίστοιχοι έλεγχοι. Μόλις ανακαλύφθηκε κάτι στο Βέλγιο, τότε σπεύσαμε να κάνουμε κάποιους ελέγχους στέλνοντας δείγματα στο Χημείο του Κράτους. 
Αυτή δεν είναι η λειτουργία της πολιτείας, όταν ιδιαίτερα θέλουμε να προστατεύσουμε ένα προϊόν το οποίο θέλουμε να το αναδείξουμε και μάλιστα βάζουμε και σαν στρατηγικό στόχο -θα μιλήσω γι' αυτό το στόχο στο τέλος- με την εκμετάλλευση των Ολυμπιακών Αγώνων. Και πολύ σωστά. Συμφωνούμε απόλυτα. Όχι, όμως, μόνο στο λάδι επειδή το σήμα μας είναι ο κλάδος της ελαίας. Από εκεί και πέρα υπάρχει και ολόκληρη σειρά προϊόντων. 
Από το Βήμα στην πρωτολογία μου σας έθεσα ένα στόχο. Θα πρέπει να βάλετε και να βάλουμε όλοι μας ψηλά τον πήχη για να τον πετύχουμε.
Μας είπε ο κύριος Υφυπουργός ότι ο κύριος Υπουργός συνοδευόταν από συνδικαλιστές σε όλες τις διαπραγματεύσεις. Μπράβο σας. Αυτό, όμως, δεν είναι τίποτα. Οι συνδικαλιστές συμβουλεύουν τον Υπουργό, ενδεχομένως αγωνίζονται. Τους απασχολεί, όμως, να λύσουν τα άμεσα προβλήματά τους. Αυτό είναι το ζήτημά μας; 
Κύριε Υπουργέ, σε αυτήn τη διαπραγμάτευση σας είπαμε ότι θα έπρεπε να συνοδεύεστε από τον Πρωθυπουργό, ο οποίος δεν σας συνόδευσε ποτέ στη διαπραγμάτευση. Και νομίζω ότι έχετε παράδειγμα για το πόσο σημαντικό είναι αυτό. Σας το είπαμε άλλωστε. Και γιατί από πολιτικούς; Διότι οι συνδικαλιστές, όπως είπαμε, ενδιαφέρονται για το άμεσο, για το σημερινό, να λύσουν το πρόβλημά τους και το πρόβλημα των ανθρώπων που εκπροσωπούν. Οι πολιτικοί, όμως, έχουν στόχους, έχουν οράματα και αυτά υπηρετούν. Και υπηρετούνται με καλύτερο τρόπο όταν θα συνοδεύεστε από τον Πρωθυπουργό ο οποίος με το αυξημένο κύρος του μπορεί να πετύχει αυτό που πέτυχε ο κ. Αθνάρ για την Ισπανία. Διότι πήρε πολύ μεγαλύτερη ποσόστωση είτε ποσοστιαία να το δούμε είτε σαν ανεξάρτητο ποσό. Και πήρε μεγαλύτερη ποσόστωση η Ισπανία ακριβώς επειδή με το κύρος του ο Πρωθυπουργός ζήτησε και τα εξακόσια είκοσι τέσσερα τα έκανε επτακόσια εξήντα αφού ήταν πολύ χαμηλότερα πρώτα, τα εξακόσια είκοσι τέσσερα, σαν στόχος της Κοινότητας. Εμείς ουσιαστικά μείναμε στον στόχο της Κοινότητας. Από τα τριακόσια πενήντα πήγαμε στα τετρακόσια δεκαεννέα και μείναμε εκεί, ενώ οι Ισπανοί από πολύ χαμηλότερα πήγαν στα εξακόσια είκοσι τέσσερα και από εκεί με την παρέμβαση και το κύρος του Αθνάρ ανέβηκαν στα επτακόσια εξήντα.
Εδώ θα ήθελα να σας πω ότι πληρώνετε και ένα βαρύ τίμημα. Σας το είπα και από το Βήμα. Και απορώ πως ο πρώην Πρωθυπουργός του 1990-1993, ο επίτιμος Πρόεδρός μας Κωνσταντίνος Μητσοτάκης δεν σας το τόνισε. Η δεκαετία του 1980 εκτός από την κακή αγροτική πολιτική που είχε για το μέλλον της αγροτικής οικονομίας και της γεωργίας γενικότερα στην πατρίδα μας, είχε και ένα άλλο κακό. Μείωσε το κύρος της χώρας. Το ένιωσε πολύ σκληρά η κυβέρνηση Μητσοτάκη το 1990-1993 όταν πήγαινε να διαπραγματευθεί και εκεί έβλεπε την αναξιοπιστία που στο πρόσωπο της ελληνικής κυβέρνησης είχατε δημιουργήσει τη δεκαετία του 1980.
Προσπαθήσαμε, αλλά ήταν πολύ μικρό το χρονικό περιθώριο, να αναστηλώσουμε το κύρος που είχε χαθεί τη δεκαετία του 1980. 
Πιστεύω ότι ο κ. Σημίτης έκανε φιλότιμες προσπάθειες. Χρειάζονται, όμως, πολύ περισσότερες προσπάθειες για να βελτιώσετε και να φύγει πλέον η ανάμνηση εκείνης της χαμένης δεκαετίας, όπως τη χαρακτήρισαν ο Πρωθυπουργός και ο Υπουργός Εθνικής Οικονομίας. Εγώ τη χαρακτηρίζω σαν καταραμένη εκείνη τη δεκαετία του 1980.
Στρατηγικός στόχος: Πιστοποίηση, τυποποίηση, διαφήμιση. Βεβαίως, κύριε Αργύρη, ο στρατηγικός στόχος πρέπει να είναι αυτός. Τι κάνετε, όμως, προς αυτήν την κατεύθυνση;
Αυτήν τη στιγμή μετά από τόσα χρόνια που μιλάμε για το λάδι μετά από τη νέα ΚΟΑ έστω από το 1998 μέχρι τώρα, όταν πήρατε επιπλέον αυτά τα τριάντα πέντε χιλιάδες στρέμματα με νέα δένδρα, φροντίσατε γι' αυτές τις προδιαγραφές που απαιτεί η πιστοποίηση, η τυποποίηση ώστε τελικώς να έχουμε τυποποιημένο προϊόν; Και ποιες είναι οι βασικές προδιαγραφές για την πιστοποίηση; Είναι να ελέγξετε συστηματικά τα εδάφη εκείνα που πρέπει να καλλιεργηθούν. Να ελέγξετε τι τύπους δένδρων πρέπει να καλλιεργήσουμε εκεί και να δώσετε τις αντίστοιχες οδηγίες στους αγρότες να φυτέψουν τέτοια δένδρα, που θα μας δίνουν στη συνέχεια πιστοποιημένη ελιά, για να μας δίνει πιστοποιημένο λάδι και από κει και πέρα, αυτό το λάδι να το τυποποιούμε με τη συγκεκριμένη ονομασία και τον τόπο προέλευσης για να μπορούμε να έχουμε.
Για τη διαφήμιση πείτε ότι είναι λίγα τα κονδύλια και ότι θα διεκδικήσουμε και θα προσπαθήσουμε να γίνουν περισσότερα. Μη λέτε ότι αυτά τα κονδύλια είναι ικανοποιητικά. Το 1,2 δισεκατομμύρια για διαφήμιση, είναι λίγα τη στιγμή που η Ισπανία ξοδεύει πενήντα δύο δισεκατομμύρια. Εντάξει είναι μεγαλύτερη η ποσότητα αλλά τα πενήνα δύο δισεκατομμύρια δεν συγκρίνονται με το 1,2 δισεκατομμύρια, ούτε με τα τρία δισεκατομμύρια που προβλέπονται από το Γ' Κοινοτικό Πλαίσιο Στήριξης. Και μη μας λέτε ότι συμμετέχετε σ' αυτήν τη διαφήμιση που κάνει η Ευρωπαϊκή 'Ενωση γιατί αυτή είναι πάρα πολύ μικρού μεγέθους και όχι συγκεκριμένη. Εμείς έχουμε άλλα πλεονεκτήματα. Εμείς έχουμε τις επιστημονικές έρευνες που σας ανέφερα προηγουμένως και τις οποίες δεν εκμεταλλευτήκαμε καθόλου μέχρι τώρα. Αυτές όπως σας είπα με το παράδειγμα που ανέφερα αλλά και από άλλες γνώσεις μου, αλλά άλλες αγγλοσαξονικές χώρες ήδη έχουν από μόνες γίνει αρκετά γνωστές ευρύτατα, γιατί ξέρετε πολύ καλά πόσο ασχολούνται όλοι αυτήν τη στιγμή με τη διατροφική αλυσίδα, με τη διαιτητική και με την καλύτερη οπωσδήποτε διατροφή. Εδώ έχουμε το πλεονέκτημα και πρέπει να το εκμεταλλευτούμε. Και αυτό πρέπει να το συνδυάσουμε με τους Ολυμπιακούς Αγώνες.
Να μη μείνουμε μόνο στην ελιά, κύριε Υπουργέ. Να κάνουμε μια συστηματική προσπάθεια από τώρα. Βάλτε τα θεμέλια και θα τη συνεχίσουμε εμείς γιατί εμείς είμαστε αποφασισμένοι. Αυτό το στόχο που σας έθεσα προηγουμένως, να πούμε ότι ο στόχος μας θα είναι ότι κανένα ελληνικό προϊόν δεν θα φεύγει από τη χώρα μας αν δεν είναι έτοιμο με όλη την προστιθέμενη αξία που είναι δυνατή να βάλουμε, για το τραπέζι του ευρωπαίου, του οποιουδήποτε καταναλωτή στο εξωτερικό. Να το βάλουμε σαν στόχο και να προσπαθήσουμε να το πετύχουμε. Και εκεί θα μπορούμε να εκμεταλλευτούμε πολλούς τρόπους στο λάδι μας και εδώ, δεν πειράζει ας μην το εξάγουμε έτσι, ας το εξάγουμε με τα λαδερά μας, ας το εξάγουμε με προϊόντα ή έτοιμα φαγητά με λάδι. 'Όμως, ας βάλουμε αυτό το στόχο. Ας ενισχύσουμε τη βιομηχανία τροφίμων και ας προσπαθήσουμε με το 2004 να συνδυάσουμε αυτήν την προβολή και με μια διαφημιστική καμπάνια έξω από τους αγώνες ή παράλληλα και μαζί με τους αγώνες, να διαφημίσουμε αυτά τα προϊόντα μας που όντως ποιοτικά είναι από τα καλύτερα. Και ας κάνουμε τις προσπάθειες για την πιστοποίηση και για την ταυτότητα που μιλήσατε, κύριε Υφυπουργέ. Ας κάνουμε συστηματικές προσπάθειες. Ας ενισχύσουμε αυτές τις πρωτοβουλίες που υπάρχουν από τον ιδιωτικό τομέα για την αντίστοιχη εδαφολογική εξέταση, για τους τύπους των σπόρων και φυτών που πρέπει οπωσδήποτε να χρησιμοποιούν και να σπέρνουν οι παραγωγοί όχι μόνο για τις ετήσιες, αλλά ιδιαίτερα για τις πολυετείς καλλιέργειες που έχει πολύ μεγάλη σημασία. Και επιτέλους, ας δημιουργήσουμε όσο το δυνατό περισσότερα εργαστήρια πιστοποίησης και τυποποίησης. Κάποτε εκεί θα φθάσουμε. 
Μην ξεχνάτε -νομίζω ότι το ξέρετε- ότι πριν από πέντε σχεδόν χρόνια όταν έγινε η σύμπραξη των σούπερ μάρκετς στην Αγγλία για να κάνουν εισαγωγές από κοινού προϊόντων από το εξωτερικό, ο πρώτος όρος που έθεσαν στην κοινοπραξία τους ήταν ότι κανένα προϊόν μη πιστοποιημένο από το εξωτερικό δεν πρόκειται να εισάγουν. Πολλά προϊόντα μας που πήγαιναν στην Αγγλία, τώρα δεν μπορούν να πάνε. 
Γι΄ αυτό, λοιπόν, ας φροντίσουμε με ταχύτερους ρυθμούς προς την κατεύθυνση της πιστοποίησης εφόσον όπως λέτε και την ποιότητα γενικότερα την έχουμε αναδείξει σαν ένα βασικό στοιχείο για την ανάπτυξη, όχι μόνο της αγροτικής οικονομίας, αλλά γενικότερα την ανάπτυξη της οικονομίας στην πατρίδα μας. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, σίγουρα ο Πρωθυπουργός δεν μπορεί να είναι Υπουργός Γεωργίας, ειδάλλως θα πρέπει να παραιτηθεί ο Υπουργός Γεωργίας.
Εγώ όμως, δεν έχω δει ποτέ -όταν ήσασταν εσείς ή όταν είμαι εγώ ή οποιοσδήποτε άλλος Υπουργός- να πηγαίνει στα Συμβούλια Υπουργών Γεωργίας ο Πρωθυπουργός.
ΕΥΑΓΓΕΛΟΣ ΜΠΑΣΙΑΚΟΣ: Πήγαινε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, εσάς μπορεί να πήγαινε, γι΄ αυτό είχατε κλείσει δεκατέσσερα δωμάτια σε ξενοδοχείο του Λουξεμβούργου και εγώ τα ξενοίκιασα γιατί θα πήγαινα εγώ. Φυσικά θα πήγαινε και ο κ.Καραμανλής ως Πρωθυπουργός, συνοδευόμενος από άλλους είκοσι οκτώ. 
Ο Πρωθυπουργός όμως Κώστας Σημίτης -πρέπει να το θυμίσω για λόγους ευθύνης- έχει κάνει τρεις παρεμβάσεις τον τελευταίο καιρό. Η μια είναι για το ελληνικό ροδάκινο, τηλεφωνώντας απευθείας στον Πρόεδρο Κλίντον. Η δεύτερη είναι στον Σουηδό Πρωθυπουργό για να αφαιρέσει τη φράση μέσα από το σχεδόν ομόφωνο κείμενο των Επιτρόπων -μειοψήφισε η κα Διαμαντοπούλου και ο Επίτροπος Γεωργίας κ. Φίσλερ- η παράγραφος για την κατάργηση ή τη σταδιακή κατάργηση των επιδοτήσεων στον καπνό. 
ΕΥΑΓΓΕΛΟΣ ΜΠΑΣΙΑΚΟΣ: Μετά, τι έγινε;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα τα ακούσετε αυτά αύριο, μεθαύριο στην επερώτησή σας για τον καπνό. Και όχι μόνο θα τα ακούσετε, αλλά θα δείτε και τα κείμενα.
(Θόρυβος από την πτέρυγα της Νέας Δημοκρατίας )
Είπατε ότι ο Αθνάρ έκανε παρέμβαση για το λάδι. Και λοιπόν; Ανήκει στο ευρύτερο ευρωπαϊκό σας κόμμα, μπορεί να την έκανε. Η Ελλάδα είχε την ποσόστωση του 20% με 21% και στη νέα διαπραγμάτευση πήρε 23%. Επομένως, η Ελλάδα δεν έχασε.
ΕΥΑΓΓΕΛΟΣ ΜΠΑΣΙΑΚΟΣ: Η Ισπανία πόσο πήρε; Εκατόν σαράντα χιλιάδες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπασιάκο, παρακαλώ αφήστε τον Υπουργό να πει ό,τι θέλει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν μπορείτε να καταλάβετε ότι δεν άλλαξε η σχέση μεταξύ Ιταλίας, Ισπανίας, Πορτογαλίας, Γαλλίας και Ελλάδας. Επομένως, δεν χάσαμε. 
ΕΥΑΓΓΕΛΟΣ ΜΠΑΣΙΑΚΟΣ: Επιτρέπετε μια διακοπή;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οταν χρειάζεται, ο αρμόδιος θεσμικά χειριστής των θεμάτων που είναι ο Υπουργός Γεωργίας, απευθύνεται στον Πρωθυπουργό και ζητάει τη βοήθειά του για ένα θέμα, για το οποίο χρειάζεται ο Πρωθυπουργός να παρέμβει στον ομότιμο θεσμικά πολίτη μιας άλλης χώρας τον Πρωθυπουργό ή τον Πρόεδρο και αυτό το έχουμε κάνει. Και επαναλαμβάνω ότι το κάναμε για να προστατεύσουμε το ελληνικό ροδάκινο απέναντι στις πιέσεις που δεχόμαστε ιδιαίτερα από τις ΗΠΑ, τη Χιλή και τις άλλες χώρες και πράγματι ο Πρωθυπουργός τηλεφώνησε στον Πρόεδρο Κλίντον και του μίλησε για το ενδιαφέρον της Ελλάδας γι' αυτό το θέμα και σταμάτησε.
Το δεύτερο είναι στον καπνό και αυτό είναι πολύ πρόσφατο και πρέπει να το θυμάστε. Το Συμβούλιο Κορυφής στη Σουηδία, γνωρίζετε πολύ καλά ότι αφαίρεσε την επίμαχη πρόταση μέσα από το κείμενο που έβγαλε, το οποίο μάλιστα είχε υποδειχθεί και από τον Πρόεδρο Πρόντι. 
Τρίτον, είναι η παρέμβαση του Πρωθυπουργού απέναντι στον Γερμανό Καγκελάριο να μην επιμείνει στο θέμα της επανεθνικοποίησης της αγροτικής πολιτικής στην Ατζέντα 2000-2006.
Αγαπητοί συνάδελφοι, βλέπετε ότι δεν μπορεί να είναι έτσι τα πράγματα. Ο Πρωθυπουργός, δεν μπορεί να είναι Υπουργός Γεωργίας. 'Ηταν Υπουργός Γεωργίας και χειρίστηκε την πιο σημαντική περίοδο της ελληνικής γεωργίας, αλλά μην μιλάτε για το κύρος της Ελλάδας στα Ευρωπαϊκά όργανα. Αυτό καταρρακώθηκε την περίοδο 1990-1993, όταν το λάδι και το βαμβάκι τουλάχιστον για τα οποία συζητήσαμε αυτές τις μέρες, μας οδήγησαν σε τεράστια πρόστιμα που πληρώνουμε έως σήμερα. Τα δε έγγραφα της Ευρωπαϊκής 'Ενωσης, μονίμως αναφέρονται σ' αυτήν την περίοδο, σαν τη χειρότερη περίοδο κακοδιαχείρισης των κοινοτικών επιδοτήσεων.
Τέλος, για να αναφερθώ και σε κάτι που συμφωνούμε, σήμερα όλα τα ελληνικά θέματα θα υπάρξουν μέσα στο γενικό πακέτο της διατροφής των Ολυμπιακών Αγώνων, αλλά εγώ αναφέρθηκα στο λάδι, γιατί έχει μια συμβολική σημασία και είπα ότι θα είναι πρώτο, μεταξύ όλων των άλλων.
Είμαι βέβαιος ότι με αυτό το συμβολισμό θα βρούμε και τον κοινό τόπο για να αρχίσουμε και κάπου να συμφωνήσουμε.
Ευχαριστώ.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας για τα εγγειοβελτιωτικά που είναι σχετικά...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ.
Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Ο κύριος Υπουργός δεν κατάλαβε για ποιο κύρος μιλούσα. Μίλησα για το κύρος της Kυβέρνησης όταν διαπραγματεύεται στην Ευρωπαϊκή Ένωση. 
Η δεκαετία του 1980, κύριε Υπουργέ, απέναντι στην Ευρωπαϊκή Ένωση ήταν μια τραγική δεκαετία. Σε τίποτε ακριβώς δεν συμφωνήσαμε με αυτή. Στην εξωτερική πολιτική θα θυμάστε το τζάμπο που καταρρίφθηκε πάνω από τη Βόρεια Κορέα. Θα θυμάστε τις θέσεις που παίρναμε γενικότερα τότε έξω σαν τα κακά πρόβατα από την Ευρωπαϊκή 'Ενωση. Αλλά αυτό θα το αφήσω στην άκρη. Θα έλθω σε άλλα θέματα που αφορούν τη γεωργία. 
Πήραμε ένα διασωστικό δάνειο μετά τις εκλογές του 1985. Με το χαμόγελο της Αννούλας ήταν πρώτα οι διαρθρωτικές αλλαγές που έπρεπε να κάνουμε, γιατί τώρα αυτές θα αποδώσουν και θα φάμε με χρυσά κουτάλια. Και ήρθαμε μετά από σαράντα μέρες να ακούσουμε τις προγραμματικές δηλώσεις, όταν ο Πρωθυπουργός έλεγε "είμαστε στον γκρεμό, ένα βήμα ακόμη και πέφτουμε στο γκρεμό, είμαστε στο τελευταίο σκαλοπάτι". Και τότε ήρθε η Ευρωπαϊκή Ένωση να μας δώσει δύο δισεκατομμύρια δολάρια δάνειο για να μπορέσουμε να επιβιώσουμε και να φύγουμε από εκείνη τη δύσκολη οικονομική κατάσταση. Και ανέλαβε ο σημερινός Πρωθυπουργός, τότε Υπουργός Εθνικής Οικονομίας αφού προηγουμένως είχε αποτύχει στον αγροτικό τομέα αναγκαστικά διότι υπήρχε μια κυβέρνηση η οποία έλεγε "θα φύγουμε από την ΕΟΚ, δεν μας συμφέρει να είμαστε στην ΕΟΚ, θα κάνουμε ειδική σύμβαση τύπου Γιουγκοσλαβίας, τύπου Σουηδίας". Τελικά είπε στις ευρωεκλογές ότι το κόστος της εξόδου είναι μεγαλύτερο από το κόστος της παραμονής και επομένως αναγκαστικά παραμένουμε. Ένας τέτοιος Υπουργός Γεωργίας, φυσιολογικό ήταν να μη μπορέσει να διεκδικήσει τίποτε από την Ευρωπαϊκή Ένωση, γιατί ακριβώς η κυβέρνησή του είχε διαφορετικό στόχο. Αυτό ήταν που κατέστρεψε ουσιαστικά τη γεωργία. 
'Ομως από το δάνειο εκείνο που σας ανέφερα προηγουμένως και πήραμε, δεν τηρήσαμε κανέναν από τους όρους. Γίναμε αναξιόπιστοι απέναντι στην Ευρωπαϊκή 'Ενωση και προς αυτήν την κατεύθυνση. Γίναμε αναξιόπιστοι σε όλα που αφορούσαν την Κοινή Αγροτική Πολιτική διότι εκεί ήταν και το μεγαλύτερο και σημαντικότερο γεγονός. Έτσι, λοιπόν, όταν ανέλαβε η κυβέρνηση Μητσοτάκη, έβρισκε σε όλα τα όργανα μια αντιμετώπιση η οποία ήταν αντιμετώπιση ενός κακού εταίρου. Το κύρος της χώρας μας βρισκόταν στο ναδίρ, στο χαμηλότερο σημείο και γι' αυτόν ακριβώς το λόγο ήταν πολύ δύσκολο να πετύχουμε τότε πολλά πράγματα από την Ευρωπαϊκή 'Ενωση. Και τώρα ακόμη έχετε το βάρος από εκείνη την περίοδο της δεκαετίας του 1980. 
Εγώ σας αναγνωρίζω τις δυσκολίες. Επειδή όμως και ο αγροτικός τομέας είναι πολύ σημαντικός για τη χώρα μας. Επειδή έχουμε μεγαλύτερο ποσοστό αγροτών. Επειδή είναι εθνικό ζήτημα όπως σας τόνισα προηγουμένως και δεν πρέπει να προχωρήσουμε στην απερήμωση της υπαίθρου. Επειδή τα αγροτικά προβλήματα είναι πάρα πολύ μεγάλα και δεν φροντίσαμε στη δεκαετία του 1980 να δημιουργήσουμε τις αντίστοιχες υποδομές για να έχουμε τώρα μια γεωργία που να είναι ανταγωνιστική. Επειδή τώρα έχουμε πολύ σημαντικές ευκαιρίες, πρέπει να ασχολείται ο ίδιος ο Πρωθυπουργός. 
Αμφισβητώ την υπόθεση της επικοινωνίας με τον Κλίντον γι' αυτό το θέμα. Αν ήταν για άλλο θέμα και παρεμφερώς έθεσε και αυτό, τότε εντάξει. Για τα υπόλοιπα όμως επιβεβαιώνετε τις θέσεις μας. Είδατε που όταν ο Πρωθυπουργός ασχολείται με αυτά τα ζητήματα τα σημαντικά βρίσκει λύσεις; Αυτό σας λέμε. Δεν σας λέμε τίποτε άλλο. Ας πάει μια φορά εν πάση περιπτώσει σε μια δύσκολη διαπραγμάτευση για να κερδίσουμε κάτι για τους Έλληνες αγρότες. Και μιλάω ιδιαίτερα γι' αυτά τα προϊόντα που είναι εθνικά, που είναι σημαντικά και για μας και για τους αγρότες και γενικότερα για την οικονομία μας. Αυτό σας τονίζουμε και σας λέμε. Και σεις διαφωνείτε επιβεβαιώνοντας εμάς.
'Όμως, κύριε Υπουργέ, για άλλη μια φορά -και θα πω το σημαντικό, γιατί εμένα μου αρέσει η κριτική να γίνεται και να είναι εποικοδομητική- σας επισημαίνουμε εκείνα τα λάθη που μπορεί και να τα διορθώσετε, απλώς αλλάζοντας κατά κάποιο τρόπο την πολιτική σας. Ταυτόχρονα σας κάνουμε και προτάσεις. Εμείς θέλουμε το καλό των αγροτών. Αυτό δείχνει η φροντίδα μας αμέσως μόλις ξεκίνησε η νέα κοινοβουλευτική περίοδος όπου καταθέσαμε τρεις επερωτήσεις για τρια σημαντικά θέματα. Είναι από το ενδιαφέρον πραγματικά που έχουμε για τον αγροτικό κόσμο. Πολύ καλά ξέρετε αφού περιοδεύετε ότι πραγματικά στενάζει και βρίσκεται σε δύσκολη θέση.
Εμείς, λοιπόν, γι' αυτό κάνουμε αυτήn την εποικοδομητική κριτική. Σας θυμίζω και πάλι, γιατί βλέπω ότι πήρατε μόνο το λάδι, να προετοιμαστείτε σε αυτό το χρονικό διάστημα για αυτό που λέω. Να θέσουμε ένα στόχο ψηλά, αυτόν που τον επαναλαμβάνω για τρίτη φορά: Κανένα ελληνικό προϊόν -πρέπει να το θέσετε εσείς ως στόχο και εμείς ως Αντιπολίτευση στο πρόγραμμά μας- δεν πρέπει να φεύγει από τη χώρα μας, εάν δεν μπει επάνω του η μεγαλύτερη προστιθέμενη αξία, για να μπαίνει κατευθείαν όταν φεύγει στο τραπέζι του καταναλωτή. 'Ετσι, θα δώσουμε δουλειά στους ανέργους, θα δημιουργήσουμε ανάπτυξη για τη χώρα μας, θα δημιουργήσουμε δουλειά και θέσεις εργασίας για τους αγρότες της υπαίθρου, για τα παιδιά τους για να παραμείνουν στην ύπαιθρο και να κρατήσουμε την εθνική μας συνοχή και την ισόρροπη ανάπτυξη.
Την ευκαιρία, λοιπόν, των Ολυμπιακών Αγώνων του 2004 που είναι μία από τις μεγαλύτερες ευκαιρίες που μας δίνονται, ας την αξιοποιήσουμε με τον καλύτερο τρόπο, όχι μόνο για το λάδι -βεβαίως πρώτο το λάδι- αλλά από εκεί και πέρα για να γίνουμε και να αναπτύξουμε κυρίως τη βιομηχανία τροφίμων, εκμεταλλευόμενοι τα υψηλά πραγματικά ποιοτικά προϊόντα, τα οποία διαθέτουμε. 
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, εμείς έχουμε αποδείξει ότι και στρατηγική έχουμε και ιεραρχημένες πολιτικές θέσεις έχουμε και τους πόρους για να στηρίξουμε αυτές τις πολιτικές πήγαμε με σκληρές διαπραγματεύσεις στις Βρυξέλλες και στο Βερολίνο και τους αποκτήσαμε. Διαθέτουμε έντεκα τρισεκατομμύρια δραχμές για την τρίτη προγραμματική περίοδο της "ΑΤΖΕΝΤΑ 2000" και φυσικά έχουμε αρχίσει να υλοποιούμε τα προγράμματα αυτά, τα οποία θα στοχεύσουν κυρίως στην ανασυγκρότηση της υπαίθρου.
΄Εχω πει πολλές φορές σ΄ αυτήν την Αίθουσα ότι τα προβλήματά μας δεν είναι στον αγροτικό τομέα με την τυπική και ουσιαστική του έννοια, δεν είναι στα αγροτικά προϊόντα. Εκεί με τον αλφα ή βήτα τρόπο έχουμε εφαρμόσει πολιτικές, έχουμε διασφαλίσει πόρους. Αυτό που είναι το μεγάλο στοίχημα, είναι πώς θα αλλάξουμε τη ζωή στην ελληνική περιφέρεια. Εκεί πρέπει όλους τους κοινωνικούς και οικονομικούς δείκτες, να τους πάμε στα επιθυμητά επίπεδα. Αυτή είναι η δική μας προσπάθεια: Ανάπτυξη της γεωργίας, αλλά πάνω από όλα ανασυγκρότηση της υπαίθρου. ΄Ολα τα θέματα τα οποία έχουμε βάλει μέσα σε αυτήν τη στρατηγική, πιστεύω ότι τα υπηρετούμε με τον καλύτερο τρόπο.
Σίγουρα γεωργία σημαίνει τρόφιμα και το αγροτοδιατροφικό θέμα είναι στο κέντρο του ενδιαφέροντός μας. Φτιάξαμε έναν οργανισμό μη κρατικιστικό, τον Οργανισμό Πιστοποίησης και Επίβλεψης των Αγροτικών Προϊόντων και για πρώτη φορά αποκτήσαμε εθνικό σήμα πιστοποίησης για όλα τα προϊόντα, όχι μόνο για τα βιολογικά. Πιστεύουμε, λοιπόν, και εμείς ότι μέσα από τη συνολική ποιότητα των παραγόμενων προϊόντων, θα μπορέσουμε πραγματικά να πετύχουμε ένα καλύτερο εισόδημα για τους ΄Ελληνες παραγωγούς.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Με τα λόγια; Οι υποδομές σας που είναι, κύριε Υπουργέ;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εμείς συγκροτήσαμε μέσα σε αυτήν τη στρατηγική τις συγκεκριμένες πολιτικές, τις οποίες τις ενέκρινε η Ευρωπαϊκή Επιτροπή, τις ενέκρινε η Ευρωπαϊκή ΄Ενωση και αποτελούν αυτήν τη στιγμή εφαρμοσμένες πολιτικές. Δεν λέμε "θα".
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: ΄Ολο "θα" λέτε. Συγκεκριμένα να μας πείτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οταν πας στα όργανα, επειδή μιλάτε συνέχεια για τα κοινοτικά όργανα, εάν δεν πας με πλήρεις και τεκμηριωμένες θέσεις και απόψεις, δεν δέχονται και δεν δίνουν πόρους πάνω από όλα. 
Για να αποκτήσουμε λοιπόν το Γ' Κοινοτικό Πλαίσιο Στήριξης για την γεωργία, που είναι πόροι και πολιτικές που απευθύνονται μόνο στην ελληνική ύπαιθρο, εμείς δεν έχουμε να διαθέσουμε ούτε μία δραχμή για τις πόλεις και έχουμε τέσσερα προγράμματα, το γεωργίας, το σχέδιο αγροτικής ανάπτυξης, το αλιείας και το leader το ότι έχουμε αυτά και τα πετύχαμε με συνολικούς πόρους μαζί με επιδοτήσεις έντεκα τρισεκατομμυρίων δραχμών και αυτό είναι διαπραγματευτική επιτυχία.
Θέλω να κλείσω, λέγοντας ότι επειδή η σημερινή ερώτηση αφορούσε στο λάδι, το λάδι πάνω από όλα είναι τρόφιμο. Είναι προϊόν διατροφής και όχι δίαιτας, γιατί οι Κρητικοί το λένε Κρητική δίαιτα, αλλά δεν είναι δίαιτα. Εάν ακολουθήσεις την Κρητική δίαιτα, μπορείς να πάρεις και δέκα κιλά. 
Επομένως είναι διατροφικό προϊόν υψηλής σημασίας. Πιστεύω ότι και με τις δικές μας θέσεις και με τις δικές σας προτάσεις, θα μπορέσουμε πραγματικά το λάδι να το στηρίξουμε όχι μόνο ως ένα εθνικό προϊόν, αλλά και ως ένα διατροφικό προϊόν υψηλής ποιότητας που το έχει ανάγκη ο ανθρώπινος οργανισμός και οι Ευρωπαίοι πολίτες. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ. 4/27.9.2001 επερώτησης των Βουλευτών της Νέας Δημοκρατίας προς τον Υπουργό Γεωργίας σχετικά με την κυβερνητική πολιτική στον τομέα του ελαιολάδου.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.27' λύεται η συνεδρίαση για αύριο ημέρα Τρίτη 9 Οκτωβρίου 2001 και ώρα 18.00' με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που σας έχει διανεμηθεί.
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



