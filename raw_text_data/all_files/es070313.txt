      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ (k)Ζ΄
Τρίτη 13 Μαρτίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Γ. Σούρλα και Α. Μουσιώνη, σελ.
3. Ανακοινώνεται ότι τη συνεδρίαση παρακολουθούν μαθητές, από το Γαλλικό Λύκειο Μοντεσκιέ, το Λύκειο Αριδαίας Πέλλας και Γερμανοί Βουλευτές της Βουλής του Ομοσπονδιακού Κρατιδίου της Βαυαρίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Συζήτηση αναφορών και ερωτήσεων:
Προς τον Υπουργό Υγείας και Κοινωνικής Αλληλεγγύης,
i) σχετικά με την κάλυψη του κόστους εξέτασης φαρμακογονιδιωματικής ανάλυσης από τα ασφαλιστικά ταμεία.σελ.
ii) σχετικά με την επίλυση των προβλημάτων στο Εθνικό Ίδρυμα Αναπήρων.σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας περί της εφαρμογής του άρθρου 16 της Συμφωνίας Έδρας της Τράπεζας Εμπορίου και Ανάπτυξης του Εύξεινου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Εύξεινου Πόντου».σελ.
2. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων».σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων».σελ.
4. Κατάθεση σχεδίου νόμου:
Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Επικρατείας και Απασχόλησης και Κοινωνικής Προστασίας, κατέθεσαν σχέδιο νόμου: «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΝΝΟΠΟΥΛΟΣ Α. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΣΤΡΑΤΑΚΗΣ Ε. σελ.
Β. Επί του σχεδίου νόμου του Υπουργείου Ανάπτυξης:
ΑΝΩΜΕΡΙΤΗΣ Γ. σελ.
ΒΑΡΒΙΤΣΙΩΤΗΣ Μ. σελ.
ΔΙΑΜΑΝΤΙΔΗΣ Ι. σελ.
ΔΡΑΓΑΣΑΚΗΣ Ι. σελ.
ΘΑΛΑΣΣΙΝΟΣ Θ. σελ.
ΛΥΚΟΥΡΕΝΤΖΟΣ Α. σελ.
ΝΕΡΑΝΤΖΗΣ Α. σελ.
ΝΙΩΤΗΣ Γ. σελ.
ΠΑΝΤΕΛΑΚΗ Ε. σελ.
ΠΡΩΤΟΠΑΠΑΣ Χ. σελ.
ΡΗΓΑΣ Π. σελ.
ΣΓΟΥΡΙΔΗΣ Π. σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ?Ζ’
      Τρίτη 13 Μαρτίου 2007
      Αθήνα, σήμερα στις 13 Μαρτίου 2007, ημέρα Τρίτη  και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      1) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ  κατέθεσε αναφορά με την οποία  ο Σύλλογος Γονέων και Κηδεμόνων του Δημοτικού Σχολείου Λουσικών  ζητεί την άμεση ανέγερση σχολικού συγκροτήματος στα Λουσικά Ωλενίας του Νομού Αχαΐας.
      2) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ  κατέθεσε αναφορά με την οποία ο Σύλλογος Γονέων και Κηδεμόνων Λυκείου Καστριτσίου Πανεπιστημιουπόλεως Πατρών ζητεί την έγκαιρη οργάνωση του Προγράμματος Πρόσθετης Διδακτικής Στήριξης.
      3) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμαρχος Αιδηψού ζητεί χρηματοδότηση για εργασίες συντήρησης της εγκατάστασης επεξεργασίας λυμάτων του Δήμου του.
      4) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύλλογος Γονέων και Κηδεμόνων των ΕΕΕΕΚ Ν. Ευβοίας ζητεί την ταχύτερη εγκατάσταση σε λυόμενη κατασκευή του σχολείου των ΕΕΕΕΚ Ν. Ευβοίας.
      5) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία το Πανελλήνιο Συντονιστικό Όργανο των Συλλόγων και Σωματείων «Βοήθεια στο Σπίτι» ζητεί τη διασφάλιση της συνέχισης λειτουργίας των δομών αυτών κ.λπ.
      6) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ο Δήμαρχος Καβάλας ζητεί την επανεξέταση του ζητήματος της αύξησης των αντικειμενικών αξιών των ακινήτων με σκοπό την προσέγγιση αυτών προς τις υπάρχουσες εμπορικές αξίες.
      7) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία οι Επαγγελματίες Βιοτέχνες, Έμποροι και Συνταξιούχοι Τ.Ε.Β.Ε. του Ν. Λαρίσης ζητούν την απόσυρση του π.δ.258 /2005 κ.λπ..
      8) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ε.Λ.Μ.Ε. Φλώρινας διαμαρτύρεται για το ότι η Δευτεροβάθμια Διεύθυνση Εκπαίδευσης Φλώρινας δεν λειτουργεί εδώ και δύο  μήνες λόγω παραίτησης του διευθυντή και του αναπληρωτή του και ζητεί την άμεση επίλυση του προβλήματος.
      9) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Κεντρική Κλαδική Συνεταιριστική Ένωση Πτηνοτροφικών Προϊόντων «ΠΤΗΝΟΤΡΟΦΙΚΗ» και η Πανελλήνια Ένωση Οργανώσεων Πτηνοτρόφων Παραγωγών ζητούν την επίλυση προβλημάτων που αντιμετωπίζει ο κλάδος της πτηνοτροφίας στη χώρα μας.
      10) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία Επαγγελματίες, Βιοτέχνες, Έμποροι και Συνταξιούχοι Τ.Ε.Β.Ε. ζητούν τη μη μείωση των συντάξεών τους, να παραμείνει η τριακονταπενταετία  και η σύνταξη στα εξήντα κ.λπ..
      11) Οι Βουλευτές Λέσβου και Β’ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Ομοσπονδία Κτηνοτροφικών Συλλόγων και Γαλακτοκομικών Συνεταιρισμών Αιτωλ/νίας ζητεί την αύξηση της τιμής του κρέατος, τη χορήγηση της επιδότησης για το γάλα κ.λπ..
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι κάτοικοι της Κέας ζητούν την άμεση αναστήλωση του Αρχαίου Πύργου της Αγίας Μαρίνας στη νήσο Κέα.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε δημοσίευμα εφημερίδας  το οποίο αναφέρεται στη διαμαρτυρία για τη μη κάλυψη των κενών διδακτικών θέσεων στα σχολεία του Νομού Κυκλάδων.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Σωματείο Συνταξιούχων Ι.Κ.Α. Σύρου ζητεί να στελεχωθεί το Ι.Κ.Α. Σύρου με ειδικευμένους γιατρούς.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2248/12-12-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 2743/9-1-07 έγγραφο από τον Υφυπουργό Περιβάλλοντος, Χωροταξίας και Δημοσίων ‘Εργων η ακόλουθη απάντηση: 
     «Σε απάντηση της ανωτέρω σχετικής ερώτησης και σύμφωνα των αρμόδιων Υπηρεσιών, σας ενημερώνουμε για τα εξής:
     1. Για τη διευθέτηση του ρέματος Κοντοχρήστου έχει συνταχθεί από την ΕΥΠΑΠ Α.Ε. η Τεχνική μελέτη καθώς και η προκαταρκτική περιβαλλοντική εκτίμηση και αξιολόγηση.
     2. Στο πρόγραμμα του τρέχοντος έτους θα προτείνουμε την ένταξη της εκπόνησης Μελέτης Περιβαλλοντικών Επιπτώσεων για να είναι δυνατή η προώθηση του έργου.
     3. Για να εκτελεσθεί το έργο, θα ζητηθεί η χρηματοδότησή του από το ΥΠΟΙΟ, στα πλαίσια των περιορισμένων πιστώσεων που χορηγούνται για τα αντιπλημμυρικά έργα, προκειμένου να ενταχθεί στο Πρόγραμμα, του ΥΠΕΧΩΔΕ ή στο Περιφερειακό Πρόγραμμα Περιφέρειας Αττικής και Νομαρχιακής Αυτοδιοίκησης Αθηνών.
     4. Τα αντιπλημμυρικά έργα, σύμφωνα με την παρ. 5 του άρθρου 1 του Ν.2503/97 για την Περιφερειακή Διοίκηση, εμπίπτουν στην αρμοδιότητα Περιφερειών και Νομαρχιών. Το ΥΠΕΧΩΔΕ περιορίζεται κυρίως στα μεγάλα αντιπλημμυρικά έργα της Αττικής που αποτελούν τους τελικούς φυσικούς αποδέκτες προς τη θάλασσα.
     5. Η οικοδομική άδεια που αναφέρεσθε στην Ερώτηση σας, χορηγήθηκε από τη Δ/νση Πολεοδομίας Βορείου Τομέα της Νομαρχίας Αθηνών, που έχει την αρμοδιότητα της περιοχής Ν. Ερυθραίας, με αριθμό 664/06.
     6. Για την ενημέρωσή σας, σας επισυνάπτουμε το με αρ. 00118/25/5.1.07 σχετικό έγγραφο της Ν.Α Αθηνών-Πειραιώς, το με αρ.πρωτ. 4319/Φ.5.9.0/22.12.05 του ΥΠΕΧΩΔΕ/ΓΓΔΕ/ΔΚΥΕ Τμ.Γ και το με αρ.πρωτ. 11963/1094/13.10.05 έγγραφο της Ν.Α Αθηνών-Πειραιώς Νομαρχία Αθηνών Τομέας Βορ. Αθήνας Δ/νση Πολεοδομίας.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 2620/20-12-06 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-13/9-1-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2620/20-12-2006, που κατέθεσε στη Βουλή ο Βουλευτής κ. Kωνσταντίνος Ρόβλιας, σας διαβιβάζουμε το αριθμ. 07298/2-1-2007 έγγραφο της «Αττικό Μετρό Εταιρεία Λειτουργίας» Α.Ε., με το οποίο παρέχονται πληροφορίες για το θιγόμενο θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 2455/15-12-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 185/10/Φ 90022/8-1-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Aπαντώντας στην ερώτηση με Αρ. Πρωτ. 2455/15.12.2006, η οποία κατετέθη στη Βουλή από το Βουλευτή κ. Μανόλη Στρατάκη σχετικά με το Ολοκληρωμένο Πληροφοριακό Σύστημα του ΟΓΑ, σας γνωρίζουμε τα ακόλουθα:
     Στα πλαίσια της χάραξης μιας συστηματικής στρατηγικής για το χώρο της Κοινωνικής Ασφάλισης σε ό,τι αφορά στην υλοποίηση Πληροφοριακών Συστημάτων των φορέων Κοινωνικής Ασφάλισης, έχουν ανασταλεί οι διαδικασίες για την υλοποίησή τους, εφόσον αυτή η αναστολή δεν έχει δυσμενείς επιπτώσεις στην εξυπηρέτηση των ασφαλισμένων των φορέων.
     Ειδικότερα για τον ΟΓΑ, ισχύουν τα ανωτέρω, δεδομένου ότι ήδη υποστηρίζεται μηχανογραφικά για το σύνολο των εφαρμογών του από το Κέντρο Ηλεκτρονικού Υπολογιστή Κοινωνικών Υπηρεσιών (Κ.Η.Υ.Κ.Υ.). Η ήδη εκποvηθείσα μελέτη για την υλοποίηση του Ολοκληρωμένου Πληροφοριακού Συστήματος δεν ακυρώνεται, αντίθετα θα ληφθεί υπόψη για την αναβάθμιση / ολοκλήρωση του σήμερα λειτουργούντος Πληροφορικού Συστήματος του ΟΓΑ.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
    4. Στην με αριθμό  4205/12.2.07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 748/5.3.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην ανωτέρω ερώτηση που κατέθεσε ο Βουλευτής Κ. Δ. Κουσελάς, σας πληροφορούμε τα εξής:
      Με τις διατάξεις του Ν. 3399/2005 (ΦΕΚ 255/Α') «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα ΚΑΠ και άλλες διατάξεις» συστήθηκαν 650 θέσεις μονίμου προσωπικού για τα Τοπικά Κέντρα Αγροτικής Ανάπτυξης (ΤΟΚΑΑ).
      Με το Π. Δ/γμα 88/2006 (ΦΕΚ 88/Α') «Κατανομή θέσεων μονίμου προσωπικού των Τοπικών Κέντρων Αγροτικής Ανάπτυξης» κατανεμήθηκαν οι 386 θέσεις.
      Με την αριθμ. 12Κ/2006 προκήρυξη του ΑΣΕΠ προκηρύχτηκαν 207 συνολικά θέσεις: 150 θέσεις Γεωπόνων και 57 θέσεις Κτηνιάτρων. Οι 15 (10 Γεωπόνων και 5 Κτηνιάτρων) θέσεις θα προκηρυχτούν, μέσω ΟΑΕΔ, για άτομα Ειδικών Κατηγοριών.
      Επίσης με το υπό έκδοση νέο Π. Δ/γμα κατανέμονται συνολικά άλλες 103 θέσεις, δηλαδή 60 θέσεις Γεωπόνων, 3 Κτηνιάτρων, 30 Τεχνολόγων Γεωπονίας και 10 Τεχνολόγων Ιχθυοκομίας και θα προκηρυχθούν στη συνέχεια για την περαιτέρω στελέχωση των θέσεων των Τοπικών Κέντρων Αγροτικής Ανάπτυξης.
      Παράλληλα για την άμεση στελέχωση των Τοπικών Κέντρων Αγροτικής Ανάπτυξης είναι σε εξέλιξη διαδικασία αποσπάσεων υπαλλήλων από Περιφέρειες και Νομαρχιακές Αυτοδιοικήσεις, σύμφωνα με τις διατάξεις της παρ. 8 του άρθρου 1 του Ν. 3399/05.
      Ο χρόνος της λειτουργίας των Τοπικών Κέντρων Αγροτικής Ανάπτυξης θα εξαρτηθεί από την πρόοδο της διαδικασίας των προσλήψεων.
      Είναι αυτονόητο ότι οι ειδικότητες επελέγησαν με κριτήριο την κάλυψη της ανάγκης ενημέρωσης των αγροτών πάνω σε θέματα κυρίως προσαρμογής στη νέα ΚΑΠ και αναπτυξιακών δυνατοτήτων μέσω κοινοτικών προγραμμάτων για στήριξη κάθε μιας ειδικότερης περιοχής.
      Συμπληρωματικά των ανωτέρω, σας διαβιβάζουμε συνημμένα τα με αριθμ. πρωτ. 697/27-2-07 και 1898/20-2-07 έγγραφα του Ειδικού Γραμματέα του Γ΄ ΚΠΣ και του Προέδρου του Εθνικού Ιδρύματος Αγροτικής Έρευνας (ΕΘΙΑΓΕ) αντίστοιχα.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 4427/15.2.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 72/5.3.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 4427/15-02-2007 εγγράφου σας, με το οποίο μας διαβιβάσθηκε ερώτηση της Βουλευτού κας Ρ. Ζήση, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στην περιοχή του λιμένα Βόλου που πραγματοποιούνται εργασίες φορτοεκφόρτωσης χύδην φορτίων (ξυλάνθρακας, πετ - κωκ, σιτηρά, λίπασμα, σκράπ) παρατηρείται αερορύπανση -ηχορύπανση.
      Η αρμόδια Υπηρεσία του ΥΕΝ, με σχετική διαταγή της, έδωσε εντολή στο Κεντρικό Λιμεναρχείο Βόλου για πραγματοποίηση σύσκεψης με τους αρμόδιους φορείς (Ο.Λ.Β. ΑΕ, τοπικούς φορείς κ.λπ.) με στόχο την εξεύρεση λύσης και ενιαίας αντιμετώπισης του θέματος. Μετά τη διενέργεια της σύσκεψης οι θέσεις των φορέων αποτυπώθηκαν σε σχετικό πρακτικό και αποφασίσθηκαν συγκεκριμένα μέτρα προστασίας του περιβάλλοντος κατά τη διάρκεια των φορτοεκφορτώσεων.
      2. Η ανωτέρω Λιμενική Αρχή, στο πλαίσιο των αρμοδιοτήτων της, ελέγχει την τήρηση των μέτρων που αποφασίσθηκαν στην σύσκεψη και σε περίπτωση διαπίστωσης παραβάσεων επιβάλλει τις προβλεπόμενες από την ισχύουσα νομοθεσία κυρώσεις. Επίσης, συστήνει στους οδηγούς φορτηγών οχημάτων να κινούνται με τη μικρότερη δυνατή ταχύτητα για την αποφυγή δημιουργίας αερορύπανσης ηχορύπανσης, πραγματοποιώντας σχετικούς ελέγχους.
      3. Ανεξάρτητα από τα παραπάνω, από την Λιμενική Αρχή Βόλου πραγματοποιούνται συνεχώς τακτικοί έλεγχοι στα καταπλέοντα και παραμένοντα στο λιμένα Βόλου πλοία, προκειμένου να διαπιστωθεί η συμμόρφωσή τους στις υποχρεώσεις τους που απορρέουν από την εθνική νομοθεσία και τις Διεθνείς Συμβάσεις που έχουν κυρωθεί από την χώρα μας, για την πρόληψη ρύπανσης του αέρα και τη λειτουργία των μηχανών και βοηθητικών μηχανημάτων τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ
    6. Στην με αριθμό  4457/16.2.07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 811/5-3-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 4303/28-02-2007 έγγραφο του Προέδρoυ του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Χ. Βερελή.
Ο Υπουργός
Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 3993/7-2-07 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 6180/ΕΥΣΣΑΑΠ 499/28-2-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σάς γνωστοποιούμε τα ακόλουθα:
Όπως διευκρινίζεται στη σχετική πρόσκληση για υποβολή Προτύπων Καινοτόμων Σχεδίων Ανάπτυξης, «τα Π.Κ.Σ.Α. εκείνα που θα προωθούν τις πιο καινοτόμες - ολοκληρωμένες και εφαρμόσιμες ιδέες, θα επιλεγούν ως πρότυπα και θα επιβραβευθούν με την προώθηση της ένταξης των απαιτούμενων ενεργειών ωρίμανσης των προτεινόμενων παρεμβάσεών τους στα νέα μέτρα «Μελέτες Ωρίμανσης και Προετοιμασίας», προκειμένου να χρηματοδοτηθεί το κόστος προετοιμασίας εφαρμογής των Π.Κ.Σ.Α. Το γεγονός αυτό, θα τους δώσει προβάδισμα για ένταξή τους στα Προγράμματα της Δ΄ Προγραμματικής Περιόδου». Συνεπώς, δεν πρόκειται περί έγκρισης σχεδίων ΠΚΣΑ, όπως αναφέρεται στην ερώτησή σας, αλλά για επιβράβευση των καλύτερων από αυτά.
      Απώτερος στόχος της διαδικασίας είναι η άντληση νέων ιδεών και προτάσεων οι οποίες θα αξιοποιηθούν για το σχεδιασμό τέτοιων προγραμμάτων καθώς και των δομών που θα κληθούν να τα διαχειριστούν την επόμενη προγραμματική περίοδο.
      Στηv παρούσα φάση είναι υπό σύσταση η Επιτροπή Αξιολόγησης των ΠΚΣΑ και κατά συνέπεια το Υπουργείο Οικονομίας και οικονομικών δεν έχει προβεί σε αναλυτική επεξεργασία των υποβληθέντων σχεδίων.
      Η Επιτροπή Αξιολόγησης, στην οποία θα εκπροσωπηθούν και άλλα υπουργεία, περιφέρειες και φορείς της αυτοδιοίκησης, αναμένεται να ξεκινήσει άμεσα το έργο της, προκειμένου να ολοκληρωθεί η διαδικασία αξιολόγησης το συντομότερο δυνατόν, με διαφάνεια και αναπτυξιακή αποτελεσματικότητα.
Ο Υφυπουργός
ΧΡΗΣΤΟΣ ΦΩΛΙΑΣ»
     8. Στην με αριθμό 3997/7-2-07 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./230/23-2-07 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 3997/7.2.07 ερώτησης του Προέδρου της Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου, σας πληροφορούμε ότι:
      Με την Υ.Α. YΠΠO/ΔINEΠOΚ/B/323/4/29.12.2006 χαρακτηρίσθηκε ως μνημείο η γλυπτική σύνθεση των βασανισθέντων από τους Ναζί και πεσόντων αντιστασιακών, που βρίσκεται στη στοά του κτηρίου επί της οδού Μέρλιν 6, στην Αθήνα, φερόμενης ιδιοκτησίας ΧΟΝΤΟΣ ΠΟΛΥΚΑΤΑΣΤΗΜΑ ΑΕΒΕ.
      Με την ίδια Υ.Α. εγκρίθηκε η διαμόρφωση του περιβάλλοντος την γλυπτική σύνθεση χώρου.
      Με την αριθμ. πρωτ. Α 1462/66 άδεια του Πολειοδομικού Γραφείου Αθηνών - Προαστίων χορηγήθηκε άδεια κατεδάφισης του κτηρίου που προϋπήρχε στη θέση αυτή και στο υπόγειο του οποίου βρισκόταν το κολαστήριο της γερμανικής κατοχής που σήμερα πλέον δεν υφίσταται. Με βάση την αρ. πρωτ. 2344πε./7.1.69 άδεια της τότε Εφορείας Αρχαιοτήτων Γ Περιφέρειας, η φερόμενη τότε ως ιδιοκτήτρια εταιρεία Αρχαιοτήτων Γ Περιφέρειας, η φερόμενη τότε ως ιδιοκτήτρια εταιρεία «ΑΣΤΗΡ ΑΝΩΝΥΜΟΣ ΑΣΦΑΛIΣΤΙΚΗ ΕΤΑΙΡΕΙΑ» ανήγειρε το 1969 το σημερινό κτίριο της οδού Μέρλιν 6.
      Όσον αφορά στα υπόγεια του κτιρίου της οδού Κοραή 4 στην Αθήνα, αυτά χαρακτηρίσθηκαν με την Υ.Α. ΥΠΠΟ/ΔIΛΑΠ/Γ/626/13206/18.3.91 και είναι φερόμενης ιδιοκτησίας της Εταιρείας «ΑΕΕΓΑ Η ΕΘΝΙΚΗ».
      Η Διεύθυνση Συντήρησης Αρχαίων και Νεώτερων Μνημείων το 2002 πραγματοποίησε επεμβάσεις συντήρησης - ανάδειξης των ακιδογραφημάτων των υπογείων του χώρου ιστορικής μνήμης 1941 - 1944 της οδού Κοραή και δόθηκαν οδηγίες για την αντιμετώπιση της υγρασίας και τη μελέτη των συνθηκών του μικροκλίματος του χώρου.
      Το 2006 πραγματοποιούνται εκ νέου επεμβάσεις συντήρησης των ακιδογραφημάτων των επιχρισμάτων, των μεταλλικών θυρών και παραθύρων του μνημείου. Επίσης επεμβάσεις συντήρησης έχουν πραγματοποιηθεί στα προς έκθεση κινητά ευρήματα (μέταλλα, χάρτινα) του μνημείου και έχουν δοθεί προδιαγραφές για την έκθεσή τους στο χώρο.
      Σημειώνεται, ότι ο χώρος ιστορικής μνήμης 1941- 1944 ανήκει στην ΕΘΝΙΚΗ ΑΣΦΑΛΙΣΤΙΚΗ η οποία είναι αρμόδια για την λειτουργία του ως επισκέψιμου χώρου.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      9. Στην με αριθμό 2401/15-12-06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Φ90022/31372/2240/5-1-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Λ. Γρηγοράκος και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
      1. Σταθερή προτεραιότητα της Πολιτείας αποτελεί η προστασία του εισοδήματος των συνταξιούχων και δη εκείνων με τις μεγαλύτερες ανάγκες. Για την υλοποίηση του σκοπού αυτού, οι αυξήσεις των συντάξεων, οι οποίες θα ανακοινωθούν με την εισοδηματική πολιτική του έτους 2007, θα κυμαίνονται πέραν του προβλεπόμενου μέσου πληθωρισμού έτους, ενώ έχει προβλεφθεί στον Προϋπολογισμό του 2007 αύξηση του ΕΚΑΣ κατά 35 ευρώ, ήτοι ποσοστό αύξησης 21,85%. Ήδη έχει συνταχθεί σχετική ΚΥΑ των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας, με την οποία εκτός της ανωτέρω αύξησης των κλιμακίων ΕΚΑΣ αναπροσαρμόζονται τα εισοδηματικά κριτήρια βάσει των οποίων κρίνεται το δικαίωμα χορήγησής του.
      2. Επιπλέον, με τροπολογία που ψηφίστηκε από τη Βουλή στο σ/ν «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» υλοποιείται η δέσμευση της Πολιτείας για διαμόρφωση της βασικής σύνταξης του ΟΓΑ στα 330 ευρώ μηνιαίως.
      Η αύξηση παρέχεται σε δύο δόσεις, δηλαδή κατά 50 ευρώ από 1/1/2007 και κατά άλλα 52,25 ευρώ από 1/1/2008. Έτσι, η αγροτική σύνταξη από 227,75 ευρώ που είναι σήμερα θα διαμορφωθεί την 1/1/2007 σε 277,75 ευρώ και από 1/1/2008 σε 330 ευρώ.
      3. Σύμφωνα με την ισχύουσα νομοθεσία η κατ’ έτος αύξηση των εισοδηματικών κριτηρίων χορήγησης του ΕΚΑΣ γίνεται με βάση το β΄ εδάφιο του άρθρου 24 του ν.2556/97. Συγκεκριμένα, τα εισοδηματικά κριτήρια βάσει των οποίων κρίνεται το δικαίωμα λήψης του ΕΚΑΣ αναπροσαρμόζονται ετησίως με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας με βάση το ποσοστό αύξησης του εισοδήματος σε σχέση με το προηγούμενο έτος, που αναφέρεται στο κριτήριο β' της παρ. 3 του άρθρου 24 του ν. 2556/97 (δηλαδή το συνολικό καθαρό ετήσιο εισόδημα από συντάξεις, μισθούς, ημερομίσθια και λοιπά επιδόματα) και αντιστοιχεί σε συνταξιούχο πλήρους κατωτάτου ορίου κύριας σύνταξης γήρατος του ΙΚΑ-ΕΤΑΜ, χωρίς προσαυξήσεις.
      Η παραπάνω αύξηση των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης ΕΚΑΣ στους χαμηλοσυνταξιούχους.
      Η διαπίστωση ύπαρξης -όπως και τα προηγούμενα χρόνια- μικρού αριθμού συνταξιούχων -δικαιούχων του ΕΚΑΣ, στους οποίους περικόπτεται το ΕΚΑΣ, γιατί υπερβαίνουν -έστω κατ’ ελάχιστον- τα καθοριζόμενα όρια εισοδημάτων συνεχίζει να προβληματίζει έντονα την Πολιτική ηγεσία του Υπουργείου Απασχόλησης και Κοινωνικής Προστασίας και εξετάζεται κάθε δυνατότητα αναπροσαρμογής των εισοδηματικών κριτηρίων του Ε.Κ.Α.Σ., έτσι ώστε να παρέχεται η μεγαλύτερη δυνατή προστασία στην ιδιαίτερα ευαίσθητη αυτή κατηγορία συνταξιούχων.
      Πάντως, κάθε αλλαγή ή αύξηση των κλιμακίων χορήγησης του ΕΚΑΣ, ώστε να περιοριστεί ο αριθμός των δικαιούχων ΕΚΑΣ που το στερούνται από τη μια χρονιά στην άλλη, προϋποθέτει σοβαρή μελέτη, η οποία γίνεται από το Υπουργείο, προκειμένου οι όποιες τελικές προτάσεις να μη δημιουργούν οικονομικούς και κοινωνικούς κραδασμούς.
      Ο Υπουργός
      Σ. ΤΣΙΤΟΥΡΙΔΗΣ»
      10. Στην με αριθμό 3247/18-1-07 ερώτηση του Βουλευτή  κ. Νικολάου Δένδια δόθηκε με το υπ’ αριθμ. 90022/2947/58/8-2-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ΑΠ 3247/18-1-07 ερώτηση που κατέθεσε στη Βουλή των Ελλήνων ο Βουλευτής κ. Νικόλαος Δένδιας, σχετικά με τις ασφαλιστικές περιπτώσεις των ασφαλισμένων στον ΟΓΑ, κ.κ. Μιχαλά Αναστασία, Ανδριώτη -Μαρία και Κομιανού Ευτέρπη, σας γνωρίζουμε τα ακόλουθα:
      1. Σχετικά με το αίτημα της κ. Μιχαλά Αναστασίας του Βασιλείου, για παράταση της ασφάλισης της και πέραν του 64ου έτους της ηλικίας της και για όσο χρόνο απαιτείται για τη θεμελίωση δικαιώματος συνταξιοδότησης λόγω γήρατος -στην περίπτωσή της για τέσσερα χρόνια- σας γνωρίζουμε ότι έγινε αποδεκτό από τον ΟΓA με την από 20.10.2006 πράξη.
      Στη ενδιαφερόμενη θα αποσταλεί σχετική ειδοποίηση-απόδειξη καταβολής εισφοράς εντός του μηνός Μαρτίου έτους 2007, με το σύνολο των οφειλόμενων εισφορών για τα Α' και Β' εξάμηνα των ετών 2005 και 2006.
      Κατά συνέπεια εφόσον εξοφληθούν οι οφειλόμενες εισφορές για όλο το χρόνο που παρατάθηκε η ασφάλιση της στον Κλάδο Κύριας Ασφάλισης Αγροτών, μπορεί η ενδιαφερόμενη να υποβάλλει νέα αίτηση για σύνταξη γήρατος, μέσω του Ανταποκριτή του ΟΓΑ του τόπου κατοικίας της..
      2. Όσον αφορά στο αίτημα της κ. Ανδριώτη Μαρίας του Χαραλάμπους για σύνταξη αναπηρίας, σας γνωρίζουμε ότι εκδόθηκε από τον ΟΓΑ, η αρ. Περιφερειακό Υποκατάστημα Ιωαννίνων του ΙΚΑ, για τον υπολογισμό του ποσού της σύνταξης της και όταν σταλούν θα της χορηγηθεί με συμπληρωματική απόφαση, και το ποσό της κύριας σύνταξης που αναλογεί στους χρόνους ασφάλισης της στον ΟΓΑ με εισφορές και στο ΙΚΑ.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      11. Στις με αριθμό 3783/31.1.07 και 4317/14.2.07 ερωτήσεις των Βουλευτών κυρίων Φώτη Κουβέλη και Θεόδωρου Καράογλου δόθηκε με το υπ’ αριθμ. 14946/28.2.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση.
      «Απαντώντας στις με αρ. 3783/31-1-2007 και 4317/14-2-2007 ερωτήσεις που κατατέθηκαν στη Βουλή από τους Βουλευτές κκ. Φ. Κουβέλη και Θ. Καράογλου με θέμα «Λήψη μέτρων για αποφυγή των επιπτώσεων από τη χρήση κινητών τηλεφώνων», σας γνωρίζουμε τα εξής:
      Οι συσκευές κινητών τηλεφώνων εκπέμπουν ηλεκτρομαγνητική ακτινοβoλία. Το θέμα των επιδράσεων της ηλεκτρομαγνητικής ακτινοβoλίας παραμένει αντικείμενο συνεχιζόμενης επιστημονικής έρευνας. Για τους λόγους αυτούς και μέχρι την οριστικοποίηση των επιστημονικών δεδομένων, αλλά και για την περαιτέρω προστασία της Δημόσιας Υγείας, συνιστάται η ορθολογική χρήση τέτοιων συσκευών από τους ενηλίκους και η ελαχιστοποίηση της χρήσης τους από τους ανήλικους.
      Η ηλεκτρομαγνητική ακτινoβoλία των κινητών τηλεφώνων μπορεί να προκαλέσει παρεμβoλές σε ευαίσθητες ηλεκτρονικές συσκευές και όργανα. Για τους λόγους αυτούς συνιστάται η απαγόρευση της χρήσης τους σε Νοσηλευτικά Ιδρύματα όπου υπάρχουν ευαίσθητες ηλεκτρονικές συσκευές, στα αεροπλάνα, κλπ.
      Επίσης μπορεί να επηρεαστεί η λειτουργία διαφόρων εμφυτευμάτων, όπως βηματoδότες, ακουστικά βαρηκoΐας, κλπ. Για τους λόγους αυτούς σε κλειστούς δημόσιους χώρους και μέσα μαζικής μεταφοράς συνιστάται η απενεργοποίηση των κινητών τηλεφώνων. Όσο για τους ίδιους τους χρήστες που φέρουν τέτοια εμφυτεύματα και θέλουν τη χρήση του κινητού τηλεφώνου, θα πρέπει πρώτα να συμβoυλεύoνται τις κατασκευάστριες εταιρίες ως προς τη συμβατότητα μεταξύ των δύο συσκευών.
      Η χρήση του κινητού τηλεφώνου κατά την οδήγηση αποσπά την προσοχή του οδηγού και έτσι μπορεί να οδηγήσει σε ατυχήματα. Για το λόγο αυτό συνιστάται η απαγόρευση της χρήσης του κινητού τηλεφώνου κατά την οδήγηση χωρίς τη χρήση των ειδικών ακουστικών.
      Ο Υφυπουργός
      Α. ΓΙΑΝΝΟΠΟΥΛΟΣ»
     12. Στην με αριθμό 3940/6.2.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 326/2007/26.2.07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σας γνωστοποιούμε ότι το Υπουργείο Τουριστικής Ανάπτυξης, με απόφαση Υπουργού κάθε έτος καθορίζει τα κατώτατα όρια των τιμών των κύριων και βοηθητικών καταλυμάτων.
      Οι ανώτατες τιμές καθορίζονται ελεύθερα από τους επιχειρηματίες και δηλώνονται στο Ξενοδοχειακό Επιμελητήριο Ελλάδας και στον Ε.Ο.Τ..
      Σημειώνεται ότι βρίσκεται σε φάση ολοκλήρωσης η καθιέρωση συστήματος πιστοποίησης των κύριων και βοηθητικών τουριστικών καταλυμάτων (σε αστέρια και κλειδιά) με την οποία θα διασφαλίζεται περαιτέρω η ποιότητα των παρεχόμενων υπηρεσιών.
      Επίσης πρέπει να παρατηρήσουμε ότι το ύψος των τιμών στα αμιγώς τουριστικά προϊόντα και υπηρεσίες (τιμές ξενοδοχείων κ.τλ.) -συνολικά- δεν υπερβαίνουν τις τιμές στις άμεσα ανταγωνιστικές ευρωπαϊκές χώρες.
      Σε ότι αφορά την παρατηρούμενη ακρίβεια στις τιμές άλλων καταναλωτικών αγαθών και υπηρεσιών που επηρεάζουν τον τουρισμό αλλά δεν είναι αμιγώς τουριστικές, αρμόδιο να απαντήσει είναι το Υπουργείο Ανάπτυξης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     13. Στην με αριθμό 4455/16.2.07 ερώτηση του  Βουλευτή κ. Εμμανουήλ Όθωνα δόθηκε με το υπ’ αριθμ. 345/2007/26.2.07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σας γνωστοποιούμε ότι το συγκεκριμένο ζήτημα αν και είναι εκτός της ρυθμιστικής αρμοδιότητας του Υπουργείου Τουριστικής Ανάπτυξης απασχολεί έντονα τις υπηρεσίες του, αφού άμεσα συνδέεται με τη ροή τουριστών μας τη χώρα μας.
      Για το λόγο αυτό βρίσκεται σε συνεχή επαφή με την ηγεσία του Υπουργείου Εξωτερικών για την απλούστευση των διαδικασιών και την ενίσχυση των υπηρεσιών και των τεχνικών μέσων. Η συνεργασία αυτή, που συνεχίζεται, απέβη καρποφόρος, γεγονός που τεκμηριώνεται από τη θεαματική αύξηση του ρυθμού έκδοσης βίζας κατά την περσινή τουριστική περίοδο.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»)
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Αναφορές και ερωτήσεις πρώτου κύκλου: 
    Πρώτη είναι η με αριθμό 3118/16.1.2007 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την κάλυψη του κόστους εξέτασης φαρμακογονιδιωματικής ανάλυσης από τα ασφαλιστικά ταμεία.
    Η ερώτηση του κ. Στρατάκη έχει ως εξής:
    «Για τους ασθενείς με αυξημένη ευαισθησία στην εμφάνιση τοξικών ανεπιθύμητων ενεργειών σε συγκεκριμένα φάρμακα, είναι αναγκαία η ονομαζόμενη φαρμακογονιδιωματική ανάλυση.
    Η γενετική αυτή ανάλυση γίνεται μια και μόνη φορά στον ασθενή σε δείγμα περιφερειακού αίματος και δίνει τη δυνατότητα στον κλινικό γιατρό να γνωρίζει εκ των προτέρων την πιθανότητα εμφάνισης τοξικών δράσεων ή την αποτελεσματικότητα συγκεκριμένων φαρμάκων σε συγκεκριμένους ασθενείς.
    Μετά την ανάγκη αυτή ο θεράπων γιατρός έχει τη δυνατότητα να αλλάξει τη φαρμακευτική αγωγή ή τη δόση του φαρμάκου, στηριζόμενος σε ακριβή επιστημονικά κριτήρια. 
    Η ανάπτυξη της πρωτοποριακής αυτής μεθόδου έχει πραγματοποιηθεί από το εργαστήριο κλινικής φαρμακολογίας του Πανεπιστημιακού Γενικού Νοσοκομείου Ηρακλείου (Π.Α.Γ.Ν.Η.) με συμμετοχή στις δαπάνες του Ευρωπαϊκού Ερευνητικού Προγράμματος (Ε.Π.Α.Ν.-ΥΒ41).
    Η κοστολόγηση της εξέτασης αυτής έχει γίνει όπως προβλέπει ο νόμος και ήδη από τον Ιούλιο του 2005 έχει αποσταλεί στο Κεντρικό Συμβούλιο Υγείας προς έγκριση. 
    Επειδή η έγκριση του Κ.Ε.Σ.Υ. είναι αναγκαία προκειμένου να καλύπτεται οικονομικά για τους ασθενείς από το ταμείο τους,
    Επειδή έχει παρέλθει ικανός χρόνος (18 μήνες), από την υποβολή της κοστολόγησης, 
    Ερωτάται ο κύριος Υπουργός:
    Αν προτίθεται να δώσει εντολή στο Κ.Ε.Σ.Υ. προκειμένου να ολοκληρώσει τις προβλεπόμενες διαδικασίες και να εγκρίνει το κόστος της εξέτασης προκειμένου να καλύπτεται από τα ασφαλιστικά ταμεία προς όφελος των ασφαλισμένων.»
    Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, χαίρομαι γιατί ο συνάδελφος κ. Στρατάκης μακριά από το γνωστικό του αντικείμενο μπαίνει σε ένα θέμα που η σύγχρονη επιστήμη ακόμη δεν μπορεί να δώσει απαντήσεις. Ιδιαίτερα δε και οι ασχολούμενοι με το θέμα της μοριακής βιολογίας δεν μπορούν να μπουν στη λογική ακόμα ή να μην πω ότι δεν γνωρίζουν τι εστί η φαρμακογονιδιωματική ανάλυση. Είναι γεγονός, κύριε συνάδελφε, ότι η φαρμακογονιδιωματική ανάλυση  είναι μία τεχνική που βρίσκεται ακόμη σε ένα ερευνητικό στάδιο και μελετά στο επίπεδο του γονιδιώματος την τοξικότητα των φαρμάκων. 
      Κατ’ αυτόν τον τρόπο, αναλύοντας την τοξικότητα των φαρμάκων, μπορείς να δώσεις φάρμακα τα οποία δεν θα προκαλέσουν ανεπιθύμητες ενέργειες. Είναι ακόμα σε μία φάση, όπως σας είπα, σε επίπεδο ερευνητικών πρωτοκόλλων. Βέβαια, υπάρχουν πάρα πολλά τεστ, τα οποία από ετών ήδη είναι γνωστά. Ανάλογα με το ενζυματικό έλλειμμα, το οποίο υπάρχει, όπως επί παραδείγματι το έλλειμμα στο επίπεδο του ενζύμου της γλυκόζης 6 φωσφορικής δεϋδρογενάσης, απαγορεύουμε τη χρήση κάποιων τροφών ή στην έλλειψη του ενζύμου G6-PD, που προκαλείται κυαμισμός, επί παραδείγματι, εάν λείπουν τα ένζυμα αυτά.
      Πρέπει να φανταστεί κανείς αύριο τι μπορεί να προκύψει και τι θα προκύψει και πού θα φθάσει η επιστήμη. Και όντως η επιστήμη θα κάνει μεγάλα άλματα στο επίπεδο αυτό. Αφού έχει αποκρυπτογραφηθεί το γονιδίωμα, θα μπορέσουμε να έχουμε παρεμβάσεις και πάνω στο γονιδίωμα με τα G-Therapy, αλλά παράλληλα θα μπορούμε να πάμε και στοχευμένα, να έχουμε στοχευμένες θεραπείες. 
      Στο επίπεδο που βρίσκεται αυτήν τη στιγμή η φαρμακογονιδιωματική ανάλυση δεν είναι δυνατόν να μπει στη λογική της κοστολόγησης και της ένταξης σε οποιονδήποτε ασφαλιστικό φορέα, τη στιγμή που σε πάρα πολλά κράτη, για να μην πω σε όλα τα κράτη, δεν υπάρχει συγκεκριμένη τεχνική, η οποία να έχει πιστοποιηθεί ότι όντως προσφέρει συγκεκριμένα θεραπευτικά αποτελέσματα. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Στρατάκης. 
      ΕΜΜΑΝΟΥΗΛ  ΣΤΡΑΤΑΚΗΣ: Ευχαριστώ, κυρία Πρόεδρε. 
      Κύριε Υπουργέ, λυπάμαι που θα σας στενοχωρήσω για δύο λόγους. Πρώτον, γιατί κατ’ αρχάς έχω σχέση με το θέμα. Έχω διατελέσει τρία χρόνια Υποδιοικητής του Ο.Γ.Α. και συμμετείχα επί τρία χρόνια στις συνεδριάσεις του ΚΕ.Σ.Υ. και γνωρίζω πολύ καλά απ’ αυτές τις περιπτώσεις και τις διαδικασίες που τηρούνται και γι’ αυτό ακριβώς αναφέρομαι και στο ΚΕ.Σ.Υ..
      Το δεύτερο σημείο που θέλω να θίξω, για το οποίο θα σας στενοχωρήσει είναι γιατί αμφισβητείτε κάτι το οποίο νομίζω ότι η επιστημονική κοινότητα το έχει επικυρώσει. Το Εργαστήριο Κλινικής Φαρμακολογίας στο Πανεπιστημιακό Νοσοκομείο Ηρακλείου είναι αναγνωρισμένο διεθνώς –θα έλεγε κανείς- και οι επιστήμονες που θητεύουν εκεί έχουν να παρουσιάσουν πολύ σημαντικό έργο. Αυτά τα πειράματα, τα οποία λέτε, έχουν γίνει. Η διαδικασία που έχει προηγηθεί έχει αποδείξει ότι η ανάλυση αυτή που γίνεται με επιτυχία μπορεί να δώσει τα αποτελέσματα που θέλει η επιστήμη να πετύχει και το έχει κάνει. 
      Το θέμα είναι ότι, σύμφωνα με το νόμο, έχουν προηγηθεί όλες οι διαδικασίες και της κοστολόγησης και από πλευράς νοσοκομείου, όπως προβλέπει ο νόμος, και της αποστολής στο ΚΕ.Σ.Υ. τώρα και δεκαοκτώ μήνες και το ζήτημα είναι: Θα ολοκληρωθεί επιτέλους αυτή η διαδικασία, διότι όλα γίνονται σύμφωνα με το νόμο, σύμφωνα με νόμιμες διαδικασίες; Εμείς θα θέλαμε σήμερα να μας απαντήσετε εδώ αν έχει σκοπό το Υπουργείο να παρέμβει στο να ολοκληρωθούν οι διαδικασίες που προβλέπονται από το νόμο. Αν υπάρχουν αμφιβολίες επιστημονικής υφής, ας τις δουν οι αρμόδιοι. Αλλά, όμως, μέχρι στιγμής δεν έχει διαφανεί ή δεν έχει γίνει γνωστό ότι η καθυστέρηση που υπάρχει έχει προκύψει από αμφισβήτηση αυτής της μεθόδου, όπως τουλάχιστον την κάνει το Πανεπιστημιακό Νοσοκομείο Ηρακλείου. 
      Και θα έλεγα, κύριε Υπουργέ, πέρα από το κόστος που έχει για τους ίδιους τους ασθενείς αυτή η εξέλιξη και είναι μεγάλο το ποσοστό πράγματι, αν σκεφθούμε ότι πάρα πολλοί άνθρωποι υποφέρουν, γιατί παίρνουν φάρμακα που δεν πρέπει να παίρνουν ή παίρνουν παραπάνω φάρμακα απ’ αυτά που πρέπει να παίρνουν, υπάρχει και το τεράστιο θέμα που ξέρετε εσείς της αλόγιστης –θα έλεγε κανείς- δαπάνης σε σχέση με τη φαρμακευτική  περίθαλψη. Διαδικασίες, λοιπόν, αυτής της μορφής μπορούν να συμβάλουν ουσιαστικά στο να περιοριστεί αυτή η σπατάλη από τη μία πλευρά, αλλά και από την άλλη να διασώσουμε ανθρώπους που κινδυνεύουν από τη χρήση φαρμάκων, τα οποία δεν μπορούν να πάρουν.
      Άρα, λοιπόν, εδώ πρέπει το Υπουργείο να μας ξεκαθαρίσει: Δεν προχωρεί γιατί υπάρχει επιστημονική αμφισβήτηση -και πώς την τεκμηριώνει- ή γιατί δεν θέλει να προχωρήσει στην κοστολόγηση αυτή, μήπως τυχόν και επιβαρυνθούν  κάποια ταμεία; Έχετε, όμως, υπ’ όψιν σας ότι, μπορεί να μην επιβαρύνονται τα ταμεία, αλλά επιβαρύνονται οι ασθενείς και η ιδιωτική δαπάνη- όπως διαβάζουμε τελευταία στις εφημερίδες- είναι πάρα πολύ μεγάλη και νομίζω ότι το Υπουργείο πρέπει να σταθεί και σ' αυτό το σημείο.
      Ευχαριστώ πολύ. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Υφυπουργός. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, το θέμα της φαρμακογονιδιωματικής ανάλυσης θα πρέπει να γνωρίζετε ότι βρίσκεται σε πειραματικό επίπεδο. Αυτό πρέπει να γίνει αντιληπτό. Το Εργαστήριο της Κλινικής Φαρμακολογίας στο Π.Α.Γ.Ν.Η. που έχει ασχοληθεί με το ερευνητικό πρόγραμμα όπως και κάποια αντίστοιχα άλλα κέντρα, είναι καθαρώς ερευνητικό πρωτόκολλο. Υπάρχει μια κοστολόγηση η οποία έγινε από τον υπεύθυνο του συγκεκριμένου πρωτοκόλλου και έχει έρθει σε μας στο Κεντρικό Συμβούλιο Υγείας. Προσδιορίζει τον αλληλόμορφο γονότυπο για να υπάρξει αυτή η εξέταση με κοστολόγιο 175 ευρώ. 
      Από τη συγκεκριμένη τεκμηρίωση των κλινικών θεραπευτικών δεδομένων της οποιασδήποτε τεχνικής μέχρι την κοστολόγηση υπάρχει μεγάλη απόσταση. Αυτό πρέπει να γίνει αντιληπτό και να μη βρισκόμαστε κάθε μέρα όπως γίνεται στα πρωινάδικα που ο καθένας ανακαλύπτει και ένα φάρμακο για τον καρκίνο και πρέπει να απολογούνται τα ασφαλιστικά ταμεία και το Υπουργείο Υγείας γιατί δεν το προσφέρουν δωρεάν στους συνανθρώπους μας. Ας γίνει αντιληπτό ότι η φαρμακογονιδιωματική ανάλυση δεν έχει πουθενά τεκμηριωμένη επιστημονική συγκεκριμένη ενέργεια. Άρα δεν μπορεί να κοστολογηθεί.
      Και σας είπα, ναι αύριο η επιστήμη με την αποκρυπτογράφηση που έχουμε κάνει στο γονιδίωμα θα δώσει τη δυνατότητα να έχουμε στοχευμένες θεραπείες και να ξέρουμε ποιο σκεύασμα από τις πλατίνες κάνει για το Μιχαλόπουλο και δεν κάνει για την κ. Παπαδοπούλου λόγω του ότι η θεραπεία είναι εκλεκτική με τον πολυμορφισμό που παρουσιάζει το γονιδίωμα ανάλογα με τη σειρά και την αλληλουχία την οποία έχει. Όμως είμαστε πολύ μακριά. 
      Εμείς ως Κεντρικό Συμβούλιο Υγείας έχουμε δώσει τη μελέτη των συναδέλφων σε ειδικούς μελετητές και θα έχουμε τα πορίσματά τους. Μπορεί να παρήλθε χρονικό διάστημα δεκαοχτώ μηνών. Σ' αυτό συμφωνούμε. Όμως δεν είναι εύκολη η τεκμηρίωση των αναλύσεων που υπάρχουν από το ερευνητικό πρωτόκολλο για να είμαστε σοβαροί ως επιστήμονες και να πούμε ναι αυτό προσφέρει υπηρεσίες ιδιαίτερα στοχευμένες στην καρκινική νόσο. 
      ΠΡΟΕΔΡΟΣ (Άννα Μπενάκη - Ψαρούδα): Η δεύτερη με αριθμό 2439/16-12-2006 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με τη μονιμοποίηση των συμβασιούχων εργαζομένων στην Ελληνική Ραδιοφωνία Τηλεόραση (Ε.Ρ.Τ. Α.Ε) διαγράφεται λόγω κωλύματος της κυρίας Βουλευτού.
      Τρίτη είναι η με αριθμό 1206/15-11-2006 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Εθνικό Ίδρυμα Αποκατάστασης Αναπήρων. 
      Η ερώτηση του κ. Κουβέλη έχει ως εξής:
      «Το Εθνικό Ίδρυμα Αποκατάστασης Αναπήρων είναι το μοναδικό κέντρο αποκατάστασης στην Ελλάδα που παρέχει ολοκληρωμένες υπηρεσίες αποκατάστασης, από την πρώιμη φάση μέχρι την κοινωνική επανένταξη, σε εσωτερικούς ασθενείς από όλη τη χώρα. Παράλληλα έχει αναπτύξει ιατρεία και ειδικές μονάδες παρακολούθησης εξωτερικών ασθενών και πρώην νοσηλευομένων.
      Παρά τη σπουδαιότητα και το συστηματικό έργο που παράγει, το Εθνικό Ίδρυμα Αποκατάστασης Αναπήρων αντιμετωπίζει προβλήματα τα οποία πρέπει να επιλυθούν.
      Συγκεκριμένα:
      Ενώ η ιατρική υπηρεσία ανήκει στο Ε.Σ.Υ. οι γιατροί, οι οποίοι ας σημειωθεί προσελήφθησαν μετά από αυστηρή κρίση, δεν απολαμβάνουν στοιχειωδών δικαιωμάτων που ο νόμος για το 	Ε.Σ.Υ. ορίζει, με αποτέλεσμα να δημιουργούνται σημαντικές ανισότητες στο σύστημα και να εμποδίζεται σημαντικά η περαιτέρω εξέλιξη των κλινικών και των εργαστηρίων.
      Δεν λειτουργεί επιστημονικό συμβούλιο, δεν υπάρχει διευθυντής ιατρικής υπηρεσίας και εκπροσώπηση ιατρών τόσο στο Δ.Σ. όσο και στο Γ΄ Δ.Υ.ΠΕ. και δεν συμπληρώνονται ετήσια φύλλα αξιολόγησης των ιατρών.
      Δεν λειτουργούν απογευματινά ιατρεία. 
      Δεν υπάρχει συμμετοχή ιατρών και θεραπευτών σε εκπαιδευτικά προγράμματα χρηματοδοτούμενα από το Υπουργείο ή από ευρωπαϊκό κοινωνικό ταμείο.» 
      Το λόγο έχει ο Υφυπουργός κ. Κωνσταντόπουλος. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, δεν υπάρχει αμφιβολία ότι η λύση των προβλημάτων τα οποία αναφέρετε είναι η υπαγωγή του Εθνικού Ιδρύματος Αποκατάστασης Αναπήρων στο Εθνικό Σύστημα Υγείας. 
      Το Εθνικό Ίδρυμα Αποκατάστασης Αναπήρων ασκεί, όπως το λέτε, έναν πολύ σημαντικό ρόλο στη χώρα μας. Είναι το μοναδικό κέντρο φυσικής ιατρικής και αποκατάστασης ουσιαστικά. Εδώ και πολύ καιρό δεν είναι μια απλή μονάδα κοινωνικής φροντίδας, ήταν όμως και παραμένει μονάδα κοινωνικής φροντίδας. 
      Με την εξέλιξη της φυσικής ιατρικής και αποκατάστασης στη χώρα μας –τα τελευταία χρόνια έγινε αυτό- με την ανάπτυξη κλινικών πλέον, οι οποίες δεν διαφέρουν σε τίποτα από τις υπόλοιπες κλινικές του Ε.Σ.Υ. μέσα στο Εθνικό Ίδρυμα Αποκατάστασης Αναπήρων, συντρέχουν όλοι οι λόγοι ώστε το συγκεκριμένο ίδρυμα να υπαχθεί στο Εθνικό Σύστημα Υγείας. 
      Έχει γίνει ήδη η αιτιολογική έκθεση. Έχουμε προχωρήσει ήδη σε όλα τα απαιτούμενα που χρειάζονται ώστε να υπαχθεί στο Εθνικό Σύστημα Υγείας. Μένει η νομοθετική ρύθμιση. Σ’ ένα από τα επόμενα νομοσχέδια –ή στο νομοσχέδιο περί φυσιοθεραπευτών ή στο περί προμηθειών- θα υπάρξει νομοθετική ρύθμιση για την ένταξη του ιδρύματος αυτού στο Εθνικό Σύστημα Υγείας. 
      Υπάρχουν πολλές λεπτομέρειες. Μία απ’ αυτές είναι το οργανόγραμμα που υπάρχει. Καταλαβαίνετε ότι είναι ένα οργανόγραμμα στα πλαίσια ενός ιδρύματος. Η όλη φιλοσοφία λειτουργίας του κέντρου αυτού -εκτός από τις κλινικές που είναι επίσης σε κατεύθυνση ιδρύματος- η σύνθεση του προσωπικού, που υπάρχει εδώ και πολλά χρόνια και φυσικά η υπαγωγή του στο Εθνικό Σύστημα Υγείας συνεπάγονται ένα σωρό άλλες μεταβολές, οι οποίες πρέπει να υπάρξουν όχι μόνο στο ιατρικό προσωπικό, αλλά και στο νοσηλευτικό και παραϊατρικό προσωπικό. Εκεί υπάρχουν επαγγελματίες υγείας, λογοθεραπευτές, φυσιοθεραπευτές, εργοθεραπευτές, για τους οποίους επαγγελματίες πρέπει να διαμορφωθεί το πλαίσιο υπαγωγής και αυτών –δεν υπάρχει ανάλογη εμπειρία- στο Εθνικό Σύστημα Υγείας.
      Ξέρετε πολύ καλά πως σε όλες τις ιατρικές ειδικότητες είμαστε σ’ ένα πολύ καλό επίπεδο στη χώρα  μας, σε πολλές άνω του μετρίου και σε πολλές σε άριστο επίπεδο, μπορώ να πω. Στην ειδικότητα της φυσικής ιατρικής και της αποκατάστασης είμαστε ακόμα στα σπάργανα, στη νηπιακή ηλικία και πρέπει να γίνουν πάρα πολύ σημαντικά βήματα. Μοχλός ανάπτυξης της φυσικής ιατρικής και αποκατάστασης στη χώρα μας θα είναι το Εθνικό Ίδρυμα Αποκατάστασης Αναπήρων. 
      Όσο αναφορά τα υπόλοιπα, γίνεται η εκπαίδευση των γιατρών, η μετεκπαίδευσή τους, η συμμετοχή τους σε εκπαιδευτικά σεμινάρια. Επίσης η συμμετοχή τους σε διεθνή και ελληνικά συνέδρια είναι απρόσκοπτη και ενθαρρύνεται -μπορώ να πω- και από τη διοίκηση του ιδρύματος. 
      Σοβαρές ελλείψεις σε ιατροτεχνολογικό εξοπλισμό δεν υπάρχουν. Το βασικό ζητούμενο όμως στην επίλυση των προβλημάτων, το οποίο αναφέρετε, είναι η σύντομη ή όσο το δυνατόν πιο σύντομη νομοθετική ρύθμιση του μεγάλου αυτού θέματος και η ένταξη του Εθνικού Ιδρύματος Αποκατάστασης Αναπήρων στο Εθνικό Σύστημα Υγείας.
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε. 
      Κύριε Υπουργέ, η ιατρική υπηρεσία του Ιδρύματος Αποκατάστασης Αναπήρων είναι ήδη ενταγμένη στο Ε.Σ.Υ.. Επομένως δεν είναι ακριβές ότι η μη ένταξη του Ιδρύματος εμποδίζει την αντιμετώπιση όλων των ζητημάτων που αναδεικνύει η συγκεκριμένη ερώτηση που συζητάμε. 
      Για παράδειγμα δεν υπάρχει επιστημονικό συμβούλιο, ενώ εκεί απασχολούνται τέσσερις διευθυντές, εννέα επιμελητές Α’, τρεις επιμελητές Β’, ένας επικουρικός και δώδεκα ειδικευόμενοι. Και είναι δυνατόν, ανεξάρτητα επαναλαμβάνω από τη μη ένταξη στο σύνολο του ιδρύματος στο Ε.Σ.Υ., να  υπάρχουν τόσοι γιατροί και να  μη λειτουργεί επιστημονικό συμβούλιο; 
      Σε τίποτα δεν εμποδίζεται η λειτουργία απογευματινών ιατρείων τα οποία δεν λειτουργούν. Θα μπορούσαν περίφημα με το υπάρχον καθεστώς –και επαναλαμβάνω νομοθετικό καθεστώς που αφορά την ιατρική υπηρεσία- να λειτουργούν και απογευματινά ιατρεία.
      Επίσης νομίζω ότι δεν σας έχουν ενημερώσει ακριβώς. Υπάρχουν επί σειρά ετών ετήσιες εκθέσεις με αιτήματα των διευθυντών για την ανάγκη ύπαρξης καινούργιου τεχνολογικού εξοπλισμού.
      Ήδη ο τεχνολογικός εξοπλισμός είναι γηρασμένος σε πάρα πολλές περιπτώσεις. Και συγκεκριμένα σας λέω ότι από το 2004 μέχρι και σήμερα δεν υπήρξε στοιχειώδης ανανέωση του τεχνολογικού εξοπλισμού. Όπως επίσης σε τίποτα δεν εμποδίζει η συνολική, και πάλι επαναλαμβάνω, ένταξη του ιδρύματος στο Ε.Σ.Υ. στο να αντιμετωπιστούν προβλήματα που έχουν σχέση με τεράστιες ελλείψεις σε νοσηλεύτριες αλλά και σε θεράποντες. Είναι δυνατόν να μιλάμε για την αποτελεσματική λειτουργία ιδρύματος Αποκατάστασης Αναπήρων και να μην υπάρχουν λογοθεραπευτές; Προφανώς όχι. 
      Κατά συνέπεια, να εντάξετε το Εθνικό Ίδρυμα Αποκατάστασης Αναπήρων συνολικά στο Εθνικό Σύστημα Υγείας –η δέσμευσή σας είναι σημαντική- αλλά σε τίποτε δεν εμποδίζεται από την μη συνολική μέχρι σήμερα ένταξη του ιδρύματος στο Εθνικό Σύστημα Υγείας η αντιμετώπιση προβλημάτων, τα οποία είναι τεθειμένα, σας είναι γνωστά, και με ετήσιες εκθέσεις έχουν γίνει γνωστά από το Υπουργείο σας. 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Κουβέλη, σέβομαι την άποψή σας, αλλά θέλω να σας διαβεβαιώσω ότι επιστημονικό συμβούλιο υπάρχει μόνο στα νοσοκομεία του Εθνικού Συστήματος Υγείας. Δεν προβλέπεται για τα ιδρύματα κοινωνικής φροντίδας. Το έχουμε δει αυτό νομοθετικά, γι’ αυτό και προχωρούμε στην ένταξή του. Ένας από τους λόγους είναι και αυτός.
      Όπως επίσης και τα απογευματινά ιατρεία στήνονται και λειτουργούν μόνο στα πλαίσια των νοσοκομείων του Εθνικού Συστήματος Υγείας. Δεν προβλέπεται κάτι αντίστοιχο για τις μονάδες κοινωνικής φροντίδας. Είναι ένα ανεξάρτητο νομικό πρόσωπο δημοσίου δικαίου. Έγινε πρόσφατα, με δικιά μας νομοθετική ρύθμιση. Αυτό διευκολύνει την κατάσταση. Δεν μπορούν όμως να λειτουργούν ούτε απογευματινά ιατρεία ούτε, δυστυχώς, επιστημονικό συμβούλιο. Θα σας αναφέρω ένα παράδειγμα, ότι στη σύνθεση του επιστημονικού συμβουλίου πρέπει να υπάρχει κι ένας γιατρός με βαθμό αναπληρωτή διευθυντή, που δεν υπάρχει. Δεν υπάρχουν αναπληρωτές διευθυντές στο συγκεκριμένο ίδρυμα. 
      Όσον αφορά τα υπόλοιπα, ο τεχνολογικός εξοπλισμός ενισχύεται. Καθημερινά γίνονται προσπάθειες. Υπάρχουν κάποιες ελλείψεις. Στο τελευταίο έγγραφο, δυστυχώς, του διοικητή του ιδρύματος αναφέρεται ότι δεν υπάρχουν ελλείψεις για τον τεχνολογικό εξοπλισμό. Σέβομαι την άποψή σας. Θα δούμε αν υπάρχουν ελλείψεις, ώστε να προβούμε και στην ανανέωση του υπάρχοντος ιατροτεχνολογικού εξοπλισμού. 
      Στα υπόλοιπα θέλω να σας διαβεβαιώσω ότι θα καλυφθούν οι ανάγκες και με τέτοιες θέσεις, αλλά, κυρίως, υπάρχουν ελλείψεις σε νοσηλευτικό προσωπικό, γι’ αυτό και είναι σε προκήρυξη –ήδη είναι στο τελικό στάδιο- η πλήρωση δεκαεπτά θέσεων νοσηλευτικού προσωπικού στο ίδρυμα, παράλληλα με ορισμένες θέσεις παραϊατρικού προσωπικού. Παρ’ όλα αυτά, θέλω να πιστεύω ότι με την ένταξη του ιδρύματος στο Εθνικό Σύστημα Υγείας πολλά απ’ αυτά τα προβλήματα θα λυθούν.
      Είναι οξύμωρο σχήμα, πράγματι, ένα ίδρυμα, το οποίο, ουσιαστικά, είναι νοσοκομείο, στην πράξη να είναι εκτός του νοσοκομειακού χάρτη της χώρας. Είναι όντως ένα οξύμωρο σχήμα, είναι αρκετά παράλογο. Είναι ένα έλλειμμα που είχαμε μέχρι τώρα, αλλά θέλω να σας διαβεβαιώσω ότι αυτό το έλλειμμα σιγά-σιγά τακτοποιείται, μαζί με το ότι λύνεται και ένα συνολικότερο θέμα στο χώρο της αποκατάστασης. Έχουμε πολλά να κάνουμε σ’ αυτόν το χώρο της αποκατάστασης και παράλληλα, με την λειτουργία σύντομα και άλλων κέντρων αποκατάστασης στη χώρα και των Κ.Α.Φ.Κ.Α., θα δώσουμε καλύτερες υπηρεσίες αποκατάστασης. Γιατί, πράγματι, όπως αναφέρετε και στην ερώτησή σας, είναι το μοναδικό, ουσιαστικά, Κέντρο Αποκατάστασης, το οποίο λειτουργεί στη χώρα και οφείλουμε να κάνουμε περισσότερα απ’ ό,τι κάναμε μέχρι σήμερα.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Σας ευχαριστούμε πολύ.
      Αναφορές και ερωτήσεις δεύτερου κύκλου:
      Η με αριθμό 1661/159/27-11-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με το διορισμό του διευθυντή στο Εθνικό Κέντρο Αθλητικών Ερευνών  (Ε.Κ.Α.Ε.) διαγράφεται λόγω κωλύματος του Υπουργού. 
      Ολοκληρώθηκε η συζήτηση των αναφορών και ερωτήσεων.
      Πριν εισέλθουμε στη νομοθετική εργασία, σας γνωρίζω ότι οι συνάδελφοι Βουλευτές κύριοι Γεώργιος Σούρλας και Άρης Μουσιώνης ζητούν άδεια ολιγοήμερης απουσίας τους στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τις ζητηθείσες άδειες.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Ανάπτυξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Απασχόλησης και Κοινωνικής Προστασίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας περί της εφαρμογής του άρθρου 16 της Συμφωνίας Έδρας της Τράπεζας Εμπορίου και Ανάπτυξης του Ευξείνου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου».
      Η Συμφωνία αυτή ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας περί της εφαρμογής του άρθρου 16 της Συμφωνίας Έδρας της Τράπεζας Εμπορίου και Ανάπτυξης του Ευξείνου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      
ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ:  Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      
      
ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Ανάπτυξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια συζήτηση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους.
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων.
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή από την έναρξη της συζήτησης ως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού.
      Κύριε Υπουργέ, έχετε να κάνετε κάποια παρατήρηση, πριν δώσω το λόγο στον εισηγητή;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Νεράντζη, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έχω επιφυλαχθεί κατά τη διάρκεια της συζητήσεως ενώπιον της Διαρκούς Επιτροπής να προβώ σε μερικές νομοτεχνικές βελτιώσεις και προσθήκες. Θα τις αναγνώσω, κυρία Πρόεδρε –με την άδειά σας- θα διανεμηθούν στους κυρίους συναδέλφους θα τις δώσω δε και στα Πρακτικά, για να καταχωρηθούν.
      «Άρθρο 3
      α) Το δεύτερο εδάφιο της παραγράφου 3 αντικαθίσταται, ως εξής: «Με κοινή απόφαση των Υπουργών Ανάπτυξης και Εμπορικής Ναυτιλίας καθορίζονται οι επί μέρους εργασίες συντήρησης, που επιτρέπεται να εκτελεί το πλήρωμα του πλοίου, όταν αυτό βρίσκεται σε εγκαταστάσεις ναυπηγοεπισκευαστικής επιχείρησης ή ΝΑ.ΖΩ.
      β) Στο δεύτερο στίχο της παραγράφου 6, μετά τη φράση: «έκτακτες περιπτώσεις» προστίθεται η φράση: «από συνεργείο».
      Γ) Προστίθεται παράγραφος 8, ως εξής: «8. Για την εκτέλεση εργασιών συντήρησης ή επισκευής, σε συστήματα θέρμανσης-ψύξης-κλιματισμού ή ηλεκτρονικού εξοπλισμού πλοίων, από εξουσιοδοτημένα πρόσωπα του κατασκευαστή ή του αντιπροσώπου του, δεν απαιτείται σχετική εγγραφή στο Ειδικό Μητρώο. Οι εργασίας του προηγούμενου εδαφίου εκτελούνται κατόπιν χορήγησης της ειδικής άδειας της παραγράφου 4.».
      Άρθρο 7
      α) Η περίπτωση α΄ της παραγράφου 2, αναδιατυπώνεται ως εξής: «α. Πρόστιμο από χίλια (1.000) μέχρι δέκα πέντε χιλιάδες (15.000) ευρώ, ανάλογα με τη διάρκεια και τη βαρύτητα της παράβασης. Σε περίπτωση υποτροπής, το ανώτατο όριο του προστίμου ορίζεται μέχρι του ποσού των τριάντα χιλιάδων (30.000) ευρώ.».
      β) Στην περίπτωση β΄, η περίοδος: «β. Διαγραφή από το Ειδικό Μητρώο, εάν εκδοθούν σε βάρος της επιχείρησης δύο αποφάσεις επιβολής προστίμου εντός διαστήματος ενός έτους...» αναδιατυπώνεται, ως εξής: «β. Προσωρινή διαγραφή από το Ειδικό Μητρώο, από έναν (1) έως έξι (6) μήνες, εάν εκδοθούν σε βάρος της επιχείρησης τρεις (3) αποφάσεις επιβολής προστίμου εντός διαστήματος ενός (1) έτους....». »
      Ευχαριστώ, κυρία Πρόεδρε. 
      (Στο σημείο αυτό ο Υφυπουργός Ανάπτυξης κ. Αναστάσιος Νεράντζης καταθέτει για τα Πρακτικά τις προαναφερθείσες νομοτεχνικές βελτιώσεις και προσθήκες, οι οποίες έχουν ως εξής:
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να σας γνωρίσω ότι για τη συζήτηση του σημερινού νομοσχεδίου: Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου, ορίζει ως Κοινοβουλευτικό Εκπρόσωπο το Βουλευτή, κ. Μιλτιάδη Βαρβιτσιώτη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ, ορίζει ως Κοινοβουλευτικό Εκπρόσωπο τη Βουλευτή, κ. Ελπίδα Παντελάκη. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο το Βουλευτή, κ. Ιωάννη Δραγασάκη. 
      Το λόγο τώρα έχει ο εισηγητής της Νέας Δημοκρατίας, κ. Θαλασσινός Θαλασσινός. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, ο ελληνόκτητος εμπορικός στόλος βρίσκεται σταθερά στην πρώτη θέση παγκοσμίως τα τελευταία χρόνια. Ειδικότερα δε κατά τη χρονική περίοδο 2005-2006 οι Έλληνες εφοπλιστές είχαν παραγγείλει τριακόσια εξήντα τέσσερα νεότευκτα πλοία με ρυθμό παραλαβής ένα την ημέρα. Κατά την ίδια χρονική περίοδο το ναυτιλιακό συνάλλαγμα που εισέρευσε στη χώρα μας ανήλθε στα 13,8 δισεκατομμύρια ευρώ, συνεισφέροντας έτσι θετικά στη διαμόρφωση του ισοζυγίου εξωτερικών συναλλαγών της χώρας μας. 
      Η ελληνική πλοιοκτησία ελέγχει το 8,4% του συνολικού αριθμού των πλοίων σε υπηρεσία και υπό παραγγελία και περίπου το 16,1% του παγκόσμιου τονάζ. Νούμερα αρκετά εντυπωσιακά, ώστε σήμερα να μιλούν όλοι οι έγκυροι διεθνείς ναυτιλιακοί οργανισμοί για ελληνικό ναυτιλιακό θαύμα. 
      Μια τέτοια μεγάλη ναυτιλιακή δύναμη, είναι αυτονόητο να δημιουργεί τις προϋποθέσεις, ώστε να λειτουργεί συμπληρωματικά ένας σημαντικός αριθμός συναφών ναυτιλιακών δραστηριοτήτων, όπως ναυλωτές, ναυπηγεία, επισκευαστές πλοίων, εταιρείες ρυμουλκήσεων και ναυαγιαιρέσεων, ναυτικών πρακτορεύσεων, ναυλομεσιτών, επιχειρήσεων τροφοδοσίας και πετρέλευσης πλοίων, κατασκευαστών, επισκευαστών, επιθεωρητών ναυτικών μηχανών και εξοπλισμού, καθώς επίσης και μια τεράστια βιομηχανία θαλάσσιου τουρισμού. 
      Είναι, όμως, γεγονός αναμφισβήτητο ότι παρά το μεγάλο ναυτιλιακό μέγεθος της χώρας μας απ’ όλες τις ναυτιλιακές δραστηριότητες, ο κλάδος που αφορά τις επιχειρήσεις ναυπήγησης, μετατροπής, επισκευής και συντήρησης πλοίων, δεν ακολούθησε και, δυστυχώς, δεν ακολουθεί την εξέλιξη του ελληνόκτητου στόλου. Και αυτό συνιστά ένα ελληνικό παράδοξο, που έρχεται σε αντιδιαστολή με το ελληνικό ναυτιλιακό θαύμα. 
      Κυρίες και κύριοι συνάδελφοι, με τον όρο «ναυπηγοεπισκευαστική ζώνη» αναφερόμαστε, κυρίως, στην ευρύτερη περιοχή του Περάματος, της Ελευσίνας, της Δραπετσώνας χωρίς να παραγνωρίζεται, βέβαια, και η λειτουργία άλλων ναυπηγοεπισκευαστικών ζωνών στην Ελλάδα. Και είναι γεγονός ότι στη συγκεκριμένη ζώνη είχε συγκεντρωθεί το μεγαλύτερο μέρος των επισκευών των πλοίων μας και εκεί υπάρχουν τα ναυπηγεία της Ελευσίνας, αλλά και είκοσι πέντε μικρότερα ναυπηγεία. 
      Κατά το έτος 1990 απασχολούνταν περίπου δεκαέξι χιλιάδες άτομα και η περιοχή ήταν μία από τις μεγαλύτερες ναυπηγοεπισκευαστικές βάσεις του κόσμου. Σήμερα απασχολείται λιγότερο από το ένα τέταρτο του αριθμού των ατόμων αυτών. Ταυτόχρονα, στην ευρύτερη ναυπηγοεπισκευαστική βάση του Περάματος και της Δραπετσώνας υπάρχουν και δραστηριοποιούνται τριακόσια πενήντα με τετρακόσια συνεργεία όλων των ειδικοτήτων, τα οποία έχουν να επιδείξουν σημαντικά κατασκευαστικά επιτεύγματα, τεχνογνωσία και ως ένα βαθμό σημαντικές καινοτομίες και λύσεις σε προβλήματα, που δεν μπορούν να αντιμετωπιστούν από τα μικρότερα ναυπηγεία.
      Παρά την αποδεδειγμένη ικανότητα, την τεχνογνωσία και την παραγωγικότητα των εργαζομένων στη ναυπηγοεπισκευαστική ζώνη, αυτή ακολουθεί φθίνουσα πορεία, η οποία δεν αντιστοιχεί με την ευρύτερη δυναμική του ελληνόκτητου εμπορικού στόλου. Με άλλα λόγια παρατηρείται χαρακτηριστική δυσκολία στο να προσελκύσει η ΝΑ.ΖΩ. ακόμα και πλοία ελληνικών συμφερόντων. 
      Είναι πολλοί οι παράγοντες που οδήγησαν στην κατάσταση αυτή, αλλά θα περιοριστώ σε μερικούς, όπως η έλλειψη μέτρων στήριξης από τις κυβερνήσεις τη δεκαετία του ’90 και η όξυνση του ανταγωνισμού από γειτονικές χώρες, όπως η Κροατία, η Τουρκία, η Βουλγαρία, η Ρουμανία και η Ουκρανία, οι οποίες όχι μόνο έχουν χαμηλότερο κόστος εργατοώρας, αλλά λαμβάνουν και μέτρα στήριξης για τις ΝΑ.ΖΩ., δηλαδή τις ναυπηγοεπισκευαστικές ζώνες, αποσπασματικά νομοθετικά μέτρα που δεν μπόρεσαν να εξυγιάνουν και να οργανώσουν σε ορθολογιστική βάση το καθεστώς των επιχειρήσεων που δραστηριοποιούνται στη ναυπηγοεπισκευαστική ζώνη. Η υποχώρηση του δολαρίου έναντι του ευρώ σε ένα κλάδο που αποκλειστικά οι συναλλαγές πραγματοποιούνται σε δολάρια είχε ως αποτέλεσμα να καταστήσει τις επιχειρήσεις αυτές μη ανταγωνιστικές.
      Κυρίες και κύριοι συνάδελφοι, το 1998 η τότε κυβέρνηση του ΠΑ.ΣΟ.Κ. αντιλαμβανόμενη, έστω με καθυστέρηση, τη φθίνουσα πορεία της ναυπηγοεπισκευαστικής ζώνης προχώρησε στη ψήφιση του ν. 2642/1998 «Μητρώο επιχειρήσεων ναυπήγησης, μετατροπής, επισκευής και συντήρησης πλοίων και άλλες διατάξεις» με σκοπό, όπως και ο τίτλος του νόμου αναφέρει, τη δημιουργία Μητρώου των επιχειρήσεων που θα μπορούσαν να δραστηριοποιούνται στη ΝΑ.ΖΩ.. 
      Ο νόμος αυτός προέβλεπε την έκδοση τεσσάρων προεδρικών διαταγμάτων και πέντε υπουργικών αποφάσεων, ώστε να καταστεί εφαρμόσιμος. Τα δύο από αυτά τα προεδρικά διατάγματα, το 187/1999 και το 245/1999, παρ’ ότι αντικαταστάθηκαν από τα προεδρικά διατάγματα 4/2004 και 50/2004 με στόχο την  απλοποίηση των διατάξεων που προέβλεπε ο ν. 2642/1998 τελικά, αποδείχθηκαν στην πράξη αναποτελεσματικά λόγω των πολυπλόκων και χρονοβόρων γραφειοκρατικών διαδικασιών που προέβλεπαν και δυσκόλευαν την εγγραφή των επιχειρήσεων στο Μητρώο. 
      Το γεγονός ότι χρειάστηκαν τέσσερα προεδρικά διατάγματα αποδεικνύει το ανεφάρμοστο θεσμικό και κανονιστικό πλαίσιο που προέβλεπε ο εν λόγω νόμος. 
      Χαρακτηριστικά με το ν. 2642/1998 προβλέπονταν τρεις ομάδες επιχειρήσεων. Από αυτές, σύμφωνα με τα προεδρικά διατάγματα που ισχύουν σήμερα, η πρώτη ομάδα, ναυπηγοεπισκευαστικές επιχειρήσεις, χωρίζονταν σε τέσσερις κατηγορίες και η τρίτη ομάδα, ειδικές επιχειρήσεις, σε δεκατέσσερις κατηγορίες. Δηλαδή, συνολικά είχαμε δεκαοχτώ υποκατηγορίες. 
      Προκειμένου να εξασφαλίσουν οι επιχειρήσεις την ένταξή τους στο Μητρώο έπρεπε να υποβάλουν ένα σημαντικό αριθμό δικαιολογητικών ανάλογα και με την κατηγοριοποίηση που ήθελαν, για τον οποίο αριθμό δεν ήταν προετοιμασμένες αποτελεσματικά ούτε οι αρμόδιες κρατικές υπηρεσίες. Έτσι, σχεδόν εννέα χρόνια μετά την ψήφισή του ο ν. 2642/1998 είναι πρακτικά ανεφάρμοστος και ασφαλώς χρειάζεται η αντικατάσταση του. 
      Χαρακτηριστικά σας αναφέρω ότι σύμφωνα και με ένα έγγραφο της Νομαρχίας του Πειραιά, πληρούσαν τα κριτήρια επί επτακοσίων δώδεκα αιτήσεων μόνο διακόσιοι σαράντα οκτώ φάκελοι επιχειρήσεων για τις οποίες και εκδόθηκε απόφαση εγγραφής τους στο Μητρώο.
      Κυρίες και κύριοι συνάδελφοι, με το σχέδιο νόμου «Μητρώο επιχειρήσεων ναυπήγησης, μετατροπής, επισκευής και συντήρησης πλοίων» του Υπουργείου Ανάπτυξης, στα πλαίσια του ευρύτερου κυβερνητικού σχεδιασμού για τόνωση της ανταγωνιστικότητας, την απλοποίηση των διαδικασιών έναρξης των επιχειρήσεων, την αύξηση της απασχόλησης και την εξασφάλιση της κοινωνικής συνοχής, λύνονται μια σειρά από προβλήματα των ναυπηγοεπισκευαστικών επιχειρήσεων, αντιμετωπίζοντας αυτά υπό το πρίσμα ενός ολοένα αυξανόμενου και έντονου ανταγωνισμού με τις γείτονες χώρες. 
      Το παρόν σχέδιο νόμου χωρίζεται σε τρία κεφάλαια. 
      Το Κεφάλαιο Α΄ περιλαμβάνει τα άρθρα από 1 έως 8, στα οποία καθορίζεται το πεδίο εφαρμογής του νόμου, δίνονται οι κατάλληλοι ορισμοί των εννοιών, περιγράφονται οι προϋποθέσεις για την εγγραφή στο Μητρώο των επιχειρήσεων, γίνεται η κατηγοριοποίηση των επιχειρήσεων, καθορίζονται ο ρόλος και οι αρμοδιότητες των κρατικών υπηρεσιών.
      Στο Κεφάλαιο Β΄ περιλαμβάνονται τα άρθρα 9 και 10, με τα οποία προβλέπεται η ρύθμιση προσωρινού χαρακτήρα των ασφαλιστικών εισφορών των ναυπηγοεπισκευαστικών επιχειρήσεων και οι μεταβατικές ρυθμίσεις για την ομαλή μετάβαση των επιχειρήσεων από το παλαιό στο νέο νομοθετικό καθεστώς.
      Το Κεφάλαιο Γ΄ περιλαμβάνει τα άρθρα από 11 έως 13, στα οποία προβλέπονται οι μεταβατικές διατάξεις, οι διατάξεις που καταργούνται και η έναρξη ισχύος του παρόντος νόμου.
      Με το άρθρο 1 ορίζεται ως πεδίο εφαρμογής του παρόντος νόμου, κάθε επιχείρηση που δραστηριοποιείται στους τομείς ναυπήγησης, μετατροπής, επισκευής και συντήρησης πλοίων.
      Με το άρθρο 2 δίνονται οι αναγκαίοι ορισμοί για την εφαρμογή των διατάξεων του νόμου. Μεταξύ των άλλων δίνεται ο ορισμός του πλοίου, της ναυπήγησης, της μετατροπής, της επισκευής, της συντήρησης, της ναυπηγοεπισκευαστικής επιχείρησης, των εργοληπτικών επιχειρήσεων πλωτών έργων και εγκαταστάσεων ναυπηγείου, των ειδικών επιχειρήσεων και της ναυπηγοεπισκευαστικής ζώνης.
      Ειδικότερα, με τη διάταξη αυτή ορίζεται ως ναυπηγοεπισκευαστική ζώνη η χερσαία και θαλάσσια έκταση που έχει παραχωρηθεί νόμιμα μέσα στα όρια θαλάσσιας έκτασης, αιγιαλού και παραλίας, η οποία χωροθετείται σύμφωνα με την παράγραφο 3 του άρθρου 1 του ν. 2545/1997 -το οποίο ορίζει ότι με απόφαση του Υπουργού Ανάπτυξης μπορεί να καθορίζονται νέες μορφές βιομηχανικών και επιχειρηματικών περιοχών- και την Υπουργική Απόφαση Υ. Κ. 2584/2003, με την οποία καθορίστηκε ως νέα μορφή Β.Ε.Π.Ε. η ναυπηγοεπισκευαστική ζώνη, καταργώντας έτσι την ισχύουσα ρύθμιση για τη χωροθέτηση της ζώνης, κατά την οποία η διαδικασία και οι προϋποθέσεις χωροθέτησης των ναυπηγοεπισκευαστικών ζωνών, καθώς και οι όροι και οι προϋποθέσεις εκτέλεσης, εντός των ζωνών αυτών, εργασιών ναυπήγησης, μετατροπής, επισκευής και συντήρησης πλοίων, καθορίζονται με προεδρικό διάταγμα, ύστερα από πρόταση των Υπουργών Ανάπτυξης, ΠΕ.ΧΩ.Δ.Ε., και Εμπορικής Ναυτιλίας, σύμφωνα με τις διατάξεις του άρθρου 24 παράγραφος 4 του νόμου 1650/86 για την προστασία του περιβάλλοντος.
      Στο άρθρο 3 αναγνωρίζεται το δικαίωμα εκτέλεσης εργασιών από τις επιχειρήσεις που είναι εγγεγραμμένες στο Ειδικό Μητρώο και κατέχουν την άδεια της αρμόδιας Λιμενικής Αρχής και τον κατάλληλο μηχανολογικό εξοπλισμό. Παράλληλα, καθορίζονται οι προϋποθέσεις, σύμφωνα με τις οποίες ο κύριος του έργου της ναυπήγησης ή της μετατροπής του πλοίου αναθέτει τις εργασίες στις ειδικές επιχειρήσεις και οι επιμέρους εργασίες συντήρησης που μπορεί να εκτελεί το πλήρωμα, οι οποίες καθορίζονται με απόφαση του Υπουργού Ανάπτυξης και Υπουργού Εμπορικής Ναυτιλίας. Είναι η τροποποίηση την οποία έκανε ο κύριος Υπουργός, μετά τη συζήτηση στην επιτροπή.
      Σημειώνεται -και είναι πάρα πολύ σημαντικό να το αναφέρω- ότι για όλες τις περιπτώσεις εφαρμόζεται ο ν. 1568/1985, που αφορά την υγιεινή και την ασφάλεια των εργαζομένων. 
      Με το άρθρο 4 προβλέπεται η εγγραφή των ναυπηγοεπισκευαστικών επιχειρήσεων σε Ειδικό Μητρώο, το οποίο τηρείται σε έντυπη και ηλεκτρονική μορφή από τις Διευθύνσεις των Νομαρχιακών Αυτοδιοικήσεων, σύμφωνα με το άρθρο 1 του νόμου 3325/2005, ίδρυση και λειτουργία βιοτεχνικών εγκαταστάσεων στο πλαίσιο της αειφόρου ανάπτυξης και οι διευθύνσεις ανάπτυξης των Νομαρχιακών Αυτοδιοικήσεων είναι αρμόδιες κατά περίπτωση για την εγγραφή των επιχειρήσεων αυτών που δραστηριοποιούνται αντίστοιχα στα διοικητικά όρια των Νομαρχιακών Αυτοδιοικήσεων.
      Με το άρθρο 5 γίνεται μια νέα τομή σε σχέση με τον προηγούμενο νόμο, το ν. 2642. Απλοποιείται σε πολύ μεγάλο βαθμό η κατηγοριοποίηση των επιχειρήσεων. Σε αντίθεση με το ν. 2642/1998 και τα προεδρικά διατάγματα που εκδόθηκαν για την εκτέλεσή του –ο οποίος προέβλεπε συνολικά τρεις κατηγορίες επιχειρήσεων με δεκαοκτώ υποκατηγορίες, όπως προανέφερα- το παρόν σχέδιο νόμου προβλέπει μόνο τρεις κατηγορίες. Προβλέπει την πρώτη κατηγορία που περιλαμβάνει τις ναυπηγοεπισκευαστικές επιχειρήσεις, τη δεύτερη κατηγορία που περιλαμβάνει τις εργοληπτικές επιχειρήσεις πλωτών έργων και εγκαταστάσεων ναυπηγείων και την τρίτη κατηγορία η οποία περιλαμβάνει τις ειδικές επιχειρήσεις.
      Με αυτή τη ρύθμιση απλοποιούνται σημαντικά οι γραφειοκρατικές διαδικασίες και διευκολύνεται σε μεγάλο βαθμό η εγγραφή των επιχειρήσεων στο Ειδικό Μητρώο. Με την απλοποίηση των κατηγοριοποιήσεων, περισσότερες επιχειρήσεις μπορούν να εγγραφούν στο Ειδικό Μητρώο και να προσφέρουν τις υπηρεσίες τους. 
      Συγκεκριμένη κατηγοριοποίηση, όπως ισχύει στο ν. 2642/1998, δημιουργεί καταστάσεις πάρα πολύ δυσάρεστες. Άλλωστε, είναι γνωστό ότι κάθε ναυπηγοεπισκευαστική επιχείρηση επιλέγεται από την πλοιοκτησία με βάση τις δυνατότητες να διεκπεραιώσει την ανατιθέμενη σ’ αυτήν εργασία. Συνεπώς, η λεπτομερής κατηγοριοποίηση δεν έχει ιδιαίτερη αξία.
      Η διαδικασία και τα δικαιολογητικά εγγραφής των επιχειρήσεων ανάλογα με την κατηγορία στην οποία υπάγονται, προβλέπονται στις διατάξεις του άρθρου 6. Με τις διατάξεις αυτές, σε σχέση με το προηγούμενο νομοθετικό καθεστώς, προβλέπεται δραστική μείωση των δικαιολογητικών εγγραφής και απλούστευση των διαδικασιών. 
      Εισάγεται για πρώτη φορά ως δικαιολογητικό η τεχνική-επαγγελματική άδεια του απασχολούμενου προσωπικού, γεγονός το οποίο βελτιώνει την ασφάλεια και την ποιότητα εργασίας, αλλά περιορίζει και στο μέγιστο βαθμό το ενδεχόμενο περιστασιακής και ανασφάλιστης εργασίας.
      Προσδιορίζονται το ύψος και ο τρόπος είσπραξης, καθώς και ο σκοπός των εισπραττομένων παραβόλων. Αντικαθίσταται το ειδικό σήμα που προβλέπει ο ν. 2642/1998, με απόφαση του νομάρχη. Αυξάνεται από τρία σε πέντε χρόνια η διάρκεια εγγραφής των επιχειρήσεων στο Μητρώο, με δικαίωμα ανανέωσης για ίσα χρονικά διαστήματα, επίσης με απόφαση του νομάρχη. 
      Προστέθηκε, επίσης, η παράγραφος 8, την οποία ανέγνωσε ο κύριος Υφυπουργός Ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο 7 αναθέτει στις διευθύνσεις των Νομαρχιακών Αυτοδιοικήσεων τον έλεγχο για την τήρηση των διατάξεων του παρόντος, ενώ με κοινή υπουργική απόφαση των Υπουργών Εσωτερικών, Ανάπτυξης Απασχόλησης και Κοινωνικής Προστασίας και Εμπορικής Ναυτιλίας, καθορίζονται τα όργανα, η διαδικασία ελέγχου και κάθε σχετικό θέμα. 
      Σε περιπτώσεις παραβίασης των διατάξεων του νόμου επιβάλλονται οι διοικητικές κυρώσεις οι οποίες περιλαμβάνουν πρόστιμα μέχρι και την προσωρινή διαγραφή από το Ειδικό Μητρώο. Αναδιατυπώθηκε αυτή η διάταξη, όπως ανέφερε ο κύριος Υφυπουργός. Τα ποσά των προστίμων εισπράττονται σύμφωνα με τις διατάξεις του Κώδικα Είσπραξης Δημοσίων Εσόδων.
      Εδώ θέλω να επισημάνω ότι οι θέσεις της Ο.Κ.Ε. για τα άρθρα 6 και 7 του νομοσχεδίου είναι θετική. 
      Με το άρθρο 8 προβλέπεται ότι με απόφαση των Υπουργών Ανάπτυξης, Απασχόλησης και Κοινωνικής Προστασίας καθώς και Εμπορικής Ναυτιλίας, καθορίζονται οι όροι και οι προϋποθέσεις, καθώς και τα όργανα και η διαδικασία ελέγχου για την άδεια εκτέλεσης εργασιών, όταν το πλοίο βρίσκεται εκτός ναυπηγοεπισκευαστικής ζώνης. 
      Με το άρθρο 9, για το οποίο έγινε πολύ μεγάλη συζήτηση στην επιτροπή, προκειμένου να δοθεί η δυνατότητα εγγραφής περισσοτέρων επιχειρήσεων στο Ειδικό Μητρώο και ειδικότερα των μικρομεσαίων, που στηρίζουν τη ναυπηγοεπισκευαστική ζώνη, ενώ ο οικογενειακός και παραδοσιακός χαρακτήρας των περισσότερων απ’ αυτές συμβάλλει στην οικονομική και κοινωνική συνοχή των περιοχών που βρίσκονται κοντά στη ΝΑΖΩ, παρέχεται η διευκόλυνση αναστολής της καταβολής των πάσης φύσεως ασφαλιστικών εισφορών που οφείλονται μέχρι 31 Μαρτίου 2007 στο ΙΚΑ-ΕΤΑΜ και άλλους ασφαλιστικούς φορείς. 
      Δίνεται, επίσης, η δυνατότητα χορήγησης αποδεικτικού ασφαλιστικής ενημερότητας μόνο για το σκοπό εγγραφής στο Ειδικό Μητρώο. Αυτή η ρύθμιση είναι σαφώς προσωρινού χαρακτήρα, αφού ισχύει μέχρι 31 Δεκεμβρίου του 2008 και προβλέπει την εμπρόθεσμη καταβολή των ασφαλιστικών εισφορών από 1ης Απριλίου του 2007.
Σε διαφορετική περίπτωση, οι επιχειρήσεις αυτές διαγράφονται από το Μητρώο. 
	Είναι προφανές ότι η ρύθμιση αυτή ενισχύει…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, πρέπει να επισπεύσετε, γιατί πέρασε ο χρόνος σας.
      ΘΑΛΑΣΣΙΝΟΣ ΘΑΛΑΣΣΙΝΟΣ: Σε δύο λεπτά, κυρία Πρόεδρε, ολοκληρώνω. 
      Είναι προφανές ότι η ρύθμιση αυτή δίνει σημαντική ανάσα στις επιχειρήσεις, με δεδομένο ότι πολλές από αυτές αντιμετωπίζουν σοβαρό πρόβλημα επιβίωσης με προφανή αρνητικά αποτελέσματα για τις θέσεις εργασίας. 
      Εξάλλου, σύμφωνα με το άρθρο 6 παράγραφος 4, οι επιχειρήσεις του άρθρου 1 που έχουν εγγραφεί στο Μητρώο οφείλουν να προσκομίσουν στην αρμόδια υπηρεσία πιστοποιητικό φορολογικής ενημερότητας και αποδεικτικό ασφαλιστικής ενημερότητας τον Ιανουάριο κάθε έτους. Έτσι, επιβεβαιώνεται και πρακτικά ότι η ρύθμιση αυτή είναι προσωρινού χαρακτήρα, διότι δεν εκτείνεται πέρα της 31ης Δεκεμβρίου 2008.
      Το άρθρο 10 παρατείνει μέχρι 31 Δεκεμβρίου 2009 την προθεσμία για απομάκρυνση δραστηριοτήτων που παραβιάζουν την τήρηση των διατάξεων του παρόντος νόμου. 
      Το άρθρο 11 περιλαμβάνει τις απαραίτητες μεταβατικές διατάξεις από το παλαιό στο νέο νομοθετικό καθεστώς, ενώ προβλέπει ότι για τις επιχειρήσεις που έχουν εγγραφεί στο Ειδικό Μητρώο, σύμφωνα με τις διατάξεις του παλαιού νόμου, του ν. 2642/1998, η εγγραφή αυτή θα ισχύσει για πέντε χρόνια από την ημερομηνία έκδοσης της απόφασης εγγραφής.
      Στο άρθρο 12, καθορίζονται οι διατάξεις που καταργούνται από την έναρξη ισχύος του παρόντος νόμου, η οποία αρχίζει από τη δημοσίευσή του στην Εφημερίδα της Κυβερνήσεως.
      Κυρίες και κύριοι συνάδελφοι, η εμπορική ναυτιλία είναι ο κατ’ εξοχήν παγκοσμιοποιημένος κλάδος της οικονομίας. Ο ανταγωνισμός είναι πάρα πολύ σκληρός, ενώ οι επιλογές για την πλοιοκτησία στις περιπτώσεις των ναυπηγήσεων και επισκευών εμπορικών πλοίων είναι  πρακτικά απεριόριστες. 
      Η Ελλάδα έχει να αντιμετωπίσει όχι μόνο τον ανταγωνισμό των γειτονικών Βαλκανικών χωρών και της Τουρκίας, αλλά και γνωστών ναυπηγείων των βορειοευρωπαϊκών χωρών και της γειτονικής Ιταλίας. Εξίσου σκληρός ανταγωνισμός προέρχεται και από τις χώρες της Νοτιοανατολικής Ασίας, οι οποίες έχουν τη δυνατότητα για παροχή υπηρεσιών σε πολύ χαμηλές τιμές.
      Παρ’ όλα αυτά, η χώρα μας έχει το συγκριτικό πλεονέκτημα ενός εμπορικού στόλου που είναι κυρίαρχος σ’ ένα άκρως ανταγωνιστικό περιβάλλον και ενός εργατικού και επιστημονικού δυναμικού του οποίου η παραγωγικότητα μπορεί να κυμανθεί σε πολύ υψηλά επίπεδα. 
      Υπό αυτές τις συνθήκες, το παρόν σχέδιο νόμου προωθεί την καλύτερη οργάνωση των ναυπηγοεπισκευαστικών επιχειρήσεων και της ναυπηγοεπισκευαστικής ζώνης, δημιουργεί τις προϋποθέσεις για αύξηση της ανταγωνιστικότητας των ελληνικών επιχειρήσεων, μεριμνά για την οικονομική και κοινωνική συνοχή των περιοχών που ζουν από την ναυπηγοεπισκευαστική δραστηριότητα. 
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, σας παρακαλώ να ολοκληρώσετε, γιατί περάσατε και τα δύο λεπτά και πηγαίνουμε για τα είκοσι λεπτά.
      ΘΑΛΑΣΣΙΝΟΣ ΘΑΛΑΣΣΙΝΟΣ:  Τελειώνω, κυρία Πρόεδρε.
      Το παρόν σχέδιο νόμου κινείται προς τη σωστή κατεύθυνση και η ψήφισή του από τη Βουλή των Ελλήνων θα δώσει την απαραίτητη ώθηση σ’ έναν τομέα, που θα έπρεπε να είναι πάντοτε πρωτοπόρος στην Ευρώπη και τον κόσμο. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων είκοσι δύο μαθητές και μαθήτριες και δύο συνοδοί καθηγητές από το Γαλλικό Λύκειο Μοντεσκιέ. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τώρα, θα δώσουμε το λόγο στην κ. Παντελάκη εκ μέρους του Κομμουνιστικού Κόμματος και θα ακολουθήσει ο εισηγητής του ΠΑ.ΣΟ.Κ. κ. Διαμαντίδης, διότι είναι απασχολημένος στη Διαρκή Επιτροπή.
      Κυρία Παντελάκη, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Ο εισηγητής της Πλειοψηφίας έκανε μία αναδρομή και τελικά μέσα από την ανάλυση που έκανε, ανέφερε τα συγκεκριμένα στοιχεία για το ποια είναι η κατάσταση της ναυτιλίας. 
      Βέβαια, το ποιος κερδίζει και ποιος χάνει, βγαίνει ανάγλυφα και από τα παραδείγματα που έφερε. Όμως, έφερε παραδείγματα μόνο από τις παραγγελίες των εφοπλιστών, χωρίς ιστορικό προηγούμενο. Και όπως λένε και οι ίδιοι και ο κ. Ευθυμίου, ο επικεφαλής της Ελληνικής Επιτροπής Ναυτιλιακής Συνεργασίας που έκανε δηλώσεις το προηγούμενο διάστημα, έχουν παραγγελίες χωρίς ιστορικό προηγούμενο. 
      Ας δούμε, όμως, ποια ήταν η άλλη πλευρά σε όλο αυτό το διάστημα, όλα αυτά τα χρόνια, πώς έχει η κατάσταση με τους ναυτεργάτες, πόσες χιλιάδες ήταν και πόσοι έχουν απομείνει. Σήμερα πετάγονται ναυτεργάτες από τα καράβια. 
      Ας δούμε όμως τι έγινε και με τη ναυπηγοεπισκευαστική, ποιοι κέρδισαν και ποιοι έχασαν σ’ αυτή την πορεία, που συγκεκριμένα τα τελευταία τριάντα χρόνια, οι εργαζόμενοι από τριάντα έως τριάντα πέντε χιλιάδες στη ναυπηγοεπισκευαστική σήμερα είναι εφτά χιλιάδες και ο μέσος όρος των ενσήμων, που συγκεντρώνουν, είναι εκατό έως εκατόν είκοσι ένσημα το χρόνο. Και ιδιαίτερα σε μία περιοχή όπως είναι ο Πειραιάς, η περιοχή του Παπαστράτου και η περιοχή Ρετσίνα, τα μηχανουργεία πριν από είκοσι χρόνια ήταν γεμάτα. Σήμερα, υπάρχει σιγή νεκροταφείου.
      Οπότε καταλαβαίνετε ότι οι συνέπειες της πολιτικής που ακολουθείται τα τελευταία χρόνια -ιδιαίτερα έτσι όπως έχει επιδεινωθεί μετά τη Συνθήκη του Μάαστριχτ από τη δεκαετία του ’90 και όπως εξελίσσονται και κλιμακώνονται τα πράγματα με τη στρατηγική της Λισαβόνας- έχει κερδισμένους και χαμένους. Επομένως, αυτό είναι ένα μεγάλο ζήτημα. 
      Είναι ένα μεγάλο ζήτημα, αν λάβουμε υπ’ όψιν μας την πολιτική που ακολουθήθηκε στον τομέα της ναυπηγικής βιομηχανίας. Κλαδική πολιτική δεν υπήρχε. Τινάχθηκε στον αέρα και αυτοί που την πλήρωσαν είναι ακριβώς οι εργαζόμενοι και η όλη πολιτική που ακολουθήθηκε στα μεγάλα ναυπηγεία Σκαραμαγκά, Ελευσίνας και Σύρου. Τελικά, τα έχει πληρώσει πολλές φορές ο ελληνικός λαός από την τσέπη του και τώρα, καθώς οι εταιρείες οι ξένες κάνουν το κουμάντο στα ναυπηγεία, όλη αυτή η δουλειά, όπως γνωρίζουμε, βγαίνει 100% από τους εργάτες και τους εργολάβους των ναυπηγείων της ζώνης. 
      Πρέπει να βγουν συγκεκριμένα πολιτικά συμπεράσματα απ’ όλη αυτήν την ιστορία. Μάλιστα μιλάμε για έναν προνομιακό χώρο, που κατά τη γνώμη του Κομμουνιστικού Κόμματος, πραγματικά θα μπορούσε να υπάρχει τέτοια πολιτική και τέτοια μέτρα, ώστε στην κυριολεξία να ζήσει, να αναπτυχθεί και να εκσυγχρονισθεί η ζώνη και συνολικά η ναυπηγική βιομηχανία. 
      Η δική μας άποψη πιστεύει σε έναν άλλο δρόμο ανάπτυξης. Μέσα απ’ αυτόν το δρόμο ανάπτυξης θα μπορούσε να υπάρξει ένας ενιαίος εθνικός σχεδιασμός της ναυπηγικής και επισκευαστικής ζώνης και βιομηχανίας με έργα υποδομής για την ναυπηγοεπισκευαστική ζώνη και συνολικότερα με μεγάλα έργα, όπως πλωτές δεξαμενές, ναυπηγικές κλίνες, ντόκοι, γερανοί, δίκτυα κ.λπ.
      Τρίτον, μελέτη και εφαρμογή προγραμμάτων ναυπήγησης και κατασκευής μηχανών, που θα καλύπτουν τις εσωτερικές ανάγκες και τις θαλάσσιες μεταφορές και θα οργανώνουν τη ναυπηγοεπισκευή για δυναμική παρέμβαση και στην ποντοπόρο ναυτιλία. 
      Τέταρτον, η γνώμη μας είναι ότι μόνο με μια ενιαία λιμενική πολιτική, αλλά ακριβώς στην αντίθετη κατεύθυνση απ’ αυτήν που πιστεύετε εσείς, με αποκλειστικά δημόσια λιμάνια, όπου μαζί θα υπάρχει ένας αποκλειστικά δημόσιος φορέας στη ναυπηγοεπισκευή και στις ακτοπλοϊκές συγκοινωνίες, που θα είναι κάτω από λαϊκό έλεγχο, θα υπηρετεί τις λαϊκές ανάγκες και έτσι θα μπορούσε να λύσει το μεγάλο πρόβλημα σε μια χώρα, που είναι κατ’ εξοχήν προνομιακός χώρος για να αναπτυχθεί αυτός ο στρατηγικός τομέας της βιομηχανίας. Και αυτό γιατί είναι  νησιωτική χώρα, με το μεγαλύτερο νησιωτικό σύμπλεγμα στον κόσμο κατοικήσιμο. 
      Όλα αυτά, λοιπόν, τα πλεονεκτήματα και η θέση της χώρας μας, μαζί με το προσωπικό και με την τεράστια τεχνογνωσία που υπάρχει, έχουν τιναχτεί στον αέρα, γιατί οι ανάγκες και οι προτεραιότητες της οικονομίας και της πολιτικής σας είναι η ανταγωνιστικότητα. 
      Βεβαίως, το δικό μας στρατηγικό σχέδιο που πριν από λίγο ανέφερα, δηλαδή η δική μας σκέψη ωφελεί, βεβαίως, το λαό, αλλά δεν το θέτω εδώ ως θέμα για την Κυβέρνηση. Έχετε κάνει ήδη τις επιλογές σας. Αφορά μια λαϊκή εξουσία και μια οικονομία, που θα είναι προς όφελος του λαού. 
      Όμως, θα μου πείτε: «Επομένως, τώρα τι κάνουμε; Τώρα είναι ασφυκτικά τα προβλήματα και πρέπει να λυθούν.» Εμείς, χαράσσοντας αυτήν την προοπτική, λέμε ότι και τώρα διεκδικούμε. Τα ζητήματα που διεκδικούμε και θέτουμε για την Κυβέρνηση θα τα θέσω από εδώ και πέρα στο νομοσχέδιο, γιατί είναι ανάγκη. 
      Η ζώνη δεν είναι «η τελευταία ευκαιρία», όπως λέγεται για τη ζώνη. Γιατί υπάρχει και μια μελέτη του Υπουργείου, που λέει ότι είναι η τελευταία ευκαιρία, για να μπορέσει να ζήσει η ζώνη. Αν ζει η ναυπηγοεπισκευαστική ζώνη, ζει, γιατί ακριβώς όλα αυτά τα χρόνια έχουν γίνει αγώνες. Μάλιστα, λέγεται, όχι μόνο από τους εργαζόμενους, αλλά και από τους επιχειρηματίες που εμπλέκονται σε αυτήν, πως είναι όντως παγκόσμια πρωτοτυπία ότι λειτουργεί αυτός ο χώρος, όταν δεν έχουν γίνει υποδομές και δεν υπάρχουν κίνητρα από τον κρατικό προϋπολογισμό ή από προγράμματα δημοσίων επενδύσεων, ώστε να αναπτυχθεί και να υπάρξουν υποδομές, παρά το ότι οι υποδομές εδώ και σαράντα-πενήντα χρόνια είναι απείραχτες. Αυτά τα ξέρετε πολύ καλά. Απλώς, γίνεται για να μπορούμε τελικά να δούμε τι πρέπει να γίνει στην πορεία. 
      Θα μου πείτε: Σήμερα συζητάμε το Μητρώο Επιχειρήσεων. Δεν μιλάμε συνολικά για το θέμα. Ναι, το Μητρώο Επιχειρήσεων είναι μια προϋπόθεση, για να υπάρχει τάξη στο χώρο, αλλά δεν είναι, βέβαια, καθοριστικό για να έχει δουλειά ο κόσμος και να μπορεί να ζήσει εκεί. Είναι μία προϋπόθεση. 
      Γι’ αυτό βάλαμε το πολιτικό πλαίσιο, στο οποίο πρέπει κανείς να κινηθεί και, βεβαίως, είναι υπόθεση συσχετισμού και των εργαζομένων να επιβάλουν λύσεις. Γιατί ό,τι έχουν επιβάλει μέχρι τώρα και αυτές οι κατακτήσεις που υπάρχουν, τις έχουν κατακτήσει με αυτόν τον αγώνα. Πίεσαν κυβερνήσεις να πάρουν αυτά τα μέτρα. 
      Αποτέλεσμα, λοιπόν, αυτού του αγώνα ήταν να πιεσθεί και η προηγούμενη Κυβέρνηση και να φέρει αυτόν το περιβόητο νόμο, το ν. 2642/1998, γι’ αυτό το Μητρώο, ο οποίος πέρασε «από σαράντα κύματα» μέχρι να έρθει. Βεβαίως, απ’ ό,τι φαίνεται, ήρθε «με μισή καρδιά», γιατί δεν τον πίστεψε αυτόν το νόμο η προηγούμενη κυβέρνηση. Και το ότι δεν τον πίστεψε, ήταν σαφέστατο διότι δεν τον εφάρμοσε. Δεν ήταν μόνο όλο αυτό το κομφούζιο με τις κοινές υπουργικές διατάξεις και τα διατάγματα που είχε φέρει και είχαν μείνει στα συρτάρια! 
     Εμείς συμφωνούσαμε με την ανάγκη του Μητρώου και επιμένουμε ότι πρέπει να υπάρχει Μητρώο. Δεν ψηφίσαμε, όμως, το νόμο γιατί δεν συμφωνούσαμε με τα ζητήματα του προσωπικού. Δεν μπορεί μια επιχείρηση που παίρνει παραγγελίες, και βγάζει χρήματα, να μην είναι υποχρεωμένη να έχει προσωπικό. Βεβαίως, δεν συμφωνήσαμε και με τα ζητήματα που μπήκαν για τη διευθέτηση του χρόνου εργασίας. Γι’ αυτό δεν υπερψηφίσαμε τότε το νόμο.
     Ποιο είναι όμως τώρα το θέμα; Ποιο είναι το πρόβλημα; Είναι οι ασφαλιστικές εισφορές, αυτές που χρωστάνε. Και εδώ μπαίνει το ζήτημα τι πρέπει να γίνει. Λέει η Κυβέρνηση ότι αυτός ο νόμος ήταν ανενεργός, δεν εφαρμόστηκε και επομένως τον καταργεί. 
     Από τότε που η Νέα Δημοκρατία έγινε Κυβέρνηση είχαμε το εξής: Δεν λειτουργούσε ο νόμος, όπως λέει και το Φεβρουάριο του 2006 είχαμε μια εξέλιξη. Αφού το σωματείο της ζώνης με τον αγώνα του απευθύνθηκε με πιέσεις στον Προϊστάμενο Εισαγγελίας και στη Διεύθυνση Λιμενικής Αστυνομίας, σ’ ένα μήνα είχαμε εφαρμογή του νόμου και έγιναν εκατόν ογδόντα εγγραφές στο Μητρώο. Αμέσως μετά τι κάνει η Κυβέρνηση; Κάνει αναστολή του νόμου μέχρι 31.12.2006 με τη δικαιολογία να διευκολυνθούν κάποιοι να μπουν. Δεν είπε κανείς να μη μπουν. Να διευκολυνθούν. Ποιες ήταν οι διευκολύνσεις που δόθηκαν για να μπουν; Καμία. Και ούτε μπήκε κανείς. Περνάει αυτό το διάστημα της προθεσμίας μέχρι το τέλος του 2006 και από 1.1.2007 ξαναμπαίνει σε λειτουργία το Μητρώο από τις πιέσεις των σωματείων της ζώνης και οι λιμενικές αρχές δεν έδιδαν άδεια χωρίς αυτές τις προϋποθέσεις. 
     Τώρα έρχεται η Κυβέρνηση και με αυτή την πρόταση που κάνει για το Μητρώο, καταργεί τον προηγούμενο νόμο, αντί να αντιμετωπίσει ζητήματα και να λύσει τα προβλήματα της γραφειοκρατίας που ενοχλούν. Καταργεί ουσιαστικά τα κριτήρια ένταξης στο Μητρώο στα πλαίσια της απελευθέρωσης της αγοράς εργασίας, στα πλαίσια της ανταγωνιστικότητας. Και θα αποδείξουμε ότι δεν είναι βάσιμη η άποψη που έχετε στα πλαίσια της αγοράς και της ανταγωνιστικότητας, στο πλαίσιο να προσεγγίσετε επενδύσεις, για να μπορεί να αντιμετωπίσει η ζώνη τον ανταγωνισμό στην επισκευή από τις γειτονικές χώρες όπως τη Βουλγαρία, τη Ρουμανία.
     Τώρα η Κυβέρνηση καταργεί τα πάντα και από εδώ και πέρα όλα είναι «χύμα». Αυτό συμβαίνει αυτή τη στιγμή. Πού και ποιος θα κάνει έλεγχο; Τελικά ισχύει «ό,τι δηλώσεις είσαι». Αυτό ισχύει για το άρθρο 5 παράγραφος 6. Δεν θα αναφερθώ λεπτομερώς στα άρθρα, γιατί είναι μία η συνεδρίαση για το νομοσχέδιο και στην επιτροπή υπήρξαμε αρκετά αναλυτικοί.
     Αμέσως μετά η Κυβέρνηση ρυθμίζει και την αναστολή των χρεών μέχρι το 2008. Η αναστολή τι σημαίνει; Ότι δεν πληρώνει κανείς τίποτα ούτε μέχρι τις 31 Μαρτίου, που ήταν να πληρώσει. Δηλαδή περνάει τη λογική στον κόσμο ότι όποιος πληρώνει, όποιος είναι συνεπής, είναι το κορόιδο. Αυτό λέτε και τίποτα περισσότερο.
     Κατεβείτε κάτω, κάντε μια βόλτα «στην πιάτσα» να δείτε τι συζητάει ο κόσμος. Τι έχετε να πείτε γι’ αυτούς που έχουν πληρώσει και έχουν ενταχθεί στο Μητρώο; Αυτοί λένε ότι είναι οπωσδήποτε κορόιδα. Και οι άλλοι λένε «μην πληρώνετε, κάτι θα γίνει και θα υπάρξουν ρυθμίσεις». 
     Εμείς λέμε να διευκολυνθούν μ’ ένα χρονοδιάγραμμα και να πληρώσουν. Γιατί εδώ πάει η αναστολή, της αναστολής, ω χαριστικά. Κι αυτά τα χρήματα δεν ανήκουν σε καμία κυβέρνηση. Είναι χρήματα των εργαζομένων, που τα παίρνει ο εργοδότης και δεν τα αποδίδει.
     Δεν δικαιούται η Κυβέρνηση να λέει ότι κάνει κάτι καλύτερο από το ΠΑ.ΣΟ.Κ., επειδή το ΠΑ.ΣΟ.Κ. είχε χαρίσει τέτοια χρήματα. Γιατί και εσείς χαρίζετε χρήματα αυτή τη στιγμή στους εφοπλιστές. Πληρώνει ο ελληνικός λαός μέσα από τον κρατικό προϋπολογισμό τις ασφαλιστικές εισφορές των εφοπλιστών. Πληρώνει τώρα και του Λούη τις ασφαλιστικές εισφορές στο Ν.Α.Τ., που αποφασίστηκε χθες, για να φέρνει τα τέσσερα κρουαζιερόπλοια στην Ελλάδα.
     Επομένως, δεν δικαιώνεστε απ’ αυτό. Δημιουργείτε αυτή τη «χύμα» κατάσταση. Παραμένει ανοιχτή η χωροθέτηση της ζώνης –βέβαια το Μητρώο δεν θα έλυνε το θέμα και παραμένουν ανοιχτές οι υποδομές, αλλά γίνεται σαφές το εξής που αφορά τον Οργανισμό Λιμένα Πειραιά:
     Λειτουργεί ως κράτος εν κράτη. Δεν έδωσε ακόμα ο Ο.Λ.Π. ούτε τη γνώμη που του ζήτησε το Υπουργείο Οικονομίας και Οικονομικών για τη μελέτη που έκανε. Και αυτό δεν είναι τυχαίο, γιατί αυτό ακριβώς στοχεύει στον τεμαχισμό του Ο.Λ.Π. και στα σχέδια που έχει το αναπτυξιακό στην ευρύτερη περιοχή να κερδίσουν οι όμιλοι και να μην έχει καμία σχέση αυτή η ανάπτυξη με ωφέλεια των κατοίκων της περιοχής. 
     Το δεύτερο ζήτημα είναι ότι το λιμάνι του Πειραιά, για το οποίο συζητάμε σήμερα, είναι ουσιαστικά ναυπηγοεπισκευαστική ζώνη και γίνονται επισκευές. 
     Αυτό που έφερε σήμερα η Κυβέρνηση, που μέσω του Υπουργού πριν λίγο, πριν να ξεκινήσει η Ολομέλεια, μας έφερε τις νέες αλλαγές, εμείς το θεωρούμε ότι είναι σκάνδαλο και μεγάλη πρόκληση και υποκλίνεστε απέναντι στις απαιτήσεις των εφοπλιστών. Και ο κόσμος να βγάλει συμπεράσματα. Ήταν άξιος ο μισθός τους και των εκπροσώπων που ήλθαν εδώ στην ακρόαση φορέων, οι οποίοι αντί να εκπροσωπούν ιδιαίτερα το Βιοτεχνικό Επιμελητήριο, το χώρο τους στους μικρομεσαίους, ιδιαίτερα στην ναυπηγοεπισκευή, δεν έκαναν τίποτε άλλο παρά να λένε τα αιτήματα των εφοπλιστών, τι θα γίνει με τα πληρώματα των πλοίων, πως θα τα αξιοποιούν όταν βρίσκονται στην ναυπηγοεπισκευή. Αυτό, λοιπόν, κάνετε εσείς. 
     Αν δει κανείς τα Πρακτικά από την προηγούμενη συζήτηση πάνω σε αυτό το θέμα, το μισό κομμάτι όλης της συζήτησης της κοινοβουλευτικής διαδικασίας ήταν μόνο γι’ αυτό το ζήτημα, για το πλήρωμα του πλοίου, ότι δεν επιτρέπεται να εκτελεί εργασίες συντήρησης στη ναυπηγοεπισκευαστική ζώνη και μετά απ’ όλη αυτήν την πίεση δέχτηκε η κ. Διαμαντοπούλου αυτό, κάτω από πίεση. Έστω και γραπτά. Εσείς έρχεστε να το αναιρέσετε και αυτό!
      Όμως, προσέξτε, η μία πλευρά είναι αυτή. Έρχεστε και λέτε, για τη θέρμανση, για την ψύξη, για τον κλιματισμό και για τον ηλεκτρονικό εξοπλισμό των πλοίων να μην γραφτούν στο Μητρώο. Γιατί να μην γραφτούν, κύριε Υπουργέ, στο Μητρώο; Δεν το κατάλαβα αυτό. Ναι, να είναι υποχρεωμένοι να γραφτούν στο Μητρώο για οτιδήποτε. Γιατί να μην γραφτούν; Γιατί να αφήνουμε αυτό το περιθώριο;
     Ή ακόμα αυτό που ακούσαμε στην ακρόαση φορέων ότι θα ξοδεύονται οι εφοπλιστές περισσότερο αν πάρουν ένα συνεργείο για το συρματόσκοινο, γιατί θα πληρώσουν παραπάνω; Ξέρετε ότι είναι «ψωριάριδες» αυτοί που τα λένε αυτά. Αλλά δεν είναι μόνο αυτό, είναι συνειδητή επιλογή να συνεχίσουν αυτό που γίνεται στο λιμάνι του Πειραιά και με τη βούλα του νόμου. 
     Τώρα, λοιπόν, θα πω τι γίνεται στο λιμάνι του Πειραιά και πρέπει να πάρει θέση η Κυβέρνηση. Μιλάω με επίσημα στοιχεία. Έρχεται, λοιπόν, η Κυβέρνηση τώρα, με αυτήν την κατάσταση που υπάρχει και αφήνει αυτό το περιθώριο και λέει, «με κοινές υπουργικές αποφάσεις των δύο Υπουργών». Πώς λέτε για κοινές υπουργικές αποφάσεις;
      Δεν υπάρχει νόμος σήμερα που λέει, ότι απαγορεύεται στο λιμάνι του Πειραιά να γίνεται συντήρηση; Επιτρέπεται στο λιμάνι του Πειραιά να γίνεται συντήρηση; Γίνεται ή δεν γίνεται; Γίνεται και καλογίνεται! Και τι γίνεται από εκεί και πέρα, όταν φέρνετε και έναν νόμο; Σας διαβάζω. Είναι επίσημα στοιχεία που έχει γίνει και καταγγελία Stemen Stephenson, το «Σωματείο Αμμοβολιστών». Κατατέθηκαν το Υπουργείο Εμπορικής Ναυτιλίας, στη Διεύθυνση Ναυτικής Εργασίας, στο Κεντρικό Λιμεναρχείο Πειραιά. Αυτά τα πήρα από το Κεντρικό Λιμεναρχείο Πειραιά και επιβεβαιώθηκαν. Συμφώνησε ο Υπουργός γι’ αυτά, ο κ. Κεφαλογιάννης χθες, στις 12 Μαρτίου, είπε: έτσι είναι, σωστά, θα λάβουμε τα μέτρα μας, προχωρούμε σε κυρώσεις. Υπάρχουν αυτά, για τα οποία εσείς τώρα ανοίγετε το δρόμο να νομιμοποιηθούν και με τη βούλα του νόμου.
     Καταγγελία από συγκεκριμένο έλεγχο των λιμενικών: Στις 19 Ιανουαρίου διαπιστώθηκε ότι στα πλοία Jet Ferry, της Εταιρείας «AGOYDIMOS FERRIES», βρέθηκαν οκτώ ναυτεργάτες στο ένα πλοίο και επτά στο άλλο να εκτελούν εκτεταμένες επισκευές, με ημερομίσθιο πείνας, βέβαια, χωρίς ασφάλιση, χωρίς ναυτολόγιο, χωρίς ναυτικά φυλλάδια. 
     Το «BLUE STAR 1» ελληνικής σημαίας απέπλευσε στις 24-1-2007 από το λιμάνι του Πειραιά για να δρομολογηθεί στη γραμμή Βέλγιο-Σκοτία, με μειωμένη οργανική σύνθεση, αντικαθιστώντας Έλληνες ναυτεργάτες με αλλοδαπούς χαμηλόμισθους, όταν είχε τελειώσει η επισκευαστική εργασία κάτω. 
     Ποια καράβια τώρα έχουν επισκευαστική δουλειά στον Πειραιά; Για να τα αναφέρουμε. Είναι η καταγγελία στις 6 Φεβρουαρίου 2007 που επιβεβαιώθηκε, κύριε Υπουργέ. 
     Μερικά από αυτά είναι: το «Jet Ferry I», το «ΑΡΤΕΜΙΣ», το «High Speed I», το «High Speed II, το «ΝΗΣΟΣ ΚΑΛΥΜΝΟΣ», το «ΡΟΔΑΝΘΗ», το «ΔΗΜΗΤΡΟΥΛΑ», που επισκευάζεται με φλόγα το «ΔΗΜΗΤΡΟΥΛΑ» –που δημιουργεί και μεγαλύτερη επικινδυνότητα- «ΔΩΔΕΚΑΝΗΣΟΣ BRINE».
      Αυτή είναι η κατάσταση. Υπάρχει, λοιπόν, «σκλαβοπάζαρο» μπροστά στα μάτια σας, με τις πλάτες του Υπουργείου Εμπορικής Ναυτιλίας στο λιμάνι του Πειραιά, υπάρχει «μαύρη» εργασία με εξευτελιστικούς μισθούς. Παραβιάζονται στοιχειώδεις κανόνες ασφάλειας και βάζουν σε κίνδυνο τις ζωές των εργαζομένων.
      Έρχεστε, λοιπόν, εσείς και υιοθετείτε την άποψη και λέτε «οι κακομοίρηδες οι εφοπλιστές, που όταν κάθονται τα πλοία στη συντήρηση, τι να κάνουν, να διώχνουν τους ναυτεργάτες;». Όπως είπαν στην ακρόαση φορέων, «να πάνε να παίζουν γκολφ, να μην τους έχουν στη συντήρηση εκεί;». Είναι όλα ψέματα. Κανέναν δεν κρατάνε. Μόλις κλείσει τη δεκάμηνη λειτουργία και πριν κλείσει, πάνε όλοι στα σπίτια τους, πριν σταματήσουν. Δεν έχουμε ούτε ένα παράδειγμα όπου κάποιος σταματάει στο δεκάμηνο το πλοίο και κρατάει ένα ναυτεργάτη. Επομένως για ποιους το κάνετε; Πείτε μας. 
	Ολοκληρώνοντας την πρώτη παρέμβαση –γιατί θα μου δοθεί η ευκαιρία να ξαναμιλήσω- εμείς λέμε το εξής σχετικά με τα επιχειρήματα, που λέγονται, ότι δεν είναι ανταγωνιστική η ζώνη, ακόμα και στα πλαίσια της δικής σας λογικής, της λογικής της αγοράς. Μπορεί να έχει δουλειές, αλλά δεν θέλετε να έχει δουλειές έτσι όπως είναι η κατάσταση. Θέλετε να χωροθετήσετε τα πράγματα, αφού ξεπουλήσει ό,τι έχει απομείνει από το λιμάνι, ό,τι κομματάκι έχει δώσει και το λιμάνι του Πειραιά. Αυτό αποδεικνύεται –και οι δουλειές μιλάνε μόνες τους- και από την ανάλυση και τη μελέτη που έχει κάνει το Υπουργείο Οικονομίας και Οικονομικών, που λέει ότι από τα μεγαλύτερα πλεονεκτήματα είναι δύο πράγματα, σε σχέση με τη ζώνη: η ποιότητα και η παράδοση. Βεβαίως, λέει για τα υψηλά μεροκάματα και για το ότι πρέπει να υπάρχει εργασιακή ειρήνη. Δεν ισχύει αυτό, δεν είναι αυτό το θέμα γιατί η ποιότητα της δουλειάς, όπως έλεγα πριν, μιλάει μόνη της.
	Θα σας φέρω ένα-δύο παραδείγματα. Το «HAPPY SAILOR» όπου έγινε σε αγκυροβόλιο μία από τις μεγαλύτερες επισκευές στον κόσμο το 1989 στη Ράδα του Πειραιά πήγε σε αγκυροβόλιο γιατί δεν υπήρχαν υποδομές και έγινε συμφωνία για να γίνει. Ήταν πεντακοσίων χιλιάδων τόνων δεξαμενόπλοιο, από τα μεγαλύτερα του κόσμου, ήταν ήδη στα ναυτιλιακά περιοδικά του κόσμου για την ποιότητα και την ταχύτητα και χωρίς ένα ατύχημα. Υπό τέτοιες συνθήκες πήγε σε αγκυροβόλιο.
	Δεύτερον, στο Σκαραμαγκά το 2003 έγινε το δεξαμενόπλοιο 2,5 χιλιάδων τόνων συμφερόντων του κυρίου Χατζηιωάννου. Ήταν καινούργιο το καράβι, τεσσάρων ετών και έγινε καλύτερο και ασφαλέστερο απ’ ό,τι το είχαν πάρει. Μάλιστα, αυτό διαφημίστηκε διεθνώς σαν την ποιοτικά καλύτερη επισκευή στον κόσμο, στο μισό χρόνο -σε έξι μήνες- απ’ ό,τι το έδιναν όλα τα ναυπηγεία του κόσμου, γι’ αυτό το έφερε εδώ.
	Υπάρχει το «Νήσος Μύκονος» όπου πριν από λίγες μέρες η Κυβέρνηση είχε πάει στην εκδήλωση, «HELLENIC SEAWAYS», να το λέμε, βέβαια, κιόλας. Υπάρχουν ακτοπλόοι οι οποίοι κάνουν τα καράβια τους εδώ, όπως έκαναν του Στρίντζη. Επομένως, τι γίνεται από άποψη ποιότητας και από άποψη χρόνου; 
      Το πρόβλημα, λοιπόν, είναι οι εργάτες που διεκδικούσαν όλο αυτό το διάστημα και θα είχαν σταματήσει πολύ πιο νωρίς την απεργία τους για τις κλαδικές συμβάσεις, αν δεν τους πίεζε η Κυβέρνηση, όπως και τους εργοδότες, να υποχωρήσουν…
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	ΠΡΟΕΔΡΟΣ (Άννα Μπενάκη-Ψαρούδα): Κυρία Παντελάκη, σας παρακαλώ, ολοκληρώστε.
	ΕΛΠΙΔΑ ΠΑΝΤΕΛΑΚΗ: …γιατί και οι εργοδότες έχουν συμφέρον απέναντι στο να δίνουν και καλύτερα μεροκάματα, γι’ αυτό κατάφεραν και ψήφισαν καλύτερη κλαδική σύμβαση απ’ αυτήν που ψηφίστηκε στη Γ.Σ.Ε.Ε. από τους μισθούς πείνας. Όχι βέβαια ότι ήταν το καλύτερο, αλλά υπάρχει εδώ ένα θέμα.
	Τέλος, εμείς λέμε στην Κυβέρνηση ότι πρέπει να εφαρμοστεί το Μητρώο, ο ν. 2642 βελτιωμένος, λαμβάνοντας υπόψη –αυτή είναι η γνώμη μας- στα ζητήματα του προσωπικού να περιλάβει όλες τις κατηγορίες των πλοίων, απλοποιώντας ό,τι δυσκολεύει. Είμαστε όμως απόλυτοι, δεν κάνουμε πίσω στα ζητήματα που έχουν σχέση με τις συλλογικές συμβάσεις εργασίας, τις συνθήκες υγιεινής και ασφάλισης και προστασίας του περιβάλλοντος και όλα αυτά καλύπτονται από το Μητρώο
	Δεύτερον, εμείς λέμε, όχι να αναστείλει ή να χαρίσει τα χρέη η Κυβέρνηση από ασφαλιστικές εισφορές, αλλά να τα ρυθμίσει με χρονοδιάγραμμα απολύτως αξιόπιστο και αμέσως με την εφαρμογή του νόμου. Ζητάμε χωροθέτηση ΝΑΖΩ συνολικά. 
	Δεν συμφωνούμε καθόλου και θεωρούμε ανησυχητικά αυτά που βγαίνουν στη δημοσιότητα…
	ΠΡΟΕΔΡΟΣ (Άννα Μπενάκη-Ψαρούδα): Κυρία Παντελάκη, σας παρακαλώ πάρα πολύ. Τελειώστε. Έχετε ξεπεράσει τα είκοσι λεπτά.
	ΕΛΠΙΔΑ ΠΑΝΤΕΛΑΚΗ: …ότι δίνονται πόροι του μορίου που είναι αυτήν τη στιγμή της επισκευαστικής ζώνης και δίνονται στον Ο.Λ.Π. για εμπορική δραστηριότητα και τέλος επενδύσεις από τον κρατικό προϋπολογισμό και από το πρόγραμμα δημοσίων επενδύσεων –ολοκληρώνω, κυρία Πρόεδρε- και υπάρχουν χρήματα. Όταν για τέσσερα ξενοδοχεία δίνετε 146.000.000 ευρώ σ’ έναν εφοπλιστή στο νομό Μεσσηνίας, υπάρχουν χρήματα, λοιπόν, να δώσετε και στη ναυπηγοεπισκευαστική ζώνη. Ιδιώτες είναι και αυτοί.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κ. Παντελάκη.
	Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα ανατολικά θεωρεία παρακολουθούν τη συνεδρίασή μας Γερμανοί Βουλευτές της Βουλής του Ομοσπονδιακού Κρατιδίου της Βαυαρίας, μέλη της Επιτροπής για θέματα δημόσιας διοίκησης. 
	Η Βουλή τους καλωσορίζει.
(Χειροκροτήματα από όλες τις πτέρυγες)
	Το λόγο έχει ο εισηγητής του ΠΑ.ΣΟ.Κ. κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Κυρία Πρόεδρε, κυρίες και κύριοι συνάδελφοι, συζητάμε σήμερα το νομοσχέδιο του Υπουργείου Ανάπτυξης για το Μητρώο επιχειρήσεων ναυπήγησης και μετατροπής, επισκευής και συντήρησης πλοίων. Στην ουσία, όμως, πιστεύω ότι θα έπρεπε να συζητήσουμε για τα μέτρα εκείνα που θα δώσουν ανάπτυξη και ζωή σ’ έναν κλάδο, στον κλάδο της ναυπηγοεπισκευής, ζωτικό κλάδο για την οικονομία μας και για την ναυτιλία μας. Και, δυστυχώς, το παρόν σχέδιο νόμου δεν δίνει την παραμικρή προοπτική ανάπτυξης του κλάδου αυτού. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής, κ. ΣΩΤΗΡΗΣ ΧΑΤΖΗΓΑΚΗΣ)
      Δεν δίνει την δυνατότητα σε μεγάλες ναυτιλιακές εταιρείες να φέρουν τα πλοία τους στη ζώνη για επισκευή και για συντήρηση. Αποτέλεσμα τούτου είναι να οδηγεί με βεβαιότητα τις πολλές, μικρές και μεσαίες επιχειρήσεις του κλάδου σε μαρασμό και τους εργαζόμενους σε υποαπασχόληση και σε ανεργία. 
      Ένα, όμως, ήθελα να ξεκαθαρίσω από την αρχή. Και πρέπει να συμφωνήσουμε, νομίζω, όλοι σ’ αυτό. Δεν μπορεί επ’ ουδενί να καταλογίζουμε ευθύνες στους εργαζόμενους στην ναυπηγοεπισκευαστική ζώνη, οι οποίοι μοχθούν, με κίνδυνο της ζωής τους πολλές φορές, και αγωνιούν για να εξασφαλίσουν το μεροκάματο που χρειάζεται η οικογένειά τους. Η κατά καιρούς στάση, βέβαια, κάποιων συνδικαλιστών «εργατοπατέρων» είναι κατακριτέα όταν δεν βοηθά στην εξεύρεση λύσεων, αλλά αντίθετα συντηρεί ένα καθεστώς αντίδρασης και μιζέριας. Από την άλλη, είναι βέβαια οι επιχειρηματίες. Χωρίς αυτούς, ανάπτυξη δεν γίνεται. Είναι σαφές. Είμαστε, λοιπόν, υπέρ της στήριξης της επιχειρηματικότητας. 
      Κύριε Πρόεδρε, θέλω να γυρίσω λίγα χρόνια πίσω και να θυμίσω τι είχε κάνει η Νέα Δημοκρατία και τι είχε εξαγγείλει προεκλογικά για τη ζώνη του Περάματος. Την είχε επισκεφθεί ο τότε αρχηγός της αξιωματικής αντιπολίτευσης και σημερινός Πρωθυπουργός, ο κ. Καραμανλής, είχε μιλήσει με τους εργαζόμενους και τους είχε πείσει ότι θα λύσει τα προβλήματα και θα επαναφέρει τη ζώνη στα παλιά επίπεδα, ότι θα κάνει και πάλι τη ζώνη βιώσιμη και ανταγωνιστική. 
      Οι ενέργειες του Πρωθυπουργού από εκεί και πέρα, για να είμαστε ειλικρινείς, ήταν άμεσες μόλις ανέλαβε την διακυβέρνηση της χώρας. Έδωσε εντολή στους συναρμόδιους υπουργούς να ασχοληθούν με το θέμα. Μόνο που δεν έλυσαν το θέμα και τα προβλήματα των εργαζόμενων και της ζώνης, αλλά αντίθετα μεγάλωσαν. Και για να δικαιολογήσω αυτά που λέω, πρέπει να σας πω τι ενέργειες έγιναν από εκεί και πέρα. 
      Επισκέφθηκε, λοιπόν, τη ζώνη ο Υπουργός Εμπορικής Ναυτιλίας ο κ. Κεφαλογιάννης και πριν απ’ αυτόν ο Υφυπουργός Απασχόλησης ο κ. Γιακουμάτος. Βεβαίως, τα θέματα όλα αυτά σαν Αντιπολίτευση τα έχουμε θέσει κατ’ επανάληψη στη Βουλή και τα έχουμε φέρει με ερωτήσεις μας και με επερωτήσεις. Μέσα, λοιπόν, στους εννέα πρώτους μήνες από την διακυβέρνηση της χώρας από την Νέα Δημοκρατία συνεστήθη μια επιτροπή, όπως είχε δεσμευθεί ο κ. Γιακουμάτος από πέντε Γενικούς Γραμματείς Υπουργείων. Μέσα σε τρεις μήνες είχαν πει ότι θα φέρουν μέτρα για την εξυγίανση και την ανάπτυξη της ζώνης, την διάσωση των επιχειρήσεων και την διασφάλιση των θέσεων εργασίας των εργαζομένων. Αποτέλεσμα ουσιαστικό δεν υπήρξε και τίποτα δεν έγινε παρά μόνο, αντιθέτως, η μείωση του εποχικού επιδόματος κατά 81,6 ευρώ στους εργαζόμενους της ζώνης. 
      Την επόμενη χρονιά ο Υπουργός Εμπορικής Ναυτιλίας ο κ. Κεφαλογιάννης ξαναθυμήθηκε τα προβλήματα της ζώνης και ανακοίνωσε ένα πακέτο επτά μέτρων, δηλαδή το εξής ένα: να επεκτείνει το όριο του θαλασσίου μετώπου της ζώνης κατά ογδόντα μέτρα. Γι’ αυτή την ύποπτη απόφαση εμείς είχαμε φέρει στη Βουλή αναφορά και ερώτηση. Αυτό που κάναμε στη Βουλή έγινε αιτία για να μπλοκάρει το θέμα. 
      Έτσι, λοιπόν, χειρίστηκε τα θέματα της ναυπηγοεπισκευαστικής ζώνης η Κυβέρνηση και γι’ αυτό αναγκάζεται σήμερα να φέρει αυτό το νομοσχέδιο λίγο πριν από τη λήξη της θητείας της σαν Κυβέρνηση και να θυμηθεί ή να δείξει ότι θυμάται και πάλι τον κλάδο αυτό και τα προβλήματά του. Βεβαίως κάλλιο αργά παρά ποτέ. 
      Επιτρέψτε μου όμως πολύ σύντομα να πω τι είχαμε κάνει εμείς γιατί κατηγορούμεθα ότι δεν είχε γίνει τίποτα στο Πέραμα, δεν είχε γίνει τίποτα στο θέμα της ναυπηγοεπισκευαστικής από πλευράς ΠΑ.ΣΟ.Κ.. Ήδη από το 1995 και μετά οι κυβερνήσεις που ΠΑ.ΣΟ.Κ. προχώρησαν στην δημιουργία ενός νέου ειδικού θεσμικού πλαισίου το οποίο θα συνέβαλλε μαζί με μια δέσμη μέτρων στην ανάπτυξη της ζώνης. 
Το εγχείρημα αυτό ήταν και πρωτόγνωρο και πολύ σημαντικό και με τον τρόπο αυτό βοήθησε στην επίλυση πολλών προβλημάτων. Εμείς δεν ισχυριζόμαστε ότι λύθηκαν όλα τα προβλήματα, έγιναν, όμως, ουσιαστικά βήματα. 
      Δημιουργήσαμε, λοιπόν, ένα θεσμικό πλαίσιο με μια σειρά από νόμους, το ν. 2648/1998 που ισχύει και σήμερα με τίτλο: «Μητρώο Επιχειρήσεων Ναυπήγησης, Μετατροπής, Επισκευής και Συντήρησης Πλοίων και άλλες διατάξεις», το ν. 2742 για το χωροταξικό σχεδιασμό, το ν. 2965 μέσω των διατάξεων του οποίου τροποποιηθήκαν οι διατάξεις του προεδρικού διατάγματος του ’84, δημιουργώντας έτσι ένα πλαίσιο νομικής λειτουργίας των επιχειρήσεων στη ζώνη. 
      Υπογράφτηκαν από τους αρμόδιους Υπουργούς πολλά προεδρικά διατάγματα, το προεδρικό διάταγμα 187, το προεδρικό διάταγμα 245, το προεδρικό διάταγμα 246 και το προεδρικό διάταγμα για τη χωροθέτηση των ναυπηγοεπισκευαστικών ζωνών, σύμφωνα με την πρόβλεψη του άρθρου 6 της παραγράφου 3 του ν. 2642. 
      Επίσης, τροποποιήσαμε τα προεδρικά διατάγματα 245 και 246 με τα προεδρικά διατάγματα του 2004, το προεδρικό διάταγμα 4 και το προεδρικό διάταγμα 5, διότι πιστεύαμε ότι με αυτό τον τρόπο θα κάνουμε ακόμη πιο βελτιωμένη τη λειτουργία της ζώνης.
      Βεβαίως υπήρξαν πάρα πολλές Κοινές Υπουργικές Αποφάσεις, η 38311, η 2123, η 12670, η 8376, που έβαζαν και τις κυρώσεις και τα μέτρα εκείνα για την εφαρμογή των ποινών που ενδεχομένως γινόντουσαν από τις παραβάσεις και ότι άλλο είχε σχέση με την εργασία, με την επισκευή, με τη συντήρηση. Άρα, λοιπόν, το ΠΑ.ΣΟ.Κ. έκανε ουσιαστική δουλειά. 
      Βεβαίως αποκορύφωμα όλων αυτών που έβαλαν μία τάξη, ήταν όταν οι αρμόδιοι Υπουργοί, τέσσερις Υπουργοί τότε -μάλιστα ήταν και η κυρία Διαμαντοπούλου τότε στην περιοχή μας και το θυμόσαστε πολύ καλά-  διατύπωσαν μια δέσμη μέτρων, είκοσι έξι σημεία, στις 16 Νοεμβρίου του 1995, με κύριους στόχους, πρώτον, τη βελτίωση και αναβάθμιση της υποδομής στους χώρους της ναυπηγοεπισκευαστικής ζώνης, δεύτερον, τη βελτίωση των συνθηκών ασφαλείας, τρίτον, τη δημιουργία κινήτρων για τις επιχειρήσεις και τέταρτον, τη λήψη μέτρων στήριξης του ανθρώπινου δυναμικού. 
      Αυτά τα μέτρα κάποιοι τότε τα είχαν πολεμήσει και η σημερινή Κυβέρνηση και η τότε Ελάσσονα Αντιπολίτευση. Σήμερα αυτά τα μέτρα ίσχυσαν, ισχύουν και γι’ αυτό έρχεται σήμερα και η εισηγήτρια του Κομμουνιστικού Κόμματος και οι συνδικαλιστές που πρόσκεινται στην παράταξή της και λένε να ισχύσει ο νόμος που ισχύει σήμερα. 
      Γι’ αυτό, λοιπόν, το λόγο δεν είναι ορθές, κύριε Υπουργέ, οι διατυπώσεις της αιτιολογικής έκθεσης του νομοσχεδίου ότι η πολυπλοκότητα του νομικού πλαισίου δεν διευκόλυνε τις επιχειρήσεις, δεν λειτούργησε ο θεσμός του Μητρώου και δεν έχουν εγγραφεί σ’ αυτό επιχειρήσεις. Στην επιτροπή ο ίδιος ο Νομάρχης Πειραιά μας είπε ότι ήδη έχουν εγγραφεί διακόσιες σαράντα πέντε επιχειρήσεις και τριάντα είναι υπό ένταξη. Βεβαίως, οι εγγραφές γίνονται με συγκεκριμένα κριτήρια. Δεν είναι «μπάτε σκύλοι αλέστε» μέσα στο Μητρώο. Δεν μπορεί ο καθένας να δηλώνει επιχειρηματίας στη ζώνη. Εμείς είμαστε αντίθετοι σε μια τέτοια λογική. 
      Κυρίες και κύριοι συνάδελφοι, η βελτίωση του νομοθετικού πλαισίου –σε οποιονδήποτε νόμο, όχι σ’ αυτόν που συζητάμε- είναι πάντα επιθυμητή, αν όχι αναγκαία, ώστε να διευκολύνει τη λειτουργία των επιχειρήσεων σ’ ένα υγιές και ευέλικτο διοικητικό περιβάλλον. Εξάλλου θα έλεγα ότι οι περισσότερες προτεινόμενες διατάξεις του νομοσχεδίου, αποτελούν επαναδιατύπωση των υφισταμένων του ισχύοντος νομικού πλαισίου. 
      Ανησυχούμε, όμως, και επιφυλασσόμαστε, πρώτον, διότι σε ορισμένα άρθρα ίσως κάποιες επιμέρους ρυθμίσεις θα μπορούσαν να ακυρώσουν τη μέχρι τώρα θετική πορεία εξυγίανσης. Δεύτερον, γιατί ελλοχεύει κινδύνους να φαλκιδευτούν τα ασφαλιστικά και άλλα δικαιώματα των εργαζομένων. Τρίτον, γιατί οι περισσότερες διατάξεις είναι ασαφείς και αόριστες. Τέλος, γιατί πιστεύουμε ότι το οποιοδήποτε νομοθετικό πλαίσιο δεν μπορεί να έχει τα προσδοκώμενα αποτελέσματα από μόνο του και για μεγάλο βάθος χρόνου, χωρίς την παράλληλη μέριμνα για βελτίωση των υποδομών στους χερσαίους χώρους, στις πλωτές δεξαμενές που υπάρχουν στο Πέραμα και που ανήκουν στον Ο.Λ.Π., χωρίς κρατικές αναθέσεις και εργολαβίες, από τις οποίες θα επωφεληθούν ευθέως οι δραστηριότητες και όλες οι επιχειρήσεις που δραστηριοποιούνται στη Ζώνη και όχι μόνο στα μεγάλα ναυπηγεία, του Σκαραμαγκά και της Ελευσίνας. 
      Χαρακτηριστικά κάποιοι συνάδελφοι της Συμπολίτευσης στην επιτροπή, κύριε Υπουργέ και κύριοι συνάδελφοι, κατά τη συζήτηση του σχεδίου νόμου είπαν ότι θα συμβάλλει το νομοσχέδιο στην ανάπτυξη, στην αναζωογόνηση και στην εξυγίανση. 
      Κανείς, όμως, δεν έχει το θάρρος να πει τι ακριβώς είναι αυτό το νομοσχέδιο, κανείς δεν τόλμησε να πει ότι το νομοσχέδιο αυτό -το καινοτόμο, όπως το χαρακτηρίζετε- δεν πρόκειται να λύσει τα μεγάλα και χρόνια προβλήματα που ταλαιπωρούν τη Ζώνη, κανείς δεν τόλμησε να πει ότι οι διατάξεις του παρόντος νομοσχεδίου είναι «μέτρα-ασπιρίνες», όπως αυτά που είχε ανακοινώσει το Δεκέμβριο του 2005 ο Υπουργός Εμπορικής Ναυτιλίας. Η πραγματικότητα είναι το Υπουργείο Ανάπτυξης αναγκάστηκε να φέρει αυτό το νομοσχέδιο, για να καλύψει τις υποσχέσεις των προηγούμενων Υπουργών. 
      Επίσης, με το νομοσχέδιο αυτό χάνεται η δυνατότητα και η μεγάλη ευκαιρία –και είναι κάτι που το ζητάνε ορισμένοι στην περιοχή μας, κύριε Υπουργέ, παρά τα προβλήματα που υπάρχουν- να χωροθετηθεί, επιτέλους, αυτή η ναυπηγοεπισκευαστική ζώνη του Πειραιά. Εμείς δεν το κάναμε. Κακώς δεν το κάναμε και εάν θέλετε, στην περιοχή μας είχαμε και το αντίστοιχο πολιτικό κόστος. Είναι ευκαιρία να το κάνετε εσείς. Γιατί δεν το κάνετε σ’ αυτό το νομοσχέδιο; 
      Βεβαίως, δεν μπορείτε, με αυτό το νομοσχέδιο, να πείσετε τους Έλληνες πλοιοκτήτες να φέρουν δουλειές στη ζώνη του Περάματος, αλλά και στην οποιαδήποτε ζώνη. Φέρατε ένα νομοσχέδιο, το οποίο στην ουσία ρυθμίζει κάποια πράγματα κυρίως με το άρθρο 9, με τις οφειλόμενες εισφορές, και μετά από αυτό τι; Δεν σας προβληματίζει το γεγονός ότι περίπου το 90% των φορέων, που κλήθηκαν στην επιτροπή μας και που εμπλέκονται με τη ζώνη, λένε «όχι»; Δεν σας προβληματίζει το γεγονός ότι η Ο.Κ.Ε. διαφωνεί με τις διατάξεις του νομοσχεδίου και κυρίως σε συγκεκριμένα θέματα, όπως στη μείωση των κριτηρίων ένταξης στο Μητρώο, στο ότι δεν προωθεί συγκεκριμένους κανόνες λειτουργίας οι οποίοι να συμβάλουν στην ανάπτυξη της οργανωμένης επιχειρηματικότητας, στο ότι η μείωση των κριτηρίων των δραστηριοποιούμενων επιχειρήσεων στον τομέα αυτό δεν διασφαλίζει την ποιότητα των προσφερομένων υπηρεσιών, στο ότι δεν διασφαλίζεται ο ελάχιστος απαιτούμενος αριθμός ημερομισθίων. Το ότι η Ο.Κ.Ε. προτείνει τον εξορθολογισμό και όχι την κατάργηση των κριτηρίων δεν σας προβληματίζει;
      Βεβαίως, διακρίνεται στο νομοσχέδιο μια ασυνέπεια σε βάρος των υγιών επιχειρήσεων, αυτών των επιχειρήσεων που πληρώνουν τα βάρη και τις υποχρεώσεις τους στο δημόσιο έναντι άλλων. Αυτό νομίζω ότι οδηγεί σε μια στρέβλωση του ανταγωνισμού.
      Κύριε Υπουργέ, έρχεται, επίσης, η Γενική Συνομοσπονδία Εργατών Ελλάδος και λέει «όχι» σε αυτό το νομοσχέδιο. Δεν σας προβληματίζει αυτό το πράγμα; 
      Γιατί λέει «όχι»; Διότι καταργείται ο αριθμός των ημερομισθίων, διότι ευνοείται η μαύρη και ανασφάλιστη εργασία. Όλοι γνωρίζουμε στον Πειραιά τι γίνεται στην Ελευσίνα και στο Σαρωνικό με τα πλοία που είναι αρόδου, με ποιον τρόπο γίνονται οι επισκευές και οι συντηρήσεις και ποιοι εργαζόμενοι πάνε και τις κάνουν εκεί. 
      Επίσης, κατά τη Γ.Σ.Ε.Ε., χαρίζονται στους μεγαλοεργολάβους αρκετά δισεκατομμύρια ευρώ σε βάρος του Ι.Κ.Α..
      Κύριε Πρόεδρε, στη δευτερολογία μου θα αναφερθώ και σε ορισμένες επιμέρους διατάξεις και σε κάποιες τροποποιήσεις που έκανε ο Υπουργός και τις  οποίες είδα τώρα. Γίνεται αντιληπτό ότι το σχέδιο νόμου που συζητάμε σήμερα, παρά τις όποιες καλές προθέσεις του Υπουργού, τις οποίες ασπάζομαι και είμαι βέβαιος ότι έχει κάποιες προθέσεις, δεν δίνει τη λύση εκείνη που θέλουμε εμείς, η οποία θα δώσει ζωή και πνοή στη ζώνη, δεν διασφαλίζει τα κεκτημένα των εργαζομένων, δεν καθιστά και πάλι τη ζώνη, τη ναυπηγοεπισκευή ως έναν από τους υγιείς τομείς, ένα κερδοφόρο κομμάτι της βιομηχανίας και της ναυτιλίας μας. Είναι ένα σχέδιο νόμου που προχωρά σε κάποιες μικροδιευθετήσεις, που αφορούν τους λίγους και όχι τους πολλούς και γι’ αυτό και έχουν την αντίδραση του μεγάλου κομματιού όλων όσων εμπλέκονται στο θέμα της ναυπηγοεπισκευής. 
      Για όλους αυτούς τους λόγους, κυρίες και κύριοι συνάδελφοι, εμείς καταψηφίζουμε το παρόν σχέδιο νόμου επί της αρχής και όταν θα έρθουμε στη δευτερολογία και στη συζήτηση επί των άρθρων,θα τοποθετηθούμε και σε αυτά.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, πενήντα μαθητές και μαθήτριες και δύο συνοδοί καθηγητές από το Λύκειο Αριδαίας Πέλλας.
       Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει, ο κ. Ιωάννης Δραγασάκης εκ μέρους του Συνασπισμού.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο αυτό μπορεί να φαίνεται τεχνικού χαρακτήρα, αφού αναφέρεται στο «Μητρώο επιχειρήσεων ναυπήγησης, μετατροπής, επισκευής και συντήρησης πλοίων», αλλά πίσω απ’ αυτόν τον τίτλο κρύβεται ένα πολύ μεγάλο, κατά την άποψή μας πρόβλημα, που άμεσα ενδιαφέρει τους εργαζόμενους -αν θα έχουν δουλειά αύριο το πρωί και στο μέλλον- γενικότερα, όμως, νομίζω ότι ενδιαφέρει ευρύτερα την ελληνική κοινωνία. 
    Το ερώτημα, το οποίο πολλές φορές μου έχει τεθεί, είναι το εξής: Πώς γίνεται η Ελλάδα να είναι από τις πρώτες χώρες στον κόσμο από άποψη στόλου, πλοίων, ναυτιλίας γενικά και να μην έχουμε ναυπηγοεπισκευαστική δραστηριότητα; Πώς γίνεται δηλαδή –και αυτό είναι διαχρονικό πρόβλημα- μία χώρα να έχει τόσα πλοία, τόσους εφοπλιστές, τόσο μεγάλη ναυτιλία και να μην υπάρχει ο αντίστοιχος κλάδος, αν όχι ναυπήγησης όλων των πλοίων και όλων των κατηγοριών,  έστω κάποιας ισχυρής και παραγωγικής βάσης, συντήρησης, ναυπήγησης κ.λπ.; 
    Η απάντηση που αιωρείται είναι ότι φταίνε τα μεροκάματα, ότι είμαστε ακριβοί. Είμαστε ακριβοί σήμερα; Και πριν από είκοσι χρόνια, τι ήμασταν, πάλι ακριβοί ήμασταν; Γιατί δεν είχαμε δηλαδή ναυπηγοεπισκευαστική ζώνη στη δεκαετία του 1980, στη δεκαετία του 1970; Πού οφείλεται αυτή η χρόνια καθυστέρηση; 
    Και δεύτερο ερώτημα: Η Γερμανία έχει φθηνότερα μεροκάματα από την Ελλάδα; Η Φιλανδία έχει φθηνότερα μεροκάματα από την Ελλάδα; Πώς γίνεται, λοιπόν, χώρες όπως τη Γερμανία, όπως τη Φιλανδία που οι μισθοί είναι πολύ υψηλότεροι από τους δικούς μας να έχουν αναπτυγμένη ναυπηγοεπισκευαστική βιομηχανία και εμείς να μην έχουμε; 
    Θα ήθελα να παρατηρήσω ότι πράγματι στην επιτροπή μας ήρθαν φορείς, οι οποίοι με μία μεγάλη ευκολία ενοχοποιούσαν τους εργαζόμενους και θα μπορούσε να αντιστραφεί αυτή η λογική και να πούμε, ότι ένας από τους λόγους που δεν έχουμε ναυπηγοεπισκευαστική βιομηχανία στην Ελλάδα, δεν είναι ότι φταίνε οι εργαζόμενοι, αλλά το ότι δεν είχαμε ποτέ σοβαρές επιχειρήσεις. Βεβαίως και αυτό, αν το λέγαμε, θα ήταν υπεραπλούστευση, διότι το πρόβλημα είναι συνθετότερο.
     Και ακριβώς απ’ αυτή τη σκοπιά αντιμετωπίζουμε εμείς το παρόν νομοσχέδιο, δηλαδή κατά πόσο συμβάλλει στο να υπάρξει μία κλαδική πολιτική, κατά πόσο συμβάλλει για να υπάρξει ένα σχέδιο και κατά πόσο εκφράζει και τη βούληση τελικά την πολιτική, το να έχουμε, ως χώρα, ναυπηγοεπισκευαστική δραστηριότητα. 
    Η εντύπωση που αποκόμισα και από τις ακροάσεις που είχαμε και από τη μελέτη του θέματος, είναι, ότι εμείς προσωπικά έχουμε επιφύλαξη, αν υπάρχει πολιτική βούληση να έχουμε ναυπηγοεπισκευαστική ζώνη. Δεν μπορούμε να το εξηγήσουμε αλλιώς το πρόβλημα αυτό. Το ερώτημα δηλαδή είναι, κατά πόσο οι κυβερνήσεις και ειδικότερα η σημερινή Κυβέρνηση που έχουμε μπροστά μας, θέλει πράγματι να αναπτυχθεί αυτή η δραστηριότητα. Ή μήπως, θέλει ο χώρος εκεί να αξιοποιηθεί με άλλο τρόπο; Να αλλάξουν χρήσεις γης, να γίνουν πολυκατοικίες, ή ο Ο.Λ.Π. να κάνει άλλες δραστηριότητες, να κάνει μαρίνες, να κάνει υπηρεσίες του λιμανιού, μια και είναι εισηγμένος στο χρηματιστήριο; Υπάρχει δηλαδή από κάτω μια σύγκρουση συμφερόντων, η οποία δεν έχει αναδειχθεί για να δούμε πραγματικά τι γίνεται. Δεν είναι τεχνικού χαρακτήρα τα προβλήματα. Και εμμέσως –και προς τιμή του- ο παριστάμενος Υφυπουργός, ο κ. Νεράντζης, στην επιτροπή αναγνώρισε, ότι υπήρχαν και υπάρχουν δυνάμεις και συμφέροντα που θα ήθελαν είτε αλλαγή χρήσης γης, είτε άλλες δραστηριότητες και μάλιστα είπε ότι ο ίδιος, με δική του πρωτοβουλία, κατέθεσε παλαιότερα τροπολογία, για να δεσμευτεί ο χώρος αυτός, ως χώρος, για τη ναυπηγοεπισκευαστική ζώνη. 
    Το συμπέρασμα, εν πάση περιπτώσει, το δικό μας, είναι το εξής: Αν θέλουμε να υπάρξει ναυπηγοεπισκευαστική δραστηριότητα, πρέπει πρώτον, να οριοθετηθεί και να χωροθετηθεί η ζώνη. 
      Αυτό δεν είναι ένα μέτρο παρεμπιπτόντως, ότι καλό είναι να γίνει και αυτό. Κατά την άποψή μας, ιδίως αν υπάρχει τέτοια υπόγεια σύγκρουση συμφερόντων, είναι όρος, είναι προϋπόθεση για να υπάρξει και να μπορέσει να εφαρμοστεί στη συνέχεια μια πολιτική για την ανάπτυξη της ναυπηγοεπισκευαστικής ζώνης. 
      Και αυτοκριτικά σωστά, ο προηγούμενος συνάδελφος του ΠΑ.ΣΟ.Κ., είπε ότι οι κυβερνήσεις του ΠΑ.ΣΟ.Κ. κακώς δεν το έκαναν. Γιατί δεν γίνεται σήμερα; 
      Δεύτερο μέτρο, είναι η δημιουργία υποδομών. Δεν μπορεί να αναπτυχθεί η ναυπηγοεπισκευαστική δραστηριότητα αν δεν υπάρξει ένα πλέγμα υποδομών. Αυτό το ξέρουμε και από τις βιομηχανικές ζώνες, που όπου έγιναν χωρίς να υπάρξουν υποδομές, δεν είχαν κανένα αποτέλεσμα. Αντίθετα, υπήρξε αποτέλεσμα εκεί που υπήρξαν οι κατάλληλες υποδομές. Εδώ, λοιπόν, χρειάζονται υποδομές, χρειάζονται δεξαμενές, χρειάζονται γερανοί, χρειάζονται υποδομές υπηρεσιών, καθαριότητας, ασφάλειας, πυρόσβεσης, το κάθε τι. Να κάτσουν οι ειδικοί, όσοι δουλεύουν εκεί, να πουν τι ακριβώς υποδομές χρειάζονται. ‘Όμως, χωρίς υποδομές, δεν μπορεί να υπάρξει ανάπτυξη του κλάδου. Και πρέπει η Κυβέρνηση να αναλάβει τις ευθύνες της, ποιες υποδομές και ποιος θα τις χρηματοδοτήσει. 
      Το τρίτο μέτρο, είναι οι εργαζόμενοι, οι οποίοι –δυστυχώς- με την πολιτική που ασκείται, φθίνουν, μένουν άνεργοι, αλλάζουν επαγγέλματα, χάνεται η σωρευμένη γνώση και εμπειρία που έχουν αποκτήσει. 
      Εγώ χάρηκα που είδα το Σωματείο των εργαζομένων να είναι ο φορέας με τις πιο ολοκληρωμένες προτάσεις και που εκτός των άλλων, πρότειναν και σχολές μαθητείας του Ο.Α.Ε.Δ. και άλλα μέτρα για την κατάρτιση των εργαζομένων, διότι ακριβώς συνειδητοποιούν και οι ίδιοι ότι για να υπάρξει ναυπηγοεπισκευαστική δραστηριότητα χρειάζονται εργαζόμενοι με δουλειά, με απασχόληση, με σταθερότητα και με γνώσεις οι οποίες θα βελτιώνονται διαρκώς και θα εξειδικεύονται.
      Το τέταρτο μέτρο είναι οι χρηματοδοτήσεις. Ο εκπρόσωπος ενός φορέα μας είπε ότι αν είχε εγγυητικές επιστολές από τις τράπεζες, θα μπορούσε να φέρει δουλειές. Έτσι μας το είπε. Ρώτησα γιατί δεν δίνουν οι τράπεζες εγγυητικές επιστολές και η απάντηση ήταν ότι δεν είναι φερέγγυες οι επιχειρήσεις. ‘Αρα, πού πάμε; ‘Εχουμε μια ναυπηγοεπισκευαστική ζώνη με επιχειρήσεις που δεν είναι φερέγγυες –έτσι μας ελέχθη- και άρα δεν μπορούν οι τράπεζες να τους δώσουν εγγυητικές επιστολές, άρα δεν μπορούν να προσελκύσουν δουλειές. Με αυτό που γίνεται τώρα, με το Μητρώο -που τα περισσότερα κριτήρια στην ουσία καταργούνται, αλλά εν πάση περιπτώσει γίνονται όχι απλώς ελαστικά, αλλά κατ’ εμέ καταργείται και η έννοια του Μητρώου- βοηθιέται η κατάσταση ώστε να είναι πιο σοβαρές; Χρησιμοποιώ αυτόν τον όρο, «σοβαρές», για να αποδώσω ένα χαρακτηριστικό πλέγμα που πρέπει να έχει μια επιχείρηση. Και εν πάση περιπτώσει, τι λέει η Κυβέρνηση επ’ αυτού; Πώς θα εξασφαλιστεί η χρηματοδότηση των δραστηριοτήτων, μιας και στην οικονομία που ζούμε η χρηματοδότηση μέσω τραπεζών, μέσω εγγυητικών επιστολών, ή άλλων μέσων, είναι βασικός παράγοντας για να προσελκύσει εργασίες σε αυτούς τους τομείς; 
      Το πέμπτο μέτρο, είναι ότι δεν αρκεί να υπάρχει οριοθέτηση, χωροθέτηση και υποδομές. Πρέπει να υπάρχει και φορέας διαχείρισης. Δηλαδή ποιο  όργανο έχει την ευθύνη για τη λειτουργία της ζώνης; Ποιο όργανο έχει την ευθύνη για τη διαχείριση των διαφόρων προβλημάτων που αναφύονται; Ποιο όργανο έχει την ευθύνη να προωθεί λύσεις σε προβλήματα που προκύπτουν; Αυτός είναι ο φορέας διαχείρισης. Και αυτό το μάθημα το έχουμε μάθει –όσοι θέλουν να διδαχθούν- από την ιστορία των βιομηχανικών ζωνών. 
      Και το έκτο μέτρο, είναι το επιχειρησιακό σχέδιο. Πού θα βρούμε πελάτες; Τι θα κάνει η ναυπηγοεπισκευαστική ζώνη; Μπορεί να ναυπηγεί τάνκερς; ‘Όχι βεβαίως. Επομένως, πρέπει να υπάρξει ένα σχέδιο που να επιλεγούν εκείνες οι δραστηριότητες για τις οποίες έχουμε συγκριτικό πλεονέκτημα ως χώρα και τις οποίες πρέπει πάλι, με τα κατάλληλα μέσα, να επιδιωχθεί να προσελκυστούν αυτές οι εργασίες στην Ελλάδα.
      Δεν μπορείς να πεις ότι έχω τη ζώνη του Περάματος και περιμένω να την ανακαλύψουν οι εφοπλιστές και να στείλουν τα πλοία τους. Χρειάζεται μια πολιτική προσέλκυσης εργασιών. 
      Και το έβδομο μέτρο με το οποίο και θα ολοκληρώσω, είναι οι επιχειρήσεις. Τι είδους επιχειρήσεις χρειάζεται η ναυπηγοεπισκευαστική ζώνη; Εδώ ακούσαμε διάφορα πράγματα στην επιτροπή από τους φορείς. Ακούσαμε την άποψη –και το ακούσαμε από εκπροσώπους επαγγελματικών φορέων, επιχειρηματικών- ότι από τη στιγμή που κάποιος κάνει μια επιχείρηση, δεν χρειάζεται τίποτε άλλο μετά ως προϋπόθεση να δράσει στη ναυπηγοεπισκευαστική ζώνη. Εγώ λυπάμαι που ακούστηκαν αυτές οι απόψεις, διότι αυτό είναι το επίπεδο και αυτός είναι ο τύπος της επιχειρηματικότητας που έχουμε και που η Κυβέρνηση αυτή θέλει να ενισχύσει. 
      Με συγχωρείτε πάρα πολύ, αλλά αυτό μας οδηγεί προς τα πίσω και προς τα κάτω. Διότι είναι πλέον δεδομένο ότι δεν μπορεί ο καθένας να κάνει μια επιχείρηση. Και να κάνει, δεν θα πω σύνθετα πράγματα. Δεν μπορείς να κάνεις μια επιχείρηση και να κάνεις επισκευή στα ασανσέρ. Πρέπει να έχεις ειδικές προϋποθέσεις. Πρέπει να είσαι γραμμένος σε ειδικό Μητρώο. Δεν μπορείς να πεις, «κάνω μια επιχείρηση και κάνω μελέτες». Πρέπει να είσαι ειδικό γραφείο μελετητών. Δεν μπορείς να πεις έχω λεφτά, κάνω μια επιχείρηση και μπορώ να πουλάω επενδυτικές συμβουλές στα ασφαλιστικά ταμεία φερ’ ειπείν, για να χρησιμοποιήσω ένα πρόσφατο παράδειγμα. Εδώ χρειάζονται προϋποθέσεις και ακόμη και όταν υπάρχουν οι προϋποθέσεις δεν τηρούνται. Επομένως αυτή την απλουστευτική άποψη, θα περίμενα από την Κυβέρνηση να την αποκρούσει, ότι ιδίως σε ένα χώρο όπου έχουμε θρηνήσει θύματα, όπου ο κίνδυνος ατυχημάτων είναι έντονος, όπου υπάρχουν μεγάλες επισφάλειες κ.λπ., οπωσδήποτε χρειάζεται η επιχείρηση να έχει προδιαγραφές ειδικές πέρα από το ότι είναι επιχείρηση. Και εδώ ακριβώς η Κυβέρνηση αυτά που κάνει είναι βήματα προς τα πίσω. 
      Εγώ έτυχε να είμαι και το 1998 στην Αίθουσα αυτή, όταν συζητήθηκε τότε το νομοσχέδιο. Αν θυμάμαι καλά, είχαμε δώσει μια κριτική αλλά θετική ψήφο, ακριβώς για να γίνει ένα βήμα το 1998. Και φθάσαμε σήμερα και πάμε πίσω από το 1998. 
      Το επιχείρημα που θα ακουστεί είναι ότι ήταν περίπλοκα τα κριτήρια. Ωραία, να βελτιωθούν, όχι να πάμε από το ένα άκρο στο άλλο. Και εν πάση περιπτώσει, όταν ερχόμαστε, όταν έρχεται η Κυβέρνηση και λέει ότι δεν χρειάζεται μια επιχείρηση να δηλώσει πόσους εργαζόμενους έχει, για να γραφεί στο Μητρώο, ε, δεν χρειάζεται να επιχειρηματολογήσω και να πω ότι αυτό σημαίνει νομιμοποίηση της παραοικονομίας, ότι αυτό σημαίνει νομιμοποίηση της εισφοροδιαφυγής, ότι αυτό σημαίνει νομιμοποίηση της ανασφάλιστης εργασίας. Γιατί πρέπει να τα κρύβουμε αυτά; Πώς θα έρθετε την επομένη να μιλάτε για την κοινωνική ασφάλιση, την κρίση της κοινωνικής ασφάλισης, την ανάγκη να ληφθούν μέτρα, όταν εδώ νομοθετείτε και ενθαρρύνετε συμβολικά –δίνετε το σύνθημα- ότι δεν πειράζει αν κάποιος δεν δηλώνει και τους εργαζόμενούς του. Διότι περί αυτού πρόκειται. 
      Δεν μιλάμε εδώ αν κάποιος όντως μπορεί να μην έχει εργαζόμενους. Να το δηλώσει. Μπορεί να είναι τέτοια η φύση της εργασίας που παρέχεται και να μη χρειάζεται να έχει προσωπικό. Αλλά το θέμα και το μυστικό είναι ότι επιτρέπεται σε επιχειρήσεις που έχουν προσωπικό να μη το δηλώνουν, να μη το ασφαλίζουν. 
      Επομένως, εμείς, όπως πιστεύω, διαπιστώνει ο κάθε καλοπροαίρετος άνθρωπος, έχουμε μια αντίληψη αλλά και μέτρα εντελώς συγκεκριμένα για μια πολιτική η οποία θα μπορούσε να οδηγήσει, να στηρίξει την ανάπτυξη της ναυπηγοεπισκευαστικής δραστηριότητας. Και αν είχαμε χρόνο και το πλαίσιο το νομοθετικό, το επέτρεπε, θα μπορούσα να επεκτείνω τη συζήτηση αυτή και στη δυνατότητα άντλησης πόρων από διάφορες πηγές, ούτως ώστε, αντί να επιδοτούμε άγονες γραμμές, οι οποίες παραμένουν άγονες, να μπορούσε να υπάρξει ένα σύστημα ναυπήγησης πλοίων για την κάλυψη και αναγκών των ακτοπλοϊκών συγκοινωνιών. 
      (ΧΑ)
      

       

      



	



	
        Όμως, μένω εδώ, για να καταλήξω ότι με βάση αυτά τα δεδομένα εμείς είπαμε στην επιτροπή ότι ζητούμε την απόσυρση του νομοσχεδίου αυτού. Δεν έχει νόημα η συζήτησή του. Δεν λύνει κανένα από τα διαρθωτικά προβλήματα. Συγκαλύπτει τα πραγματικά και ουσιώδη προβλήματα. Θα επανέλθει το πρόβλημα με την μία ή την άλλη μορφή. Και να έρθει κάτι ολοκληρωμένο, όπου πέρα από μία ρεαλιστικότερη αντιμετώπιση των κριτηρίων για την ένταξη στο μητρώο, θα προωθεί λύσεις και σε όλα αυτά τα προβλήματα, τα οποία συνοπτικά ανέφερα.
        Εφόσον η Κυβέρνηση επιμένει στην ψήφιση του νομοσχεδίου αυτού, εμείς το καταψηφίζουμε και θα αρνηθούμε περαιτέρω συζήτηση των άρθρων, τα οποία υλοποιούν αυτήν την αδιέξοδη πολιτική. 
        Ευχαριστώ.
        ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ τον κ. Δραγασάκη.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Επικρατείας και Απασχόλησης και Κοινωνικής Προστασίας κατέθεσαν σχέδιο νόμου: «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».
        Παραπέμπεται στην αρμόδια Διαρκή Επιτροπή.
        Επίσης, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνισμό στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων πενήντα μαθητές και μαθήτριες και δύο συνοδοί-καθηγητές του Λυκείου Αριδαίας Πέλλας.
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Το λόγο έχει ο κ. Σγουρίδης.
        ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, μιλώντας στην επιτροπή επί των άρθρων είχα τονίσει ρητά ότι αν κάτι είναι θετικό στο νομοσχέδιο, είναι στο άρθρο 3 για την εκτέλεση εργασιών. Και μάλιστα στην παράγραφο 3 που αναφέρει ότι το πλήρωμα του πλοίου επιτρέπεται να εκτελεί μόνο εργασίες συντήρησης, το δικαίωμα αυτό δεν υφίσταται, αν το πλοίο βρίσκεται σε ναυπηγοεπισκευαστική επιχείρηση ή ΝΑ.ΖΩ.. Λέω ότι αυτήν τη διάταξη τουλάχιστον ας την περιφρουρήσουμε, όπως έχει μπει. 
        «Και πριν αλέκτορα φωνήσαι τρις», η πρώτη αλλαγή, η οποία έγινε, ήταν αυτή. Μάλιστα, έρχεται εδώ στις τροποποιήσεις που κάνει ο κύριος Υπουργός στο άρθρο 3 και το δεύτερο εδάφιο της παραγράφου 3 αντικαθίσταται ως εξής: «Με κοινή απόφαση των Υπουργών Ανάπτυξης και Εμπορικής Ναυτιλίας καθορίζονται οι επιμέρους εργασίες συντήρησης που επιτρέπεται να εκτελεί το πλήρωμα του πλοίου, όταν αυτό βρίσκεται σε εγκαταστάσεις ναυπηγοεπισκευαστικής επιχείρησης η ΝΑ.ΖΩ..»  Δηλαδή, το παράθυρο άνοιξε και το διάταγμα αυτό δεν ξέρουμε πώς και με ποιους τρόπους θα διαμορφωθεί.
        Προχωράτε δε παρακάτω και βάζετε παράγραφο 8, που λέει ότι για την εκτέλεση εργασιών συντήρησης ή επισκευής σε συστήματα θέρμανσης – ψύξης – κλιματισμού ή ηλεκτρονικού εξοπλισμού πλοίων δεν χρειάζεται οι επιχειρήσεις αυτές να είναι στο ναυπηγοεπισκευαστικό μητρώο. Και ξέρω την αιτιολογία του Υπουργού. Ο Υπουργός θα πει ότι, αν βάλουμε αυτές τις επιχειρήσεις μέσα στο μητρώο, τότε πιθανόν και αυτές οι επιχειρήσεις να απαλλάσσονται ως προς το θέμα των ασφαλιστικών εισφορών από τις ρυθμίσεις. Αυτό μπορεί να συμβαίνει σε αυτές τις επιχειρήσεις, αλλά δεν αποφεύγετε τις συναφείς επιχειρήσεις, οι οποίες είναι εκτός της ναυπηγοεπισκευαστικής ζώνης και οι οποίες, επειδή έχουν λίγο την ουρά τους μέσα στην ναυπηγοεπισκευαστική, θα απαλλάσσονται των ασφαλιστικών εισφορών. Και παράλληλα, προχωράτε στη μείωση των προστίμων. Δηλαδή, υπήρχε μία άμυνα σε ένα σημείο και την ανοίξατε τελείως. 
        Έτσι, λοιπόν, από την επιτροπή φάνηκε ποιες είναι οι προθέσεις σας. 
      Εγώ θα προχωρήσω να σχολιάσω τη φιλοσοφία του νομοσχεδίου που καταργεί κατά βάση τον 2642/98 και τα προεδρικά διατάγματα 4 και 20 του 2004 που ήταν επί τα βελτίω του προηγούμενου νόμου, γιατί δεν έχει νόημα να μπω σε επι μέρους διατάξεις, δεν πρόκειται να γίνει τίποτε, προς το χειρότερο θα πάμε, προς το καλύτερο δεν πάμε. Και μας δίνεται η δυνατότητα αυτή, διότι βάσει του άρθρου 70 παράγραφος 2 του Συντάγματος μπορούμε να κάνουμε γενική συζήτηση συζητώντας άπαξ το νομοσχέδιο στην Ολομέλεια. Έτσι, λοιπόν, θα σχολιάσω κάποια πράγματα πάνω στη φιλοσοφία του νομοσχεδίου. Λέει ότι βοηθάει τον ανταγωνισμό. Υπάρχει μια άποψη στη Νέα Δημοκρατία ότι όσο τα αφήνουμε ελεύθερα τα πράγματα θα ισορροπήσουν από την αγορά. Όμως δεν ισορροπούν από την αγορά, αν δεν υπάρχει σαφής έλεγχος, αν δεν υπάρχει –αν θέλετε- μία επιβλέπουσα πολιτεία. 
      Όσο λιγότεροι έλεγχοι υπάρχουν, κύριοι συνάδελφοι, τόσο σαφώς η παραοικονομία και ο ανταγωνισμός γίνεται άνισος και έχουμε και εναρμονισμένες πρακτικές. Παραδείγματος χάριν, αν δεν υπάρχουν έλεγχοι στην αγορά, τα βουλγάρικα κρέατα βαπτίζονται ελληνικά. Ο χασάπης ο οποίος είναι σωστός επιχειρηματίας και έχει τα ελληνικά ελληνικά, έχει άνισο ανταγωνισμό έναντι του άλλου ο οποίος βαπτίζει τα ξένα ελληνικά, αλλά η τιμή στον καταναλωτή παραμένει η ίδια. Όταν παίρνει χαμπάρι ο χασάπης αυτός ότι αυτό συμβαίνει, τότε γίνονται εναρμονισμένες οι πρακτικές. 
      Θα μου πείτε: «Γιατί το λες αυτό στο νομοσχέδιο;». Να σας πω. Όλες οι επιχειρήσεις στο ναυπηγοεπισκευαστικό Μητρώο να μπουν, χωρίς να υπάρχει ευρεία διαδικασία και τα δικαιολογητικά να είναι απλούστερα, να εργάζονται και οι ναυτικοί για επισκευές, όταν βρίσκονται στην ναυπηγοεπισκευαστική ζώνη. Η πρώτη σκέψη τι λέει; Ότι έτσι θα προσελκύσει εφοπλιστές, θα έρθουν πλοία και τα πλοία θα φέρουν συνάλλαγμα. Αυτό λέει η πρώτη σκέψη. Η δεύτερη σκέψη όμως ποια είναι; Η δεύτερη σκέψη αποκαλύπτει αυτό που είπε ο εκπρόσωπος των ναυπηγοεπισκευαστικών επιχειρήσεων, ότι για κάθε δέκα πλοία που έρχονται για επισκευή τα εννέα τα φέρνουν μεσάζοντες, το ένα το φέρνει η επιχείρηση. Αυτό είπε. Διαβάστε τα Πρακτικά. Τι σημαίνει αυτό; Ότι ο μεσάζων φέρνει το πλοίο και υποχρεώνει αυτούς, που πραγματικά είναι επιχειρηματίες μέσα στη ναυπηγοεπισκευαστική ζώνη, να δουλέψουν γι’ αυτόν με χαμηλό κοστολόγιο, για να βγάλει και αυτός τα μεσιτικά. Αυτό συμβαίνει. Αυτό είναι υπέρ του ανταγωνισμού; Κάθε άλλο. Είναι κατά της ποιότητας υποβαθμίζει το περιβάλλον. Να γιατί το νομοσχέδιο στη φάση αυτή έχει κάνει ένα λάθος. 
      Επαναλαμβάνεται, επίσης, μια αντίληψη ότι δεν πρέπει να θέτουμε περισσότερα κριτήρια, όρους και προϋποθέσεις από αυτές που προβλέπονται από τις οδηγίες της Ευρωπαϊκής Ένωσης και από το Διοικητικό Δίκαιο στις γενικές διατάξεις. Αυτό λέτε. Έτσι, λοιπόν, θα γίνεται πιο ευέλικτο το νομοθετικό μας πλαίσιο. Θεωρώ ότι σε ορισμένες περιπτώσεις, όπως είναι η επισκευή των πλοίων, θα πρέπει να υπάρχουν ειδικές διατάξεις. Όσοι θεωρούν ότι οι ειδικές αυτές διατάξεις είναι καταχρηστικές, ας προσφύγουν στα διοικητικά δικαστήρια ή στην Ευρωπαϊκή Ένωση να δικαιωθούν. Εμείς θέλουμε την προστασία του πολίτη, την προστασία της ποιότητας. Με αυτόν τον τρόπο κατά βάση επιβραβεύετε τη λογική την οποία ανέπτυξε το Επιμελητήριο Πειραιώς, που είπε το εξής: «Θεωρήστε ότι η επισκευή ενός πλοίου είναι σαν μια πολυκατοικία. Παίρνει την πολυκατοικία ο μηχανικός, φωνάζει το συνεργείο των μπετατζήδων, φωνάζει το συνεργείο των τουβλάδων, φωνάζει το συνεργείο των αλουμινάδων, των σοβατζήδων κ.ο.κ.». Ε, δεν είναι το ίδιο πράγμα. Το ίδιο πράγμα είναι η επισκευή των πλοίων; 
      Πάμε στο θέμα της γραφειοκρατίας. Λέτε ότι το νομοσχέδιο μειώνει τη γραφειοκρατία, γιατί είναι πολλά τα δικαιολογητικά. Έρχεται ο Νομάρχης Πειραιά, ο κ. Μίχας, ο οποίος αποδεδειγμένα έχει στη ναυπηγοεπισκευαστική ζώνη του Πειραιά το 95% των επιχειρήσεων και λέει ότι δεν υπάρχει καμμιά γραφειοκρατία, ήδη διακόσιες πενήντα έχουν ενταχθεί στο ειδικό Μητρώο και άλλες τριάντα, εφ΄ όσον φέρουν τα δικαιολογητικά τους, είναι έτοιμες να ενταχθούν και για όποια φέρνει τα δικαιολογητικά δεν υπάρχει καμμία καθυστέρηση. 
      Άρα άλλο ήταν το σκεπτικό πάνω στο οποίο εσείς χρησιμοποιείτε το επιχείρημα της γραφειοκρατίας. Άλλα πράγματα θέλετε να περάσετε. 
      Για το θέμα της ρυθμίσεως των χρεών. Με τον τρόπο που γίνεται δημιουργείτε προϋποθέσεις ώστε και οι υγιείς επιχειρήσεις να είναι ασυνεπείς. Λέτε ότι για χρέη που θα δημιουργηθούν προς το ΙΚΑ μέχρι τις 31-3-2007 μπορούν να αναστέλλονται οι πληρωμές μέχρι 31-12-2008 εφόσον από εδώ και πέρα καταβάλουν την εισφορά τους κανονικά για τους εργαζόμενους που έχουν. Σας ερωτώ: Σε μία επιχείρηση που τον Γενάρη τον Φλεβάρη και τον Μάρτη που είχε σκοπό να πληρώσει πάνω στο τρίμηνο που δεν είχε πρόστιμο με αυτό της λέτε να μην πληρώσει. Αν σταματούσατε 31-12-2006 θα έλεγα ότι αυτοί θα έχουν πρόστιμο αν πληρώσουν. Εσείς το κάνατε και σε αυτούς που δεν έχουν πρόστιμο. Και παράλληλα δημιουργείτε την ασάφεια συναφείς επιχειρήσεις που έχουν το ένα πόδι τους έξω από τη ζώνη και λίγο μέσα στη ζώνη την ουρά τους να μπορούν να υπάγονται σε αυτές τις ευνοϊκές ρυθμίσεις.
      Κλείνω με το εξής σχόλιο: Είχα ταξιδέψει πριν από έξι χρόνια στο Ντουμπάι. Έχουν και αυτοί ναυπηγοεπισκευαστική ζώνη. Υπήρχε ένα μαύρο χάλι. Πριν από τρία χρόνια που πήγα δεν μπόρεσα να γνωρίσω την περιοχή. Είχε αναπλαστεί όλη η περιοχή. Η ναυπηγοεπισκευαστική ζώνη εκσυγχρονίστηκε αλλά δεν έβλαψε το περιβάλλον. Ίσα-ίσα δημιούργησε και προϋποθέσεις για ελκυστικές ζώνες. Και ρωτάω, χωροταξικό, ζώνες οικιστικές, χρήσεις γης δεν θα μπορούσαν να δώσουν την δυνατότητα ώστε να εξευρεθούν χρήματα για να μπορούν να γίνουν σύγχρονες εγκαταστάσεις που να αυξήσουν τον όγκο εργασιών στην ναυπηγοεπισκευαστική ζώνη με τη μείωση του χρόνου των επισκευών; 
      Εξισώνετε τις συνεπείς επιχειρήσεις με τον μεσάζοντα, με τον «καλικάντζαρο» και βοηθάτε την μαύρη εργασία. Γι’ αυτό καταψηφίζουμε το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ανωμερίτης έχει το λόγο.
      ΓΙΩΡΓΟΣ ΑΝΩΜΕΡΙΤΗΣ: Κυρίες και κύριοι συνάδελφοι, η Ελλάδα αποτελεί το πλέον παράδοξο της ναυτιλίας. Ενώ διαθέτει έναν από τους πιο ισχυρούς εμπορικούς στόλους έχει μια μικρή ναυπηγική βιομηχανία, η οποία μετά την δεκαετία του ’70 βρίσκεται σε βαθιά κρίση. Με αυτά τα λόγια κατέγραφα σε άρθρο μου στα «ΝΕΑ» -το οποίο διάβαζα το πρωί- πριν από είκοσι χρόνια την κατάσταση ενός σημαντικού για την εθνική οικονομία κλάδου της ναυπηγοεπισκευαστικής βιομηχανίας της χώρας μας, ενός κλάδου που έγινε προβληματικός υπό την διοίκηση μεγάλων επιχειρηματικών ονομάτων –Νιάρχος, Γουλανδρής, Ανδρεάδης, Καρράς- και τον οποίο αποτελείωσαν με τις πολιτικές τους διάφορες κρατικές τράπεζες. 
      Σήμερα, ο διεθνής καταμερισμός του κλάδου, ενός κλάδου υψηλής τεχνολογίας και μεγάλων υποδομών έχει γίνει. Και ενώ μέσα σε αυτόν τον καταμερισμό ακόμα και μετά τους περιορισμούς που υπήρχαν πριν από χρόνια στην Ευρωπαϊκή Ένωση θα μπορούσαμε να κατέχουμε το δικό μας μερίδιο για να μπορούμε να προωθούμε τα συμφέροντά μας, με το σημερινό νομοσχέδιο η Κυβέρνηση αυτοσχεδιάζει. Η Κυβέρνηση αφού από το 2004 δημιούργησε σειρά επιτροπών και ανέθεσε τη σύνταξη καλοπληρωμένων μελετών φέρνει ενώπιον της Βουλής ένα σχέδιο νόμου αντιαναπτυξιακό και φαυλοκρατικό. Αντί να φέρει ένα κλαδικό νόμο με θέσεις και προτάσεις για το μέλλον της ναυπηγοεπισκευαστικής βιομηχανίας της χώρας και να προσθέσει στο ισχύον θεσμικό πλαίσιο τις δικές της προτάσεις διαλύει και αυτό που υπάρχει. 
    Ό,τι χτίστηκε από το 1995, τουλάχιστον όσο θυμάμαι εγώ που ως συντονιστής τότε μιας επιτροπής –ήμουν Υπουργός Αναπληρωτής Εθνικής Οικονομίας- φτιάξαμε τα περίφημα είκοσι έξι σημεία ανόρθωσης, ό,τι μετά με το ν. 2642/98 καθιερώσαμε και με τα προεδρικά διατάγματα διαμορφώσαμε, σήμερα κατεδαφίζεται για να ευνοηθούν οι γνωστοί «αεριτζήδες», οι «καλικατζαραίοι» που λέμε στο Πέραμα. Γιατί αυτό κάνει αυτό το νομοσχέδιο. Καταργεί το σύνολο των κριτηρίων αναγνώρισης μιας ναυπηγοεπισκευαστικής μονάδας ως επιχείρησης. Καταργεί όλα τα κριτήρια ένταξης. Δεν τα περιορίζει, δεν τα αναθεωρεί -δικαίωμά της θα ήταν η Κυβέρνηση να παίρνει τέτοιες αποφάσεις- αλλά τα καταργεί προς δόξαν ενός Υπουργείου που εννοείται ότι προωθεί στη χώρα την ανταγωνιστικότητα και την επιχειρηματικότητα. Στο εξής για να θεωρείσαι επιχειρηματίας και επιχείρηση στο συγκεκριμένο χώρο δεν χρειάζεται να έχεις προσωπικό, δεν χρειάζεται να έχεις μόνιμους ή εποχικούς υπαλλήλους. Δεν χρειάζεται να έχεις γραφεία, δεν χρειάζεται να έχεις μηχανήματα, εγκαταστάσεις, στεγασμένους χώρους. Δεν χρειάζεται καν να έχεις τζίρο. Απολύτως τίποτα. Και φυσικά, με το άρθρο 9 δεν χρειάζεται να πληρώνεις φόρους, δεν χρειάζεται να πληρώνεις τίποτα, τα πάντα αναστέλλονται. 
    Δεν χρειάζεται να επιχειρηματολογήσω, κυρίες και κύριοι συνάδελφοι, διαβάστε την έκθεση της Ο.Κ.Ε. Δυο μόνο σημεία θα διαβάσω. 
    Πρώτο σημείο: «Η μείωση των κριτηρίων ένταξης στο Μητρώο που προβλέπει το παρόν σχέδιο νόμου, δεν προωθεί τους συγκεκριμένους κανόνες λειτουργίας οι οποίοι προβάλλουν την ανάπτυξη οργανωμένης επιχειρηματικότητας. Οι μεγάλες ναυπηγικές βιομηχανίες της χώρας, οι οργανωμένες μικρές επιχειρήσεις και οι σοβαρές ειδικές επιχειρήσεις με μόνιμο εξοπλισμό, προσωπικό και υψηλό κύκλο εργασιών εξισώνονται με τους ελεύθερους επαγγελματίες χωρίς προσόντα». Αυτά λέει η Ο.Κ.Ε. Δηλαδή, εξισώνετε τα Ναυπηγεία Σκαραμαγκά με τους «αεριτζήδες».
    Και δεύτερον, ο τρόπος με τον οποίον προσεγγίζει λέει η Ο.Κ.Ε. το πρόβλημα των χρεών στο παρόν νομοσχέδιο, είναι άνισος σε βάρος των συνεπών επιχειρήσεων του κλάδου και επηρεάζει αρνητικά τη γενική αίσθηση υποχρέωσης για καταβολή εισφορών. Πράγματι, με το άρθρο 6 ισοπεδώνεται η έννοια της επιχειρηματικότητας και με το άρθρο 9 η έννοια της ισότητας. Καταργούνται τα επιχειρηματικά κριτήρια και αναστέλλονται όλες οι οφειλές. Δεν ρυθμίζονται, αναστέλλονται. 
    Με το νομοσχέδιο αυτό αναγνωρίζονται ως ισότιμοι των υγιών και συνεπών επιχειρηματιών οι «αεριτζήδες» στους οποίους χαρίζονται στην ουσία δισεκατομμύρια. 
    Το Μητρώο δεν υπήρξε εφεύρεση του κράτους. Το Μητρώο υπήρξε απαίτηση όλων των φορέων της ναυπηγοεπισκευαστικής ζώνης και όταν το αρχικό σχέδιο θεωρήθηκε αυστηρό μέσα από μελέτες και συζητήσεις, εμείς μειώσαμε τα κριτήρια αλλά δεν τα καταργήσαμε. Γι’ αυτό μέχρι σήμερα έχουν ενταχθεί τριακόσιες περίπου επιχειρήσεις και σίγουρα θα μπορούσαν να ενταχθούν και άλλες. Σίγουρα πρέπει να βοηθήσουμε και τις επιχειρήσεις που βρέθηκαν λόγω κρίσης και λανθασμένων χειρισμών σε δύσκολη θέση, αλλά με ρυθμίσεις, όχι με διαγραφές χρεών σε βάρος των συνεπών.
    Σήμερα οφείλουμε να αντιμετωπίζουμε τα προβλήματα του κλάδου και να υιοθετήσουμε προτάσεις συνολικής κλαδικής πολιτικής. Οι επιχειρήσεις του κλάδου, άλλα περίμεναν να φέρει μετά από τρία χρόνια η Κυβέρνηση. Περίμεναν να ακούσουν την καθιέρωση της εγγύησης του ελληνικού δημοσίου μέχρι 22% στην κατασκευή του πλοίου, την επιδότηση του ξενοδοχειακού μέρους των επιβατηγών πλοίων, την ίδρυση της αναπτυξιακής εταιρείας για τη στήριξη και την εξωστρέφεια των μεσαίων επιχειρήσεων, την επιστροφή μέρους των εισφορών και τα κίνητρα εκσυγχρονισμού και συγχωνεύσεων, τον υπολογισμό των εισφορών του Ι.Κ.Α. στο μεροκάματο, όπως στα άλλα κρατικά ναυπηγεία, τα  πρώην κρατικά ναυπηγεία, την ενίσχυση της απόσυρσης ή μετασκευής εκφρασμένης σε τόνους σιδήρου και ποιοτικής βελτίωσης -αυτά που λέω ισχύουν στη Γερμανία, στην Ιταλία, δεν λέω κάτι καινούργιο και περίεργο- και φυσικά μέτρα απασχόλησης ή ακόμη και μέτρα ρύθμισης των οφειλών. 
      Η Ελλάδα, κυρίες και κύριοι συνάδελφοι, διαθέτει έμπειρους επιχειρηματίες, άριστους τεχνικούς και εργατοτεχνίτες. Και στη ναυπήγηση, αλλά και στην επισκευή, τη μετασκευή και τη συντήρηση θα μπορούσα να πω ότι είναι από τους καλύτερους στον κόσμο, γι’ αυτό και πρέπει να τους βοηθήσουμε, αλλά με κλαδικές πολιτικές, όχι με ρουσφετολογικές προεκλογικές παροχές. 
      Μετά από το συζητούμενο νομοσχέδιο, εγώ, κυρίες και κύριοι συνάδελφοι, πείστηκα ακόμη περισσότερο για μια παλιά μου θέση. Επειδή από τη ναυπήγηση μέχρι και τη διάλυση ενός πλοίου τα θέματα αυτής της αλυσίδας είναι θέματα ναυτιλίας, θα πρέπει συνολικές αρμοδιότητες της ναυπηγοεπισκευαστικής βιομηχανίας να φύγουν από το Υπουργείο Ανάπτυξης, που είναι «παραπαίδι» και να πάνε στο Υπουργείο Εμπορικής Ναυτιλίας. Η ναυπήγηση, η συντήρηση, η επισκευή ενός πλοίου είναι θέμα ναυτιλίας, δεν είναι θέμα βιομηχανίας, δεν είναι θέμα ενός κλάδου και υποκλάδου της βιομηχανικής πολιτικής της χώρας. 
      Η καταψήφιση αυτού του νομοσχεδίου δεν είναι μόνο θέμα προστασίας των συμφερόντων –όσοι έχουμε γνώση και ξέρουμε αυτό το χώρο- της ναυπηγοεπισκευαστικής βιομηχανίας, αλλά είναι και θέμα προστασίας των υγιών και συνεπών επιχειρήσεων και των επιχειρηματιών και για όλους εμάς είναι θέμα κύρους της ίδιας της πολιτικής. Αυτά τα νομοσχέδια είναι νομοσχέδια ντροπής γιατί εξυπηρετούν μόνο ρουσφετολογικά και μικρά τοπικά συμφέροντα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ανωμερίτη.
      Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Συνεχίζοντας από εκεί που τελείωσε την παρέμβασή του ο συνάδελφος Γιώργος Ανωμερίτης, θα ήθελα να επαναλάβω αυτό που και στην επιτροπή ισχυρίστηκα. Αυτή η νομοθετική πρωτοβουλία της Κυβέρνησης δεν είναι τίποτα άλλο από ένα μεγάλο ρουσφέτι που κάνει προσωπικά ο Υφυπουργός Ανάπτυξης κ. Νεράντζης σε κομματικούς του φίλους στη ζώνη του Περάματος.
      Είναι απαράδεκτο να νομοθετούμε χαρακτηρίζοντας με βαρύγδουπες λέξεις ως «μεταρρύθμιση», ως «πάταξη της γραφειοκρατίας», ως «τακτοποίηση» αυτό που επικρατεί στη ναυπηγοεπισκευαστική ζώνη, θεσμοθετώντας ουσιαστικά την αταξία, την ασυνέπεια και την προχειρότητα. Με το νομοσχέδιο αυτό ουσιαστικά εξισώνονται οι «αεριτζήδες», οι ασυνεπείς, οι «μπαταχτσήδες» με τις υγιείς, συνεπείς επιχειρήσεις του κλάδου, μικρές, μεσαίες και μεγάλες. 
      Είναι γνωστό σε όλους ότι ο ναυπηγοεπισκευαστικός τομέας διέρχεται μία σοβαρή κρίση και στο εσωτερικό της χώρας και στην Ευρώπη, αλλά και διεθνώς. Ποια ήταν η ανάγκη; Τι χρειαζόταν; Να παρθούν ουσιαστικά μέτρα εξυγίανσης αυτού του κλάδου της οικονομίας και μέτρα στήριξης της ναυπηγοεπισκευαστικής δραστηριότητας στην πατρίδα μας. 
      Στην Ευρώπη με μέτρα εθνικής πολιτικής, χωρίς να παραβιάζουν το ευρωπαϊκό θεσμικό κεκτημένο, οι κυβερνήσεις ευρωπαϊκών χωρών έχουν βρει τρόπους να στηρίξουν την εθνική ναυπηγοεπισκευαστική τους βιομηχανία. Εδώ αντί να πάρουμε τέτοια μέτρα, αντί να προχωρήσουμε σε ρυθμίσεις εξυγίανσης του συγκεκριμένου κλάδου, αντί να προχωρήσουμε σε αποφάσεις, όπως η οριοθέτηση και χωροθέτηση της ναυπηγοεπισκευαστικής ζώνης, αντί να προχωρήσουμε σε δημιουργία υποδομών μέσα σ’ αυτή τη ζώνη, αντί να απλοποιήσουμε τη γραφειοκρατία διατηρώντας σαφή κριτήρια εγγραφής στα μητρώα, τι κάνουμε; 
      Με το επιχείρημα δήθεν ότι υπάρχει πολύ γραφειοκρατία, με το επιχείρημα δήθεν ότι μ’ αυτό τον τρόπο καθυστερούν να εγγραφούν στα μητρώα οι συγκεκριμένες επιχειρήσεις, καταργούμε εντελώς τα κριτήρια εγγραφής στα μητρώα.
Δίνουμε το ελεύθερο σε όλους, με μία απλή υπεύθυνη δήλωσή τους και χωρίς να τηρήσουν κριτήρια, όπως είναι ο τζίρος, ένα στοιχειώδες, απαραίτητο εργατικό δυναμικό ή η τακτοποίηση των υποχρεώσεών τους στα ασφαλιστικά ταμεία, να εγγραφούν στα μητρώα. Και θεωρούμε κατόρθωμα το ότι μειώσαμε τις κατηγορίες των επιχειρήσεων. Αυτό να το δεχθώ ότι αποτελεί, αν θέλετε, απλοποίηση της γραφειοκρατίας, όμως δεν δεχόμαστε με τίποτα αυτή την άνευ κριτηρίων εγγραφή στα μητρώα, έτσι ώστε να μπορεί ο κάθε «αεριτζής» με ένα βαλιτσάκι και με ένα γραφείο να παρεμβαίνει ως μεσάζων για να μπορεί να χτυπάει, σε μια αγορά που παραπαίει, με τρόπο αθέμιτο τις εργασίες, θίγοντας έτσι τα συμφέροντα και των οργανωμένων, υγιών και συνεπών μικρών, μεσαίων και μεγάλων ναυπηγοεπισκευαστικών επιχειρήσεων. 
      Και όλα αυτά τα λέω με τέτοια ένταση γιατί σ’ ένα νησί του Αιγαίου σήμερα βρίσκεται μια ναυπηγοεπισκευαστική βιομηχανία, η οποία αντιμετωπίζει σοβαρά προβλήματα. Είναι το Νεώριο της Σύρου. Και εκεί πέρα οι εργαζόμενοι αγωνιούν και περιμένουν καταρχήν να τηρηθούν οι υποσχέσεις που τους έδωσε η Κυβέρνηση για δουλειά από εργασίες του Πολεμικού Ναυτικού, για δουλειά από εργασίες κρατικές, με τρόπο βέβαια που να μην παραβιάζει την κοινοτική νομοθεσία. Ακόμη περιμένουν. Και ενώ περιμένουν και αγωνιούν, έρχεται σήμερα και καινούργιο χτύπημα. Γίνεται καινούργια προσπάθεια να δημιουργηθούν, με τρόπο αθέμιτο, με τρόπο που η Κυβέρνηση αυτήν τη στιγμή μέσω αυτού του νομοσχεδίου επιτρέπει, ανταγωνίστριες εταιρςείες απέναντι σε μια επιχείρηση η οποία παλεύει για να ζήσει, παλεύει για το μέλλον της, παλεύει για να κρατήσει τις θέσεις εργασίας.
       Γι’ αυτό, λοιπόν, εμείς θεωρούμε ότι αυτό το νομοσχέδιο δεν έχει καμμία αιτιολογική βάση. Δεν δικαιολογείται από τίποτα να έρθει στη Βουλή προς ψήφιση. Ο Νομάρχης του Πειραιά κ. Μίχας, ο οποίος θεωρούμε ότι είναι και ο περισσότερο γνώστης και λόγω της ιδιότητάς του αλλά και λόγω του επαγγέλματός του για τα όσα συμβαίνουν στην ναυπηγοεπισκευαστική ζώνη, αλλά και οι εργαζόμενοι στη ζώνη αυτή, που ήρθαν εδώ και τους ακούσαμε, μας είπαν ότι δεν υπήρχε κανένα σοβαρό πρόβλημα εγγραφής στα μητρώα. Το πρόβλημα ήταν ότι αυτοί που ήθελαν να εγγραφούν δεν μπορούσαν να το πράξουν γιατί είτε δεν είχαν τα κριτήρια, είτε γιατί δεν ήταν συνεπείς απέναντι στις υποχρεώσεις τους στα ασφαλιστικά ταμεία. Αυτό δεν σημαίνει γραφειοκρατία. Αυτό σημαίνει ότι θα πρέπει επιτέλους να μην διευκολύνουμε επ’ αόριστον και στο διηνεκές όλους όσοι σήμερα εργάζονται ή μας δουλεύουν και εργάζονται σε βάρος των συνεπών και υγιών, σε βάρος των ασφαλιστικών ταμείων, σε βάρος των εργαζομένων. Όλους αυτούς ευνοεί, όλους αυτούς στηρίζει η Κυβέρνηση με το συγκεκριμένο νομοσχέδιο.
      Και υπάρχει περισσό θράσος και ονομάζονται «μεταρρυθμίσεις» όλα αυτά και ονομάζονται «καινοτομίες» και ονομάζονται «απλούστευση γραφειοκρατίας». Θα τα πούμε με το όνομά τους. Και επαναλαμβάνω και τελειώνω μ’ αυτό: Είναι ρουσφέτι. Είναι ρουσφέτι το ότι τους επιτρέπετε να γραφτούν στα μητρώα χωρίς κριτήρια και είναι ρουσφέτι το ότι αναστέλλετε τις καταβολές των εισφορών και τις εξοφλήσεις των δανείων σε πιστωτικά ιδρύματα και σε ιδιώτες. Ουσιαστικά τους τα χαρίζετε. Και λέτε ότι το ίδιο έκανε και το ΠΑ.ΣΟ.Κ.. Το ΠΑ.ΣΟ.Κ. δεν έκανε αναστολή. Έκανε ρυθμίσεις, έκανε διευκολύνσεις, χωρίς να χαρίσει. Αυτήν τη στιγμή αναστέλλετε και μάλιστα τους τα αναστέλλετε και για μια περίοδο, των μηνών αυτών του 2007, όπου είναι σαν να τους λέτε ξεκάθαρα: «Μην πάτε να πληρώσετε, μην καταβάλετε τις εισφορές σας, αφού έτσι και αλλιώς μέχρι το 2008 εμείς τις αναστέλλουμε». Και τους κλείνουμε το μάτι λέγοντας ότι «θα σας τα χαρίσουμε». Αλλά επειδή οι εκλογές θα γίνουν βέβαια πριν από το τέλος της ημερομηνίας που εκπνέει, δεν πειράζει. Τους έχουμε κλείσει το μάτι. Τους διασφαλίζουμε ότι «τώρα σας τα αναστέλλουμε. Θα σας τα χαρίσουμε στο μέλλον». Μπράβο! Άξιος ο μισθός σας! Τις ψήφους πιθανόν να τις πάρετε, όμως θα έχετε κάνει μια μεγάλη ζημιά σ’ έναν κλάδο της οικονομίας μας, ο οποίος σήμερα έχει ανάγκη από μέτρα στήριξης και από μέτρα εξυγίανσης.
      Γι’ αυτούς τους λόγους και δηλώνοντας για ακόμα μια φορά ότι αυτό το νομοσχέδιο δεν αξίζει καν ούτε την κριτική κατ’ άρθρον, δεν πρόκειται να ψηφίσουμε το συγκεκριμένο νομοσχέδιο. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρήγα. 
      Ο κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω και εγώ να ενώσω τη φωνή μου με τον κ. Ρήγα. Και δεν θα πω πολλά, δεν θα χρησιμοποιήσω καν το χρόνο. 
      Το νομοσχέδιο είναι ένα απέραντο ρουσφέτι,  ένα ρουσφέτι σε επιχειρήσεις που δεν είναι και καλές. Το νομοσχέδιο αυτό ουσιαστικά δεν αφορά τα οργανωμένα ναυπηγεία, ούτε τα ελληνικά ναυπηγεία, ούτε τα ναυπηγεία Ελευσίνος, ούτε το Νεώριο της Σύρου, ούτε καν τα οργανωμένα ναυπηγεία του Περάματος. 
      Είναι ένα ρουσφέτι σε εκλογικές περιφέρειες της περιοχής εκεί, σε συγκεκριμένους κακούς εργοδότες –επαναλαμβάνω- σε συγκεκριμένους κακούς εργοδότες, κακούς επιχειρηματίες, που δεν είναι ικανοί ούτε να γραφτούν σε Μητρώο μετά από τόσα χρόνια ούτε να πληρώσουν τις ασφαλιστικές τους εισφορές. 
      Και τι γίνεται; Πρώτον, εγκαταλείπεται ουσιαστικά το Μητρώο, δεύτερον, μπαίνει μαύρη εργασία μέσα στα πλοία και, τρίτον, χαρίζονται τα χρέη στα ασφαλιστικά ταμεία. Τι πάει να πει «αναστέλλονται»; Τι πάει να πει «αναστέλλονται»; Και με αυτόν τον τρόπο δημιουργείται ένα handicap σε βάρος των οργανωμένων και συνεπών στις υποχρεώσεις τους επιχειρήσεων. 
      Ρωτήστε τα ναυπηγεία του Σκαραμαγκά, ρωτήστε τα ναυπηγεία της Ελευσίνος, ρωτήστε το Νεώριο Σύρου, ρωτήστε και τα οργανωμένα ναυπηγεία του Περάματος. Όλοι είναι αντίθετοι. Η Γ.Σ.Ε.Ε. είναι αντίθετη, ο Σ.Ε.Β. είναι αντίθετος, η Ο.Κ.Ε. είναι αντίθετη. Ποιος επιμένει; Η Κυβέρνηση, ο κ. Νεράντζης. 
      Δεν ξέρω, άμα θέλετε να κάνετε πολιτική με ρουσφέτια και με επιχειρήσεις, κάντε την από την τσέπη σας, όχι από χρήματα του ελληνικού λαού. Και σκεφθείτε ότι με αυτήν την ιστορία που δημιουργείτε σήμερα, δημιουργείτε πρόβλημα σε σοβαρές επιχειρήσεις που αφορούν χιλιάδες εργαζομένους. 
      Ούτε καν ψήφους δεν θα κερδίσουν, σε σχέση με αυτό που είπε ο κ. Ρήγας, διότι όλοι οι εργαζόμενοι θα ενημερωθούν στις μεγάλες επιχειρήσεις γι’ αυτήν την κατάσταση. Γιατί αυτοί, υπέρ των οποίων λειτουργείτε, κύριοι της Κυβέρνησης, ουσιαστικά έχουν μαύρη εργασία, αδήλωτη, γι’ αυτό και δεν μπόρεσαν να μπουν στο Μητρώο. 
      Από εκεί και πέρα, δεν νομίζω ότι χρειάζεται να πει κάτι άλλο κανείς. Κάποια στιγμή όλη αυτή η αντιπαράθεση πρέπει να μεταφέρεται βεβαίως και στο Κοινοβούλιο, είναι ο ναός της δημοκρατίας, αλλά και εκτός Βουλής, για να ενημερωθεί ο κόσμος. Διότι μόνο αν ενημερωθεί ο κόσμος και αντιδράσει, θα σταματήσει αυτός ο κατήφορος. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Πρωτόπαπα. 
      Ο κ. Νιώτης έχει το λόγο. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, ιδιαίτερα όσοι εκπροσωπούμε την περιφέρεια που ανήκει η ναυπηγοεπισκευαστική ζώνη Περάματος περιμέναμε με ιδιαίτερο ενδιαφέρον τυχόν πρωτοβουλίες της Κυβέρνησης, οι οποίες θα ήρχοντο να συμβάλουν και να βοηθήσουν στο να ξεπεραστεί η διαχρονική κρίση και το έλλειμμα ανταγωνιστικότητας, παραγωγικότητας, να έρθουν δουλειές, ν’ ανοίξει ένας νέος κύκλος για τη ναυπηγική βιομηχανία της χώρας μας. 
      Ιδιαίτερα εμείς οι Βουλευτές του Πειραιά είχαμε ενδιαφέρον να δούμε πώς η ναυπηγοεπισκευαστική ζώνη στο Πέραμα θα μπορούσε να υποστηριχθεί σε συνέχεια των μέτρων πολιτικής που πήραν οι κυβερνήσεις του ΠΑ.ΣΟ.Κ πριν το 2004, ώστε σ’ ένα τοπίο καθαρό, με ανοιχτούς ορίζοντες, με ενίσχυση των κανόνων ανταγωνιστικότητας και παραγωγικότητας να πάρουμε ένα μερίδιο από τον καταμερισμό εργασίας στο χώρο της ναυπηγοεπισκευής. 
      Γιατί ασφαλώς είναι ένα μεγάλο ζήτημα και μια τραγική απόληξη η χώρα μας να είναι η πρώτη χώρα στην Ευρώπη σε πλοιοκτησία και εφοπλισμό, να είμαστε από τα μεγαθήρια στον κόσμο και να βλέπουμε τα τελευταία χρόνια άλλες χώρες –και δεν αναφέρομαι μόνο στις «τίγρεις» της Ασίας, όπως είναι η Κίνα τώρα, η νότια Κορέα, η Ιαπωνία ακόμα, αλλά δυστυχώς για την ελληνική ναυπηγική βιομηχανία- χώρες όπως η Ρουμανία, η Βουλγαρία, η Ουκρανία, η Ρωσία, αλλά και η Τουρκία να είναι περισσότερο ελκυστικές, περισσότερο ανταγωνιστικές και να στερούν από την ελληνική ναυπηγική βιομηχανία τον κύκλο εργασιών.
      Τι είναι αυτό, λοιπόν, που έρχεται να κάνει, κυρίες και κύριοι συνάδελφοι, το παρόν νομοσχέδιο; Δυστυχώς, έρχεται να κλείσει το μάτι και να διευκολύνει, χωρίς ορίζοντα και χωρίς προοπτική, εκείνες τις επιχειρήσεις οι οποίες με αυτές τις ρυθμίσεις θα συνεχίσουν να βαλτώνουν. Καμμία αντίρρηση. Θέλουμε να δούμε τις ασθενείς επιχειρήσεις να διορθώνουν την πορεία τους. 
      Πολλές φορές στο παρελθόν και η κυβέρνηση του ΠΑ.ΣΟ.Κ., αλλά και εμείς οι Βουλευτές του ΠΑ.ΣΟ.Κ. όχι μόνο συναινέσαμε, αλλά πήραμε και πρωτοβουλίες για τη ρύθμιση των χρεών. Όμως, η ρύθμιση των χρεών πρέπει ν’ ανήκει σ’ ένα πλαίσιο στρατηγικής, όπως είπα, που να οδηγεί στην εξυγίανση των επιχειρήσεων και σε όρους ανταγωνιστικότητας και βιωσιμότητας. Τίποτα απ’ όλα αυτά δεν υπάρχει στις λίγες διατάξεις αυτού του νομοσχεδίου. Όμως, μέσα απ’ αυτήν την ελαχιστότητα καταφέρνουν να κτυπήσουν τον πυρήνα της πολιτικής που έχει ασκηθεί για τις ναυπηγικές επιχειρήσεις και ιδιαίτερα για τις ειδικές επιχειρήσεις που υπάγονται στη ζώνη και να οδηγήσουν ουσιαστικά σε μια οπισθοδρόμηση. 
      Κυρίες και κύριοι συνάδελφοι, οδηγούμεθα σε μια οπισθοδρόμηση και όχι σε μια βελτίωση των όρων που αφορούν τη ναυπηγοεπισκευαστική ζώνη γιατί τα μέτρα που ουσιαστικά φέρνει αυτό το νομοσχέδιο είναι σε δυο κατευθύνσεις. Πρώτον, χτυπάει τον πυρήνα του ίδιου του Μητρώου, την ιδέα, τη σημασία του και τη ζωογόνα πνοή και την ανατροφοδότηση που θα επιφέρει ένα σωστά κατοχυρωμένο Μητρώο στις επιχειρήσεις ζώνης, αλλά και της γενικότερης ναυπηγικής βιομηχανίας. Σύμφωνα με τις διατάξεις που μόνη η Νέα Δημοκρατία θα επιχειρήσει να ψηφίσει σήμερα, μπορεί πλέον να εγγράφεται η οποιαδήποτε επιχείρηση στη ζώνη χωρίς κανένα κριτήριο: χωρίς καν το κριτήριο ενός υποχρεωτικά εργαζομένου, χωρίς το κριτήριο του τζίρου, χωρίς, τέλος, το κριτήριο του εξοπλισμού. 
      Πού ακριβώς οδηγεί μια τέτοια χαοτική διαδικασία; Γιατί μια επιχείρηση, η οποία θέλει να λέγεται υγιής επιχείρηση –που στο τέλος-τέλος επιδιώκει να της δοθεί και ένα πλαίσιο παροχών, αναμονής, ρυθμίσεων ή αναστολής, όπως κακώς κάνει το παρόν νομοσχέδιο- δεν πρέπει να έχει ένα ελάχιστο αριθμό εργαζομένων, δεν πρέπει να έχει ένα ελάχιστο αριθμό συγκεκριμένων μηχανημάτων και εξοπλισμού και τέλος, δεν πρέπει να έχει έναν κύκλο εργασιών, να έχει έναν τζίρο; Δηλαδή, τι βαφτίζει εν προκειμένω ως επιχείρηση το νομοσχέδιο; Τη «μαύρη» εργασία; Αυτό είναι πάρα πολύ καθαρό. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Πλέον στο Μητρώο, με την υπερψήφιση αυτών των διατάξεων, θα μπαίνει η επιχείρηση η οποία απλώς θα δηλώνει ότι είναι επιχείρηση, ενώ στην πράξη δεν θα εμπεριέχει καμμία τέτοια ουσιαστική δραστηριότητα και δεν θα συγκροτεί τα απαραίτητα αυτά κριτήρια. Σε αυτές τις επιχειρήσεις –δηλαδή, σε βάρος όσων μέχρι σήμερα προσπαθούν, οργανώνονται, έχουν εργαζόμενους, έχουν εξοπλισμό, έχουν χώρο εργασίας και μηχανήματα- στέλνει αυτό το μήνυμα η σημερινή Κυβέρνηση και τους λέει ότι όχι μόνο θα έχετε ανταγωνιστές αυτούς τους συγκεκριμένους «επιχειρηματίες», αλλά θα τους αναστείλουμε και το σύνολο των χρεών τους προς το Ι.Κ.Α.-Τ.Ε.Α.Μ., κάτι το οποίο είναι ανομολόγητο. Έχετε απέναντί σας το σύνολο των εργαζομένων. Έχετε απέναντί σας τη λογική. 
      Σίγουρα δεν κατάλαβα τη ρύθμιση, μετά τον ξεσηκωμό που προκλήθηκε, ότι σε δυο χρόνια τελειώνει η αναστολή. Γιατί δεν λέει το νομοσχέδιο τι θα γίνει μετά την αναστολή;
      Τέλος, δεν κατάλαβα γιατί βάζετε την ημερομηνία 31-3-2007, αγαπητέ κύριε Υφυπουργέ, όταν το νομοσχέδιο ψηφίζεται σήμερα; Δηλαδή τους λέμε «μην πληρώσετε μέχρι τις 31-3-2007», γιατί αυτά αναστέλλονται. Είναι πρωτοφανή αυτά τα πράγματα. Δεν έχει ξανασυμβεί σε νομοσχέδιο να έχουμε τέτοιου είδους χαριστικές ρυθμίσεις, οι οποίες υποτίθεται ότι θα διευκολύνουν την προεκλογική και ρουσφετολογική πολιτική της Νέας Δημοκρατίας. 
      Δεν πρόκειται περί αυτού, γιατί με αυτήν την πολιτική, δυστυχώς, οι επιχειρήσεις τις οποίες ρουσφετολογικά διευκολύνετε, δεν θα βελτιωθούν, δεν θα ενταχθούν σ’ ένα πρόγραμμα εξυγίανσης, δεν θα μπορέσουν μ’ ένα πρόγραμμα εκσυγχρονισμού να προχωρήσουν σωστά σ’ ένα κύκλο ανταγωνιστικότητας και παραγωγικότητας. Ουσιαστικά τις καταδικάζετε και μαζί με αυτές, κυρίως καταδικάζετε και τους αγωνιώντες εργαζόμενους, οι οποίοι βλέπουν ότι με αυτές τις διατάξεις μπορεί να δουν να μπαίνει μέσα στη ζώνη η μαύρη εργασία, η αδήλωτη εργασία. Είναι πραγματικά απορίας άξιον, ποια είναι τα πραγματικά πολιτικά σας κίνητρα.
      Οι εργαζόμενοι δηλώνουν ότι τα πρόστιμα και τις επιβαρύνσεις, αν θέλει η Κυβέρνηση, ας τα ρυθμίσει. Αφού είστε πλειοψηφία, παρ’ ότι εμείς διαφωνούμε, ας τα χαρίσετε. Αλλά είναι δυνατόν να χαρίσετε τις εισφορές των ασφαλισμένων, τις παρακρατήσεις των εργοδοτών; Έχει δικαίωμα κάποιος να χαρίσει αυτά τα ποσά; Χρειάζονται, λοιπόν, ρυθμίσεις στο πλαίσιο μιας πολιτικής που θα βοηθήσουν και τις ασθενείς επιχειρήσεις. 
      Και να μην δημιουργούμε ψευδείς εντυπώσεις ότι τάχα με τις διατάξεις του νόμου του ΠΑ.ΣΟ.Κ. δεν προχώρησε το Μητρώο. Περισσότερες από τριακόσιες επιχειρήσεις έχουν εγγραφεί στο Μητρώο, με αυτές τις συγκεκριμένες, δύσκολες, όπως λέτε εσείς, διαδικασίες. Τριακόσιες επιχειρήσεις  βρήκαν το δρόμο ένταξης στο Μητρώο και άλλες πενήντα με εξήντα περιμένουν για να ενταχθούν.
      Ποια είναι, λοιπόν, τα κίνητρα; Είναι ατυχώς κίνητρα μικροκομματικά και ρουσφετολογικά. Γι' αυτό όχι μόνο δεν συναινούμε, αλλά ασφαλώς καταψηφίζουμε το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, οφείλω να υπενθυμίσω στην Αίθουσα ότι η σύγχρονη απειλή είναι η ανεργία. Είναι η μάστιγα η οποία ακυρώνει τα όνειρα της νέας γενιάς, τις ελπίδες του κάθε νέου ανθρώπου είτε έχει επιστημονική και επαγγελματική κατάρτιση είτε όχι, για να κατακτήσει τα όνειρα της σύγχρονης ζωής. 
      Είμαι υποχρεωμένος να το θυμίσω, γιατί  οι πρωτοβουλίες της  Κυβέρνησης, η μεταρρυθμιστική μας πολιτική, εκεί ακριβώς αποσκοπεί, να κτυπήσει, να περιορίσει την απειλή της ανεργίας, η οποία επικρεμάται επί των κεφαλών των νέων ανθρώπων.
      Και παραξενεύομαι, όταν ακούω τοποθετήσεις οι οποίες έρχονται από το παρελθόν, δεν συνδέονται με το παρόν και το μέλλον και επιδιώκουν ακριβώς το αντίθετο. Το κτύπημα των επιχειρήσεων και φυσικά την αύξηση της ανεργίας. Δεν μπορώ να κατανοήσω, πώς δεν αντιλαμβάνονται ορισμένοι συνάδελφοι τις αλλαγές τις οποίες επιφέρει ο σκληρός ανταγωνισμός στη σύγχρονη εποχή, στην παγκοσμιοποιημένη οικονομία, την άρνησή τους να συντρίψουμε τις γραφειοκρατικές αγκυλώσεις, οι οποίες δεν επιτρέπουν την οικονομική ανάπτυξη, την πρόοδο, την κοινωνική συνοχή.
      Και βεβαίως, αναφέρομαι στα ζητήματα τα οποία έχουν προκύψει με την εφαρμογή του ν. 2642/98, ο οποίος απεδείχθη αναποτελεσματικός για να βοηθήσει στην ανάπτυξη των επιχειρήσεων της ναυπηγοεπισκευαστικής ζώνης.
      Και αναρωτιέμαι: τώρα, κύριε Πρόεδρε, ανακαλύψαμε την απουσία υποδομών; Είκοσι πέντε χρόνια πριν υπήρχαν υποδομές; Υπήρχε αυτή η αρτιότητα στην οργάνωση του περιβάλλοντος υποδομών, του επιχειρηματικού περιβάλλοντος στη ναυπηγοεπισκευαστική και  μέσα σε τρία χρόνια ή με το παρόν νομοσχέδιο καταργείται;
      Διότι εάν όλα αυτά δεν δημιουργήθηκαν επί είκοσι πέντε χρόνια, πάει πολύ να δεχόμαστε κριτική για το συγκεκριμένο ζήτημα. Αλλά, βέβαια, οι συνάδελφοι του ΠΑ.ΣΟ.Κ είναι συνεπείς με το νέο σχέδιο ιδεών-έκθεση ιδεών που κατέθεσαν προ ημερών ως νέο κυβερνητικό πρόγραμμα του ΠΑ.ΣΟ.Κ. Πρώτη φορά κόμμα της Αντιπολίτευσης υπόσχεται την αύξηση της ανεργίας. Είναι εκπληκτικό. Όταν μέσα από το πρόγραμμα ακούμε για βαρύτατες φορολογίες της επιχειρηματικής δραστηριότητας στη χώρα μας στο όνομα του να εξευρεθούν πόροι, είναι απόλυτα συνεπείς μ' αυτό που σήμερα λένε, ότι δηλαδή με το κτύπημα των επιχειρήσεων που δραστηριοποιούνται στη ναυπηγοεπισκευαστική ζώνη, έχουμε το ίδιο αποτέλεσμα, την αύξηση της ανεργίας. 
      Και έπειτα, εκφράσεις του τύπου «δεν έχει βάση το νομοσχέδιο», «άξιος ο μισθός σας», «απέραντο ρουσφέτι» ή «μαύρη εργασία», με συγχωρείτε αλλά πάει πολύ να εκτοξεύονται από την Αντιπολίτευση προς τη σημερινή Πλειοψηφία. Μάλλον έχετε μπερδέψει τις πρακτικές του χθες με αυτά τα οποία συμβαίνουν σήμερα, γιατί αν πάρω ένα-ένα  αυτά τα επιχειρήματα, δεν αντέχουν σε κριτική. Δεν μπορείτε να μιλάτε σ’ εμάς για «μαύρη εργασία» που ψηφίσαμε το ν.3386, το νόμο με τον οποίο κτυπάμε τη μαύρη εργασία. Δεν μπορείτε να μιλάτε σ’ εμάς για ρουσφέτια τέτοιου είδους, όταν σωρεία φωτογραφικών διατάξεων κοσμούν την περίοδο διακυβέρνησης της χώρας από τις δικές σας κυβερνήσεις. Δεν μπορείτε να μας λέτε «άξιος ο μισθός σας», όταν είναι γνωστό ποιοι έχουν αναπτύξει στον τόπο τις σχέσεις της διαπλοκής και ποιοι στηρίχθηκαν από συγκεκριμένα εξωθεσμικά κέντρα αποφάσεων κατά προκλητικό τρόπο και σήμερα βρίσκονται απέναντί μας. 
      Σας είπα σε προηγούμενη τοποθέτηση –επειδή είπε και ο Αρχηγός σας ότι δεν γιορτάζουν οι πολίτες στα τρίχρονα της Νέας Δημοκρατίας- ότι πράγματι οι πολίτες δεν γιορτάζουν σε μια υπερχρεωμένη χώρα. Αντίθετα, ελπίζουν στην κυβέρνησή τους. Και βεβαίως δεν γιορτάζουμε εμείς μαζί μ’ εκείνους που σήμερα είναι οι τεθλιμμένοι συγγενείς δίπλα στο ηττημένο ΠΑ.ΣΟ.Κ. Μην τα λέτε, λοιπόν, σε μας αυτά. 
      Τώρα, το αν βοηθάμε την ανταγωνιστικότητα και την επιχειρηματικότητα είναι προφανές. Αρκεί να σας πω ένα επιχείρημα: Επτακόσιες δώδεκα επιχειρήσεις επιθυμούν να εγγραφούν στο Μητρώο στη νομαρχία Πειραιά και μόνο διακόσιες σαράντα οκτώ έχουν την ικανότητα να εγγραφούν. Αυτό προκύπτει από τα στοιχεία των φακέλων. 
      Αυτό είναι εκείνο για το οποίο επαίρεστε; Αυτή είναι η επιτυχία του νόμου του δικού σας; Αυτά είναι τα προεδρικά διατάγματα τα οποία είχατε φέρει για να επιλύσετε με όλη αυτήν την ευαισθησία την οποία καταθέσατε απόψε; Επιτρέψτε μου να σας πω ότι τη δέχομαι, αλλά άλλο η ευαισθησία, άλλο ο ρομαντισμός, άλλο ο έρωτας με ιδεολογικές αγκυλώσεις του παρελθόντος και άλλα τα αποτελέσματα. Και οι πολιτικοί και οι κυβερνήσεις επί των αποτελεσμάτων κρίνονται. 
      Τώρα, εάν πραγματικά είστε ερωτευμένοι με το γραφειοκρατικό σοσιαλιστικό παρελθόν, αυτό είναι δικό σας ζήτημα, αλλά στην εποχή της παγκοσμιοποίησης, της ανταγωνιστικότητας και της προόδου είναι άκαιρα αυτά τα επιχειρήματα. Πώς να το κάνουμε; 
      Κύριε Πρόεδρε, θα πω τώρα και το άλλο επιχείρημα, για το οποίο είμαι υποχρεωμένος να τοποθετηθώ και να καταθέσω την αντίθεσή μου, διότι εδώ φθάνουμε σε σημείο με τις τοποθετήσεις των συναδέλφων να πλαστογραφούνται οι διατάξεις του νομοσχεδίου. Από πού προκύπτει ότι χαρίζουμε τις ασφαλιστικές υποχρεώσεις στις επιχειρήσεις; Γνωρίζουμε ελληνικά; Ευτυχώς είχα μια πολύ καλή φιλόλογο στα γυμνασιακά μου χρόνια και έμαθα καλά την ελληνική γλώσσα, και την καθαρεύουσα και την απλή καθαρεύουσα και τη δημοτική. 
      Όταν στο άρθρο αναφέρεται ρητά ότι μέχρι στις 31-12-2008 αναστέλλεται η υποχρέωση και εκ παραλλήλου είναι υποχρεωμένοι ανά μήνα να εκπληρώνουν απαρέγκλιτα τις υποχρεώσεις τους προς την πολιτεία, από πού προκύπτει ότι τα χαρίζουμε; Αυτό λέει το νομοσχέδιο; Αυτά τα ελληνικά ξέρετε; Εδώ, δίνεται το δικαίωμα όχι στον Υπουργό, όχι στον Υφυπουργό, όχι σε κρατικό όργανο πολιτικό, αλλά στο νομάρχη, να ακυρώνει τις επιχειρήσεις, να τις διαγράφει.
       Αυτό δεν λέει τίποτα σε σας; Δεν λέει τίποτα η συγκεκριμένη ποινή η οποία υποβάλλεται από όργανο αιρετό της περιφέρειας, της νομαρχίας; Γιατί μπαίνετε σε αυτά τα ατοπήματα; Γιατί κάνετε τέτοιες τοποθετήσεις; Έχετε άλλα επιχειρήματα να μας ανταγωνιστείτε, να μας ασκήσετε κριτική. Αυτός είναι ο ρόλος σας, αυτή είναι η εντολή την οποία έχετε από τον ελληνικό λαό, αυτό ορίζει το Σύνταγμα, αλλά όχι και να πλαστογραφείτε την πραγματικότητα.
      Και επιτέλους, εμείς περιμένουμε από εσάς, κύριοι συνάδελφοι της Αντιπολίτευσης, να μας ανταγωνιστείτε εκεί που διεκδικούμε το μέλλον του τόπου. 
      ΓΡΗΓΟΡΙΟΣ ΝΙΩΤΗΣ: Τι θα γίνει με τα χρήματα μετά από δύο χρόνια, κύριε συνάδελφε; 
      Μήπως ξέρετε εσείς, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ μη διακόπτετε. 
      ΑΝΔΡΕΑΣ ΛΥΚΟΥΡΕΝΤΖΟΣ: Το μέλλον της χώρας δεν παίζεται στο  πεζοδρόμιο. Το μέλλον της χώρας το διεκδικούμε στη φιλελευθεροποίηση της οικονομίας, στην ανταγωνιστικότητα, στη νέα γνώση, στις νέες τεχνολογίες. 
      Διεκδικούμε το μέλλον του τόπου εκεί που άλλες δημοκρατίες, άλλες κοινωνίες πέτυχαν, όταν εσείς μας συγκρατούσατε ακίνητους στην ιστορία. Εμείς εκεί σας προκαλούμε να μας ανταγωνιστείτε. Να ακούσουμε τις προτάσεις σας. Πώς η ελληνική οικονομία θα γίνει περισσότερο ανταγωνιστική, περισσότερο φιλελεύθερη, πώς θα προσελκύσουμε επενδύσεις, πώς το «επιχειρείν» θα πραγματοποιήσει τα επιτεύγματά του, γιατί χάριν αυτού υπάρχουν θέσεις εργασίας, γιατί χάριν αυτού επιδιώκουμε την κοινωνική συνοχή. 
      Τι φαντάζεστε; Ότι με τον ασφυκτικό έλεγχο της οικονομίας και τον κεντρικό σχεδιασμό θα επιλύσουμε τα προβλήματα της νέας γενιάς και θα ενισχύσουμε την ανταγωνιστικότητα της οικονομίας; Το επιχειρήσατε και μας αφήσατε να πληρώνουμε 34.000.000.000 ευρώ κατ’ έτος σε δάνεια και τόκους. Ε, το μέλλον του τόπου δεν πάει, δεν το κατακτούμε μ’ αυτού του είδους τα βάρη, τα οποία μας κληροδοτήσατε. 
      Ελάτε να μας ανταγωνιστείτε σ' αυτό το πεδίο, το οποίο προανέφερα. Αυτό είναι το δύσκολο για εσάς. Αυτό για εμάς είναι η φιλοδοξία μας και γι’ αυτό, επειδή διεκδικούμε το μέλλον στα δύσκολα, ο ελληνικός λαός μας στηρίζει και εσείς καταποντίζεστε στις δημοσκοπήσεις. 
      Συνεχίστε το μοναχικό σας δρόμο, το δρόμο της πλαστογράφησης της πραγματικότητας και της οξύτητας. Εμείς δεν σας παρακολουθούμε. Εργαζόμαστε με νηφαλιότητα και ψυχραιμία για να κοιτάμε την ελληνική νεολαία και τον ελληνικό λαό στα μάτια και να λέμε ότι πράξαμε το καθήκον μας. Και γι’ αυτόΝ το λόγο υπερψηφίζω το νομοσχέδιο. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Υφυπουργέ, έχετε το λόγο για είκοσι πέντε λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Σήμερα, κύριοι συνάδελφοι, πείστηκα ότι εσείς από το ΠΑ.ΣΟ.Κ. είστε σχεδόν οι μοναδικοί στον κόσμο, οι οποίοι δεν συμμερίζεστε την αξία των παροιμιών. Δεν συνετίζεστε απ’ αυτές, αλλά απλώς τις χλευάζετε και τις περιφρονείτε. Άρα καταπατάτε τη λογική, αφού οι παροιμίες είναι καθαρή λογική. 
      Ο λαός, λοιπόν,  λέει: «Στου κρεμασμένου την αυλή, δεν μιλάμε για σχοινί». Εσείς, λοιπόν, αφού «κρεμάσατε» τη ζώνη επί μια μακρά σειρά ετών, επιχειρείτε τώρα να εμφανιστείτε ως οι «σωτήρες» της ζώνης, ως οι ευαίσθητοι εκείνοι δέκτες, οι οποίοι αποδέχονται δήθεν τα μηνύματα αυτά. 
      Λυπούμαι που θα σας είμαι πολύ οδυνηρός, δεδομένου ότι η επαναφορά στην πραγματικότητα αποτελεί μια κινδυνώδη και επώδυνη διαδικασία, αλλά με υποχρεώνετε να το πράξω. 
      Με το νόμο, λοιπόν, το δικό σας, κύριοι συνάδελφοι του ΠΑ.ΣΟ.Κ., το ν. 2642/98 θεσπίστηκε το Μητρώο των Επιχειρήσεων Ναυπήγησης και Επισκευής και Μετατροπής και Συντήρησης Πλοίων. Ερώτημα πρώτο: Ήταν καλός αυτός ο νόμος; «Ναι», «κορυβαντιά» ο κ. Διαμαντίδης. Μα, αν ήταν καλός αυτός ο νόμος, τότε γιατί δεν περπάτησε; Αν ήταν καλός αυτός ο νόμος, τότε γιατί όλοι ζητούν την αντικατάστασή του; 
      Το παράδοξο είναι ότι την ανάγκη διατήρησης αυτού του νόμου υποστηρίζει και ο  κ. Μίχας, ο φίλος Νομάρχης του Πειραιά. Και λέω ότι είναι παράδοξο, γιατί στα Μητρώα της Νομαρχίας Πειραιά είναι εγγεγραμμένες οι περισσότερες ναυπηγοεπισκευαστικές επιχειρήσεις. 
      Ακούστε τώρα την επιχειρηματολογία Μίχα κατά λέξη. Δήθεν βρισκόμαστε «στη στιγμή, λέει ο κ. Μίχας, ..που το Μητρώο εφαρμόζεται πια και τα σημάδια εξυγίανσης στη ζώνη είναι ορατά». Αυτά λέει ο κ. Μίχας. Δυστυχώς, όμως, όλοι παρατηρούμε ότι τα σημεία εξυγίανσης στη ζώνη –η κ. Παντελάκη και το κόμμα της το ξέρουν καλά- είναι μέχρι τώρα τόσο διακριτικά, ούτως ώστε μόνο ο κ. Μίχας να τα βλέπει. Αποβαίνουν αδιάκριτα. Εν τέλει, αποβαίνουν αόρατα. Δεν υπάρχει καμμία βελτίωση όπως αυτή με τον ισχύοντα νόμο, που θέλει να βλέπει ο κ. Μίχας. 
      Ποιος μας λέει ότι πρέπει να αντικατασταθεί αυτό το νομοθετικό πλαίσιο; Φαίνεται ότι έχουμε χάσει και το λογαριασμό. Μας το λένε τα τρία μεγάλα Επιμελητήρια. Και μας το λέει η συντριπτική πλειοψηφία των φορέων –θα αναφέρω ποιοι είναι αυτοί- που δραστηριοποιούνται στη ζώνη.
      Γιατί; Διότι όλοι αυτοί συμφωνούν ότι η διαδικασία εγγραφής στο Μητρώο είναι εξαιρετικά πολύπλοκη και δαιδαλώδης και αντί να αποβαίνει ελκυστική είναι αποκρουστική. 
      Μήπως, όμως, αυτά τα επιχειρήματα δεν ευσταθούν; Μήπως είναι πολιτικά εφευρήματα και θα πρέπει να αντικρουστούν; Ας δούμε από πού αποδεικνύεται το πολύπλοκο και το ανεφάρμοστο της κείμενης διαδικασίας και της κείμενης νομοθεσίας που εισήγαγε το ΠΑ.ΣΟ.Κ. 
      Πρώτον, ακούστε! Προς υλοποίηση αυτού του ισχύοντος νόμου απαιτείται η έκδοση τεσσάρων προεδρικών διαταγμάτων και πέντε υπουργικών αποφάσεων. Τόσο ευέλικτο νομοθετικό σύστημα έχουμε! Τέσσερα προεδρικά διατάγματα και πέντε υπουργικές αποφάσεις!
      Δεύτερον, μόνο διακόσιες σαράντα επιχειρήσεις –ο κ. Νιώτης, ποιητική τη αδεία, μίλησε για τριακόσιες τόσες- όπως η ίδια η νομαρχία διαβεβαιώνει, έχουν εγγραφεί μέχρι σήμερα. Σε εννιά χρόνια διακόσιες σαράντα επιχειρήσεις! Πόσες είναι όλες; Είναι σαφώς πολλαπλάσιες εκείνες οι επιχειρήσεις οι οποίες, ενώ ασχολούνται με τη ναυπηγοεπισκευή, δεν κατάφεραν να εγγραφούν στο Μητρώο. Όμως, είναι καταχωρισμένες με το αυτό επαγγελματικό αντικείμενο στα Επιμελητήρια: στο Εμπορικό και Βιομηχανικό και στο Βιοτεχνικό του Πειραιά. 
      Άρα μικρός αριθμός επιχειρήσεων ενεγράφη σε εννιά χρόνια, πολύπλοκη η διαδικασία και -το σπουδαιότερο- θα αποδείξω ότι έχουμε και την τρανή ομολογία το ίδιου του ΠΑ.ΣΟ.Κ.. Κανείς από τους συναδέλφους του ΠΑ.ΣΟ.Κ. δεν τα είδε αυτά. Ή δεν τα είδε ή δεν ήθελε να τα δει. 
      Το ΠΑ.ΣΟ.Κ. το ίδιο κατήργησε τα δύο προεδρικά διατάγματα, τα οποία είχε ήδη εκδώσει  σχετικά με την κατηγοριοποίηση των επιχειρήσεων και τις προϋποθέσεις εγγραφής στο Μητρώο. Μιλάω, βέβαια, για τα προεδρικά διατάγματα 187 και 245/1999. Το ΠΑ.ΣΟ.Κ. έφερε δύο νέα προεδρικά διατάγματα (4 και 50), το 2004, αλλά και αυτά δεν εφαρμόστηκαν. Άρα υπάρχει και επίσημη ρητή ομολογία του ΠΑ.ΣΟ.Κ. ότι δεν περπατάει αυτό το νομοθέτημα. 
      Προχωρούμε παρακάτω. Σύμφωνα με τα ισχύοντα –ακούτε τώρα άλλη γραφειοκρατία!- τριών ειδών επιχειρήσεις –λέει ο νόμος του ΠΑ.ΣΟ.Κ.- μπορούν να δραστηριοποιηθούν στη ζώνη: 
      Η μία κατηγορία, οι ναυπηγοεπισκευαστικές επιχειρήσεις- έχει τέσσερις υποκατηγορίες. Η δε δεύτερη κατηγορία, το δεύτερο είδος  επιχειρήσεων, οι ειδικές επιχειρήσεις, έχουν δεκατρείς κατηγορίες. 
      Αν αυτό δεν είναι γραφειοκρατία, αν αυτό δεν είναι ένας αφόρητος σχολαστικισμός, αν αυτό δεν είναι μια λειτουργία αποτρεπτική της εγγραφής, αν αυτό δεν συνιστά φραγμό, ο οποίος παρεμποδίζει την είσοδο των επιχειρήσεων, τότε τι συνιστά; 
      Έτσι, λοιπόν, αυτός ο νόμος ουδέποτε εφαρμόστηκε στην πράξη. Δεν άκουσα ποτέ από κανέναν εκ των αξιοτίμων συναδέλφων, οι οποίοι εξαπέλυσαν μύδρους κατά του νομοσχεδίου που συζητούμε σήμερα, να μας το λέει: Άραγε το ειδικό σήμα –το λάβαρο του υφιστάμενου νομοθετικού καθεστώτος- εφαρμόστηκε ποτέ; ΄Όχι. Ποτέ! 
      Αν, λοιπόν, το κεντρικό σημείο ενός ολόκληρου νομοθετικού συστήματος δεν τυγχάνει της παραμικρής εφαρμογής στην πράξη, τότε γιατί μιλάμε; Τι μας λέτε ότι έπρεπε να διατηρηθεί; Τι να διατηρήσουμε; Το ανεφάρμοστο; Τι να εφαρμόσουμε; Τον αέρα τον κοπανιστό; 
      Για πείτε μου και κάτι άλλο. Ποιος είναι ο λόγος που θεσπίσατε τόσες πολλές κατηγορίες επιχειρήσεων; Έχετε άραγε δικαιολογητική αιτία; Και γιατί συμφωνείτε στο σημείο αυτό με τα μεγάλα ναυπηγεία; Εσείς οι σοσιαλιστές, εσείς οι προστάτες του λαού και των συμφερόντων του πάτε με το μεγάλο κεφάλαιο, ένα εκ των οποίων μάλιστα είναι και πολυεθνικό; Πώς γίνεται κατά τυχαίο αλλά μαγικό τρόπο να συμπίπτετε; Ποιος είναι ο λόγος που τα μεγάλα ναυπηγεία ζητούν να διατηρηθεί η κατηγοριοποίηση; Μήπως για να μεγαλώσουν το πρεστίζ τους και έτσι να εμφανιστούν ότι παρέχουν κάτι μείζον εκείνου που πράγματι παρέχουν; 
      Αυτοί είναι οι λόγοι, οι αναμφισβήτητοι, που η μακρά και παρατεταμένη αχρησία του νόμου που υπάρχει σήμερα κατέστησε αναγκαία την αλλαγή του. 
      Ερώτημα δεύτερο: προς ποια κατεύθυνση έπρεπε άραγε να γίνει η μεταβολή; Μήπως έπρεπε να παραμείνουν οι επιχειρήσεις διακόσιες σαράντα πέντε από τις επτακόσιες, οκτακόσιες, χίλιες ή όσες είναι; Μήπως έπρεπε να μειωθούν ακόμη περισσότερο οι επιχειρήσεις ή μήπως έπρεπε να αυξηθούν;
      Λυπάμαι που λείπουν οι συνάδελφοι. Είναι μια κακή συνήθεια την οποίο δυστυχώς όλοι έχουμε. Μόλις λέμε το «ποίημά» μας φεύγουμε! Και έτσι με υποχρεώνουν να απαντήσω σε απόντα. Αλλά θα το κάνω. Και θέλω να απαντήσω στον κ. Ρήγα, ο οποίος ούτε λίγο ούτε πολύ είπε ρητά ότι ο Υπουργός –θαρρείς ότι εγώ συνέταξα το νομοσχέδιο. Εγώ το στηρίζω, δεν είμαι όμως εγώ ο συντάκτης του- το κάνει για να εξυπηρετήσει τους κομματικούς του φίλους στο Πέραμα. Μάλιστα. Έτσι είπε ο κ. Ρήγας. Αλλά ξέχασε ότι αυτό το μέτρο το υποδεικνύει η σύνοδος των Γενικών Γραμματέων των πέντε Υπουργείων, οι οποίοι συνήλθαν με εντολή Καραμανλή και οι οποίοι εισηγήθηκαν την τροποποίηση του Μητρώου προς το σκοπό να έρθουν καινούργιες και άλλες επιχειρήσεις. 
      Ξεχνάει επίσης ότι ο ίδιος ο Καραμανλής ως Αρχηγός της Αξιωματικής Αντιπολιτεύσεως, επισκεπτόμενος το Πέραμα, στις 8.10.2003, δήλωσε δημόσια -και υπάρχει καταχωρημένο στο δελτίο Τύπου- τα εξής: «Να προωθήσουμε τα αιτήματα των επιχειρήσεων της ζώνης για το Μητρώο Ναυπηγοεπισκευαστών. Πώς;» Διερωτάται ο Καραμανλής. Και απαντά ο ίδιος: Απλοποιώντας τις σχετικές διαδικασίες, ώστε να γίνει δεκτή η πιστοποίησή τους. Στις σημερινές συνθήκες υφέσεως –συνεχίζει ο σημερινός Πρωθυπουργός- των εργασιών, ελάχιστες επιχειρήσεις πληρούν τα κριτήρια ένταξης. Αυτά πρέπει να επανεξετασθούν και οι επιχειρήσεις που δεν αποτελούν εικονικά μορφώματα, να ενταχθούν στο Μητρώο».
      Δεν το κάναμε, λοιπόν, για να εξυπηρετήσουμε τους κομματικούς μας φίλους στο Πέραμα. Το κάναμε συνεπείς προς τη δήλωση του Αρχηγού μας. Βλέπετε ο Αρχηγός μας δεν είναι σαν και τον δικό σας. Δεν κάνει αυτές τις παλινωδίες, όπως στο άρθρο 16, ναι μεν, αλλά. Είμαστε υπέρ αλλά είμαστε κατά. Εμείς αυτά που λέμε τα εννοούμε και αυτά που λέμε και εννοούμε τα τηρούμε.
      Και ο Καραμανλής, λοιπόν, το 2003 το είπε, και η Επιτροπή Γενικών Γραμματέων το 2006 το είπε. Είμαστε απολύτως συστοιχισμένοι με τα όσα διακηρύσσουμε και με τις θέσεις μας. 
      Οι αντιτιθέμενοι στο σχέδιο νόμου αυτό είναι ολίγοι. Άκουσα τον κ. Διαμαντίδη να λέει «η πλειοψηφία». Ποια πλειοψηφία; Είναι ολίγοι, περιορισμένοι σε αριθμό και με ασθενείς θέσεις. Ποιοι είναι; Πρώτον, το συνδικάτο των εργαζομένων στη ζώνη. Είναι δηλαδή ο συνεπής πολλαπλασιαστής της φωνής της παράταξης εκείνης, προς τις θέσεις της οποίας, συνεχώς και συνεπώς στοιχεί. Δεύτερον, μεγάλο ναυπηγείο. Και, τρίτον, η Νομαρχία Πειραιά.
      Ποια είναι τα επιχειρήματα εκείνων που λένε ότι έπρεπε να διατηρηθεί το παλαιό καθεστώς; Λένε λοιπόν «πρέπει να διατηρήσουμε τον κλειστό αριθμό των ναυπηγοεπισκευαστικών επιχειρήσεων στις ζώνες». Πότε; Σε μια εποχή που η Ευρωπαϊκή Ένωση συνιστά, εκδίδει οδηγίες, συστάσεις, και εκδίδει και ντιρεκτίβες και λέει ότι πρέπει να αρθούν οι φραγμοί των επαγγελμάτων. Και στα πλαίσια αυτά έχουν αρθεί και σε φαρμακεία και σε άλλα επαγγέλματα.
      Τι μας λένε οι μαχόμενοι υπέρ της διατηρήσεως του υφισταμένου συστήματος; Ότι πρέπει να διατηρηθούν οι αυστηρές προϋποθέσεις ασκήσεως του επαγγέλματος του ναυπηγοεπισκευαστή, όπως παραδείγματος χάριν, η διατήρηση εξοπλισμού. 
      Άραγε, ο εργολάβος οικοδομών πρέπει να έχει, σώνει και καλά, δική του μπετονιέρα; Πρέπει να έχει, σώνει και καλά, δικό του αναβατόριο; Αν δεν έχει είναι «καλικάντζαρος», όπως τον είπαν; Αν δεν έχει, είναι «αεριντζής»; Πού βρισκόμαστε και γιατί πρέπει απαραιτήτως τα ράσα να κάνουν τον παπά;
      Γιατί οπωσδήποτε πρέπει να υπάρχει και αριθμός ημερομισθίων; Δεν υπάρχουν επιχειρήσεις με ένα, δύο εργαζομένους, που έχουν τον κύκλο των εργασιών τους και είναι συνεπείς. Γιατί να μην μπορούν να δουλεύουν;
      Ξέρετε ότι αυτοί οι περιορισμοί που βάζετε είναι προφανώς αντισυνταγματικοί; Ξέρετε –πρέπει να σας το υπενθυμίσω, λυπάμαι- ότι υπάρχει το άρθρο 5 του Συντάγματος; Θα σας το διαβάσω να δείτε τι λέει: «Ο καθένας έχει δικαίωμα να αναπτύσσει ελεύθερα την προσωπικότητά του και να συμμετέχει στην κοινωνική, οικονομική και πολιτική ζωή της χώρας, εφόσον δεν προσβάλλει τα δικαιώματα των άλλων και δεν παραβιάζει το Σύνταγμα ή τα χρηστά ήθη». 
      Μπορεί πράγματι αυτός ο ναυπηγοεπισκευαστής να ασχοληθεί με οικονομική δραστηριότητα, όταν εσείς του αξιώνετε να απασχολεί πολλά άτομα, να έχει ημερομίσθια, να έχει μηχανήματα. Παραβιάζετε το άρθρο 5 με αυτήν την επιμονή σας.
     Δεύτερον, θέλω να πάμε και στο άρθρο 22 του Συντάγματος; 
     «Η εργασία αποτελεί δικαίωμα και προστατεύεται από το κράτος που μεριμνά για τη δημιουργία συνθηκών εξασφαλίσεως όλων των πολιτών και για την ηθική και υλική εξύψωση...¨. Που είναι το δικαίωμα της εργασίας του ναυπηγοεπισκευαστή, όταν για να μπορεί να εργαστεί του ζητάτε να έχει μηχανολογικό, εξοπλισμό, πολλούς υπαλλήλους και τζίρο; Γιατί σώνει και καλά να έχει τζίρο; Δεν είδαμε επιχειρήσεις στο Πέραμα –και απευθύνομαι στον εκλεκτό μου συνάδελφο της Αντιπολιτεύσεως, που πολιτεύεται και μάλιστα ευδόκιμα εκεί- που να είχαν και τζίρο και μηχανήματα, κυρία Παντελάκη, και στο τέλος να έπαψαν τις πληρωμές τους και να  έπεσαν έξω; Εκεί, λοιπόν θα αποβλέψουμε; Πού βρισκόμαστε; Στην Κρήτη του περασμένου αιώνα, όπου υπήρχε η ζωοκλοπή και  σφραγίζανε τα ζώα, για να μην μπορεί να τα κλέψει ο διπλανός; Θέλετε, δηλαδή, να υπάρχει ένα μηχάνημα που να έχει σφραγίδα επάνω και να λέει ότι «είμαι της τάδε επιχειρήσεως» και αυτό το θεωρείτε ότι συντείνει στη διατήρηση της αξιοπιστίας των επιχειρήσεων; Και αυτό το θεωρείτε ότι είναι στοιχείο που εξυγιαίνει τη ζώνη; Και αυτό το καθεστώς θέλετε να παραμείνει;
      Εμείς έχουμε αντίθετη άποψη. Επιχειρηματολογούμε εναντίον αυτής της θέσεώς σας;
     Τι έγινε λοιπόν; Επειδή διαπιστώθηκε η αφόρητη και λεπτομερέστατη περιπτωσιολογική απαρίθμηση προϋποθέσεων που εμπόδιζαν την εισαγωγή και την καταγραφή επιχειρήσεων στο Ναυτικό Μητρώο, εμείς τι κάναμε; Διατηρήσαμε μόνο τις τρεις βασικές επιχειρήσεις, όχι ειδικές επιχειρήσεις με δεκατρείς κατηγορίες, έναν τύπο ειδικών επιχειρήσεων. Όχι ναυπηγοεπισκευαστικές επιχειρήσεις με τέσσερις κατηγορίες, έναν τύπο ναυπηγοεπισκευαστικών επιχειρήσεων. Επίσης, περιορίσαμε δραστικά όλα εκείνα τα δικαιολογητικά και τις διαδικασίες οι οποίες απαιτούνται για την εγγραφή. 
     Το σπουδαιότερο όμως είναι –και αυτό δεν το είδαν οι εκλεκτοί συνάδελφοι του ΠΑ.ΣΟ.Κ.- ότι εισάγουμε δύο νέα ποιοτικά στοιχεία, στα δικαιολογητικά: Την επαγγελματική άδεια του προσωπικού και τη νόμιμη χρήση όλου του μηχανολογικού εξοπλισμού, μέσω της προσκομιδής της αδείας λειτουργίας, εάν η ειδική επιχείρηση διαθέτει βιομηχανοστάσιο. 
     Επίσης –και αυτό δεν το άκουσα από πουθενά και περιέργως δεν το άκουσα και από το Κ.Κ.Ε.- εισάγεται η έννοια του τεχνικού ασφαλείας. Άκουσα συναδέλφους να λένε: «Κινδυνεύει η ακεραιότητα του προσωπικού». Μα, εμείς, ακριβώς, επειδή κινδύνευε μέχρι τώρα και κανένας δεν το έθιξε αυτό, εισάγουμε, για πρώτη φορά, την έννοια του τεχνικού ασφαλείας, ενώ γίνεται ρητή μνεία στο συζητούμενο σχέδιο νόμου και του νόμου, περί υγιεινής και ασφαλείας των εργαζομένων. Να, λοιπόν, η μεριμνά μας.
     Προχωρούμε: Καταργούμε, επίσης, τη διαδικασία προσκλήσεως της εγγραφής στο Μητρώο και το σήμα.
      Ξέρετε, εκλεκτοί συνάδελφοι του ΠΑ.ΣΟ.Κ., ότι ο νόμος που πάμε να καταργήσουμε, προέβλεπε πρόσκληση; Έχετε δει κανέναν υποθηκοφύλακα –ανάλογη δουλειά κάνει και ο υπεύθυνος του Μητρώου- να καλεί τον φίλο μου τον κ. Δαϊλάκη, ο οποίος αγόρασε ή πούλησε ένα ακίνητο και να του λέει «περάστε να το δηλώσετε»; Τι είναι αυτό το πράγμα; Είναι τρόπος νομοθεσίας αυτός; Υπάρχει σε κανένα άλλο κράτος; Αυτό, κύριοι συνάδελφοι, θέλετε να διατηρήσουμε, την πρόσκληση δηλαδή του Μητρώου προς τους ενδιαφερομένους, για να εγγραφούν; Τι σημαίνει αυτό; Είναι κοσμικό αλισβερίσι, ή τρόπος δημόσιας λειτουργίας; Διότι το μητρώο των Ναυπηγικών Επιχειρήσεων είναι προφανώς δημόσιο βιβλίο και στο δημόσιο βιβλίο δεν απαιτείται βέβαια πρόσκληση, εκτός αν μπερδεύουν τη δεξίωση με το Ναυπηγικό Μητρώο, γιατί επί των ημερών τους «δεξίωση» είχαμε. 
     Καταγγέλλετε ως ρουσφετολογικό αυτό το νομοσχέδιο. Πώς είναι ρουσφετολογικό; Εμείς θεσμικά το αντιμετωπίζουμε. Εσείς κάνατε πολλές κατηγορίες, για να μην μπορεί να μπει κανείς, παρά μόνο οι δικοί σας. Μπήκαν διακόσιοι σαράντα, ενώ με εμάς θα μπουν εξακόσιοι, επτακόσιοι, οκτακόσιοι, θα υπάρξει ανταγωνισμός, διότι ο ανταγωνισμός διευκολύνεται από την ύπαρξη πολλών επιχειρήσεων. Οι δε πλοιοκτήτες ή εφοπλιστές δεν είναι τόσο αφελείς, όσο νομίζετε. Προκειμένου να αναθέσουν μία δουλειά σε κάποια από αυτές τις επιχειρήσεις τις ναυπηγοεπισκευαστικές, κοιτούν την εμπειρία τους, τη συνέπειά τους και τις τιμές τους. Πως, λοιπόν, εσείς εμφανίζετε ότι αυτοί είναι αφελείς και ότι δεν πρέπει να μπουν στο μητρώο  περισσότερες επιχειρήσεις;
     Προσδιορίζεται επίσης για πρώτη φορά η έννοια της συνεργαζόμενης επιχείρησης, και ρυθμίζεται το θέμα των οφειλών. 
     Ο κ. Ρήγας, ο οποίος κατάφερε το ακατόρθωτο, να κατακρίνει ένα νομοσχέδιο που δεν το διάβασε, είπε:  «Εμείς –εννοώντας το ΠΑ.ΣΟ.Κ.- δεν χαρίσαμε ποτέ χρέη».
      Ο κ. Ρήγας είναι ατυχής και λυπάμαι που δεν είναι εδώ. Του διαβάζω την πρώτη τροπολογία την οποία υπογράφουν πέντε Βουλευτές του ΠΑ.ΣΟ.Κ.. Δεν θέλω να αναφέρω τα ονόματά τους. ‘Οποιος επιμένει, μπορώ να τα πω. 
      Τροπολογία, άρθρο νέο, «ασφαλιστικές εισφορές που οφείλονται από επιχειρήσεις της ναυπηγοεπισκεαυστικής ζώνης των περιοχών –και μετά μιλάμε για ρουσφέτι- Πειραιά (φωτογραφία, άλμπουμ), Αγίας Σοφίας, Καμινίων (είναι Πειραιώτες οι Βουλευτές του ΠΑ.ΣΟ.Κ. και γι’ αυτό δεν αναφέρω τα ονόματά τους), Δραπετσώνας, Περάματος, Σαλαμίνος προς το Ι.Κ.Α. χρονικής περιόδου μέχρι 31.12.1999 –ακούτε το παρακάτω- παραγράφονται». Μη μας λέτε ότι δεν χαρίζετε. Εμείς δεν παραγράφουμε, αναστέλλουμε την πληρωμή τους για λίγο.
      (Θόρυβος από την πτέρυγα του ΠΑ.ΣΟ.Κ.)
      ΓΡΗΓΟΡΗΣ ΝΙΩΤΗΣ: …(δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Νιώτη, μη διακόπτετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Νιώτη, είπατε πράγματα που δεν ισχύουν, είναι προκλητικά. Εγώ δεν αναφέρομαι  προσωπικά. Θα μπορούσα να το κάνω και το ξέρετε, αλλά δεν το κάνω. 
      Στο πρώτο έτος της νομικής διδάσκουν τη διαφορά μεταξύ αναστολής και παραγραφής. Φαίνεται ότι κάποιοι δεν πέρασαν από εκεί. Φαίνεται ότι θεωρούν πως είναι «χάρισμα» η αναστολή. Αναστολή σημαίνει διακοπή της πληρωμής επί τινά χρόνο και ο χρόνος είναι μέχρι 31 Δεκεμβρίου 2008. Τι θα γίνει μετά, ρωτά, ο κ. Νιώτης. Μα, αυτό είναι το πρόβλημά σας τι θα γίνει μετά; Το πρόβλημά σας είναι τι κάνουμε τώρα. Πώς είναι, λοιπόν, χάρισμα; Πού είναι το χάρισμα που λέει ο κ. Ρήγας; Μάλλον χάρισμα είναι να λες τα σύκα-σύκα και τη σκάφη-σκάφη. Και αντίθετα χάρισμα, από την πλευρά της Αντιπολιτεύσεως, είναι να παρουσιάζεις το μαύρο άσπρο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η τροπολογία δεν πέρασε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Υπογραφή υπάρχει, κύριε Γεωργακόπουλε. Τότε εξαγνίζονταν όλα; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, να μη γίνονται διακοπές.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Και τώρα θέλω να αναφέρω, επειδή πολλά ακούστηκαν, ποιοι είναι υπέρ της τροπολογίας και ποιοι κατά. Είπε ο εισηγητής της Αξιωματικής Αντιπολίτευσης οι περισσότεροι φορείς. Υπέρ της τροπολογίας το Εμπορικό και Βιομηχανικό Επιμελητήριο Πειραιώς, με έγγραφο της 15.12.2006. Επιχειρηματολογία; Επί λέξει: «Επιδοκιμάζουμε σε γενικές γραμμές το εν λόγω νομοσχέδιο, το οποίο κρίνεται θετικό στην κατεύθυνση βελτιώσεως του υφιστάμενου νομικού πλαισίου και συμβάλλει στην προσπάθεια επιτυχούς αντιμετώπισης των προβλημάτων του κλάδου». Υπέρ, λοιπόν, το ένα επιμελητήριο.
      Το δεύτερο επιμελητήριο είναι το Βιοτεχνικό Επιμελητήριο Πειραιά, με σχετικό στις 15.12.2006 αναφέρει: «Το Β.Ε.Π. βλέπει θετικό το  νομοσχέδιο που σκοπεύετε να προωθήσετε για τη ναυπηγοεπισκευαστική ζώνη δεδομένου ότι η προηγούμενη νομοθετική ρύθμιση οδηγούσε σε αδιέξοδο τη μεγάλη πλειοψηφία των ναυπηγοεπισκευαστών». Τη μεγάλη πλειοψηφία λέει, δε λέει τους «καλικατζαραίους» και όλους τους μπαταξήδες περί των οποίων εσείς κάνατε ολόκληρη κουβέντα. 
      Τρίτο επιμελητήριο υπέρ του νομοσχεδίου είναι το Ναυτικό Επιμελητήριο Ελλάδος, με έγγραφο στις 23.1.2007. Το Ναυτικό Επιμελητήριο αναφέρει: «Πρέπει κάποτε να γίνει αντιληπτό ότι με προστατευτικές διατάξεις, με μαθηματική ακρίβεια, χάνεται έργο... Οι συντεχνίες πρέπει να αντιληφθούν ότι υπάρχουν ανταγωνιστικότερες συνθήκες σε γειτονικές χώρες». 
      Θα σας αναφέρω τώρα, εκτός από τα τρία επιμελητήρια, πόσοι άλλοι φορείς, εμπλεκόμενοι και δραστηριοποιούμενοι στη ζώνη είναι υπέρ του νομοσχεδίου. Σας τους διαβάζω: ‘Ενωση Ναυπηγοεπισκευαστών Πειραιά, ‘Ενωση Σιδηροβιοτεχνών Επισκευαστών Πειραιά, ‘Ενωση Ηλεκτρολόγων Επισκευαστών και Κατασκευαστών Πλοίων Πειραιά, ‘Ενωση  Εργοληπτών Αμμοβολών Χρωματισμών Αττικής, ‘Ενωση Εργοδηγών Βιοτεχνών Πειραιά, Σωματείο Επαγγελματιών Βιοτεχνών Ψυκτικών Πειραιά, Επιτροπή Εξυγίανσης Ναυπηγοεπισκευαστικών Επιχειρήσεων Πειραιά και Σύνδεσμος Ιδιωτικών Ναυπηγείων Περάματος. Σε κοινό τους έγγραφο, αυτή η συστάδα των σωματείων, στις 14.12.2006, γράφουν: «Επιτέλους μια κυβέρνηση είδε με ενδιαφέρον τη Ναυπηγοεπισκευαστική Ζώνη Περάματος και φαίνεται να εκδηλώνει σαφώς την πολιτική της βούληση με συγκεκριμένες προτάσεις». Να ποιοι είναι οι περισσότεροι, να ποιοι είναι αυτοί οι οποίοι τάσσονται υπέρ του νομοσχεδίου. Να, ότι εμείς δεν κάνουμε ρουσφέτια, διότι αν όλοι αυτοί είναι οι ευνοούμενοι από τη ρύθμισή μας, τότε σημαίνει ότι το «ρουσφέτι» μας έχει καθολικό χαρακτήρα. Τότε, μάλλον ρουσφέτι πάτε να κάνετε εσείς, που αντιτίθεστε στη ρύθμισή μας, και όχι εμείς που ακούμε τη γνώμη των περισσοτέρων και των ασθενέστερων.
      Πάμε τώρα στους αντίθετους. Και εκεί είναι τραγέλαφος, επικεφαλής είναι τα πέντε εργατικά σωματεία της ζώνης. Κατά κακή τους τύχη, όμως, εξέδωσαν δύο ανακοινώσεις, τη μία το Δεκέμβριο του 2006 και την άλλη προ ολίγων ημερών, το Μάρτιο. Αν βάλετε μπροστά σας τις δύο ανακοινώσεις, θα δείτε ότι η μία αναιρεί πλήρως την άλλη. Θα πω ένα-δύο από τα σημεία που αλληλοαναιρούνται, γιατί αξίζει τον κόπο. Λένε, λοιπόν, στις 5 Μαρτίου τα σωματεία: «Καταγγέλλουμε» -η γνωστή  φράση- «την απαράδεκτη τακτική της Κυβερνήσεως να μη μας γνωστοποιήσει τις προθέσεις της». Αυτά λέγονται, κύριε Αδρακτά, το Μάρτιο του 2007. 
      Τρεις μήνες πιο μπροστά λένε τα ίδια σωματεία: «Στη συνάντηση μας παραδόθηκε σχέδιο νόμου». Δηλαδή στις 7 Δεκεμβρίου 2006, τους δίνουμε το σχέδιο νόμου και το Μάρτιο του 2007, μετά δηλαδή από τρεις μήνες, μας λένε ότι τους ειδοποιήσαμε την τελευταία στιγμή. Τους δώσαμε σχέδιο νόμου. Αν είναι δυνατόν!
      Στη συνέχεια βάλλουν εναντίον του τρόπου με τον οποίον αναστέλλουμε την είσπραξη των οφειλών και μας λένε ότι «χαρίζεται επί της ουσίας η καταβολή πάσης φύσεως ασφαλιστικών εισφορών», ενώ είναι φανερό ότι δεν χαρίζεται.
      Τώρα θέλω να σταθώ για λίγο στην επιχειρηματολογία της Νομαρχίας Πειραιά, η οποία αποτελεί το δεύτερο παράγοντα μετά τα σωματεία, που είναι εναντίον του νομοσχεδίου. 
      «Η κατάργηση του κύκλου εργασιών», λέει ο κ. Μίχας, «ευνοεί τη φοροδιαφυγή και προκαλεί στρέβλωση του ανταγωνισμού». Αλήθεια, πότε στρεβλώνεται ο ανταγωνισμός; Όταν έχουμε ολιγοπώλιο; Όταν έχουμε πέντε, έξι, δέκα, διακόσιες σαράντα από τις χίλιες επιχειρήσεις ή όταν υπάρχει πληθώρα επιχειρήσεων, που δραστηριοποιούνται στον κλάδο, όταν διευκολύνεται η προσέλκυσή τους και εν τέλει ο εργοδότης, ο οποίος εδώ είναι εφοπλιστής-πλοιοκτήτης έχει πλήρη ευχέρεια να διαλέξει τον καλύτερο, τον εμπειρότερο, το συνεπέστερο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, αν θέλετε, δώστε μου λίγο χρόνο.
      Λέει επίσης ο κ. Μίχας ότι διακριβώνεται πώς: «το μηχάνημα με τη σφράγισή του ανήκει σ’ αυτήν την επιχείρηση, που έχει εγγραφεί στο μητρώο». Γιατί να ισχύει στην Ελλάδα κάτι που δεν ισχύει πουθενά; Γιατί να μαρκάρουμε τα μηχανήματα; Πέραν όλων των άλλων επιχειρημάτων που είπα, είναι τουλάχιστον ανεπιεικές. 
      Δεν θέλω να σταθώ ιδιαίτερα στην αναστολή, διότι είναι ξεκαθαρισμένο ότι εμείς δεν χαρίζουμε τίποτα σε κανέναν. Εμείς του λέμε: «Κύριε, δεν είσαι μπαταξσής, σώνει και καλά». Αυτοί οι οποίοι δυσκολεύονται δεν είναι αναγκαία οι τυχαίοι ή οι τυχάρπαστοι. Έχουν είκοσι πέντε και τριάντα χρόνια στη ζώνη. Να μην αναφέρουμε ονόματα. Γιατί χρωστάνε κάποιοι και δεν χρωστάνε άλλοι; Διότι στη ζώνη, εδώ και τόσα χρόνια, υπάρχει «αναδουλειά» και δεύτερον γιατί το ασφαλιστικό κόστος –δεν άκουσα κανέναν σας να το πει- για τον εργάτη της ζώνης –και σας προκαλώ να με διαψεύσετε γι’ αυτό- είναι το διπλάσιο απ’ ό,τι για τον εργάτη των ναυπηγείων της ίδιας πάντα ειδικότητας. Να, γιατί οδηγήθηκαν σ’ αυτήν την εξαθλίωση πολλές από τις επιχειρήσεις.
      Υπάρχει, όμως, και η γνώμη της Ο.Κ.Ε. που την επικαλέστηκαν εκλεκτοί συνάδελφοι. Η Ο.Κ.Ε., όπως ξέρετε, κατέθεσε ένα πόρισμα. Στο τελικό πόρισμα ο ένας  εκ των δύο εισηγητών ήταν επιχειρησιακό και κεφαλαιουχικό στέλεχος ενός μεγάλου ναυπηγείου. 
      Τι λέει λοιπόν; Συμφωνεί κατά βάση με το δικό μας νομοσχέδιο, αλλά απλώς τι μας λέει; Ότι δεν έπρεπε να καταργήσουμε πλήρως –καθόλου μάλιστα- αυτήν τη διάκριση και την κατηγοριοποίηση και αντιδρά βέβαια λυσσαλέα εναντίον της αναστολής.     
      Ερωτάται: Ξέχασε η Ο.Κ.Ε. ότι για τα μεγάλα ναυπηγεία ψηφίστηκε νόμος με τον οποίον παρεγράφη η απαίτηση ιδιωτών εναντίον τους; Δηλαδή είχατε κάνει μία δουλειά σ’ ένα ναυπηγείο και έρχεται ο νόμος, προς χάρη αυτού του ναυπηγείου, και λέει: «Δεν θα τα πάρεις τα λεφτά σου». Απαντάει η ίδια η Ο.Κ.Ε.: «Μα, τότε ήταν κρατικά». Δηλαδή εάν μεν είναι κρατική μία μονάδα, μπορεί να ασεβεί και μπορεί να κάνει οτιδήποτε, εάν δεν είναι κρατική, δεν γίνεται τίποτε.  Δεν είναι, όμως, έτσι τα πράγματα. 
      Επομένως η παρούσα νομοθετική πρωτοβουλία δεν οδηγεί στην κατάργηση του Μητρώου. Όσοι το ισχυρίζονται δεν διάβασαν. Οδηγεί στη διατήρηση του Μητρώου, αλλά με άλλες προϋποθέσεις. Λένε: «Είναι μαγαζί άστεγο, ο καθένας μπορεί να μπει μέσα». Λάθος. Χρειάζεται κατ’ αρχήν ασφαλιστική ενημερότητα.
      Έχετε δει κάποιον «καλικάντζαρο», με ασφαλιστική ενημερότητα; Εδώ χρειάζεται φορολογική ενημερότητα. Χρειάζεται να υπάρχει επίσης μισθωτήριο. Πώς είναι δυνατόν να είναι φάντασμα η επιχείρηση, όταν έχει γνωστή επαγγελματική στέγη, όταν παίρνει άδεια ασκήσεως επαγγέλματος, άδεια ενάρξεως επαγγέλματος από τη Δ.Ο.Υ., όταν χρειάζεται φορολογική ενημερότητα και ασφαλιστική ενημερότητα; Δεν είναι πράγματα αυτά. Θα μπορούσα να αφιερώσω στον καθένα από τους συναδέλφους που βάλλουν άκριτα εναντίον του παρόντος σχεδίου νόμου, τη γνωστή φράση που απηύθηνε ο Γρηγόριος Νεοκαισαρείας, στον Ιουλιανό: «Α μέντοι ανέγνως, ουκ έγνως. Ει γαρ έγνως, ουκ αν κατέγνως». «Διαβάσατε, αν διαβάσατε αλλά δεν καταλάβατε. Γιατί αν καταλαβαίνατε, δεν θα αποδοκιμάζατε». 
      Άκουσα ότι μ’ αυτό το θέμα –κύριε Τασούλα που σας αρέσουν αυτά- δεν λύνονται τα προβλήματα της ζώνης. Μα το νομοσχέδιο δεν αφορά την επίλυση των προβλημάτων της ζώνης. Το νομοσχέδιο ρυθμίζει το Μητρώο. Ασφαλώς και δεν έχουμε την ψευδαίσθηση ότι λύνονται όλα τα προβλήματα της ζώνης. Ασφαλώς και οι γενικοί γραμματείς στο πόρισμά τους αναφέρονται και σε άλλα μέτρα, που πρέπει να λάβει η Κυβέρνηση, για να  ανακουφιστεί η ζώνη
      Μιλήσατε και για τη χωροταξία. Συμφωνώ απόλυτα μαζί σας. Απαιτείται η χωροταξία. Ακριβώς αυτήν την απαίτηση την υποδεικνύει και το πόρισμα. 
      Με όλα αυτά θέλω, για να μην καταχρώμαι του χρόνου…
      ΑΠΟΣΤΟΛΟΣ ΚΑΚΛΑΜΑΝΗΣ: Είστε λαλίστατος γιατί έχετε εξασφαλίσει τα νώτα σας. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μήπως κινδυνεύω περισσότερο εξ αυτών; 
      Θα ήθελα να πω ότι εμείς προχωρούμε, παρά τα όσα εσείς ισχυρίζεστε, μαζί με την πλειοψηφία των φορέων. Εμείς προχωρούμε για να ικανοποιήσουμε τις  λογικές απαιτήσεις των περισσότερων και των αδυνάτων, εκ των δραστηριοποιούμενων στην ζώνη. Δεν έχουμε ως οδηγό το ρουσφέτι. Είμαστε συνεπείς με τα προαναγγελθέντα και έτσι πορευόμαστε. Θα έρθουν και άλλα μέτρα -και πρέπει να έρθουν- τα οποία θα συντείνουν και θα συμβάλουν, κατά το μέτρο του δυνατού, στην επίλυση και άλλων προβλημάτων της ζώνης. 
      Πάντως, εκείνοι που δεν νομιμοποιείστε να μας κατακρίνετε είστε εσείς του ΠΑ.ΣΟ.Κ., γιατί εσείς οδηγήσατε τη ζώνη σ’ αυτό το σημείο. Ξεχνάτε ότι οι εργάτες «σφράγισαν» τον κ. Λαλιώτη μέσα στη ζώνη; Επικαλούμαι τη μαρτυρία σας. Ξεχνάτε τι έγινε στο αμφιθέατρο του Οικονομικού Πανεπιστημίου Πειραιά, όταν αποδοκιμάστηκαν οι Υπουργοί του ΠΑ.ΣΟ.Κ., γι ‘αυτά τα μέτρα; Έχω εδώ ένα απόκομμα εφημερίδας που λέει «τις αποδοκιμασίες των εργαζομένων της Ζώνης του Πειραιά προκάλεσε ο κ. Λαλιώτης με την πρόωρη αποχώρησή του και ο κ. Παπαϊωάννου» κ.λπ. 
      Μη μας λέτε, λοιπόν, ότι είστε αθώες περιστερές. Ευθύνεστε γι’ αυτά και εμείς προσπαθούμε, με αυτόν τον τρόπο, που πιστεύουμε ότι ανταποκρίνεται στην άποψη των περισσοτέρων να οδηγήσουμε τα πράγματα σ’ ένα καλύτερο δρόμο. Η πρακτική θα δείξει. Σας λέω, όμως, έχετε εμπιστοσύνη, θα το δείτε εντός ολίγου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Δεν σας άκουσα να με ευχαριστήσετε για τον επιπλέον χρόνο που σας έδωσα. 
      Ο κ. Διαμαντίδης έχει το λόγο.
      ΙΩΑΝΝΗΣ ΔΙΑΜΑΝΤΙΔΗΣ: Παρακολούθησα για λίγο την ομιλία του κυρίου Υπουργού, γιατί συγχρόνως έπρεπε να είμαι και στη Διαρκή Επιτροπή Κοινωνικών Υποθέσεων. Απ’ αυτά, όμως, που άκουσα κατάλαβα ότι επιβεβαίωσε ο κύριος Υπουργός αυτά που λέμε και εμείς. Το νομοσχέδιο αυτό αναφέρεται μόνο στο Μητρώο με τον τρόπο που κρίνει η Κυβέρνηση και δεν δίνει λύση στο μεγάλο πρόβλημα της ζώνης. Εμείς είπαμε ότι θα όφειλε η Κυβέρνηση, όπως είχε δεσμευθεί και με τον κύριο Πρωθυπουργό, όταν είχε κατέβει, αλλά και με Υπουργούς να δώσει λύσεις στο μεγάλο πρόβλημα της ναυπηγοεπισκευαστικής ζώνης. Πράγμα το οποίο δεν κάνει. Κάνει μικροδιευθετήσεις.
      Δεύτερον. Με το Μητρώο, όπως το φέρνει η Κυβέρνηση, δεν διασφαλίζεται η μαύρη αγορά. Είπα και στην πρωτολογία μου, στην εισήγησή μου, ποιος μας διασφαλίζει αν κάποιο πλοίο πάει αρόδου στον Σαρωνικό ή στην Ελευσίνα και πάρει «μαύρους» εργάτες –«μαύρους» με την έννοια ότι δεν είναι δηλωμένοι πουθενά- για να κάνουν κάποιες εργασίες, κάποιες επισκευές; Δεν διασφαλίζει. 
      Ο κύριος Υπουργός είπε ότι προχωράμε και θα μπουν επιχειρήσεις κ.λπ.. Τις υγιείς επιχειρήσεις τις αποθαρρύνετε με το νομοσχέδιο αυτό, διότι υπάρχουν δύο μέτρα και δύο σταθμά. 
      Είπατε ότι το ΠΑ.ΣΟ.Κ. δεν έκανε τίποτα. Είπα και στην επιτροπή ότι είναι πάρα πολύ κακό, κύριε Πρόεδρε,  οποιαδήποτε κυβέρνηση να ισοπεδώνει το έργο, που έχει κάνει η προηγούμενη κυβέρνηση. Ο λαός δεν τρώει κουτόχορτο,  μας παρακολουθεί όλους και δεν είναι σωστό να λέγεται ότι εσείς δεν κάνετε τίποτα ως κυβέρνηση, ή ότι εμείς τόσα χρόνια που κυβερνούσαμε, δεν κάναμε τίποτα. 
      Σας λέω, λοιπόν, ότι για τη συγκεκριμένη περίπτωση, για τη ζώνη, είχαμε φέρει τα είκοσι έξι αυτά σημεία. Και έχει δίκιο ο κύριος Υπουργός που είπε ότι κάποιοι Υπουργοί, που είχαν έρθει τότε εκεί, αποδοκιμάστηκαν. Βεβαίως αποδοκιμάστηκαν. Από ποιους, όμως, αποδοκιμάστηκαν; Από αυτούς που αποδοκιμάζουν και σήμερα το νομοσχέδιο, από αυτούς, οι οποίοι μας είχαν εγκλωβίσει στη ζώνη, για να μη βγούμε. Αυτό είναι το ζητούμενο; Δεν πρέπει, λοιπόν, να λέμε ως επιχείρημα ότι κάποιοι Υπουργοί του ΠΑ.ΣΟ.Κ. αποδοκιμάστηκαν στη ζώνη. 
      Είμαι βέβαιος ότι και εσείς, αν αύριο πάτε στην περιοχή μας, κύριε Υπουργέ, και στην περιοχή του κυρίου Προέδρου –όλοι από τη Β΄ Πειραιά είμαστε- να «περάσετε» αυτά τα μέτρα, θα σας αποδοκιμάσουν. Το ξέρουμε αυτό το πράγμα, το ζούμε καθημερινά. Ας μην κρυβόμαστε. 
      Είπατε ότι δεν είναι ρουσφετολογικό. Δεν είναι ρουσφετολογικό αυτό το οποίο πήγε να κάνει ο Υπουργός Εμπορικής Ναυτιλίας για αύξηση κατά ογδόντα μέτρα της χερσαίας γης για κάποια ναυπηγεία -εάν αυτό δεν είναι ρουσφέτι κραυγαλέο, τότε τι είναι;- και φέραμε αυτό το δέμα εγώ και ο κ. Ανωμερίτης στη Βουλή και αναγκάστηκε να το πάρει πίσω; Ενδεχομένως, κάποια στιγμή θα το ξαναφέρει στη Βουλή. Εμείς παρακολουθούμε. 
      Τέλος, θέλω να πω και να κλείσω τη σύντομη δευτερολογία μου ότι οφείλουμε σ' αυτόν τον τομέα της ναυπηγοεπισκευαστικής ζώνης, που είναι ένας βασικός τομέας ανάπτυξης της χώρας μας, τομέας της βιομηχανίας, τομέας της ναυτιλίας, όλοι μαζί να βοηθήσουμε για να ξαναπάρει μπρος η μηχανή, κύριε Υπουργέ, να προχωρήσει. Με το νομοσχέδιο αυτό, όχι μόνο δεν παίρνει μπρος, αλλά οι μηχανές παίρνουν ανάποδες στροφές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο εισηγητής της Νέας Δημοκρατίας, κ. Θαλασσινός για πέντε λεπτά.
      ΘΑΛΑΣΣΙΝΟΣ ΘΑΛΑΣΣΙΝΟΣ: Διερωτώμαι, κύριε Πρόεδρε, πώς γίνεται το σύνολο της Αντιπολίτευσης να διαπιστώνει ότι ο ναυπηγοεπισκευαστικός τομέας δεν ακολουθεί την εξέλιξη του ελληνόκτητου στόλου, πώς γίνεται να διαπιστώνουν όλοι ότι ο αριθμός των εργαζομένων στη ζώνη αυτή μειώθηκε την τελευταία δεκαπενταετία δραματικά, πώς γίνεται να διαπιστώνεται η έλλειψη ανταγωνιστικότητας του κλάδου, πώς γίνεται να είστε υπέρ της επιχειρηματικότητας, αγαπητέ συνάδελφε κύριε Διαμαντίδη, και εν τούτοις να επιμένει πεισματικάη Αντιπολίτευση στο ν. 2642. 
      Δεν υπήρξαν στη φαρέτρα της Αντιπολίτευσης επιχειρήματα, κύριε Πρόεδρε. Υπήρξαν μόνο χαρακτηρισμοί, ότι ο νόμος είναι ρουσφετολογικός, μη καινοτόμος, μη μεταρρυθμιστικός. Αναφέρθηκα διεξοδικά στην εισήγησή μου στις καινοτομίες που εισάγει. Αναφέρθηκα στις ασφαλιστικές δικλίδες για τους εργαζόμενους. Αναφέρθηκα στις ασφαλιστικές δικλίδες για τη μαύρη ή την ευκαιριακή εργασία, όπως θέλετε, πείτε. Από εκεί και πέρα, νομίζω ότι δεν ακούστηκε κανένας ουσιαστικός αντιπολιτευτικός λόγος, καμία απολύτως πρόταση, η οποία να συμβάλλει στη βελτίωση του νομοσχεδίου. 
      Πιστεύω, κύριε Πρόεδρε ότι το παρόν σχέδιο νόμου προωθεί την καλύτερη οργάνωση των ναυπηγοεπισκευαστικών επιχειρήσεων, δημιουργεί τις προϋποθέσεις για αύξηση της ανταγωνιστικότητας των ελληνικών επιχειρήσεων και συμβάλλει αποτελεσματικά στην κοινωνική και στην οικονομική συνοχή των περιοχών, που ζουν από τις ναυπηγοεπισκευαστικές δραστηριότητες, γι’ αυτό και εισηγούμαι την ψήφισή του.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης, έχει το λόγο για οκτώ λεπτά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, με αυτήν την παρέμβασή της η Κυβέρνηση δεν κάνει τίποτε άλλο, παρά να υλοποιεί δεσμεύσεις που ανέλαβε, όταν έσκυψε πάνω στα προβλήματα, όταν ανακάλυψε πού είχαν σφάλλει οι πολιτικές των κυβερνήσεων του ΠΑ.ΣΟ.Κ., εμείς θεωρούμε αυτό που έκανε το ΠΑ.ΣΟ.Κ. στη ναυπηγοεπισκευή ως μία κακή πολιτική, που δεν έφερε ποτέ αποτελέσματα.
      Στα χέρια σας «πέθανε» η ναυπηγοεπισκευή, «πέθανε» γενικά η ναυπηγική δραστηριότητα στη χώρα, η οποία σήμερα συντηρείται βασικά από τα κονδύλια και μόνο του Υπουργείου Εθνικής Άμυνας. Αυτή είναι η αλήθεια. Είκοσι χρόνια διακυβέρνησης και παρέμβασης μέσα στα ναυπηγεία και στη ναυπηγοεπισκευαστική ζώνη τι φέρατε; Φέρατε ουσιαστικά ένα τέλμα σε όλη τη ναυπηγική δραστηριότητα. 
      Αυτό το τέλμα, το οποίο επί είκοσι χρόνια βιώνουμε στη ναυπηγοεπισκευή, το βίωσαν και άλλες χώρες. Το έζησαν και η Γερμανία και η Γαλλία και η Ιταλία, αλλά μπόρεσαν και ανέστρεψαν όλη αυτήν τη λογική, όλη αυτήν την κουλτούρα, όχι κάνοντας γραφειοκρατικούς νόμους, αλλά στηρίζοντας τις επιχειρήσεις και δίνοντας ελευθερία στις επιχειρήσεις. 
      Ξέρετε, τι απαντά η ελληνική πρεσβεία στο Παρίσι, όταν ζητήθηκε από το Βιομηχανικό και Βιοτεχνικό Επιμελητήριο Πειραιά να μάθουν ποιες είναι οι διαδικασίες λειτουργίας μιας ναυπηγοεπισκευαστικής επιχείρησης στη Γαλλία; Δεν είναι η Γαλλία μία χώρα με αυστηρή γραφειοκρατία, με ισχυρό κράτος δικαίου, με προστασία στον εργαζόμενο; Θα σας έλεγα ότι είναι από τις χώρες, οι οποίες έχουν διδάξει πάνω σε αυτόν τον τομέα. Τι απαντά η ελληνική πρεσβεία στο Παρίσι; Απαντά ότι η οποιαδήποτε συμφωνία –δεν υπάρχει κανένα Μητρώο- γίνεται ανάμεσα στον πλοιοκτήτη και σε κάποιον επισκευαστή, όπου και αν αυτός βρίσκεται, αρκεί να τηρούνται οι βασικοί κανόνες υγιεινής και ασφάλειας, που προβλέπονται. 
      Δεν προβλέπονται για τη ναυπηγοεπισκευή κανόνες υγιεινής και ασφάλειας; Προβλέπονται. Δεν είναι αυστηροί αυτοί οι κανόνες; Είναι αυστηροί. Δεν τους διαμορφώσατε εσείς με προεδρικά σας διατάγματα; Τους διαμορφώσατε. 
      Για την εγκατάσταση της οποιασδήποτε οχλούσας βιομηχανίας στην Αττική δεν έχουμε κανόνες; Έχουμε. Για να αδειοδοτηθεί η οποιαδήποτε τέτοια βιομηχανία δεν έχουμε επιβάλει κανόνες; Τους έχουμε επιβάλει και μάλιστα τους απλοποίησε αυτή η πολιτική ηγεσία πριν από τρία χρόνια, αλλάζοντας το π.δ. 84/1984. 
      Τα έχουμε κάνει όλα αυτά. Τι καταργούμε σήμερα; Ουσιαστικά καταργούμε –γιατί καταργούμε τη γραφειοκρατία γύρω απ’ αυτό- το Μητρώο, έτσι όπως λειτουργούσε, το Μητρώο το οποίο απέτυχε. Γιατί αν σε δέκα χρόνια από τις επτακόσιες περίπου επιχειρήσεις, που ήθελαν να γραφτούν στο Μητρώο, που είναι δηλαδή ακόμα ζωντανές, έχουν καταφέρει να εγγραφούν οι διακόσιες σαράντα μία, τότε σημαίνει ότι απέτυχε το Μητρώο. Δεν ήταν ένα βήμα προς τα μπροστά, ήταν ένα βήμα προς τα πίσω, ήταν ένα βήμα αποκλεισμού. Αυτό το βήμα αποκλεισμού σάς περιέγραψε πολύ καλά πώς λειτούργησε, πώς λειτουργεί και γιατί υπάρχει ο Υπουργός πριν από λίγο. Το θέμα είναι ότι εδώ υπάρχουν κάποιες επιχειρήσεις που είτε σήμερα είναι ζώσες και φυτοζωούν και προσπαθούν να μπουν μέσα στο Μητρώο και κάποιες, οι οποίες πρέπει να αναπτυχθούν και να «ανοίξουν». Γιατί μία επιχείρηση μπορεί να πέθανε, δίπλα της, όμως, οφείλουμε να δημιουργούμε τις προϋποθέσεις, για να γεννηθούν κάποιες άλλες. 
      Ξέρετε τι μου έκανε εντύπωση από όλη τη συζήτηση και στην επιτροπή και εδώ; Όχι μόνο ότι οι ίδιοι δεν τιμάτε τις υπογραφές, τις οποίες βάλατε στο παρελθόν, αναφερόμενοι στις ασφαλιστικές εισφορές, αλλά το ότι κανένας, μα, κανένας από τους Βουλευτές της Αντιπολίτευσης δεν είχε το θάρρος να συζητήσει το θέμα της ναυπηγοεπισκευής ουσιαστικά και ότι δεν είχε το θάρρος να πει ότι στην Ελλάδα ένα βασικό πρόβλημα της ναυπηγοεπισκευής είναι το υψηλό κόστος. Το μόνο το οποίο κάνατε, είναι να υπερασπίζεσθε διατάξεις διατήρησης υψηλού κόστους. Δεν έχετε καταλάβει ότι δίπλα μας σε άλλες χώρες, ακόμη και σε μέλη της Ευρωπαϊκής Ένωσης, όπως στη Βουλγαρία ή στη Ρουμανία, λειτουργούν ναυπηγοεπισκευαστικές επιχειρήσεις, οι οποίες προσφέρουν το 1/3 ή το 1/4 της τιμής, την οποία προσφέρουμε εμείς; Δεν ξέρετε ότι σήμερα η επεξεργασία του τόνου χάλυβα στο Πέραμα κοστίζει γύρω στα 14 με 15 δολάρια, όταν αντίστοιχα στην Κίνα κοστίζει 1 δολάριο και στη νοτιοανατολική Ασία κοστίζει 3 δολάρια; Και απέναντι σε αυτήν την τεράστια διαφορά κόστους, που έχουμε ως χώρα, εσείς δεν έχετε να αντιπροτείνετε κάτι; 
      Δεν είπαμε σε καμία περίπτωση –επειδή θα μιλήσει και η συνάδελφος του Κομμουνιστικού Κόμματος εντός ολίγου- να μειώσουμε τις αμοιβές των εργαζομένων, να μειώσουμε τις ασφαλιστικές εισφορές, για να χαμηλώσουμε το κόστος. Αυτό, όμως, που οφείλουμε να κάνουμε και θα συνεχίσουμε να κάνουμε, είναι να μειώνουμε το κόστος λειτουργίας των επιχειρήσεων. Γιατί πιστεύουμε σ’ αυτό. Το κάνουμε με τη μείωση της φορολογίας, το κάνουμε με τη μείωση της γραφειοκρατίας, το κάνουμε με τη μείωση του καταναγκαστικού κρατικού παρεμβατισμού, την αλληλουχία ελέγχων για πράγματα τα οποία δεν χρειάζονται. 
      Σήμερα ένας επιχειρηματίας στη χώρα χρειάζεται να περνάει περίπου μιάμιση μέρα την εβδομάδα, για να τακτοποιεί τις γραφειοκρατικές απαιτήσεις του συστήματος, για να ανταποκρίνεται απέναντι σε αυτό το αδυσώπητο και αδηφάγο κράτος, που τόσα χρόνια δημιουργούμε –εσείς προσπαθείτε να επιβάλετε αυτήν τη λογική με την οποία το καλλιεργήσατε όλα τα προηγούμενα χρόνια και σ’ αυτό το νομοθέτημα- για να ανταποκρίνεται σε ανάγκες στις ανάγκες της εφορίας, της πολεοδομίας, της νομαρχίας, του δήμου ή στις οποιεσδήποτε άλλες υπηρεσίες που εμπλέκετε. 
      Εμείς πρέπει να αφήσουμε πολύ περισσότερο χώρο και χρόνο σε όλους αυτούς τους ανθρώπους να βρίσκουν πελάτες, να φέρουν πελάτες. Αν πάσχει το Πέραμα από κάτι, δεν είναι γιατί λείπουν ούτε οι εργαζόμενοι ούτε η τεχνογνωσία οι πελάτες λείπουν. Και τους πελάτες δεν έχετε καμία πρόταση για να τους φέρετε. Γιατί τόσα χρόνια, οι μόνες προτάσεις τις οποίες κάνατε, ήταν πώς να τους διώξετε.
      Κυρίες και κύριοι συνάδελφοι, ακούσαμε εδώ απόψεις, οι οποίες ήθελαν να οδηγήσουν και να στηρίξουν τη γραφειοκρατική λειτουργία του συστήματος. Άκουσα -παραδείγματος χάρη- συνάδελφο, ο οποίος έλεγε ότι θα έπρεπε όποιος θίγεται από τις διατάξεις του μητρώου, να προσφύγει στα διοικητικά δικαστήρια, για να επιλυθεί αυτό το θέμα, μετά από δέκα χρόνια. Δηλαδή, θα έχει «πεθάνει» και η επιχείρηση, θα έχει φύγει και ο πελάτης, θα έχει συνταξιοδοτηθεί ο εργαζόμενος, για να λυθεί το θέμα του μητρώου. 
      Εμείς τι κάνουμε μ’ αυτήν την παρέμβασή μας; Απλοποιούμε. Λύνουμε το βασικό πρόβλημα της ναυπηγοεπισκευής; Όχι, δεν το λύνουμε το βασικό πρόβλημα της ναυπηγοεπισκευής. Γιατί το βασικό πρόβλημα της ναυπηγοεπισκευής είναι ένα πρόβλημα συνολικότερο. Είναι ένα πρόβλημα υποδομών κατ’ αρχάς. Δεν έχουμε τις δεξαμενές που χρειάζονται, για να έρθουν μεγάλα πλοία, για να αναληφθούν μεγάλες δουλειές στο Πέραμα. Και χρειάζεται να γίνει ένα συνεταιριστικό κίνημα, που θα χρηματοδοτήσει αυτές τις μεγάλες δεξαμενές.
      Δεν έχουμε λύσει ακόμη το θέμα του χωροταξικού και οφείλουμε να το λύσουμε. Οφείλουμε να εγγυηθούμε τη διατήρηση της αυτοτέλειας της ζώνης, οφείλουμε να λύσουμε το ιδιοκτησιακό πρόβλημα που υπάρχει σε όλες αυτές τις επιχειρήσεις, οι οποίες  επενδύουν σε χώρο που τους έχει παραχωρηθεί και ουσιαστικά δεν έχει χωροθετηθεί ποτέ,  γιατί είναι φτιαγμένος μέσα στο νερό. Και, βέβαια, οφείλουμε να λύσουμε το πρόβλημα της λειτουργίας συνολικότερα της ναυτικής μας οικονομίας. 
      Είναι το παράδοξο, για το οποίο μίλησε ο κ. Ανωμερίτης, να είμαστε η πρώτη δύναμη παγκοσμίως στην πλοιοκτησία και να είμαστε η τελευταία δύναμη, ακόμη και στην ίδια τη Μεσόγειο, στις επισκευές και στις κατασκευές πλοίων.  Αυτό το τρομερό παράδοξο οφείλουμε να το λύσουμε και οφείλουμε να το λύσουμε, όχι χαρίζοντας στα ελληνικά ναυπηγεία, υπέρμετρου  κόστους αμυντικά συμβόλαια, αλλά δημιουργώντας τις προϋποθέσεις, ώστε να έρθουν να φτιαχτούν πλοία, να συνεχιστεί η τεχνογνωσία, η  οποία υπάρχει -έχει κατακτηθεί όλα τα προηγούμενα χρόνια και είναι το βασικό μας πλεονέκτημα, σε ό,τι αφορά τη ναυπηγική και τη ναυπηγοεπισκευαστική δραστηριότητα- να δημιουργήσουμε, δηλαδή, κίνητρα για να έρθουν να κατασκευαστούν καινούργια πλοία στην Ελλάδα. 
      Είμαστε περήφανοι, γιατί τα τελευταία τρία χρόνια καθελκύστηκαν και μπήκαν σε λειτουργία στις γραμμές του Αιγαίου, δύο υπερσύγχρονα πλοία που ήταν επί δεκαπέντε χρόνια κουφάρια,  το «ΝΗΣΟΣ ΜΥΚΟΝΟΣ» και το «ΝΗΣΟΣ ΧΙΟΣ» τα οποία δρομολογήθηκαν και μπήκαν και στο βόρειο Αιγαίο. Και αυτά τα πλοία λειτούργησαν, γιατί «ανοίξαμε» τις προϋποθέσεις του ανταγωνισμού στην ακτοπλοΐα. Μπόρεσαν να χρηματοδοτηθούν και σήμερα προσφέρουν ασφαλείς και ποιοτικές συγκοινωνίες προς το βόρειο Αιγαίο, που ήταν επί χρόνια υποβαθμισμένο.
      Αυτό το οποίο, λοιπόν, οφείλουμε να κάνουμε, είναι να δώσουμε περισσότερες ευκαιρίες για επιχειρηματική δράση. Και όταν θα δώσουμε τις ευκαιρίες για την επιχειρηματική δράση, όπως συστηματικά καλλιεργούμε ένα φιλοεπιχειρηματικό κλίμα όλο το τελευταίο διάστημα, θα δούμε να κτίζονται πλοία και στο Πέραμα και στα «ΕΛΛΗΝΙΚΑ ΝΑΥΠΗΓΕΙΑ» και από ελληνικά χέρια. Γιατί έχουμε εμπιστοσύνη  στα ελληνικά χέρια και για την ποιότητα της κατασκευής και για την τεχνογνωσία και για τη γρηγοράδα. 
      Αυτό το οποίο δεν πρόκειται να κάνουμε, είναι να υποχωρήσουμε απέναντι στις σειρήνες που θέλουν περισσότερη γραφειοκρατία, περισσότερα αντιαναπτυξιακά κίνητρα, περισσότερη διατήρηση της ίδιας μετριότητας, την οποία ζήσαμε όλα τα προηγούμενα χρόνια.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε. 
      Η κ. Παντελάκη έχει το λόγο για πέντε λεπτά.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Ο Υπουργός, στην τοποθέτησή του, μας είπε ότι προχωράει η Κυβέρνηση, γιατί η πλειοψηφία των φορέων που εμπλέκεται, του κόσμου που εμπλέκεται, συμφωνεί με το νομοσχέδιο. Βέβαια, από ό,τι φαίνεται, είναι γραμμή της Κυβέρνησης, για όποιο νομοσχέδιο φέρνει, να λέει ότι από δω και πέρα ταυτίζει την άποψή της με την πλειοψηφία ή να λέει ότι όποιος διαφωνεί, δεν το έχει διαβάσει. Γιατί αυτό το άκουσα και από την Υπουργό Παιδείας στο νομοσχέδιο της παιδείας. Η επιχειρηματολογία αρχίζει και γίνεται ίδια σε ορισμένα ζητήματα. 
      Για ποια πλειοψηφία μιλάει τώρα η Κυβέρνηση, κύριε Υπουργέ; Για ποια πλειοψηφία μιλάτε; Εξαρτάται από ποια πλευρά βλέπει κάποιος τα πράγματα. Ήρθαν εδώ τα επιμελητήρια, οι εργοδοτικές οργανώσεις και συμφώνησαν με το νομοσχέδιο. Γιατί να μη συμφωνήσουν; Καλά έκαναν, αν και υπάρχουν προβλήματα και για το πώς εκπροσωπήθηκαν, αλλά δεν είναι το αντικείμενο της συζήτησής μας, αυτό δηλαδή γιατί οι πρόεδροι αυτών των επιμελητηρίων δεν τους εκπροσώπησαν, το Βιοτεχνικό Επιμελητήριο δεν εκπροσώπησε τους ανθρώπους εκεί. Για τους εφοπλιστές  μιλούσαν! Ο Πρόεδρος του Βιοτεχνικού Επιμελητηρίου, όση ώρα μιλούσε, μιλούσε για τους εφοπλιστές και για το πώς θα κάνουν συντήρηση, πώς θα γραφτεί,  ποια θα είναι η συντήρηση κ.λπ.. Γι’ αυτούς μιλούσε.
      Βέβαια, υπήρχε και μία εργοδοτική οργάνωση, η οποία δεν ήρθε. Τυχαίο είναι αυτό, το ότι δεν ήρθε; Δεν ξέρω. Ήταν αυτή η εργοδοτική οργάνωση, η οποία διαφωνούσε με το νομοσχέδιο. Δεν με ενδιέφερε ούτε καν να σας κάνω κριτική γι’ αυτό, αν ήταν στημένο –δεν ήταν αυτό- γιατί έχουμε και επιχειρήματα για να σας αντιμετωπίσουμε.
       Ο κ. Καλαμπάκας –δεν τον ξέρω καν τον κύριο αυτό- έμαθα ότι είναι πρόεδρος των μηχανουργών. Στο εργοδοτικό σωματείο, όμως, δεν ήρθε. Ήταν περιττό να κάνετε αντιπαράθεση γι’ αυτό, γιατί έχουμε τόσο σοβαρά ζητήματα. Θα ήθελα, όμως, απλώς να πω ότι πρέπει να παίρνουμε υπόψη τη γνώμη των φορέων, αλλά να παίρνουμε υπόψη και το τι λέει ο καθένας ξεχωριστά και να επιχειρηματολογούμε με βάση την επιχειρηματολογία και των άλλων και όχι με ειρωνείες. 
      Εγώ δεν κατάλαβα, σας έκανε εντύπωση που διαφωνεί ο Νομάρχης του Πειραιά; Η προηγούμενη Νομάρχης, η οποία ήταν η κ. Τσανάκη και η οποία στηριζόταν από τη Νέα Δημοκρατία, διαφωνούσε σ’ αυτό; Το στήριξε. Μα, δεν υπάρχει νομάρχης μέχρι τώρα που να μη συμφωνεί με τα αιτήματα που έβαζαν τα σωματεία της ζώνης. Τώρα, το εννοούσαν, δεν το εννοούσαν, αυτό είναι δικό τους θέμα. 
      Βεβαίως, ο κάθε ένας κρίνεται επί της ουσίας, στην πράξη. Δεν κατάλαβα αυτό που είπατε για τα σωματεία της ζώνης, που γνωρίζουμε ποιοι είναι και αφήσατε εμμέσως, πλην σαφώς, να διαφανεί ότι αντιστοιχίζονται με μία παράταξη. Εγώ λέω ότι καλύτερα είναι να μιλάμε με επιχειρήματα. 
      Έρχομαι, λοιπόν, στην ουσία. Δεν απαντήσατε, κύριε Υπουργέ, στα ζητήματα που θέσαμε, γιατί μόνο το Κομμουνιστικό Κόμμα έθεσε αυτά τα ζητήματα σε σχέση με τα πλοία, σε σχέση με τις νέες ρυθμίσεις που φέρατε. Εμείς είπαμε ότι υποκλινόσαστε απέναντι στους εφοπλιστές και είναι σαν να νιώθετε υπερήφανοι. Δεν μας απαντήσατε καν. Αν δεν είναι έτσι, να μας το πείτε. Και το τελευταίο αίτημα που είχανε, ήταν αυτό και το κάνατε αποδεκτό.
      Τα έχει δώσει όλα η Κυβέρνηση. Ανοίγει και το ζήτημα με τις οργανικές συνθέσεις, εξασφαλίζει τις ασφαλιστικές εισφορές. Ήδη χθες το Ν.Α.Τ., με μειοψηφία δύο ατόμων μόνο, Δεούση και Σάββα Τσιμπόγλου, αποφάσισε να τους χαρίσει τις ασφαλιστικές εισφορές στο κρουαζιερόπλοιο που ήταν στην Ελλάδα. ‘Αρα είχε μείνει αυτό, να μπορούν να κάνουν και συντήρηση μέσα στη ναυπηγοεπισκευή. Και λέτε τώρα να έρθει κοινή υπουργική απόφαση, δική σας και του Υπουργείου Ανάπτυξης, γι’ αυτό το θέμα, όταν σας απέδειξα στην πρωτομιλία μου ότι υπάρχει σκλαβοπάζαρο στο λιμάνι του Πειραιά και σας ανέφερα συγκεκριμένα παραδείγματα γι’ αυτά.
      Έστω και στο κλείσιμο, εγώ θα καταθέσω στα Πρακτικά και τις είκοσι μία καταγγελίες που έχουν γίνει, οι οποίες έχουν υπογραφεί και από το Λιμενικό και από τον Υπουργό Εμπορικής Ναυτιλίας, ο οποίος ο ίδιος κατέθεσε σχετικά χθες μόλις, 12 του μήνα, εδώ. Δηλαδή, οργιάζει η μαύρη εργασία στο λιμάνι του Πειραιά, γιατί δεν είναι εύκολο να οργιάσει στο χώρο της ζώνης, γιατί είναι τα σωματεία εκεί. Στο λιμάνι του Πειραιά οργιάζει τώρα, που δεν έχετε ανοίξει αυτήν την πόρτα εκεί. Τώρα που την ανοίγετε, τι θα γίνει; Άρα και με τη βούλα μπορεί να υπάρχει αυτή η κατάσταση. Γι’ αυτό δεν υπάρχει η χωροθέτηση σε σχέση με τη ζώνη.
    Αφού τελειώσει τα σχέδιά του ο ΟΛΠ και είναι συνειδητή πολιτική επιλογή από σας όλο το αναπτυξιακό σχέδιο, τότε θα προχωρήσει και θα γίνει αυτό για τη ζώνη. Ανησυχούμε ιδιαίτερα και δεν μου απαντήσατε σ’ αυτό. Γιατί στη μελέτη που διάβασα, του Υπουργείου Οικονομίας και Οικονομικών, η μελέτη αρχίζει και δίνει κομματάκια ως ιδέα στον Ο.Λ.Π., θαρρείς και ο Ο.Λ.Π. είναι ιδιοκτήτης του λιμανιού. Τη χρήση έχει ο Ο.Λ.Π. και δίνει κομμάτια από τα ναυπηγεία, από αυτά που κουβεντιάζουμε, απ’ αυτούς τους χώρους, δηλαδή το  μώλο Κερατσινίου, το μώλο Δραπετσώνας, που τον έχει ως επιχειρηματική δραστηριότητα και κομμάτι από την Κυνοσούρα. Δηλαδή, εδώ υπάρχουν σοβαρά ζητήματα. Δεν απαντήσατε. 
    Και καταλήγοντας στο θέμα, επειδή υπάρχει μια επιχειρηματολογία για το κόστος και την κατάσταση που υπάρχει, είναι συνυπεύθυνες οι κυβερνήσεις του ΠΑ.ΣΟ.Κ. και της Νέας Δημοκρατίας. Γιατί και το ΠΑ.ΣΟ.Κ. κυβερνούσε τόσα χρόνια και βεβαίως είχε την ευθύνη γι’ αυτήν την κατάσταση. Και η Νέα Δημοκρατία, ως αντιπολίτευση, δεν αντιπολιτεύτηκε επί της ουσίας αυτήν την πολιτική. Βλέπατε και σεις τόσα χρόνια, που το ΠΑ.ΣΟ.Κ. επιδοτούσε τη ζώνη για να κλείσει. Και μόνο αυτά τα χρήματα που δίνονταν να γίνονταν επενδύσεις, παραγωγικές δραστηριότητες, θα είχαμε σταθερές θέσεις εργασίας, όλα αυτά τα προγράμματα που έγιναν τόσα χρόνια από τα Κοινοτικά Πλαίσια Στήριξης. 
    Όταν εμείς διαφωνούσαμε σε όλα αυτά, εσείς επιμένατε, συμφωνούσατε σ’ αυτό...
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παντελάκη. 
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε, ολοκληρώνω. 
    Συμφωνούσατε σ’ αυτό. Το ότι είστε συνυπεύθυνοι σ’ αυτό, από τη δική μας πλευρά δεν σας απαλλάσσει, γιατί το θέμα είναι να κοιτάμε το μέλλον. Και εμείς τι λέμε πολύ απλά και συγκεκριμένα; Ότι αυτό το νομοσχέδιο που φέρνετε, καταργεί τα πάντα. Και όντως δίνει τη δυνατότητα στη μαύρη εργασία, στη παροχή υπηρεσιών και στους αεριτζήδες να κάνουν δουλειά. Και είναι ενάντια και στους εργάτες που δουλεύουν στη ζώνη και ενάντια και στις επιχειρήσεις, στους επιχειρηματίες. Εμείς δεν είμαστε ενάντια στους επιχειρηματίες, σ’ αυτούς που έχουν, ας πούμε, τα καρνάγια, σ’ αυτούς που έχουν τα ναυπηγεία. Σε ελεύθερη αγορά είμαστε, στον καπιταλισμό, οι εργάτες θα διεκδικήσουν και θα αγωνιστούν, για να αγοραστεί η εργατική τους δύναμη σε όσο το δυνατόν καλύτερη τιμή. 
    ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε, αλλά εντάξει, ένα λεπτό, δεν μίλησε και κανένας άλλος. Είμαι και Κοινοβουλευτικός Εκπρόσωπος, δεν κάνω μόνο το κλείσιμο. 
    ΠΡΟΕΔΡΕΥΩΝ (Ιωάννης Τραγάκης): Είκοσι ένα λεπτά μιλήσατε, κυρία Παντελάκη. 
    ΕΛΠΙΔΑ ΠΑΝΤΕΛΑΚΗ: Ολοκληρώνω, κύριε Πρόεδρε. 
    Λοιπόν, καλά κάνουν και έχουν καλύτερη κλαδική σύμβαση και καλύτερο μεροκάματο. Αυτό που έχουν, έπρεπε να το έχουν και όλοι οι άλλοι και στα Ναυπηγεία Σκαραμαγκά και στην Ελευσίνα. 
    Αυτό εμποδίζει το ότι εσείς δεν έχετε πάρει απόφαση στον κρατικό προϋπολογισμό, στο Πρόγραμμα Δημοσίων Επενδύσεων; Γιατί δεν δίνετε κίνητρα και σ’ αυτούς; Ιδιώτες δεν είναι και αυτοί; 
    Καλά, λέτε ότι δεν επιχορηγείται από το κράτος. Δεν δίνετε στο δημόσιο, δίνετε στους ιδιώτες. Γιατί επιλέγετε μόνο τους μεγαλοκαρχαρίες και δεν δίνετε και στους μικρούς; Γιατί δεν τους βάζετε στον αναπτυξιακό νόμο; 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Για τι θέμα μιλάτε τώρα; Για το νομοσχέδιο είναι αυτά; 
    ΕΛΠΙΔΑ ΠΑΝΤΕΛΑΚΗ: Μιλάω για το νομοσχέδιο, γιατί λέτε ότι το μητρώο δεν λύνει τα προβλήματα της ζώνης και της πολιτικής της. Βεβαίως έχετε δίκιο, δεν τα λύνει. Αλλά, όμως, την ώρα που δεν λύνει για τη ζώνη και για τους εργάτες, για να έχουν δουλειά...
    ΠΡΟΕΔΡΕΥΩΝ (Ιωάννης Τραγάκης): Λοιπόν, τώρα, να σας ζητήσω να κλείσετε; Κλείστε τώρα. Ευχαριστώ, κυρία Παντελάκη.  
    ΕΛΠΙΔΑ ΠΑΝΤΕΛΑΚΗ: ...λύνει το πρόβλημα των εφοπλιστών. Θα υπάρχει μαύρη εργασία. Αυτό το λύνει το μητρώο. 
    Γι’ αυτό, λοιπόν, λέω, πάρτε και σεις λοιπόν μέτρα –όχι μέσα σ’ αυτό το νομοσχέδιο- ως δέσμευση πολιτική σας...
    ΠΡΟΕΔΡΕΥΩΝ (Ιωάννης Τραγάκης): Το ξαναείπατε αυτό. 
    ΕΛΠΙΔΑ ΠΑΝΤΕΛΑΚΗ:  ...να δώσετε κανένα φράγκο εκεί. Την ώρα που δίνετε αρκετά δισεκατομμύρια στους μεγάλους, έχει αυτός ο προϋπολογισμός, αντέχει. 
      (Στο σημείο αυτό η Βουλευτής κ. Ελπίδα Παντελάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
    Ορίστε, κύριε Υφυπουργέ, έχετε το λόγο για πέντε λεπτά, για να κλείσουμε. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ αντιλαμβάνομαι, κυρία Παντελάκη, ότι πράγματι διερωτάσθε για την πλειοψηφία. Εμείς έχουμε συνηθίσει σε μία λογική πλειοψηφία. Δεν έχουμε εκείνες τις δικές σας παλιές πλειοψηφίες, σταλινικού τύπου, με το 90%. Οι περισσότερο θέλουν αυτό. 
    Τώρα, όσον αφορά την εκπροσώπηση που είπατε, αυτό είναι θέμα εσωτερικό, δικό τους. Αν πιστεύουν ότι δεν εκπροσωπήθηκαν, ας διαμαρτυρηθούν. 
    Θέλω να απαντήσω σε δύο σημεία στον κ. Διαμαντίδη. Είπε ο κ. Διαμαντίδης, να μην ισοπεδώνουμε τα πάντα. Συμφωνώ μαζί σας. Εγώ δεν είπα ότι δεν φέρατε νομοσχέδια. Είπα ότι τα νομοσχέδια που φέρατε, δεν απέδωσαν κανένα αποτέλεσμα. Τα είκοσι έξι σημεία είχαν ήδη εκπνεύσει, όταν τα φέρνατε. Και απόδειξη του ότι δεν περπάτησαν τα μέτρα που έφερε το ΠΑ.ΣΟ.Κ., είναι ότι η ζώνη είναι στο σημείο που βρίσκεται. Είναι κακό να ισοπεδώνουμε τα πράγματα, αλλά είναι ακόμα πιο κακό να ξεχνάμε ότι οι υπαίτιοι δεν μπορούν να γίνουν τιμητές. 
    Επαναλαμβάνω, γιατί το είπατε και στην επιτροπή, το είπε τώρα και η κ. Παντελάκη, ότι η επιγραφή του νομοσχεδίου είναι «μητρώο». Δεν είναι «ναυπηγοεπισκευαστική ζώνη». Το μητρώο είναι ένα εργαλείο, το οποίο βοηθάει τη ναυπηγοεπισκευαστική ζώνη να αναρρώσει, να αναπνεύσει, να ανανήψει. Επομένως, το να μου λέτε ότι δεν λύνει το πρόβλημα της ζώνης, το είπα πρώτος εγώ. Είπα ότι είναι ένα από τα επισημανθέντα μέτρα, τα οποία μπορούν να βοηθήσουν τη ζώνη. 
    Μιλήσατε, κύριε Διαμαντίδη, για μαύρη εργασία. Σε κάθε περίπτωση εξασφαλίζεται η νόμιμη εργασία. Είναι κάτι που δεν το είδατε, γιατί εξασφαλίζεται σε κάθε περίπτωση, η νόμιμη λειτουργία της επιχείρησης και από μηχανολογική πλευρά και από φορολογική πλευρά και γίνονται οι έλεγχοι από τις νομαρχίες. Άρα, δεν μπορεί να υπάρχει μαύρη εργασία. 
        Όσον αφορά τους μεσάζοντες –γιατί ακούστηκε και αυτό- ήθελα να σας ρωτήσω: Ξέρετε αν το ισχύον καθεστώς έχει αυστηρότερα μέτρα κατά των μεσαζόντων; Ξέρετε άραγε πότε οι μεσάζοντες δραστηριοποιούνται; Όταν οι διαδικασίες είναι πολύπλοκες, όταν λίγοι δικαιούνται να μπουν μέσα. Αντίθετα, όταν οι διαδικασίες είναι άνετες και βοηθιέται ο κόσμος και οι επιχειρήσεις να μπουν μέσα, ο μεσάζων δεν έχει δουλειά, κατεβάζει τα ρολά, καθαιρεί τις ταμπέλες. Άρα, αντί να επαινέσετε  το ότι απλουστεύουμε τις διαδικασίες και, άρα, χτυπάμε τους μεσάζοντες, έρχεστε και μας λέτε ότι έτσι βοηθάμε τους μεσάζοντες;
        Και κάτι άλλο για τις επιχειρήσεις-«φαντάσματα», για τους αεριτζήδες, που είπε στην επιτροπή ο κ. Ανωμερίτης και η κ Παντελάκη. Υπάρχουν τέσσερις λόγοι για τους οποίους δεν μπορεί οι επιχειρήσεις της ζώνης, κυρία Παντελάκη, να είναι αεριτζήδες. Ο πρώτος λόγος είναι το θέμα της επαγγελματικής στέγης και το μισθωτήριο συμβόλαιο, που απαιτείται για τις ειδικές επιχειρήσεις. Δεύτερον, υπάρχει η βεβαίωση της Δ.Ο.Υ.. Τρίτον, υπάρχει ο πολλαπλός έλεγχος της νόμιμης χρήσης του μηχανολογικού εξοπλισμού. Τέταρτον, υπάρχει η τεχνική επαγγελματική άδεια του προσωπικού. 
        Εμείς, λοιπόν, θέλω να σας τονίσω –και μ' αυτό θα κλείσω- εκείνο που κάνουμε είναι να άρουμε τους αποκλεισμούς από το  μητρώο. Είναι αποκλεισμοί αναχρονιστικοί. Κυρία Παντελάκη και κύριε Διαμαντίδη, δεν υπάρχει πουθενά μητρώο στην Ευρώπη. Είναι ελληνική «πατέντα». Αυτοί οι περιορισμοί που βάζετε στο μητρώο, δεν είναι σωστοί, δεν δικαιολογούνται από τα πράγματα, γι’ αυτό και εμείς τους καταργούμε. Διατηρούμε το μητρώο. Είναι λάθος ότι εμείς επιτρέπουμε στον καθένα να κάνει το ναυπηγοεπισκευαστή. Απαιτούμε φορολογικές ενημερότητες, ασφαλιστικές ενημερότητες και άδειες. 
        Από την άλλη πλευρά, εξυπηρετούμε την ανταγωνιστικότητα –κάτι αντίθετο είπε ο κ. Ανωμερίτης- διότι όσες περισσότερες επιχειρήσεις δραστηριοποιούνται μέσα σ’ αυτόν το χώρο, που λέγεται ναυπηγοεπισκευή, τόσο περισσότερο η ανταγωνιστικότητα είναι πιο σημαντική, τόσο υπάρχουν καινούργιες θέσεις εργασίας, τόσο εν τέλει προωθούνται τα λιμνάζοντα θέματα της ζώνης. 
        Εκείνο, λοιπόν, που πρέπει να σας πούμε, είναι: Μην πολεμάτε υπέρ της διατηρήσεως των αποκλεισμών. Αντιφάσκει αυτό και προς τη διαφαινόμενη ιδεολογία σας. Και λέω «διαφαινόμενη», γιατί αυτή η ιδεολογία σας στο ΠΑ.ΣΟ.Κ. έχει γίνει ακορντεόν πια, μια από ‘δω πάει, μια από ‘κει πάει, μια έτσι είστε, μια αλλιώς.
        Εμείς λέμε: Θα κρατήσουμε εκείνα τα μέτρα που συντείνουν στο να δραστηριοποιούνται περισσότερες επιχειρήσεις. Δεν θα αφήσουμε ξέφραγο αμπέλι. Θα έχουμε όρους, αλλά για τους όρους αυτούς, θα υπάρχει δικαιολογητική βάση. 
        Εσείς δεν μπορέσατε ποτέ να μας απαντήσετε: Γιατί τόσες πολλές κατηγορίες επιχειρήσεων; Γιατί οι ειδικές επιχειρήσεις έχουν δεκατρείς υποκατηγορίες; Γιατί οι ναυπηγοεπισκευαστικές επιχειρήσεις έχουν τέσσερις κατηγορίες; Τι είναι αυτό το νομοθέτημα; Μήπως είναι ρουσφετολογικό; Μήπως εσείς εξυπηρετείτε, με τη διατήρηση του καθεστώτος όλα αυτά, τα οποία καταμαρτυρείτε σε μας; 
        Εμείς κάνουμε μία ρύθμιση, η οποία είναι γενικότερα αποδεκτή. Δεν θα έλεγα ότι είναι καθολικά αποδεκτή. Υπάρχουν πράγματι αντιρρήσεις. Τις σεβόμαστε. Τους ακούσαμε. Είναι, όμως, ευρέως αποδεκτή. Το θέμα δεν είναι να τους εξορκίζουμε τους αποτυχόντες επί του παρόντος. Δεν είναι αναγκαίως μπαταξήδες, δεν είναι οι κακοί. Το ξέρετε ότι το ασφαλιστικό κόστος του εργάτη της ζώνης είναι διπλάσιο για τον εργοδότη απ’ ό,τι στο Σκαραμαγκά, στην Ελευσίνα στις άλλες επιχειρήσεις; Να, γιατί αυτοί έπεσαν έξω. Μα, δεν έπεσαν όλοι. Ευτυχώς που δεν έπεσαν όλοι.
        Είμαι πεπεισμένος ότι το νομοσχέδιο αποτελεί ένα θετικό βήμα για την αντιμετώπιση των προβλημάτων της ζώνης. Δεν λύνει όλα τα προβλήματα της ζώνης. Συμβάλλει στην αντιμετώπιση ενός θέματος, που αφορά στη δραστηριοποίηση περισσοτέρων επιχειρήσεων. Μ’ αυτήν τη βεβαιότητα ζητώ από το Σώμα να υπερψηφίσει το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων, με τις νομοτεχνικές βελτιώσεις του κυρίου Υπουργού και στο σύνολό του;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Ανάπτυξης: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων» έγινε δεκτό κατά πλειοψηφία ενιαία επί της αρχής, των άρθρων, με τις νομοτεχνικές βελτιώσεις του κυρίου Υπουργού και στο σύνολο και έχει ως εξής:
      
ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κυρία και κύριοι συνάδελφοι, σας έχουν διανεμηθεί τα Πρακτικά της Πέμπτης 15 Φεβρουαρίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Πέμπτης 15 Φεβρουαρίου 2007 επικυρώθηκαν.
      Κυρία και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21:55’, λύεται η συνεδρίαση για αύριο ημέρα Τετάρτη 14 Μαρτίου 2007 και ώρα 10:30΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      H ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ς Ζ΄
Τρίτη 13 Μαρτίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Γ. Σούρλα και Α. Μουσιώνη, σελ.
3. Ανακοινώνεται ότι τη συνεδρίαση παρακολουθούν μαθητές, από το Γαλλικό Λύκειο Μοντεσκιέ, το Λύκειο Αριδαίας Πέλλας και Γερμανοί Βουλευτές της Βουλής του Ομοσπονδιακού Κρατιδίου της Βαυαρίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Συζήτηση αναφορών και ερωτήσεων:
Προς τον Υπουργό Υγείας και Κοινωνικής Αλληλεγγύης,
i) σχετικά με την κάλυψη του κόστους εξέτασης φαρμακογονιδιωματικής ανάλυσης από τα ασφαλιστικά ταμεία.σελ.
ii) σχετικά με την επίλυση των προβλημάτων στο Εθνικό Ίδρυμα Αναπήρων.σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας περί της εφαρμογής του άρθρου 16 της Συμφωνίας Έδρας της Τράπεζας Εμπορίου και Ανάπτυξης του Εύξεινου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Εύξεινου Πόντου».σελ.
2. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων».σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων».σελ.
4. Κατάθεση σχεδίου νόμου:
Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Επικρατείας και Απασχόλησης και Κοινωνικής Προστασίας, κατέθεσαν σχέδιο νόμου: «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΝΟΠΟΥΛΟΣ Α. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΣΤΡΑΤΑΚΗΣ Ε. σελ.
Β. Επί του σχεδίου νόμου του Υπουργείου Ανάπτυξης:
ΑΝΩΜΕΡΙΤΗΣ Γ. σελ.
ΒΑΡΒΙΤΣΙΩΤΗΣ Μ. σελ.
ΔΙΑΜΑΝΤΙΔΗΣ Ι. σελ.
ΔΡΑΓΑΣΑΚΗΣ Ι. σελ.
ΘΑΛΑΣΣΙΝΟΣ Θ. σελ.
ΛΥΚΟΥΡΕΝΤΖΟΣ Α. σελ.
ΝΕΡΑΝΤΖΗΣ Α. σελ.
ΝΙΩΤΗΣ Γ. σελ.
ΠΑΝΤΕΛΑΚΗ Ε. σελ.
ΠΡΩΤΟΠΑΠΑΣ Χ. σελ.
ΡΗΓΑΣ Π. σελ.
ΣΓΟΥΡΙΔΗΣ Π. σελ.






2
ΣΥΝΕΔΡΙΑΣΗ 13-3-07   ΣΕΛ.

Τελευταία Αποθήκευση:	19/3/2007 1:54:00 μμ	Από:	M.papadatou
Εκτυπώθηκε:	16/3/2007 1:33:00 μμ

