      ΣΥΝΕΔΡΙΑΣΗ ΙΒ΄
      Πέμπτη 29 Απριλίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας Βουλευτών κ. Π. Μαντούβαλου και Α. Φούρα, σελ.
      3. Ανακοινώνεται ότι τη συνεδρίαση παρακολουθούν μαθητές, από το 9ο Γυμνάσιο Αχαρνών και το 1ο Ενιαίο Λύκειο Ιλίου Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 29 Απριλίου 2004, σελ.
      4. Συζήτηση επικαίρων ερωτήσεων.
      α) Προς τον Υπουργό Εξωτερικών, σχετικά με την πρόσφατη Σύνοδο των Υπουργών Εξωτερικών της Ευρωπαϊκής Ένωσης στην Ιρλανδία, τη συμμετοχή της χώρας μας κλπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος των συμβασιούχων κλπ., σελ.
      γ) Προς την Υπουργό Εθνικής Παιδείας και Θρησκευμάτων, σχετικά με την εφαρμογή της οδηγίας της Ευρωπαϊκής Ένωσης 1999/70 για τη μονιμοποίηση των συμβασιούχων και για τους αναπληρωτές εκπαιδευτικούς κλπ., σελ.
      δ) Προς τον Υπουργό Υγείας και Κοινωνικής Αλληλεγγύης, σχετικά με τις προθέσεις του Υπουργείου να προχωρήσει σε αλλαγές των εργασιακών σχέσεων των γιατρών του Εθνικού Συστήματος Υγείας, σελ.
      ε) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καταβολή τω προστίμων ανέγερσης και διατήρησης αυθαιρέτων κτισμάτων κλπ., σελ.
      στ) Προς τον Υπουργό Αγροτικής Ανάπτυξης και Τροφίμων, σχετικά με την εισαγωγή μεταλλαγμένων προϊόντων, τη λήψη μέτρων προστασίας των καταναλωτών κλπ., σελ.
      ΟΜΙΛΗΤΕΣ
      Α. Επί των επικαίρων ερωτήσεων.
      ΑΛΑΒΑΝΟΣ ΑΛΕΞΑΝΔΡΟΣ, σελ.
      ΒΑΛΗΝΑΚΗΣ ΙΩΑΝΝΗΣ, σελ.
      ΓΡΗΓΟΡΑΚΟΣ ΛΕΩΝΙΔΑΣ, σελ.
      ΔΙΑΜΑΝΤΟΠΟΥΛΟΥ ΑΝΝΑ, σελ.
      ΚΑΚΛΑΜΑΝΗΣ ΝΙΚΗΤΑΣ, σελ.
      ΚΑΛΟΓΙΑΝΝΗΣ ΣΤΑΥΡΟΣ, σελ.
      ΚΑΛΟΣ ΓΕΩΡΓΙΟΣ, σελ.
      ΞΗΡΟΤΥΡΗ –ΑΙΚΑΤΕΡΙΝΑΡΗ ΑΣΗΜΙΝΑ, σελ.
      ΠΑΝΤΕΛΑΚΗ ΕΛΠΙΔΑ, σελ.
      ΠΑΥΛΟΠΟΥΛΟΣ ΠΡΟΚΟΠΗΣ, σελ.
      ΣΚΥΛΛΑΚΟΣ ΑΝΤΩΝΙΟΣ, σελ.
      ΤΣΙΤΟΥΡΙΔΗΣ ΣΑΒΒΑΣ, σελ.
ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΙΒ΄
Πέμπτη 29 Απριλίου 2004
      Αθήνα, σήμερα στις 29 Απριλίου 2004, ημέρα Πέμπτη και ώρα 10.45΄  συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Άγγελο Μανωλάκη, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου ζητεί χρηματοδότηση για την ολοκλήρωση έργων και δράσεων Ολυμπιακής προετοιμασίας.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Αλικαρνασσού ζητεί τη μετεγκατάσταση του αεροδρομίου Νικόλαος Καζαντζάκης.
      3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά προκήρυξη υπέρ της αναγνώρισης του «ψευδοκράτους» στην Κύπρο.
      4) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Σωματείο Εργαζομένων στα ΚΕΠ με το πρόγραμμα STAGE 2002 - «Κοινωνία της πληροφορικής» ζητεί τη συνέχιση της απασχόλησης των μελών του στα ΚΕΠ.
      5) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Δημοτικό Συμβούλιο του Δήμου Γιάννουλης Λάρισας και η Επιτροπή Αγώνα Αυτονόμησης της Φαλάνης – Δασοχωρίου ζητούν να αυτονομηθεί η Φαλάνη από το Δήμο Γιάννουλης και να δημιουργηθεί ανεξάρτητος Δήμος Φαλαναίων με τη Φαλάνη και το Συνοικισμό Δασοχωρίου.
      6) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Νομαρχιακό Συμβούλιο Πιερίας ζητεί να μείνει ο Νομός Πιερίας περιοχή ελεύθερη από γενετικά τροποποιημένους οργανισμούς και μεταλλαγμένα προϊόντα.
      7) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων 1ου ΤΕΕ Ν. Ιωνίας Βόλου Μαγνησίας ζητεί την άμεση επισκευή και συντήρηση του σχολικού συγκροτήματος του 1ου ΤΕΕ Ν. Ιωνίας.
      8) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Γεώργιος Βελανόπουλος, κάτοικος Βόλου Μαγνησίας, ζητεί την επίλυση συνταξιοδοτικού του προβλήματος.
      9) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί έκτακτη οικονομική ενίσχυση για την επισκευή και λειτουργία των σχολείων της περιοχής του.
      10) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Παράρτημα Βόλου των Ειδικών Δυνάμεων Δασοπροστασίας ζητεί την άμεση μονιμοποίηση των μελών του.
      11) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Νεφροπαθών  Νομού Μαγνησίας «ΟΙ ΑΓΙΟΙ ΑΝΑΡΓΥΡΟΙ» ζητεί να απλοποιηθούν οι όροι χορήγησης δωρεάν τροφίμων στα μέλη του.
      12) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομοσπονδία Πολιτιστικών Συλλόγων Πηλίου Μαγνησίας «Η ΣΗΠΙΑΣ» ζητεί να μην εγκαταστήσει η ΔΕΗ πυλώνες εναέριας διέλευσης ηλεκτρικών γραμμών σε περιοχή του Πηλίου.
      13) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Πηλίου - Β. Σποράδων ζητεί να ενταχθεί στα ενεργητικά μέτρα που ισχύουν για τις μεταποιητικές βιομηχανίες.
      14) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Τομέας Αθλητισμού της ΝΟΔΕ Μαγνησίας ζητεί την επίσπευση της κατασκευής των αθλητικών έργων στο Νομό Μαγνησίας.
      15) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Αισωνίας Μαγνησίας ζητεί την επισκευή και συντήρηση των επαρχιακών οδών που οδηγούν στους αρχαιολογικούς χώρους Σέσκλου και Διμηνίου.
      16) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί την ίδρυση πολυδύναμου αγροτικού ιατρείου στην περιοχή του.
      17) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί τη βελτίωση και διαπλάτυνση της εθνικής οδού του κυκλώματος Πηλίου.
      18) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορές με τις οποίες ο Δήμος Μουρεσίου Μαγνησίας ζητεί τη δημιουργία πυροσβεστικού σταθμού στην περιοχή του.
      19) Ο Βουλευτής Μαγνησίας κ. και Β΄ Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του Αστυνομικού Σταθμού Τσαγκαράδας σε πολυδύναμο Αστυνομικό Σταθμό.
      20) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί την ίδρυση Λιμενικού Σταθμού στον Άγιο Ιωάννη Πηλίου.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σίφνου ζητεί την ικανοποίηση αιτημάτων που αφορούν στους όρους δόμησης στο νησί.
      22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ξενοδόχων Νάξου ζητεί την ένταξη της Νάξου σε αναπτυξιακό πρόγραμμα για την ξενοδοχειακή και τουριστική αναβάθμιση της.
      23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Μελετητών Μηχανικών Νομού Κυκλάδων ζητεί την επίλυση πολεοδομικών προβλημάτων.
      24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Εργαζομένων στο Γενικό Νομαρχιακό Νοσοκομείο Σύρου ζητεί την έγκριση οικονομικών κονδυλίων για αμοιβές προσωπικού και λοιπές ανάγκες του Νοσοκομείου.
      25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Άνδρου ζητεί την επίλυση προβλημάτων σχετικά με τις εφημερίες, υπερωρίες στο Νοσοκομείο.
      26) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Καθηγητών Γερμανικής Γλώσσας ζητεί να εισαχθεί η διδασκαλία της γερμανικής γλώσσας στα σχολεία του Νομού Λακωνίας.
      27) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμος Μπιζανίου Ιωαννίνων ζητεί την επανεξέταση της μελέτης κατασκευής ημικόμβου στην Εγνατία Οδό, στη Θέση Αγ. Απόστολοι Μπιζανίου.
      28) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Γενικό Νοσοκομείο Ιωαννίνων «Γ. ΧΑΤΖΗΚΩΣΤΑ» - Κέντρο Υγείας Βουτσαρά ζητεί τη στελέχωση του Κέντρου Υγείας με νοσηλευτικό και ιατρικό προσωπικό.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Εκπαιδευτικοί των Εργαστηρίων Ειδικής Επαγγελματικής Εκπαίδευσης και Κατάρτισης Νομού Λασιθίου ζητούν τη σύνταξη ξεχωριστών πινάκων αναπληρωτών για τους ειδικούς παιδαγωγούς και τη μονιμοποίηση όσων απασχολούνται με πλήρες ωράριο.
      30) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών διαμαρτύρεται για διώξεις συνδικαλιστών.
      31) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί ενημέρωση για το στάδιο υλοποίησης της εθνικής οδού Σπάρτης – Λεύκτρου – Τρίπολης – Αθήνας.
      32) Πρώην και νυν Αναπληρωτές και Ωρομίσθιοι Καθηγητές Μουσικών Ειδικεύσεων των Μουσικών Σχολείων με αναφορά τους την οποία επέδωσαν στην κυρία Πρόεδρο της Βουλής ζητούν τη μετατροπή των συμβάσεων εργασίας τους σε αορίστου χρόνου, την αναγνώριση της προϋπηρεσίας τους και τη σύνταξη νέων πινάκων αναπληρωτών - ωρομισθίων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 49/1-4-2004 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 131493/5-4-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση των ερωτημάτων όπως αυτά παρουσιάζονται στην ερώτηση με αριθμό 49 που κατατέθηκε στις 1-4-2004 από τους Βουλευτές κυρίους Ν. Γκατζή και Τ. Τσιόγκα, και σε ότι αφορά στην ατμοσφαιρική ρύπανση, θα θέλαμε να σας γνωρίσουμε τα ακόλουθα:
     Το ΥΠΕΧΩΔΕ λειτουργεί το Εθνικό Δίκτυο Παρακολούθησης της Ατμοσφαιρικής Ρύπανσης (ΕΔΠΑΡ). Στη πόλη του Βόλου, η ατμοσφαιρική ρύπανση παρακολουθείται σε 24-βάση με ένα σταθμό μέτρησης. Τα επίπεδα της ρύπανσης χαρακτηρίζονται χαμηλά και δεν παρατηρούνται υπερβάσεις των ορίων που θέτουν οι Οδηγίες της ΕΕ αναφορικά με το μονοξείδιο του άνθρακα, το διοξείδιο του αζώτου, το διοξείδιο του θείου και το όζον. Μικρές υπερβάσεις παρατηρούνται για τα αιωρούμενα σωματίδια ΑΣ10 σε σχέση με τα όρια που θα τεθούν σε ισχύ την 1/1/2005.
     Σημειώνεται, επίσης, ότι στα πλαίσια του έργου «Επέκταση και αναβάθμιση του Εθνικού Δικτύου Παρακολούθησης Ατμοσφαιρικής Ρύπανσης» που είναι ενταγμένο στο Γ΄ ΚΠΣ, προβλέπεται αναβάθμιση του υπάρχοντος σταθμού στο τέλος του τρέχοντος έτους.
     Παράλληλα, το ΥΠΕΧΩΔΕ έχει ήδη μεριμνήσει για την καταπολέμηση της ατμοσφαιρικής ρύπανσης στην περιοχή του Βόλου με δυο ακόμη έργα ενταγμένα στο Γ΄ ΚΠΣ με τίτλο α) «Εκτίμηση και χαρτογραφική απεικόνιση της ατμοσφαιρικής ρύπανσης στον Ελλαδικό χώρο» και β) «Ανάπτυξη Επιχειρησιακού Σχεδίου στο Βόλο για την καταπολέμηση της ατμοσφαιρικής ρύπανσης σε εφαρμογή της οδηγίας 96/62» και τα οποία βρίσκονται σε εξέλιξη. Το μεν πρώτο έργο, μεταξύ άλλων, περιλαμβάνει μετρήσεις όλων των ατμοσφαιρικών ρύπων στην ευρύτερη Περιοχή (Αλμυρός), το δε δεύτερο αποτελεί μελέτη στα πλαίσια της οποίας θα εκτιμηθεί η προέλευση της ατμοσφαιρικής ρύπανσης στην περιοχή του Βόλου και θα προταθούν κατάλληλα μέτρα για την καταπολέμηση των ρύπων για τους οποίους υπάρχει υπέρβαση (ΑΣ10) καθώς και για την μελλοντική διατήρηση των επιπέδων ρύπανσης σε όποιες περιπτώσεις αυτά κρίνονται χαμηλά. (υπόλοιποι ρύποι).
     Επίσης, σε ότι αφορά στο χωροταξικό σχεδιασμό:
     Σε εφαρμογή του άρθρου 8 και της παρ. 5 του άρθρου 18 του νόμου 2742/99 (ΦΕΚ 207 Α/99), εγκρίθηκε με τη με αρ. 25292/2003 απόφαση Υπουργού ΠΕΧΩΔΕ (ΦΕΚ 1484 Β/03) το Περιφερειακό Πλαίσιο Χωροταξικού Σχεδιασμού και Aειφόρoυ Aνάπτυξης Περιφέρειας Θεσσαλίας.
     Με την εν λόγω απόφαση περιγράφονται οι βασικές προτεραιότητες και οι στρατηγικές επιλογές για την ολοκληρωμένη και αειφόρο ανάπτυξη του χώρου στο επίπεδο της περιφέρειας, που αφορούν και την ποιοτική αναβάθμιση του πολεοδομικού συγκροτήματος του Βόλου.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 73/6-4-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 102834/440/21-4-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της υπ΄ αρ. 73 ερώτησης που κατατέθηκε στις 6/4/2004 από το Βουλευτή κ. Φώτη Κουβέλη και σε ό,τι αφορά αρμοδιότητες του ΥΠΕΧΩΔΕ, σας γνωρίζουμε ότι:
     1. Στις 1.11.2002 υπεγράφη Μνημόνιο Συνεργασίας των Υπουργείων Περιβάλλοντος Ελλάδος - Βουλγαρίας στον τομέα προστασίας του περιβάλλοντος και είναι σε εξέλιξη η προώθηση της σχετικής Κυρωτικής Διαδικασίας.
     2. Το τελευταίο έτος είχαμε διαδοχικά επεισόδια ρύπανσης του Νέστου με απορρίμματα από το βουλγαρικό έδαφος, τα οποία εμφανίσθηκαν μετά από καταρρακτώδεις και παρατεταμένες βροχοπτώσεις. Το ΥΠΕΧΩΔΕ είχε ενημερώσει την αρμόδια Υπηρεσία του Υπουργείου Εξωτερικών για να θέσει αυτό το θέμα στην Βουλγαρική Αντιπροσωπεία, κατά την επίσκεψη του Βούλγαρου Προέδρου Δημοκρατίας στη χώρα μας στις 5-7 Νοεμβρίου 2003, ώστε να ληφθούν τα απαραίτητα μέτρα από Βουλγαρικής πλευράς για αποφυγή παρόμοιων περιστατικών και για τη λήψη μέτρων αντιμετώπισης (έκτακτα μέτρα κατακράτησης σκουπιδιών και μακροπρόθεσμα κατασκευή οργανωμένων ΧΥΤΑ με προτεραιότητα στις παραμεθόριες περιοχές). Επ΄ αυτού δεν είχαμε νεώτερη ενημέρωση.
     3. Στο Επιχειρησιακό Πρόγραμμα «ΠΕΡΙΒΑΛΛΟΝ» δεν προβλέπεται δράση στο πλαίσιο της οποίας να είναι επιλέξιμη η διάθεση πιστώσεων για την περισυλλογή των απορριμμάτων από τον ποταμό Νέστο. Σε κάθε περίπτωση όσον αφορά στην αντιμετώπιση του θέματος επί ελληνικού εδάφους, αρμόδιοι φορείς για τη συλλογή και απομάκρυνση των στερεών αποβλήτων είναι οι ΟΤΑ της περιοχής, βάσει του αρ.12 του N.1650/86 (ΦΕΚ 160Α), για την προστασία του περιβάλλοντος, όπως αυτός ισχύει μετά το Ν. 3010/2002 (ΦΕΚ 91Α).
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 51/1-4-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 102658/1114/21-4-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης του Βουλευτή Β΄ Αθηνών κ. Φ. Κουβέλη και στο πλαίσιο των αρμοδιοτήτων μας , σας γνωρίζουμε τα ακόλουθα:
     Για την εκμετάλλευση του λατομικού χώρου αδρανών υλικών έκτασης 22.314 τ.μ. της εταιρείας «Αντ. και Στεφ. Βιδάλης ΟΕ», που βρίσκεται στη θέση «ΜΑΡΜΑΡΑ» κοινότητας Καρδιανής νήσου Τήνου εκδόθηκε η υπ΄ αρ. 46336/96/16-12-97 ΚΥΑ ΥΠΕΧΩΔΕ - Υπ. ΑΝΑΠΤΥΞΗΣ Έγκρισης Περιβαλλοντικών Όρων με χρονικό διάστημα ισχύος μέχρι 31-12-2002.
     Μέχρι τις 20-3-03 που ενεργοποιήθηκε η εφαρμογή του νέου θεσμικού πλαισίου περιβαλλοντικής αδειοδότησης (Ν.3010/2002), σύμφωνα με το οποίο η αρμοδιότητα Έγκρισης Περιβαλλοντικών Όρων για τη λειτουργία λατομείων αδρανών υλικών ανήκει πλέον στις Υπηρεσίες Περιβάλλοντος των Περιφερειών της Χώρας, δεν υποβλήθηκε στην Υπηρεσία μας αίτημα από τον φορέα της εκμετάλλευσης του λατομείου για την ανανέωση της ισχύος των Περιβαλλοντικών Όρων.
     Στη Δ/νση Περιβάλλοντος και Χωροταξίας της Περιφέρειας Νοτίου Αιγαίου έχει υποβληθεί μελέτη Περιβαλλοντικών Επιπτώσεων από την εταιρεία «ΒΙΔΑΛΗΣ ΜΠΕΤΟΝ ΑΒΕΕ» με σκοπό την αποκατάσταση του υφιστάμενου λατομικού χώρου. Η διαδικασία έγκρισης περιβαλλοντικών όρων για την αποκατάσταση και όχι τη συνέχιση της εξορυκτικής δραστηριότητας βρίσκεται σε εξέλιξη δεδομένου ότι αναμένονται οι γνωμοδοτήσεις των αρμόδιων φορέων.
     Ο Υπουργός
     Γ. ΣΟΥΦΛΙΑΣ»
      4. Στην με αριθμό 90/7-4-2004 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1033252/16/21-4-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 90/7.4.2004 ερώτησης που κατέθεσε ο Βουλευτής κ. Ανδρέας Μακρυπίδης, αναφορικά με το ανωτέρω θέμα, σας γνωρίζουμε τα εξής:
     Α. Δεν έχει ληφθεί καμία απόφαση για αύξηση έμμεσων φόρων και ειδικότερα στον ειδικό φόρο κατανάλωσης που επιβάλλεται στα καύσιμα και τον καπνό.
     Β. Οι σχετικές με τους συντελεστές ΦΠΑ διατάξεις αποτελούν την υλοποίηση των διατάξεων των άρθρων 12, 13, 28 και των Παραρτημάτων Η & Κ της έκτης Οδηγίας ΦΠΑ (77/388/ΕΟΚ, όπως ισχύει), οι οποίοι ορίσθηκαν με τις διατάξεις του άρθρου 1 του ν .2093/92 σε 8% ο μειωμένος και σε 18% ο κανονικός.
     Με δεδομένο ότι δεν υπάρχει πρόθεση αλλαγής των συντελεστών αυτών, δεν θα υπάρξει αύξηση φορολογίας και όσον αφορά τον ΦΠΑ στα καύσιμα και τον καπνό.
     Ο Υφυπουργός
     ΑΔΑΜ ΡΕΓΚΟΥΖΑΣ»
      5. Στην με αριθμό 24/30-3-2004 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 15919/ΔΕΚΟ 378/21-4-2004 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Βασιλ. Κ. Χρύση, σχετικά με το αντικείμενο των θιγομένων σ’ αυτήν θεμάτων, σας πληροφορούμε τα ακόλουθα:
     Το Υπουργείο Οικονομίας και Οικονομικών δεν παρεμβαίνει στην λειτουργία και διαχείριση της ΟΤΕ Α.Ε., διότι αυτή λειτουργεί σύμφωνα με τις διατάξεις του κωδικοποιημένου Ν. 2190/20, περί Ανωνύμων Εταιρειών, ενώ ως κάτοχος του 33,761% του Μετοχικού Κεφαλαίου της εν λόγω εταιρείας, συμμετέχει μόνον, με τον εκπρόπωπό του, στις Γενικές Συνελεύσεις αυτής.
     Ο Υπουργός
     ΓΙΩΡΓΟΣ ΑΛΟΓΟΣΚΟΥΦΗΣ»
      6. Στην με αριθμό 18/29-3-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 18/29-3-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών Έργων (Δ1) της ΓΓΔΕ/ΥΠΕΧΩΔΕ τα εξής:
      1. Η αξιολόγηση των προσφορών βρίσκεται στην τελική φάση και αναμένεται να ολοκληρωθεί εντός του Απριλίου 2004 με την κοινοποίηση της βαθμολογίας στους διαγωνιζόμενους.
      Η εγκατάσταση του αναδόχου δεν είναι δυνατόν να προσδιορισθεί επακριβώς διότι εξαρτάται από την τυχόν υποβολή ενστάσεων και προσφυγών. Σε περίπτωση μη υποβολής ενστάσεων ή προσφυγών η εγκατάσταση του αναδόχου εκτιμάται ότι θα γίνει μέχρι τα τέλη lουνίου 2004.
      2. Όσον αφορά τη δημοπράτηση του τμήματος Αγ. Νικόλαος - Καλό Χωριό στις 23/12/2003 διακηρύχθηκε το έργο, αλλά οι προσφορές υπεβλήθησαν στις 1 10/3/2004.
      Από την μέχρι τούδε εμπειρία της διαδικασίας παρόμοιων διαγωνισμών η ολοκλήρωσή τους χωρίς την ύπαρξη ενστάσεων ή προσφυγών εκτιμάται ότι απαιτεί χρονικό διάστημα 6 μηνών περίπου από τη διακήρυξη του έργου (Ιούνιος 2004).
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 19/29-3-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 3/22-4-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία των Υπηρεσιών μας:
      1. Της ΕΥΔΕ Αεροδρομίων Νοτίου Ελλάδος ότι έχει εγκριθεί η μελέτη εφαρμογής του έργου στο Αεροδρόμιο Σητείας από την Υπηρεσία Πολιτικής Αεροπορίας (ΥΠΑ) και ολοκληρώνεται η σύνταξη των τευχών δημοπράτησης από την ΕΥΔΕ με προβλεπόμενη δημοπράτηση του έργου εντός του δεύτερου τριμήνου 2004.
      Για την εξυπηρέτηση των πτήσεων μέχρι την ολοκλήρωση του νέου κτιρίου έχει κατασκευασθεί και λειτουργεί προσωρινό κτίριο Αεροσταθμού και Πύργου Ελέγχου επιφάνειας 500 μ2 περίπου.
      2. Της ΕΥΔΕ/ΒΟΑΚ ότι το τμήμα Αυχήν Αγκαθιάς-Χαμέζι έχει δημοπρατηθεί, γίνεται αξιολόγηση των προσφορών από την Δ/νση Οδικών ΄Εργων (Δ1) του ΥΠΕΧΩΔΕ και αναμένεται η κοινοποίηση της βαθμολογίας στους διαγωνιζόμενους εντός του Απριλίου του 2004.
      3. Της Δ/νσης Συντήρησης Οδικών ΄Εργων (Δ3) του ΥΠΕΧΩΔΕ ότι η χρηματοδότηση της ΔΕΣΕ Περιφέρειας Κρήτης ποσού 200.000 ευρώ για τις εργασίες συντήρησης της Παλαιάς Εθνικής Οδού Ηρακλείου-Σητείας που είναι για να εξετασθεί μέσα στα γενικότερα πλαίσια του προγραμματισμού των έργων συντήρησης.
      ΄Οσον αφορά τα λοιπά θέματα, Γ΄ φάση λιμανιού Σητείας, ΟΠΑΑΧ, Λιμνοδεξαμενή Ζου, Εξοπλιστικό Πρόγραμμα Αεροδρομίου, Νέο Κτίριο για το ΤΕΙ Σητείας, Δεξαμενή ύδρευσης στην περιοχή Αεροδρομίου Σητείας, αρμόδιοι για την ενημέρωση είναι τα συνερωτώμενα Υπουργεία.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 21/30-3-2004 ερώτηση του Βουλευτή κ. Γεώργιο Παπαγεωργίου δόθηκε με το υπ’ αριθμ. 4/22-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή για τα θέματα που θίγονται στην Ερώτηση, σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
      Αμέσως μετά την εκδήλωση του φαινομένου της κατολίσθησης στις περιοχές «Μπάσαλες και Παπά Χώμα» του οδικού δικτύου Λιναριά-Μαγαζιά της νήσου Σκύρου, κλιμάκιο μηχανικών της ανωτέρω Υπηρεσίας, μαζί με τον Καθηγητή του τμήματος Τεχνικής Γεωλογίας του Πανεπιστημίου Πατρών κ. Γ. Κούκη, μετέβη στο νησί, όπου καταγράφησαν οι βλάβες που προξένησε η κατολίσθηση σε πέντε (5) οικίες, καθώς επίσης και στο οδικό δίκτυο. Ακολούθως η Υπηρεσία προώθησε στα συναρμόδια Υπουργεία, Κοινή Υπουργική Απόφαση (Κ.Υ.Α.), οριοθέτησης της περιοχής ως κατολισθαίνουσας και παροχής πιστωτικών διευκολύνσεων.
      Ταυτόχρονα συνέταξε Γεωτεχνική Έκθεση, στην οποία αναλύονται οι λόγοι που προκάλεσαν τις βλάβες, καθώς επίσης προτείνονται και προσωρινά μέτρα, τόσο στον κύριο οδικό άξονα, όσο και στις παρακαμπτήριες οδούς. Παράλληλα και σε συνεργασία με τεχνικό σύμβουλο, συντάσσεται μελέτη για τη σταθεροποίηση των πρανών και αποκατάσταση του οδικού δικτύου Λιναριά-Χώρα-Μαγαζιά στις θέσεις Μπασάλες και Παπά Χώμα.
      Αμέσως μετά την εκπόνηση της μελέτης, θα προχωρήσει άμεσα η υλοποίησή της, εφόσον υπάρχουν σχετικές πιστώσεις από το Υπουργείο Οικονομίας και Οικονομικών.
      Για τα λοιπά θέματα αρμόδιο για ενημέρωση, είναι το Υπουργείο Εσωτερικών, Δημόσιας Διοίκησης και Αποκέντρωσης το οποίο είναι συναποδέκτης της ερώτησης.
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 31/31-3-2004 ερώτηση του Βουλευτή κ. Αλέξανδρο Αλαβάνο δόθηκε με το υπ’ αριθμ. 31918/ΙΗ/20-4-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση, με αριθμό 31/31-3-2004 την οποία κατέθεσε ο Βουλευτής κ. Αλέξ. Αλαβάνος και αφορά στη χρηματοδότηση των Α.Ε.Ι. - Τ.Ε.Ι. σας γνωρίζουμε τα ακόλουθα:
      1. Οι πιστώσεις που έχουν γραφεί στον τακτικό προϋπολογισμό του ΥΠ.Ε.Π.Θ. οικονομικού έτους 2004 για την κάλυψη λειτουργικών αναγκών, μισθοδοσία του προσωπικού του Π.Δ.407/80 των Πανεπιστημίων και αποζημίωσης ωρομισθίων των Τ.Ε.Ι., ανέρχονται σε 189,500 εκ. ευρώ για τα Πανεπιστήμια και σε 90 εκ. ευρώ για τα Τ.Ε.Ι., ενώ αντίστοιχα για το οικονομικό έτος 2003 είχαν γραφεί 171 εκ. ευρώ και 80 εκ. ευρώ για τα Πανεπιστήμια και Τ.Ε.Ι. Ποσοστό αύξησης 10,81% και 12,50% αντίστοιχα.
      Επίσης σας γνωρίζουμε ότι το ΥΠ.Ε.Π.Θ. βρίσκεται σε διαρκή επικοινωνία και συνεργασία με το Υπουργείο Οικονομίας και Οικονομικών (Γ.Λ.Κ.) για εξασφάλιση επί πλέον πιστώσεων, προκειμένου να αντιμετωπισθούν οι αυξημένες λειτουργικές δαπάνες των Πανεπιστημίων και Τ.Ε.Ι.
      2. Μέχρι σήμερα στο ΕΠΕΑΕΚ έχουν ενταχθεί και χρηματοδοτηθεί έργα που αφορούν στα νέα τμήματα, Πανεπιστημίων και Τ.Ε.Ι. συνολικού προϋπολογισμού 165,442 εκ. ευρώ. Το αντίστοιχο συνολικό ποσοστό απορρόφησης ανέρχεται στο 53,8%.
      Ειδικότερα, τα έργα που ολοκληρώθηκαν μέχρι τις 31-8-2001, προϋπολογισμού 35,954 εκ. ευρώ, παρουσιάζουν απορρόφηση 99,7%, εκείνα που θα ολοκληρωθούν μέχρι τις 31-8-2004, προϋπολογισμού 111,025 εκ. ευρώ, παρουσιάζουν απορρόφηση 57,1%, ενώ για τα έργα, προϋπολογισμού 18,463 εκ. ευρώ, που ξεκίνησαν την 1/9/2003 και θα ολοκληρωθούν μέχρι τις 31-8-2006 το ποσοστό απορρόφησης ανέρχεται σε 4,7%.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 30/31-3-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 31917/ΙΗ/20-4-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 30/31-3-04 την οποία κατέθεσε ο Βουλευτής κ. Ιωάννης Χωματάς και αφορά στη καταβολή εισφοράς 5% επί των ακαθαρίστων εισπράξεων του Πανελληνίου Ιερού Ιδρύματος Ευαγγελίστριας της Τήνου (Π.Ι.Ι.Ε.Τ.) υπέρ του Λιμενικού Ταμείου Άνδρου – Τήνου, σας γνωρίζουμε ότι για το θέμα αυτό έχει δοθεί απάντηση σε σχετικό ερώτημα του Π.Ι.Ι.Ε.Τ. με το αριθμ. 2/22061/0094/13-5-2003 έγγραφο του Υπουργείου Οικονομίας και Οικονομικών, σύμφωνα με το οποίο οι διατάξεις που προβλέπουν την καταβολή της εισφοράς αυτής εξακολουθούν να ισχύουν.
      Στη συνέχεια στο Π.Ι.Ι.Ε.Τ. γνωστοποιήθηκε ότι θα πρέπει να ενεργήσει με βάση τα αναφερόμενα στο προαναφερόμενο έγγραφο του Υπουργείου Οικονομίας και Οικονομικών για την καταβολή της οφειλόμενης εισφοράς.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      11. Στην με αριθμό 19/29-3-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 30698-ΙΗ/20-4-04. έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 19/29.3.2004, την οποία κατέθεσε ο Βουλευτής κ. Μιχάλης Καρχιμάκης και σε ό,τι αφορά στα θέματα της αρμοδιότητάς μας κα ειδικότερα στο έργο «ΝΕΟ ΚΤΙΡIΟ ΔΙΑΤΡΟΦΗΣ ΚΑΙ ΔIAITOΛOΓlAΣ ΠAPAPTHMATOΣ ΣΗΤΕΙΑΣ Τ.Ε.Ι. ΚΡΗΤΗΣ», σας γνωρίζουμε τα ακόλουθα:
      Η μελέτη του ανωτέρω έργου έχει ολοκληρωθεί από την Τεχνική Υπηρεσία με τr συνδρομή του Τεχνικού Συμβούλου. Παράλληλα, σύμφωνα με το σχετικό έγγραφο Τ.Ε.Ι., έχει κατατεθεί ο φάκελος της μελέτης στην Περιφέρεια Κρήτης για να εγκριθεί το τοπικό ρυμοτομικό σχέδιο από την αρμόδια υπηρεσία της (ΠΕ.ΧΩ), προκειμένου να ολοκληρωθεί η διαδικασία αδειοδότησης του έργου ούτως ώστε αυτό να ενταχθεί στο Γ΄ Κ.Π.Σ. για την εξασφάλιση της σχετικής πίστωσης.
      Μετά την ολοκλήρωση της διαδικασίας ένταξής του, το έργο θα δημοπρατηθεί από το Τ.Ε.I.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 38/1-4-04 ερώτηση του Βουλευτή κ. Ιωάννη Γιαννέλλη -Θεοδοσιάδη δόθηκε με το υπ’ αριθμ. 12/19-4-04 έγγραφο από τον Υπουργό Αγροτικής Ανάπτυξης και Τροφίμων, η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης, σας πληροφορούμε τα εξής:
      Σύμφωνα με τις προβλεπόμενες διαδικασίες ελέγχου, όταν εντοπίζονται λάθη ή παραλήψεις από τους εμπλεκόμενους φορείς, μετά την επισήμανση και την εξέτασή τους, ακολουθεί η υποβολή συμπληρωματικής κατάστασης πληρωμής η οποία εκκαθαρίζεται άμεσα.
      Για το Νομό Λέσβου μέχρι 14-4-2004 έχουν εκδοθεί από τον ΟΠΕΚΕΠΕ εντολές πληρωμής ύψους 25.646.684,77€ σε 20.191 παραγωγούς και για ποσότητα 23.163.552 κιλών ελαιολάδου και ήδη υλοποιείται η σχετική πληρωμή.
      Μέχρι τις 14-4-2004 από το σύνολο των 5.370 υποβληθεισών ενστάσεων έχει εκδοθεί εντολή πληρωμής για 2.248 παραγωγούς που αντιστοιχεί σε ποσότητα 2.699,51 κιλών ελαιολάδου.
      Οι υπόλοιπες ενστάσεις βρίσκονται στο στάδιο της εξέτασης.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 62/2-4-04 ερώτηση των Βουλευτών κυρίων Νικολάου Γκατζή και Δημητρίου Τσόγκα δόθηκε με το υπ’ αριθμ. 24/19-4-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ.. Ν. Γκατζής, Τ. Τσιόγκας, σας πληροφορούμε τα εξής:
      1. Όσον αφορά τις μη καλυπτόμενες από τον ΕΛΓΑ ζημιές, που προκλήθηκαν από τις δυσμενείς καιρικές συνθήκες που επεκράτησαν κατά το έτος 2003 για τις καλλιέργειες καστανιάς του Δήμου Μουρεσίου Ν. Μαγνησίας, εντάχθηκαν στο πρόγραμμα χορήγησης Κρατικών Ενισχύσεων F.A.R. (αρμοδιότητας ΠΣΕΑ) το οποίο υποβλήθηκε προς έγκριση στην Επιτροπή Ανταγωνισμού της Ε.Ε. Εφόσον εγκριθεί το πρόγραμμα, θα καταβληθούν στους δικαιούχους παραγωγούς οι προβλεπόμενες Οικονομικές Ενισχύσεις.
      2. Για τις ζημιές που προκλήθηκαν στις μηλοκαλλιέργειες του Δ. Ζαγοράς, από τις δυσμενείς καιρικές συνθήκες Νοεμβρίου 2001 - Ιανουαρίου 2002 και συγκεκριμένα για τις ενστάσεις που υποβλήθηκαν κατά του πορίσματος εκτίμησης της τριμελούς επιτροπής, σας γνωρίζουμε ότι, σύμφωνα με την 15871/23-1-2004 απόφαση του ΕΛΓΑ, δεν είναι δυνατή η υποβολή αίτησης επανεκτίμησης κατά του πορίσματος εκτίμησης τριμελούς επιτροπής και συνεπώς δεν γίνονται δεκτές οι αιτήσεις επανεκτίμησης που έχουν υποβληθεί.
      Εξάλλου από τα επίσημα στατιστικά στοιχεία της χώρας, διαπιστώνεται ότι η μέση παραγωγή του 2002 ανά δένδρο για τις μηλοκαλλιέργειες του Ν. Μαγνησίας είναι 19,1 κιλά. Αν τη συγκρίνουμε με τη μέση παραγωγή του Νομού για την τριετία αναφοράς ( 1997-1999) που ήταν 55 κιλά, διαπιστώνουμε απώλεια παραγωγής για τα μήλα του Νομού ίση με 65,27%, ποσοστό που συμφωνεί απόλυτα με το ποσοστό της Επιτροπής και τις ζημιές που προέκυψαν από χαλαζόπτωση του ιδίου έτους. Τα στοιχεία αυτά κοινοποιήθηκαν στην Ε.Ε. με απολογιστικό Πίνακα για την πορεία του προγράμματος FROGY και δεν τροποποιούνται.
      Σημειώνουμε ότι ο ΕΛΓΑ, σύμφωνα με τον ισχύοντα Κανονισμό Ασφάλισης Φυτικής Παραγωγής, σε ζημιά ποσοστού 100% αποζημιώνει το 75% περίπου, ποσοστό που είναι από τα υψηλότερα διεθνώς.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 52/2-4-04 ερώτηση των Βουλευτών κυρίων Σταύρου Σκοπελίτη και Άγγελο Τζέκη, δόθηκε με το υπ’ αριθμ. 17/19-4-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Σ. Σκoπελίτης, Α. Tζέκης, σας πληροφορούμε τα εξής:
      Για τις ζημιές που προκλήθηκαν από τους παγετούς του Φεβρουαρίου 2004 στο φυτικό κεφάλαιο (ελαιόδενδρα) στο Ν. Λέσβου, οι Γεωπόνοι του ΕΛΓΑ διενήργησαν τις απαραίτητες επισημάνσεις και ενημέρωσαν τους παραγωγούς να υποβάλουν αιτήσεις για χορήγηση οικονομικών ενισχύσεων αρμοδιότητας ΠΣΕΑ.
      Οι ζημιές αυτές εντάχθηκαν στο Πρόγραμμα Frost, το οποίο κατατέθηκε για έγκριση στην Επιτροπή Ανταγωνισμού της Ε.Ε.
      Μετά την έγκριση του Προγράμματος θα γίνουν οι εκτιμήσεις των ζημιών ώστε το συντομότερο δυνατό να χορηγηθούν οι προβλεπόμενες οικονομικές ενισχύσεις.
      Ο Υπουργός
      Σ. ΤΣΙΤΟΥΡΙΔΗΣ»
      15. Στην με αριθμό 40/7.4.2004 ερώτηση του Βουλευτή κ. Ιωάννη Γιαννέλη-Θεοδοσιάδη δόθηκε με το υπ’ αριθμ. 40/7.4.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης, σας πληροφορούμε τα εξής:
      1. Το ελαιόλαδο υπάγεται στην Κοινή Οργάνωση Αγοράς (Καν. (ΕΟΚ) 136/66 του Συμβουλίου) και τα διάφορα μέτρα για τη στήριξή του αποφασίζονται από τα όργανα της Κοινότητας (Συμβούλιο Υπουργών, Διαχειριστικές Επιτροπές, κλπ). Συνεπώς δεν επιτρέπεται η λήψη εθνικών παρεμβατικών μέτρων.
      2. Στο πρόγραμμα Νέων Αγροτών εντάσσονται άτομα που δεν έχουν συμπληρώσει το τεσσαρακοστό έτος της ηλικίας τους και αποφασίζουν ν' ασχοληθούν επαγγελματικά με τη γεωργία.
      Οι διαδικασίες, οι προϋποθέσεις και τα κριτήρια ένταξης είναι ενιαία για όλους τους υποψηφίους και δίδεται ιδιαίτερη έμφαση για την εγκατάστασή τους ή την παραμονή τους σε περιοχές που χαρακτηρίζονται από πληθυσμιακή ύφεση και έντονα δημογραφικά προβλήματα όπως είναι οι ορεινές, οι μειονεκτικές και οι νησιωτικές περιοχές της χώρας.
      Σε όσους εγκαθίστανται στις περιοχές αυτές, τα χορηγούμενα κίνητρα και ενισχύσεις είναι, αυξημένα σε σχέση με όσους εγκαθίστανται στις λοιπές περιοχές.
      Ο Υφυπουργός
      Σ. ΤΣΙΤΟΥΡΙΔΗΣ»
      16. Στην με αριθμό 68/5.4.2004 ερώτηση του Βουλευτή κ. Ιωάννη Γιαννέλλη-Θεοδοσιάδη δόθηκε με το υπ’ αριθμ. 26/19.4.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης - Θεoδoσιάδης, σας πληροφορούμε τα εξής:
      Για τις ζημιές που προκλήθηκαν από τους παγετούς του Φεβρουαρίου 2004 στο φυτικό κεφάλαιο (ελαιόδενδρα) στο Ν. Λέσβου, οι Γεωπόνοι του ΕΛΓΑ διενήργησαν τις απαραίτητες επισημάνσεις και ενημέρωσαν τους παραγωγούς να υποβάλουν αιτήσεις για χορήγηση οικονομικών ενισχύσεων αρμοδιότητας ΠΣΕΑ.
      Οι ζημιές αυτές εντάχθηκαν στο Πρόγραμμα Frost, το οποίο κατατέθηκε για έγκριση στην Επιτροπή Ανταγωνισμού της Ε.Ε.
      Μετά την έγκριση του Προγράμματος θα γίνουν οι εκτιμήσεις των ζημιών ώστε το συντομότερο δυνατό να χορηγηθούν οι προβλεπόμενες οικονομικές ενισχύσεις.
      Οδηγίες για τις ενδεδειγμένες εργασίες για την αποκατάσταση των ζημιών του φυτικού κεφαλαίου (κλάδεμα, λίπανση κ.λ.π.) παρέχονται από τους Γεωπόνους της Δ/νσης Γεωργίας και των Γραφείων
      Ο Υπουργός
      Σ. ΤΣΙΤΟΥΡΙΔΗΣ»
      17. Στην με αριθμό 50/7.4.2004 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 7017/4/4218/21-4-04 έγγραφο από τον Υφυπουργό Δημόσιας Τάξης η ακόλουθη απάντηση
      «Σε απάντηση της ανωτέρω ερώτησης, που κατέθεσε η Βουλευτής κ. Χ. ΜΑΝΩΛΙΑ, σας γνωρίζουμε ότι, για το αντικείμενο του θέματος ενημερώθηκε η Εθνική Αντιπροσωπεία την 2-4-2004, κατά τη συζήτηση της 9/30-3-2004 επίκαιρης ερώτησης, που κατέθεσε ο Βουλευτής κ. Γ. ΠΑΠΑΓΕΩΡΓΙΟΥ.
      Για την ενημέρωσή σας, διαβιβάζουμε σε φωτοαντίγραφο τα πρακτικά της ανωτέρω συζήτησης.
      Πάντως, το θέμα της κάλυψης των κενών οργανικών θέσεων με μόνιμο πυροσβεστικό προσωπικό και συνεπώς της περαιτέρω ενίσχυσης με προσωπικό των Πυροσβεστικών Υπηρεσιών της χώρας και φυσικά και της στελέχωσης της 4ης Ε.Μ.Α.Κ., θα αντιμετωπισθεί στα πλαίσια των μελλοντικών προσλήψεων, με τους προκηρυσσόμενους διαγωνισμούς κατάταξης πυροσβεστικών υπαλλήλων. Επισημαίνεται ότι για την κάλυψη μέρους των υπαρχουσών κενών οργανικών θέσεων, προγραμματίζουμε προσεχώς, την μέσω του ΑΣΕΠ αξιοκρατική επιλογή και πρόσληψη ικανού αριθμού πυροσβεστικών υπαλλήλων, ενώ έχει αποφασισθεί η θεσμοθέτηση συστήματος εισαγωγής στις Σχολές του Πυροσβεστικού Σώματος σπουδαστών μέσω των γενικών εξετάσεων του Υπουργείου Εθνικής Παιδείας και Θρησκευμάτων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 33/31.3.04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/4217/21.4.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Δαμανάκη, σας γνωρίζουμε ότι για την κάλυψη παροδικής φύσης εποχικών αναγκών του Πυροσβεστικού Σώματος και ειδικότερα για την ενίσχυση των Πυροσβεστικών Σταθμών και Κλιμακίων, την ανάπτυξη των πεζοπόρων Τμημάτων σε επίπεδο Περιφέρειας και την εξυπηρέτηση των αυξημένων αναγκών κατά τις αντιπυρικές περιόδους προσλαμβάνεται, κατ' έτος, σημαντικός αριθμός πυροσβεστών εποχική ς απασχόλησης.
      Με τις διατάξεις του άρθρου 6 του ν. 3103/2003, καθώς και του π.δ. 124/2003 επανακαθορίσθηκε το νομοθετικό πλαίσιο, με βάση το οποίο διενεργούνται σήμερα οι προσλήψεις του εποχικού πυροσβεστικού προσωπικού και παράλληλα απλοποιήθηκαν οι σχετικές διαδικασίες, ώστε, αφενός αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου το προσωπικό που προσλαμβάνεται να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Στο πλαίσιο αυτό, το εποχικό πυροσβεστικό προσωπικό προσλαμβάνεται σήμερα με συμβάσεις ιδιωτικού δικαίου ορισμένου χρόνου και με προοπτική επέκτασης αυτών για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτών. Επίσης, σύμφωνα με τα κριτήρια που θέτουν οι διατάξεις του εν λόγω π.δ., η διάρκεια εργασίας του εποχικού προσωπικού, καθορίζεται ότι δεν μπορεί να υπερβεί τους πέντε μήνες ετησίως.
      Σε ό,τι αφορά το θέμα της υγειονομικής εξέτασης των υποψηφίων προς επαναπρόσληψης πυροσβεστών εποχικής απασχόλησης, σας πληροφορούμε ότι η υποβολή αυτών σε νέα υγειονομική εξέταση στόχο έχει την διαπίστωση της προβλεπόμενης από τις σχετικές διατάξεις του προαναφερόμενου π.δ. σωματικής και ψυχικής υγείας και συνεπώς την καταλληλότητα ή μη των υποψηφίων για επαναπρόσληψης στο Πυροσβεστικό Σώμα. Η κατ' έτος ιατρική εξέταση των υποψηφίων κρίνεται επιβεβλημένη, καθώς το εποχικό πυροσβεστικό προσωπικό απέχει από την Υπηρεσία για μεγάλο χρονικό διάστημα, περίπου οκτώ μήνες, κατά το οποίο, πιθανόν, να έχουν παρουσιασθεί προβλήματα υγείας, ενώ πρέπει να επισημανθεί ότι η διαδικασία της ετήσιας υγειονομικής εξέτασης των εποχικών υπαλλήλων ίσχυε και κατά το παρελθόν, όταν η πρόσληψή τους αφορούσε μια αντιπυρική περίοδο, ανεξάρτητα από το γεγονός της επαναπρόσληψής τους και την επόμενη αντιπυρική περίοδο.
      Πάντως, οι ιατρικές εξετάσεις στις οποίες καλούνται να υποβληθούν οι υποψήφιοι εποχικοί πυροσβέστες αιτιολογείται από τη φύση, τις ιδιαιτερότητες και τις απαιτήσεις του πυροσβεστικού έργου και επομένως επιβάλλεται εξονυχιστικός έλεγχος της καταλληλότητάς τους για την ενάσκηση των καθηκόντων τους, ώστε να εξυπηρετείται κατά τον καλύτερο δυνατό τρόπο το δημόσιο συμφέρον.
      Πέραν αυτών, σας πληροφορούμε ότι οι κατατεθείσες προτάσεις που αφορούν στα αιτήματα των εποχικών πυροσβεστών, θα εξετασθούν και θα αξιολογηθούν από το Αρχηγείο Πυροσβεστικού Σώματος και στην περίπτωση που συμβάλλουν στην βελτίωση των διαδικασιών πρόσληψης του εποχικού προσωπικού, θα ακολουθήσουν οι προβλεπόμενες ρυθμίσεις.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 65/2.4.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ./ΑΝ./ΥΠ.Ι/Κ.Ε/9/20.4.04  έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ' αριθμ. 65/02.04.2004 ερώτηση του Βουλευτή κ. Φώτη Κουβέλη, σας γνωρίζουμε τα εξής:
      Η περίφραξη του αρχαιολογικού χώρου και η τοποθέτηση θυρών αποσκοπούν μόνο στην περιφρούρηση των διάσπαρτων αρχαιοτήτων της περιοχής και ουδεμία πρόθεση υπήρξε ποτέ από πλευράς Υπουργείου Πολιτισμού να επιβληθεί εισιτήριο στην εν λόγω περιοχή, η οποία αποτελεί έναν από τους σημαντικότερους αρχαιολογικούς χώρους της Αθήνας και από τους ελάχιστους πυρήνες πρασίνου της πόλης μας, στοιχείο που την καθιστά πόλο έλξης των περιοίκων και χώρο περιπάτου και αναψυχής.
      Η υπ' αριθμ. ΥΠ.ΠΟ/ΔΟΕΠΥ/ΤΟΠΥΝΣ/25/4746/23.1.2004 Υπουργική Απόφαση «Περί Προσβάσεως και Χρήσης Μνημείων, Αρχαιολογικών Χώρων και Ιστορικών Τόπων» (ΦΕΚ 88/Β΄/23.1.2004) και συγκεκριμένα το άρθρο 1, παρ. 3, με το οποίο γίνεται νύξη για την επιβολή εισιτήριου σε οργανωμένους αρχαιολογικούς χώρους ή μεμονωμένα μνημεία, δεν αφορά την περίπτωση του αρχαιολογικού χώρου του Φιλοπάππου. Το ειδικότερο πλαίσιο λειτουργίας του αρχαιολογικού χώρου θα καθοριστεί με βάση την κείμενη νομοθεσία από τις αρμόδιες Διευθύνσεις και την Α' Εφορεία Προϊστορικών και Κλασικών Αρχαιοτήτων του ΥΠ.ΠΟ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      20. Στην με αριθμό 83/6-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 124921/24Β/27-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης της Βουλευτή κ. Α. Ξηροτύρη - Αικατερινάρη που αφορά την καταστροφή του δασυλλίου στο Σ.Σ. Αρμενίου Λάρισας και στο πλαίσιο αρμοδιοτήτων του ΥΠΕΧΩΔΕ, σας γνωρίζουμε τα εξής:
     1. Με το υπ. αρ. 61481/10.12.2003 έγγραφο του ΟΣΕ Α.Ε (α.π ΥΠΕΧΩΔΕ/ΕΥΠΕ/138763/12.12.2003) υποβλήθηκε στην Ειδική Υπηρεσία Περιβάλλοντος (ΕΥΠΕ) του ΥΠΕΧΩΔΕ ο φάκελος της Μελέτης Περιβαλλοντικών Επιπτώσεων του έργου: «Λειτουργία της σιδηροδρομικής γραμμής μεταξύ Σ.Σ. Δομοκού – Σ.Σ. Ευαγγελισμού και Σ.Σ. Λάρισας – Σ.Σ. Βόλου» η οποία βρίσκεται στο στάδιο της Αξιολόγησης και Έγκρισης Περιβαλλοντικών Όρων και αφορά στη λειτουργία του υφιστάμενου σιδηροδρομικού διαδρόμου.
     2. Ο Σ.Σ. Αρμενίου βρίσκεται στην Χ.Θ 29+131 επί του σιδηροδρομικού άξονα Λάρισας - Βόλου και στην ανωτέρω Μελέτη Περιβαλλοντικών Επιπτώσεων η οποία συνετάχθη με ευθύνη του ΟΣΕ δεν υπάρχει αναφορά για το αρπακτικό Κιρκινέζι και το δασύλλιο τραχείας πεύκης που σύμφωνα με την καταγγελία βρίσκεται στον περιβάλλοντα χώρο του σταθμού.
     3. Η Ειδική Υπηρεσία Περιβάλλοντος (ΕΥΠΕ) του ΥΠΕΧΩΔΕ μετά την καταγγελία που της κοινοποιήθηκε, θα προβεί στις απαραίτητες ενέργειες διερεύνησης του θέματος όσον αφορά την πληρότητα της Μελέτης Περιβαλλοντικών Επιπτώσεων.
     Όσον αφορά την καταγγελλόμενη κοπή δένδρων αρμόδιοι είναι ο ΟΣΕ και το τοπικό Δασαρχείο.
     Ο Υπουργός
     Γ. ΣΟΥΦΛΙΑΣ»
      21. Στην με αριθμό 92/7-4-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. Β-258/27-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 92/7-4-2004, που κατέθεσαν στη Βουλή οι Βουλευτές κ.κ. Τάκης Τσιόγκας, Νίκος Γκατζής και Αντώνης Σκυλλάκος, σχετικά με θέματα ασφαλούς κυκλοφορίας των φορτηγών αυτοκινήτων, κατά λόγο αρμοδιότητας του Υπ.Μ.Ε., σας πληροφορούμε τα παρακάτω:
     1. Σύμφωνα με τις ισχύουσες διατάξεις της, εθνικής και κοινοτικής νομοθεσίας, τα βαρέα φορτηγά (μέγιστης επιτρεπόμενης μάζας άνω των 3,5 τόνων) υπόκεινται σε ετήσιο περιοδικό τεχνικό έλεγχο στα Κ.Τ.Ε.Ο. των Νομαρχιακών Αυτοδιοικήσεων της χώρας.
     Σύμφωνα με τις διατάξεις του άρθρου 86 του Κώδικα Οδικής Ασφάλειας, που κυρώθηκε με το ν. 2696/99 (Α΄ 57), οι Αστυνομικές Αρχές μπορούν να διατάσουν τον έκτακτο τεχνικό έλεγχο των οχημάτων για τα οποία δημιουργούνται αμφιβολίες για την ασφαλή κυκλοφορία τους.
     Σύμφωνα με τις διατάξεις του άρθρου 86 του ΚΟΚ και του άρθρου 5 του ν. 1350/83 (55 Α΄), με πρόστιμο τιμωρείται τόσο ο οδηγός όσο και ο κάτοχος οχήματος που δεν το προσκομίζει για τακτικό ή έκτακτο τεχνικό έλεγχο μέσα στην καθοριζόμενη προθεσμία. Επίσης, το αστυνομικό όργανο που διαπιστώνει για κάποιο όχημα ότι δεν είναι εφοδιασμένο με δελτίο τεχνικού ελέγχου, ενώ είχε τη σχετική υποχρέωση, επιβάλλει την ακινητοποίηση του οχήματος.
     2. Το θέμα των παρανόμως κυκλοφορούντων φορτηγών, αλλοδαπών και ελληνικών, και διενέργειας με αυτά εμπορευματικών μεταφορών κατά παράβαση των ισχυουσών διατάξεων αντιμετωπίζεται με τους ελέγχους που διενεργούνται σε όλη τη χώρα από το Σ.Δ.Ο.Ε., Λιμενικές, Τελωνιακές, Αστυνομικές Αρχές, καθώς και τα Μικτά Κλιμάκια Ελέγχου Νομαρχιακών Αυτοδιοικήσεων, όργανα που διαπιστώνουν παραβάσεις κι επιβάλλουν ποινές σύμφωνα με τα προβλεπόμενα στις διατάξεις των ν. 2800/2000 και 2801/2000 και τις κατ΄ εξουσιοδότησή τους κανονιστικές αποφάσεις Γ5/52182/3729/12-9-2000 και Γ5/29480/2304/10-4-2001.
     Οι ανωτέρω κανονιστικές αποφάσεις προβλέπουν τη διαδικασία επιβολής προστίμων και άλλων ποινών κατά τη διαπίστωση παραβάσεων από τα αρμόδια όργανα. Οι διατάξεις αυτές έχουν ως στόχο τον έλεγχο ειδικά των ΦΔΧ οχημάτων και την επιβολή ποινών, πέραν των ήδη προβλεπομένων από τον ΚΟΚ.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      22. Στην με αριθμό 94/7-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 27Β/27-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της με α.π. 94 ερώτησης που κατατέθηκε την 7.04.04 από τη Βουλευτή του Συνασπισμού Ριζοσπαστικής Αριστεράς κα. Ασημίνα Ξηροτήρη – Αικατερινάρη, σας γνωρίζουμε τα ακόλουθα:
     Ο συνολικός χωροταξικός σχεδιασμός των νησιών του Αιγαίου, σύμφωνα με το άρθρο 8 του νόμου 2742/99 «Χωροταξικός σχεδιασμός και αειφόρος ανάπτυξη και άλλες διατάξεις» (ΦΕΚ 207 α/99), διατυπώνεται στα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης Βορείου και Νοτίου Αιγαίου. Τα σχέδια αυτά θεσμοθετήθηκαν με τις Υπ. Αποφάσεις 26297/1.07.03 και 25290/25.06.03 αντίστοιχα (ΦΕΚ. 1473/Β και 1487/Β).
     Στο πλαίσιο αυτό και σύμφωνα με το άρθρο 11 του ιδίου νόμου, προτείνονται ως Περιοχές Ειδικών Χωρικών Παρεμβάσεων (ΠΕΧΠ) τα νησιά Φούρνοι, Οινούσες, Αγ. Ευστράτιος, Ψαρά, Ηρακλειά, Σχοινούσα, Κουφονήσι, Σίκινος, Κίμωλος, Δονούσα, Ανάφη, Αστυπάλαια, Λειψοί, Αρκοί, Αγαθονήσι, Νίσυρος, Τήλος, Χάλκη, Σύμη, Κάσος, Καστελόριζο και Λέρος.
     Όσον αφορά το κατώτερο επίπεδο χωροταξικού σχεδιασμού, σύμφωνα με το άρθρο 29 του ν. 1337/83, σας γνωρίζουμε ότι από το σύνολο των Ειδικών Χωροταξικών Μελετών (ΕΧΜ) που έχουν ανατεθεί και εκπονηθεί στα πλαίσια των κατά καιρούς κοινοτικών προγραμμάτων (ΜΟΠ, ΠΕΠ, ENVIREG), έχουν θεσμοθετηθεί με Π. Δ/γματα οι ΕΧΜ: Σάμου, Λάρδου Ρόδου, Γαυρίου Ανδρου, Αλυκή Κώ, Πάτμου, Τήνου και Χίου. Επίσης, μία σειρά ΕΧΜ βρίσκεται σε διάφορα στάδια διαδικασιών θεσμοθέτησή ς τους, όπως οι ΕΧΜ: Νάξου, Ανδρου, Μυκόνου, Σίφνου, Κέας, Σύμης, ίου, Σύρου, Πάρου-Αντιπάρου, Λήμνου και Θήρας.
     Ως γνωστόν το Υπ. Αιγαίου έχει την αρμοδιότητα χαρακτηρισμού διατηρητέων κτιρίων, τον χαρακτηρισμό και τον καθορισμό ειδικών όρων, περιορισμών δόμησης και χρήσεων γης σε παραδοσιακούς οικισμούς (αρ. 25, παρ. 9β Ν. 2508/97) και τον χαρακτηρισμό τοπίων ιδιαιτέρου φυσικού κάλλους ανθρωπογενούς χαρακτήρα ως και τον καθορισμό ειδικών όρων, περιορισμών δόμησης και χρήσεων γης στην εκτός σχεδίου και εκτός οικισμών περιοχές (αρ. 3, παρ. 1, Ν. 2831/00). Επί πλέον μετά την δημοσίευση του Αρχαιολογικού νόμου (Ν. 3028/02), το Υπ. Αιγαίου και το Υπ. Πολιτισμού έχουν συναρμοδιότητα σε θέματα προστασίας ιστορικών τόπων στον νησιωτικό χώρο του Αιγαίου.
     Σας επισημαίνουμε τέλος, ότι πρόθεση του Υπουργείου είναι η αντιμετώπιση των προβλημάτων στη βάση ενός ολοκληρωμένου σχεδιασμού, με στόχο αφενός την ανάδειξη της αρχιτεκτονικής κληρονομιάς, αφετέρου την αξιοποίηση και περαιτέρω ανάπτυξη των νησιών του Αιγαίου.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
      23. Στην με αριθμό 70/5-4-04 ερώτηση του Βουλευτή κ. Ιωάννη Γιαννέλλη Θεοδοσιάδη δόθηκε με το υπ’ αριθμ. Β-264/27-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 70/5-4-2004 που κατέθεσε στη Βουλή ο Βουλευτής κ. Γιάννης Γιαννέλλης, σχετικά με την πρόσληψη προσωπικού στον Αερολιμένα Μυτιλήνης, σύμφωνα με το ΠΔΣ&ΔΣ2/242/33-04-2004 έγγραφο της Ολυμπιακής Αεροπορίας, σας πληροφορούμε τα παρακάτω:
      Οι προσλήψεις εποχικού προσωπικού στη Ο.Α. (Αθήνα και Περιφέρεια) γίνονται βάσει των διατάξεων του άρθρου 21 του ν.2190/94 όπως έχει τροποποιηθεί και ισχύει σήμερα, και μετά από την εγκριτική Απόφαση της Τριμελούς εξ Υπουργών Επιτροπής.
      Οι προσλήψεις στον Α/Σ Μυτιλήνης, στις οποίες αναφέρεται ο βουλευτής κ. Γ. Γιαννέλλης, έγιναν σε υλοποίηση της υπ' αριθμ. ΔIΠΠ/Φ.ΕΓΚΡ.17/72/2686/10/2/2004 εγκριτικής απόφασης και σύμφωνα με τη σειρά κατάταξης των υποψηφίων στους πίνακες αποτελεσμάτων, που είχαν συνταχθεί το έτος 2001 και που είχαν ισχύ για τρία χρόνια, όπως προβλεπόταν από την Προκήρυξη και τις εντολές -οδηγίες του ΑΣΕΠ.
      Από τον πίνακα αυτόν, έχουν προσληφθεί μέχρι σήμερα στον Α/Σ Μυτιλήνης 6 άτομα (2 εργάτες, 2 εργάτριες και 2ΧΑΜ ) λόγω του περιορισμένου αριθμού έγκρισης που είχε δοθεί με την προαναφερόμενη εγκριτική απόφαση.
      Και για τα 6 άτομα, έχει τηρηθεί η σειρά προτεραιότητας κατάταξής τους στους πίνακες.
      Σύμφωνα με τις μέχρι σήμερα εισηγήσεις της αρμόδιας Διεύθυνσης, στη Μυτιλήνη θα προσληφθούν για το έτος 2004 περίπου 40 εποχικοί, διαφόρων ειδικοτήτων.
      Η παραπάνω αναφερόμενη έγκριση, αφορά σε 1226 άτομα που αποτελούν το πρώτο τμήμα του αιτούμενου για το 2004 εποχικού προσωπικού. Στα αρμόδια Υπουργεία εκκρεμεί η έγκριση επιπλέον 3.002 ατόμων, τα οποία θα καλύψουν τις ανάγκες των αεροδρομίων της χώρας.
      Προκειμένου λοιπόν να μπορέσει η εταιρεία να προσλάβει και το υπόλοιπο προσωπικό, όφειλε να προβεί στη διαδικασία δημοσίευσης των σχετικών ανακοινώσεων ,λαμβάνοντας επιπλέον υπόψη ότι το αμέσως επόμενο χρονικό διάστημα, θα έληγαν οι ισχύοντες πίνακες.
      Επιπρόσθετα, θα πρέπει να ληφθεί υπόψη ότι η διαδικασία νέου διαγωνισμού ήταν απαραίτητο να ξεκινήσει εντός του Μαρτίου 2004, και την λήξη των πινάκων έτους 2001, λόγω του ότι απαιτείται τουλάχιστον ένας μήνας για την ολοκλήρωση της διαδικασίας (σύνταξη και αποστολή της προκήρυξης στο ΑΣΕΠ για έγκριση, δημοσίευση στον Τύπο, 10 ημέρες υποβολή αιτήσεων, αξιολόγηση των αιτήσεων και ανάρτηση αποτελεσμάτων.
      Τέλος, τονίζεται ότι οι υποψήφιοι δεν υπέβαλαν άσκοπα αιτήσεις, καθώς σύμφωνα με τις ισχύουσες διατάξεις του ΑΣΕΠ, οι προσλήψεις θα γίνουν μετά την ολοκλήρωση των σχετικών εγκριτικών διαδικασιών, από τους νέους πίνακες που θα συνταχθούν.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      24. Στην με αριθμό 72/5-4-04 ερώτηση του Βουλευτή κ. Ιωάννη Γιαννέλλη Θεοδοσιάδη δόθηκε με το υπ’ αριθμ. Β-261/25-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 72/5-4-2004 που κατέθεσε στη Βουλή ο Βουλευτής κ. Γιάννης Γιαννέλλης, σχετικά την αεροπορική σύνδεση Αθήνας -Λήμνου, σύμφωνα και με το 156/21.04.2004 έγγραφο των Ολυμπιακών Αερογραμμών, σας πληροφορούμε ότι:
      - Οι Ολυμπιακές Αερογραμμές έχουν προγραμματίσει 14 πτήσεις εβδομαδιαίως για τη διαδρομή Αθήνα -Λήμνο -Αθήνα. 
      -Ήδη επανεξετάζονται ορισμένα δρομολόγια, μεταξύ των οποίων συμπεριλαμβάνεται και αυτό της Αθήνας προς Λήμνο, με σκοπό την αύξηση των συχνοτήτων .
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      25. Στην με αριθμό 84/6-4-04 ερώτηση του Βουλευτή κ. Αθανάσιου Λεβέντη δόθηκε με το υπ’ αριθμ. 7017/4/4224 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Λεβέντης, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
      Σύμφωνα με τα ανωτέρω και δεδομένου ότι άμεση προτεραιότητα για το Αρχηγείο Πυροσβεστικού Σώματος αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, στην παρούσα χρονική περίοδο δεν είναι δυνατή η προαγωγή του Πυροσβεστικού Κλιμακίου Φαρσάλων σε Πυροσβεστικό Σταθμό Δ' τάξης. Η δυνατότητα αυτή θα εξετασθεί μελλοντικά μετά την αύξηση της υπηρετούσας δύναμης του Σώματος και την εξασφάλιση της αναγκαίας υλικοτεχνικής. υποδομής.
      Σε ό,τι αφορά την πυροπροστασία της περιοχής, σας πληροφορούμε ότι αυτή καλύπτεται σήμερα από την αναφερόμενη Πυροσβεστική Υπηρεσία, που έχει στελεχωθεί με το αναγκαίο για την επιτέλεση της αποστολής της πυροσβεστικό προσωπικό και κατά την αντιπυρική περίοδο ενισχύεται και με εποχικούς πυροσβέστες, ενώ διαθέτει τον αναγκαίο υλικοτεχνικό εξοπλισμό, προκειμένου να ανταποκρίνεται αποτελεσματικά στις ανάγκες πυροπροστασίας της περιοχής της.
      Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      26. Στην με αριθμό 83/6-4-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 29/27-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Η υλοτομία πραγματοποιήθηκε σε έκταση ιδιοκτησίας του ΟΣΕ, μετά από αίτημά του, στο αρμόδιο Δασαρχείο Λάρισας, με την αιτιολογία ότι στην έκταση υπήρχαν πολλά ξερά δένδρα, από την κακοκαιρία του έτους 2002, τα οποία εγκυμονούσαν κίνδυνο για το επιβατικό κοινό και τις εγκαταστάσεις του ΟΣΕ (οίκημα του γραφείου του σταθμού και τις σιδηροδρομικές γραμμές). Το Δασαρχείο Λάρισας μετά από αυτοψία που πραγματοποίησε, ενέκρινε την υλοτομία και απομάκρυνση όλων των ξερών, αλλά και άλλων έξι (6) δένδρων, που είχαν πάρει σοβαρή κλίση και απειλούσαν την ασφάλεια των εγκαταστάσεων και του κοινού.
      Συνεπώς η υλοτομία των δένδρων πραγματοποιήθηκε σύμφωνα με την κείμενη δασική νομοθεσία, με σκοπό την ασφάλεια του κοινού και των εγκαταστάσεων του ΟΣΕ.
      Η ευθύνη για ενδεχόμενη επανεγκατάσταση της απομακρυνθείσας δασικής βλάστησης, στη συγκεκριμένη περίπτωση, ανήκει στον ΟΣΕ.
      Η Δασική Υπηρεσία προτίθεται να σταθεί αρωγός στον εν λόγω Οργανισμό, εφόσον της απευθυνθεί ανάλογο αίτημα.
      Σε ότι αφορά το αρπακτικό είδος Κιρκινέζι, οι αναδασώσεις που πραγματοποιεί η. Δασική Υπηρεσία στην περιοχή, αποτελούν διαχειριστική δράση για την διατήρηση και προστασία του συγκεκριμένου είδους. Λόγω της ύπαρξης άλλωστε των ήδη αναδασωμένων εκτάσεων στην ευρύτερη περιοχή, δεν αναμένεται να υπάρξουν αρνητικές επιπτώσεις από την υλοτομία των συγκεκριμένων δένδρων στην επιβίωση του είδους.
      Ο Υφυπουργός
      Ε. ΜΠΑΣΙΑΚΟΣ»
     27. Στην με αριθμό 20/30-3-04 ερώτηση των Βουλευτών κυριών Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 7775/27-4-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 20/2004 ερώτηση, που κατατέθηκε στη Βουλή από τους Βουλευτές κ.κ. Α. Τζέκη και Γ. Xoυρμoυζιάδη, για τα θιγόμενα σ’ αυτή θέματα αρμοδιότητάς μας, σας πληροφορούμε ότι οι εργαζόμενοι της «ΕΛΛΕΝΙΤ» δεν έχουν κοινά χαρακτηριστικά με τους εργαζόμενους των άλλων επιχειρήσεων που εντάχθηκαν στα μέτρα κοινωνικής προστασίας του ν. 2941/2001, δεδομένου ότι η ΕΛΛΕΝΙΤ είναι αμιγής επιχείρηση του ιδιωτικού τομέα.
     Για την αντιμετώπιση των προβλημάτων, που θα δημιουργηθούν στους εργαζόμενους της ΕΛΛΕΝΙΤ μετά την εφαρμογή της Κοινοτικής Οδηγίας για την απαγόρευση παραγωγής προϊόντων αμιάντου, το Υπουργείο Απασχόλησης και Κοινωνικής Προστασίας θα προβεί στις ενδεικνυόμενες ενέργειες, σε συνεργασία με τα συναρμόδια Υπουργεία και τους Κοινωνικούς Εταίρους.
     Ο Υφυπουργός
     ΓΕΡΑΣΙΜΟΣ ΓΙΑΚΟΥΜΑΤΟΣ»
     28. Στην με αριθμό 61/2-4-04 ερώτηση του Βουλευτή κ. Μάνου Φραγκιαδουλάκη, δόθηκε με το υπ’ αριθμ. Φ.90022/8302/470 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής Ηρακλείου Κρήτης, κ. Μάνος Φραγκιαδουλάκης, σχετικά με τη χορήγηση βιβλιαρίων υγείας σε ασφαλισμένους του Ο.Γ.Α., νομού Ηρακλείου Κρήτης, σας γνωρίζουμε τα ακόλουθα:
     Όπως μας ενημέρωσε η Διοίκηση του Ο.Γ.Α. για ένα μικρό χρονικό διάστημα και έως ότου ολοκληρωθεί η παραλαβή της νέας παραγγελίας ασφαλιστικών βιβλιαρίων υγείας, παρουσιάστηκε πράγματι έλλειψη εντύπων σε ορισμένες περιοχές.
     Σε καμία περίπτωση, όμως, οι ασφαλισμένοι δεν έμειναν χωρίς περίθαλψη, καθώς σε περιοχές όπου είχαν εξαντληθεί τα βιβλιάρια οι ανταποκριτές του Ο.Γ.Α. προμηθεύόνταν έντυπα βιβλιαρίων από γειτονικούς Δήμους ή χορηγούσαν στους ασφαλισμένους προσωρινή βεβαίωση δικαιούχου περίθαλψης Ο.Γ.Α.
     Πάντως όλοι οι ανταποκριτές του Οργανισμού έχουν ήδη εφοδιαστεί με βιβλιάρια και συγκεκριμένα στο Υποκατάστημα του Ο.Γ.Α., στο Ηράκλειο, έχουν αποσταλεί 20.000 έντυπα για την κάλυψη των αναγκών όλων των νομών του νησιού.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
     29. Στην με αριθμό 96/7-4-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./13/28-4-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ.αριθμ.96/07.04.2004 ερώτηση του Βουλευτή κ. Ιωάννη Χωματά, η οποία αφορά στο βιολογικό καθαρισμό του Δήμου Τήνου και του Δήμου Εξώμβουργου Τήνου, σας γνωρίζουμε τα εξής:
     Η Εφορεία Νεωτέρων Μνημείων Αττικής, μετά από αίτημα του Δήμου Τήνου και του Δήμου Εξώμβουργου Τήνου σχετικά με τη χωροθέτηση έργων διάθεσης και επεξεργασίας λυμάτων έχει ήδη απαντήσει ότι δεν έχει καμιά αντίρρηση για την προτεινόμενη χωροθέτηση διότι δεν υπάρχουν στο χώρο χαρακτηρισμένα νεώτερα μνημεία. Ο Δήμος Τήνου και ο Δήμος Εξώμβουργου Τήνου έχει ήδη ενημερωθεί σχετικά με το θέμα με έγγραφο της αρμόδιας Εφορείας Νεωτέρων Μνημείων Αττικής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     30. Στην με αριθμό 125/12-4-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 1034934/363/Τ&Ε.Φ/27-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 125/19-4-04 ερώτηση που κατέθεσε στη Βουλή των Ελλήνων ο Βουλευτής κ. Ανδρέας Λοβέρδος, σχετικά με την δυνατότητα χορήγησης απαλλαγής από τα τέλη κυκλοφορίας σε αυτοκίνητο που ανήκει σε ανάπηρο - νεφροπαθή, σας γνωρίζουμε τα εξής:
     Με βάση τις ισχύουσες διατάξεις (αρ.16 του ν .1798/1988 και αρ.23 του ν. 1882/1990), παρέχεται απαλλαγή από τα τέλη κυκλοφορίας στα αυτοκίνητα που ανήκουν στους ανάπηρους Έλληνες πολίτες που πάσχουν από νεφρική ανεπάρκεια τελικού σταδίου.
     Με τις ίδιες διατάξεις προβλέπεται ότι η ανωτέρω απαλλαγή χορηγείται εφόσον το επιβατικό αυτοκίνητο έχει κυλινδρισμό κινητήρα μέχρι 1650 κυβικά εκατοστά.
     Από έρευνα της Υπηρεσίας μας (αρχείο Γεν. Γραμματείας Πληροφοριακών Συστημάτων), διαπιστώθηκε ότι η ζητούμενη απαλλαγή αφορά στο ΥΝΑ 2908 επιβατικό I.X. αυτοκίνητο, με κυλινδρισμό κινητήρα 1994 κυβικά εκατοστά.
     Ύστερα από τα ανωτέρω, το αίτημα για χορήγηση της απαλλαγής δεν μπορεί να ικανοποιηθεί διοικητικά, καθόσον δεν προβλέπεται από τις ισχύουσες διατάξεις.
     Ο Υφυπουργός
     ΑΔΑΜ ΡΕΓΚΟΥΖΑΣ»
     31. Στην με αριθμό 69/5-4-04 ερώτηση του Βουλευτή κ. Ιωάννη Γιαννέλλη - Θεοδοσιάδη δόθηκε με το υπ’ αριθμ. Κ. 1134/11/Α0018/22-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «	Απαντώντας στην υπ’ αριθμ.69/5-4-04 ερώτηση, που κατατέθηκε από το Βουλευτή κ. Ιωάννη Γιαννέλλη σχετικά με αίτημα των αλιέων της Λήμνου για ατελή εφοδιασμό των σκαφών τους με αφορολόγητα καύσιμα, σας γνωρίζουμε τα ακόλουθα:
     1. Σύμφωνα με τις διατάξεις του άρθρου 78 του ν.2960/2001 (ΦΕΚ 265 Α΄), κατ’ εφαρμογή κοινοτικών διατάξεων, δίδεται η δυνατότητα εφοδιασμού με καύσιμα των αλιευτικών σκαφών κατά την άσκηση της επαγγελματικής τους δραστηριότητας, με απαλλαγή από τον Ειδικό Φόρο Κατανάλωσης (Ε.Φ.Κ) που αναλογεί. Η απαλλαγή αυτή παρέχεται στους δικαιούχους, πρωτίστως, με την παραλαβή αφορολόγητων καυσίμων.
     2. Δεδομένου ότι στο παρελθόν εμφανίστηκαν προβλήματα κατά τη διάθεση αφορολόγητου πετρελαίου, λόγω μη ύπαρξης σε όλες τις περιοχές της χώρας εγκαταστάσεων εταιριών εμπορίας καυσίμων, που διαθέτουν αφορολόγητο καύσιμο, η υπηρεσία μας, με τις διατάξεις της Τ.1940/41/2-5-2003 A.Υ.O (ΦΕΚ 516 Β΄), άρθρο 19 παρ.1α, δίνει τη δυνατότητα εφοδιασμού των σκαφών με καύσιμα από ελεύθερα αποθέματα με επιστροφή του Ε.Φ.Κ, εφόσον στις περιοχές εφοδιασμού δεν υπάρχουν αφορολόγητα καύσιμα ή λόγοι αντικειμενικής αδυναμίας υπαγορεύουν διαφορετική αντιμετώπιση, οι οποίοι εξετάζονται κατά περίπτωση από την αρμόδια τελωνειακή αρχή κατόπιν- αιτήσεως του ενδιαφερομένου.
     3. Το συγκεκριμένο πρόβλημα διάθεσης αφορολόγητου καυσίμου στα αλιευτικά σκάφη της Λήμνου οφείλεται στο γεγονός, ότι δεν υπάρχουν στην περιοχή αυτή, όπως και σε πολλές άλλες περιοχές της χώρας, εγκαταστάσεις εταιριών που διαθέτουν αφορολόγητα καύσιμα.
     Από τα παραπάνω γίνεται αντιληπτό ότι οι αλιείς της Λήμνου έχουν τη δυνατότητα να εφοδιαστούν τα αναγκαιούντα καύσιμα από ελεύθερα αποθέματα, με επιστροφή του ειδικού φόρου κατανάλωσης, σύμφωνα με τα προαναφερόμενα στην προηγούμενη παράγραφο (2).
     4. Επιπλέον, δεν προβλέπεται από τις διατάξεις της παρ.1 του άρθρου 21 του ν. 3193/20-11-2003 (ΦΕΚ 266/Α΄) η χορήγηση πετρελαίου θέρμανσης για την κίνηση των αλιευτικών σκαφών, καθώς, σύμφωνα με τις εν λόγω διατάξεις, χορηγήθηκε πετρέλαιο θέρμανσης στους αγρότες για την αποκλειστική χρήση στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία.
     Ο Υφυπουργός
     Α. ΡΕΓΚΟΥΖΑΣ»
      32. Στην με αριθμό 41/7.4.04 ερώτηση του Βουλευτή κ. Ιωάννη Γιαννέλλη – Θεοδοσιάδη δόθηκε με το υπ’ αριθμ. 14/23.4.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης, για τα θέματα της αρμοδιότητας μας, σας πληροφορούμε τα εξής:
      1. Οι διαδικασίες που εφαρμόζονται για την χορήγηση της ενίσχυσης στην παραγωγή ελαιολάδου προβλέπονται από τους Κοινοτικούς Κανονισμούς υπ’ αριθμ. Καν. (ΕΟΚ)2261/84 και Καν. (ΕΚ) 2366/98, όπως τροποποιήθηκαν και ισχύουν, καθώς και τις διατάξεις της υπ’ αριθμ. 403567/16.10.2001 ΚΥΑ, που διέπουν το καθεστώς ενίσχυσης στην παραγωγή ελαιολάδου.
      Βάσει των διατάξεων αυτών οι πληρωμές πραγματοποιούνται μετά τη διενέργεια των προβλεπομένων ελέγχων και την έγκριση των σχετικών ποσοτήτων, δεδομένου ότι από τον κοινοτικό κανονισμό υπάρχει η υποχρέωση για την καταβολή χορήγησης ενίσχυσης μόνο στην διαπιστούμενη παραγωγή ελαιολάδου.
      2. Στα πλαίσια του Μέτρου 4.3 «Προώθηση των Εξαγωγών και Συλλογικοί Φορείς» του Γ΄ ΚΠΣ, έχουν διατεθεί 20.000.000 Ευρώ για την προώθηση των γεωργικών προϊόντων ποιότητας στις αγορές της Ευρωπαϊκής Ένωσης (Ε.Ε).
      Το Μέτρο 4.3 περιλαμβάνει τις ενέργειες:
      α) Προώθηση εξαγωγών αγροτικών προϊόντων ποιότητας εθνικής σημασίας με κύρια ενέργεια στη συμμετοχή σε διεθνείς εκθέσεις στις αγορές της Ε.Ε.
      β) Πιστοποίηση προϊόντος και εφαρμογή συστημάτων διασφάλισης της ποιότητας ή και περιβαλλοντικής διαχείρισης.
      γ) Ετοιμασία φακέλων για αναγνώριση προϊόντων ποιότητας Προστατευόμενη Ονομασία Προέλευσης (ΠΟΠ), Προστατευόμενη Γεωγραφική Ένδειξη (ΠΓΕ), Ειδικά Παραδοσιακά Προϊόντα Εγγυημένα (ΕΠΠΕ). 
      Το ύψος της επιδότησης φθάνει το 75% και στα προϊόντα προς επιδότηση περιλαμβάνονται οι ελιές και το ελαιόλαδο.
      Στα πλαίσια της εφαρμογής του κανονισμού (ΕΚ) αρ.94/2002 της Επιτροπής, σχετικά με ενέργειες ενημέρωσης και προώθησης των γεωργικών προϊόντων στις αγορές της Ε.Ε., χρηματοδοτούνται προγράμματα ενημέρωσης και προώθησης λαδιού με ύψος χρηματοδότησης 70% (50% κοινοτική και 20% εθνική).
      Στα πλαίσια του Κανονισμού αυτού εγκρίθηκε από την Ε.Ε. το πρόγραμμα του ΣΕΒΙΤΕΛ (Σύνδεσμος Ελληνικών Βιομηχανιών Τυποποίησης Ελαιολάδου), με ενέργειες ενημέρωσης και προβολής του ελαιολάδου στην Ελλάδα με επιλέξιμο κόστος 567.292,00 Ευρώ και ύψος χρηματοδότησης 397.104,00 Ευρώ εκ των οποίων τα 283.646,00 Ευρώ είναι Κοινοτική και τα 113,458,00 Ευρώ είναι Εθνική.
      Στους προαναφερόμενους κανονισμούς δικαιούχοι χρηματοδότησης είναι επαγγελματικές και διεπαγγελματικές οργανώσεις παραγωγών και υπάρχει η δυνατότητα υποβολής προτάσεων δύο φορές το χρόνο.
      3. Στα πλαίσια του Καν. (ΕΚ) 1334/2002, ο οποίος ισχύει μόνο για τις περιόδους 2002/03 και 2003/04, έχουν εγκριθεί προγράμματα δραστηριοτήτων των ελαιουργικών φορέων, όπου μεταξύ άλλων δράσεων περιλαμβάνουν ενέργειες αξιοποίησης των καταλοίπων της παραγωγής ελαιολάδου και επιτραπέζιων ελιών.
      Στα πλαίσια του εν λόγω Κανονισμού η κοινοτική χρηματοδότηση που αφορά τις εν λόγω περιόδους έχει εξαντληθεί.
      Το θέμα των αποβλήτων των ελαιοτριβείων θα προσεγγιστεί μέσα στα πλαίσια των διατάξεων της νέας ΚΟΑ ελαιολάδου, η οποία δε έχει ψηφιστεί ακόμη από το Συμβούλιο.
      4. Όσον αφορά τον χαρακτηρισμό του Λεσβιακού ελαιολάδου ΠΟΠ σας γνωρίζουμε ότι με την αριθμ. 396150/17.10.2000 απόφαση του Υπουργού Γεωργίας (Β΄1328) καταργήθηκαν μεταξύ άλλων και οι αντίστοιχες Υπουργικές Αποφάσεις για την, σε εθνικό κατ’ αρχήν επίπεδο, αναγνώρισης ως ΠΟΠ των εξαιρετικά παρθένων ελαιολάδων «ΜΥΤΙΛΗΝΗ» (Β΄575/93), «ΠΛΩΜΑΡΙ» (Β΄663/93) και «ΚΑΛΛΟΝΗ» (Β΄24/94), δεδομένου ότι δεν εγκρίθηκαν, στα πλαίσια του άρθρου 17 του Καν. (ΕΟΚ) 2081/92 του Συμβουλίου και σε κοινοτικό επίπεδο, λόγω μη πληρότητας των υποβληθέντων φακέλων.
      Το δικαίωμα υποβολής ή επανυποβολής αιτήματος για αναγνώριση ελαιολάδου ΠΟΠ διατηρείται οποτεδήποτε, σύμφωνα όμως με την διαδικασία του άρθρου 5 του ανωτέρω Κανονισμού.
      Έκτοτε δεν υποβλήθηκε νέο αίτημα για αναγνώριση ελαιολάδου ΠΟΠ από τους παραγωγικούς φορείς της Ν.Α. Λέσβου.
      Το μόνο ελαιόλαδο που έχει τύχει κοινοτικής αναγνώρισης ως ΠΓΕ είναι το Παρθένο Ελαιόλαδο «ΛΕΣΒΟΣ» [ΚΑΝ. (ΕΚ) 1107/96 της Επιτροπής] του οποίου μόνο η γεωγραφική ένδειξη, μετά από αίτημα της ΕΑΣ Λέσβου, τροποποιήθηκε σε «ΛΕΣΒΟΣ» ή «ΜΥΤΙΛΗΝΗ» κατά περίπτωση [ΚΑΝ. (ΕΚ) 828/2003 της Επιτροπής].
      Στο Υπουργείο μας έχει συσταθεί και λειτουργεί ειδικό Τμήμα Προϊόντων ΠΟΠ-ΠΓΕ και ΕΠΠΕ στην Διεύθυνση Βιολογικής Γεωργίας.
      Με την αριθμ. 282303/12.1.2004 ΚΥΑ (Β΄43) «Καθορισμός συμπληρωματικών μέτρων για την εφαρμογή των διατάξεων του [Καν. (ΕΟΚ) 2081/92] του Συμβουλίου για την προστασία των γεωγραφικών ενδείξεων και των ονομασιών προέλευσης των γεωργικών προϊόντων και των τροφίμων,….» που εκδόθηκε πρόσφατα, ο έλεγχος των προϊόντων ΠΟΠ και ΠΓΕ ανατίθεται στον Οργανισμό Πιστοποίησης και Επίβλεψης Γεωργικών Προϊόντων (ΟΠΕΓΕΠ).
      Όσον αφορά τη μείωση του συντελεστή φορολόγησης καθαρών κερδών για τα ελαιοτριβεία της νησιωτικής παραμεθορίου, την υπαγωγή των επιχειρήσεων ελαιοτριβείων στο σύστημα επιδοτούμενου πετρελαίου, αρμόδιο ν’ απαντήσει είναι το Υπουργείο Οικονομίας και Οικονομικών στο οποίο και κοινοποιούμε την απάντησή μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      33. Στην με αριθμό 23/30.3.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7/22.4.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 30.3.04 ερώτησης του Βουλευτή κ. Μιχάλη Καρχιμάκη, σας γνωρίζουμε ότι η υφιστάμενη οικονομική κατάσταση δεν επιτρέπει την προς το παρόν ικανοποίηση αιτημάτων για χορήγηση επιχορηγήσεων, που εγκρίθηκαν και δεν χορηγήθηκαν στο παρελθόν και ειδικότερα εκτάκτων.
      Η Γ.Γ.Α. προσπαθεί με τις εναπομείνασες πιστώσεις το προϋπολογισμού του 2004 (περίπου 2/3), να καλύψει τις τρέχουσες αυξημένες, λόγω και της Ολυμπιάδας, ανάγκες του αθλητισμού και της λειτουργίας των αθλητικών εγκαταστάσεων.
      Παράλληλα προβαίνει και σε ενέργειες, που σκοπεύουν στην εξασφάλιση προσθέτων πιστώσεων, για την κάλυψη υποχρεώσεων παρελθόντων ετών, ο οποίες θα αξιολογηθούν η κάθε μία χωριστά.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      34. Στην με αριθμό 22/30.3.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 186/23.4.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μ. Καχριμάκη, σας γνωρίζουμε τα ακόλουθα:
      Γενική πολιτική και μακρόπνοη στρατηγική του Υπουργείου Τουρισμού είναι ο σχεδιασμός και η ανάπτυξη επενδύσεων που θα δώσουν ώθηση στην τουριστική βιομηχανία σε διάφορες περιοχές του τόπου μας.
      Στην περίπτωση της επένδυσης στο Μακρύ Γιαλό Λασιθίου, η έκταση η οποία πρόκειται να αξιοποιηθεί δεν έχει παραχωρηθεί ακόμα στον Ε.Ο.Τ. από τη Δασική Υπηρεσία εφόσον δεν έχει υπογραφεί το σχετικό πρωτόκολλο παράδοσης-παραλαβής, ώστε στη συνέχεια να προβούμε στην εκπόνηση των αναγκαίων μελετών βάσει των όρων της παραχώρησης.
      Πρόθεσή μας είναι σε συνεργασία με τον Περιφερειάρχη, την Τοπική Αρχή και την Δασική Υπηρεσία, να εκπονήσουμε τη μελέτη αξιοποίηση, με γνώμονα την προστασία του περιβάλλοντος, την αειφόρο τουριστική ανάπτυξης της περιοχής και την εξασφάλιση της βιωσιμότητας του επενδυτικού σχεδίου (έργα υποδομής-προσβασιμότητα-πόροι).
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»)
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 30 Απριλίου 2004.
      «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού Βουλής)	
      1. Η με αριθμό 59/27.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φώτη Χατζημιχάλη προς τον Υπουργό Αγροτικής Ανάπτυξης και Τροφίμων, σχετικώς με τις επιπτώσεις στο εισόδημα των δικαιούχων κτηνοτρόφων από την καθυστέρηση κατανομής των επιπλέον ποσοτήτων αγελαδινού γάλακτος, που κέρδισε η χώρα μας στις διαπραγματεύσεις για τη μεταρρύθμιση της Κοινής Αγροτικής Πολιτικής κλπ..
	2. Η με αριθμό 60/27.4.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους ωρομίσθιους εκπαιδευτικούς κλπ.
	3. Η με αριθμό 67/27.4.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας, Ανάπτυξης, σχετικώς με την προστασία των συνδικαλιστικών ελευθεριών, την εφαρμογή του Κοινοτικού Δικαίου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 57/27.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικώς με τις προθέσεις του Υπουργείου για κατάργηση της λίστας φαρμάκων κλπ.
	2. Η με αριθμό 61/27.4.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Υγείας και Κοινωνικής Αλληλεγγύης, Τουρισμού, σχετικώς με την ιατροφαρμακευτική κάλυψη για τους αθλητές, συνοδούς και θεατές των Ολυμπιακών Αγώνων κλπ.
	3. Η με αριθμό 64/27.4.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με την επαρκή νοσοκομειακή κάλυψη της Ανατολικής Αττικής κλπ.»
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 44/26.4.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Εξωτερικών, σχετικώς με την πρόσφατη Σύνοδο των Υπουργών Εξωτερικών της Ευρωπαϊκής Ένωσης στην Ιρλανδία, τη συμμετοχή της χώρας μας κλπ.
     Η επίκαιρη ερώτηση της κ. Διαμαντοπούλου έχει ως εξής:
     «Κατά το δημόσιο διάλογο που ήδη έχει αναπτυχθεί στην Κύπρο σχετικά με την αποδοχή ή όχι του σχεδίου Αννάν, όλες οι πολιτικές δυνάμεις έχουν τονίσει ότι η χορήγηση διεθνών εγγυήσεων για την εφαρμογή του σχεδίου αποτελεί θέμα πρωτίστου ενδιαφέροντος και σημασίας. Για το θέμα αυτό έχουν εκφραστεί κατ’ επανάληψη και όλες οι πολιτικές δυνάμεις στην Ελλάδα και στην Κύπρο και αναπτύσσεται ιδιαίτερη κινητικότητα τόσο στα Ηνωμένα Έθνη όσο και στην Ευρωπαϊκή Ένωση.
     Στις 16 και 17 Απριλίου συνήλθε στην Ιρλανδία η ιδιαίτερης σημασίας άτυπη σύνοδος των Υπουργών Εξωτερικών της Ευρωπαϊκής Ένωσης (Gymnich), στην οποίαν είχε προσκληθεί και ο Τούρκος Υπουργός Εξωτερικών κύριος Γκιούλ. Δεδομένου ότι το Gymnich ήταν η πρώτη συνάντηση των Υπουργών Εξωτερικών Υποθέσεων της Ευρωπαϊκής Ένωσης μετά την υποβολή του σχεδίου Αννάν και επιπλέον λόγω του ιδιαίτερου χαρακτήρα, η εν λόγω συνάντηση προσφέρεται για ουσιαστική και σε βάθος συζήτηση ιδιαίτερα σημαντικών θεμάτων.
     Ερωτάται ο Υπουργός Εξωτερικών:
     1. Γιατί η Ελλάδα δεν εκπροσωπήθηκε διά του Υπουργού όπως οι περισσότερες χώρες συμπεριλαμβανομένης και της Τουρκίας;
     2. Γιατί ο Έλληνας Υφυπουργός που εκπροσώπησε τη χώρα μας δεν έθεσε προς συζήτηση το θέμα της Κύπρου και ιδιαίτερα εκείνο των εγγυήσεων της Ευρωπαϊκής Ένωσης, για την εφαρμογή της λύσης;
     3. Υπήρξε άλλη πρωτοβουλία του κυρίου Υφυπουργού στο Gymnich πέραν των αυτονόητων διμερών επαφών;»
     Το λόγο έχει ο Υφυπουργός Εξωτερικών κ. Βαληνάκης για τρία λεπτά.
     Ήθελα να παρακαλέσω και τους Υπουργούς και το Σώμα να γίνει καλή χρήση του χρόνου.
     Ορίστε, κύριε Βαληνάκη, έχετε το λόγο.
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κύριε Πρόεδρε.
      Όπως ξέρετε, κυρία Διαμαντοπούλου και κύριοι συνάδελφοι, οι συναντήσεις τύπου Gymnich των Υπουργών Εξωτερικών είναι άτυπες σύνοδοι που γίνονται ανά εξάμηνο και έχουν σαν στόχο ακριβώς αυτό το άτυπο περιβάλλον, χωρίς πρακτικά να γίνονται καλύτερες και πιο ουσιώδεις ανταλλαγές απόψεων ανάμεσα στους Υπουργούς των κρατών-μελών. Ακριβώς, λοιπόν, αυτός ο άτυπος χαρακτήρας δίνει τη δυνατότητα για πάρα πολλές επαφές, για πάρα πολλές συζητήσεις που γίνονται από τα επίσημα τραπέζια μέχρι τους διαδρόμους, ακόμα και μέσα στα αυτοκίνητα, αν θέλετε.
      Φαντάζομαι, κυρία Διαμαντοπούλου, ότι αναγνωρίζετε το δικαίωμα στην Κυβέρνηση να ορίζει εκείνη το επίπεδο, στο οποίο θα εκπροσωπηθεί ζυγίζοντας όλα τα δεδομένα. Έτσι και έγινε. Πρέπει να σας πω, βεβαίως, ότι υπήρξαν και άλλες χώρες, οι οποίες δεν εκπροσωπήθηκαν σε επίπεδο του Υπουργού. Ήμουν λοιπόν εγώ εκείνος, ο οποίος εκπροσώπησε την Ελλάδα σ’ αυτήν την άτυπη σύνοδο των Υπουργών Εξωτερικών.
      Όπως ξέρετε, το Κυπριακό δεν περιλαμβανόταν στην ημερήσια διάταξη του συμβουλίου αυτού. Υπήρχαν άλλα θέματα που για τους ευρωπαίους εταίρους μας ήταν πιο σημαντικά, όπως η Μέση Ανατολή και τα Δυτικά Βαλκάνια που μας απασχολούν εδώ και καιρό μετά τις τελευταίες βιαιότητες που έγιναν στο Κόσοβο. Και αυτό ακριβώς ήταν το επίκεντρο των συζητήσεων στο Τάλαμορ της Ιρλανδίας.
      Πρέπει να σας πω -για να απαντήσω στην ερώτησή σας- ότι έθεσα επανειλημμένα το Κυπριακό με δύο ευκαιρίες: Την πρώτη μέρα κατά τη διάρκεια του θέματος -ήταν στην ημερήσια διάταξη- της αποτελεσματικής διεθνούς πολυμέρειας (effective multilateralism) συνέδεσα το παράδειγμα της συνεργασίας μεταξύ Ευρωπαϊκής Ένωσης και ΟΗΕ στην επίλυση διεθνών ζητημάτων, όπως το Κυπριακό και έκανα μία πρώτη αναφορά.
      Βεβαίως το θέμα επανήλθε και τη δεύτερη μέρα, όπου πράγματι παρευρισκόταν και ο κ. Γκιούλ, σύμφωνα με τις αποφάσεις που έχουν ληφθεί στο παρελθόν να καλούνται στο γεύμα και οι υποψήφιες χώρες. Και βεβαίως ήταν και εκείνος και οι άλλοι Υπουργοί Εξωτερικών των υπό ένταξη κρατών. Και εκεί πρέπει να σας πω ότι έκανα ειδική παρέμβαση και στη συνέχεια έδωσα και ένα non-paper σε σχέση με αυτήν την παρέμβασή μου στην Προεδρία, για να το χρησιμοποιήσει στις τυχόν από εκεί και πέρα δραστηριότητες και ανακοινώσεις της και βεβαίως για να καταγραφεί και επίσημα η ελληνική προσπάθεια που είχε φυσικά να κάνει με τη δημιουργία ενός ασφαλέστερου πλαισίου για τους Κυπρίους, οι οποίοι αντιμετώπιζαν μπροστά τους το δημοψήφισμα.
      Θα σας πω τα τέσσερα σημεία αυτού του non-paper. Πρώτον, είναι η κλασική θέση την οποία έχουμε δεχθεί σε όλα τα προηγούμενα Συμβούλια, δηλαδή η ισχυρή προτίμηση της Ευρωπαϊκής Ένωσης για μια λύση που θα επιτρέψει στην Κύπρο να μπει ενωμένη στην Ευρωπαϊκή Ένωση πριν την 1η Μαΐου.
      Δεύτερον, η συμμετοχή στην Ευρωπαϊκή Ένωση πρέπει να αποτελεί παράγοντα ειρήνης και –προσέξτε- εγγύηση, έτσι ώστε οι δεσμεύσεις που έχουν αναληφθεί από τα μέρη πράγματι να εφαρμοστούν, στοιχείο το οποίο-όπως ξέρετε- είναι στο επίκεντρο των προσπαθειών των Κυπρίων.
      Τρίτον, πρέπει να γίνει σεβαστή η έκφραση της ελεύθερης βούλησης των Κυπρίων.
      Τέταρτον, η προσπάθεια επανένωσης του νησιού θα πρέπει να συνεχιστεί. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Το λόγο έχει η κ. Διαμαντοπούλου για δύο λεπτά.
      ΑΝΝΑ ΔΙΑΜΑΝΤΟΠΟΥΛΟΥ:  Κύριε Πρόεδρε, ο κύριος Υφυπουργός είναι ένας διεθνούς κύρους ακαδημαϊκός και ως εκ τούτου έχει την απόλυτη εκτίμησή μας. Όμως, το Gymnich είναι κάτι πολύ περισσότερο από ένα άτυπο συμβούλιο και ο συμβολισμός εκπροσώπησης έχει αυτονόητη σημασία. Θα υπενθυμίσω ότι συμμετείχε ο κ. Στρο της Μεγάλης Βρετανίας, ο κ. Φίσερ της Γερμανίας, ο κ. Φρατίνι της Ιταλίας, ο κ. Μπαρνιέ της Γαλλίας. Η συμμετοχή των Υπουργών σε αυτό το ανώτατο επίπεδο δείχνει ιστορικά ότι κρίνονται και παίρνονται αποφάσεις που επηρεάζουν το μέλλον της Ευρωπαϊκής Ένωσης.
      Το Κυπριακό δεν ήταν στην ατζέντα ενώ έτρεχε. Η ερώτηση μου, η οποία δεν είναι πλέον επίκαιρη, αφορά ένα επίκαιρο θέμα, την πολιτική και την εθνική στρατηγική που έχει η Κυβέρνηση για το μείζον αυτό θέμα, η οποία φαίνεται ότι συνεχίζει να έχει τη λογική της παθητικής συμπαράστασης. Βλέπουμε τα αποτελέσματα. Είναι λάθος να δραματοποιούμε την κατάσταση, αλλά είναι λάθος και να την ωραιοποιούμε. 
      Στο Gymnich ο κ. Γκιούλ ανακοίνωσε τι θα ζητούσε και την επομένη δήλωσε τι θα κάνει την επόμενη μέρα μετά το δημοψήφισμα. Εμείς βλέπαμε και ξέραμε πολύ καλά ότι το «ΟΧΙ» έρχεται με δρασκελιές. Η προετοιμασία της επόμενης μέρας ήταν ανεπαρκής και αυτό φάνηκε και χθές. Στην Ευρωπαϊκή Ένωση είδαμε να παίρνεται απόφαση με την οποία και η Ευρωπαϊκή Επιτροπή -και όχι μόνη η Κυπριακή Κυβέρνηση, όπως γινόταν μέχρι τώρα- να έχει την ευθύνη της πιστοποίησης, της αναγνώρισης, της επικύρωσης πιστοποιητικών προϊόντων από τα τουρκοκυπριακά επιμελητήρια.
      Φοβάμαι ότι τώρα η Ευρωπαϊκή Ένωση αποφασίζει και η Κυβέρνηση συμπαρίσταται πάλι, γι’ αυτό και θεωρούμε απολύτως επείγουσα την ανάγκη ενός σχεδίου δράσης της Κυβέρνησης, όχι μιας εθνικής στρατηγικής  η οποία δεν γίνεται σε μία μέρα και δεν ζητούμε παράλογα πράγματα, αλλά ενός σχεδίου δράσης και διαχείρισης  αυτής τουλάχιστον της εβδομάδας για όσα τρέχουν στο Συμβούλιο της Ευρώπης, στο Συμβούλιο Ασφαλείας, στην Ευρωπαϊκή Ένωση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου.
      Το λόγο έχει ο κύριος Υπουργός για δύο λεπτά.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρία Διαμαντοπούλου, μπορώ να σας διαβεβαιώσω ότι από πλευράς της Κυβέρνησης έγιναν όλα εκείνα τα απαραίτητα που έπρεπε να γίνουν και θα γίνουν. Όπως είπε, νομίζω προσφυώς, ο Υπουργός Εξωτερικών ο κ. Μολυβιάτης, «τετραγωνίσαμε τον κύκλο», καταφέραμε δηλαδή -και νομίζω ότι δεν είναι λίγο αυτό- να προστατεύσουμε την επιλογή των Κυπρίων να αποφασίσουν χωρίς πιέσεις από το εξωτερικό αυτό το οποίο εκείνοι επιθυμούσαν.
      Καταφέραμε να διαχειριστούμε σωστά, με υπευθυνότητα και νηφαλιότητα τις διεθνείς σχέσεις της χώρας μας. Ενώ είχαμε τη δυνατότητα να προβάλουμε βέτο δεν το προβάλαμε, αλλά φτάσαμε σε πολύ ικανοποιητικές αποφάσεις τόσο στο Λουξεμβούργο προχθές όσο και εχθές το βράδυ στο COREPER–και ξέρετε ότι αυτό απέσπασε και τα συγχαρητήρια των Κυπρίων αδελφών μας- και ταυτόχρονα διαφυλάξαμε την πολύ καλή εικόνα που πρέπει να έχει η χώρα μας στο εξωτερικό. Είπαμε από την αρχή ότι μπορούμε να διαχειριστούμε και το «ΝΑΙ» και το «ΟΧΙ» και το εννοούσαμε. Θα συνεχίσουμε να συμπαριστάμεθα στους Κυπρίους. 
      Νομίζω ότι απλώς το κόμμα σας έχει εγκλωβιστεί στις μονομερείς επιλογές  που με τόση ωμότητα έκανε πριν από τις εκλογές. Οι εξελίξεις σας έχουν ξεπεράσει και δεν νομίζω ότι μπορείτε να τις διαχειριστείτε.
     Εν πάση περιπτώσει, είστε πλέον στην Αντιπολίτευση και καλό είναι να καταλάβετε αυτόν τον καινούργιο ρόλο σας. Και αυτός ο ρόλος πρέπει να  είναι εποικοδομητικός. Και μπορώ να πω προσωπικά σε σας ότι όταν απευθυνθήκατε σε μένα για να συνεργαστούμε στο πλαίσιο των διαβουλεύσεων τότε της Επιτροπής, βεβαίως και αποδεχθήκαμε τη συνδρομή σας. Και σ’ αυτές τις περιπτώσεις πάντα μπορούμε να λειτουργούμε θετικά για την επίτευξη εθνικής συναίνεσης και το μέγιστο δυνατό αποτέλεσμα που θα προστατεύει τους Κυπρίους. Αλλά σε ορισμένες άλλες περιπτώσεις που ακούγονται διάφορες θα έλεγα -επιτρέψτε μου την έκφραση- «μπιζιμποντικές» δηλώσεις και τηλεφωνήματα δεξιά και αριστερά άνευ στρατηγικής και ουσιαστικού αποτελέσματος, αυτά νομίζω δεν βοηθούν στην εθνική προσπάθεια. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, έχω την τιμή να ανακοινώσω στο Σώμα πως τη συνεδρίασή μας παρακολουθούν από τα άνω δυτικά θεωρεία της Βουλής, πενήντα μαθητές του 9ου Γυμνασίου Αχαρνών με τους συνοδούς τους, προκειμένου να παρακολουθήσουν τη συνεδρίαση στα πλαίσια των μαθημάτων Κοινωνικής Πολιτικής Αγωγής και Σχολικού Επαγγελματικού Προσανατολισμού. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
     Κυρίες και κύριοι συνάδελφοι, ο Βουλευτής κ. Πέτρος Μαντούβαλος ζητεί άδεια ολιγοήμερης απουσίας στο εξωτερικό, στη Μόσχα και στην Αγία Πετρούπολη για το χρονικό διάστημα 2 έως 9 Μαΐου, προσκεκλημένος από τον Οικουμενικό Ελληνισμό.
     Η Βουλή εγκρίνει; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Επίσης, ο Βουλευτής κ. Ανδρέας Φούρας ζητεί άδεια ολιγοήμερης απουσίας από τις εργασίες της Βουλής  για το διάστημα 28 Απριλίου μέχρι και 2 Μαΐου λόγω μετάβασής του στο εξωτερικό. 
     Η Βουλή εγκρίνει; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Δεύτερη είναι η με αριθμό 51/26-4-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας, σχετικώς με την επίλυση του προβλήματος των συμβασιούχων κλπ.
     Το ειδικότερο περιεχόμενο της ερώτησης του κυρίου συναδέλφου έχει ως εξής:
     «Η πολιτική του ΠΑΣΟΚ και της ΝΔ έχει οδηγήσει σε καθεστώς ανασφάλειας χιλιάδες συμβασιούχους. Το δικαίωμα εργασίας αντιμετωπίζεται σαν μοχλός πολιτικής ομηρίας. 
      Η οδηγία 70/1999 δε λύνει το πρόβλημα, ανοίγει το δρόμο για την επέκταση των ελαστικών μορφών απασχόλησης, την ανατροπή εργασιακών δικαιωμάτων. Το κριτήριο των λεγόμενων «πάγιων και διαρκών αναγκών» υπηρετεί τη διαιώνιση της σημερινής κατάστασης. 
     Το ΚΚΕ διεκδικεί πλήρη-σταθερή εργασία για όλους. Για τους συμβασιούχους στον ιδιωτικό, το δημόσιο, στον ευρύτερο δημόσιο τομέα και τους ΟΤΑ διεκδικεί τη μετατροπή των συμβάσεων ορισμένου χρόνου σε αορίστου χρόνου, τη μονιμοποίηση των εργαζομένων. 
     Διεκδικεί τη χρηματοδότηση των δήμων από τον κρατικό προϋπολογισμό για τους μισθούς και την αντιμετώπιση των λειτουργικών αναγκών. 
     Ερωτώνται οι κ.κ. Υπουργοί τι μέτρα θα πάρει η κυβέρνηση για την άμεση μετατροπή των συμβάσεων ορισμένου χρόνου σε αορίστου χρόνου και την εξασφάλιση του δικαιώματος στην πλήρη-σταθερή εργασία;»
     Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο για τρία λεπτά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
     Κύριε Σκυλλάκο, θα ήθελα να σας ευχαριστήσω θερμά και γιατί μου δίνετε την ευκαιρία να αναφερθώ σε ένα τόσο μεγάλο πρόβλημα, αλλά και γιατί μου επιτρέπετε να θυμίσω μία πάγια τακτική των Υπουργών της Κυβέρνησης: Ότι ποτέ δεν πρέπει να λησμονούν εκείνα τα οποία έζησαν και για τα οποία αγωνίστηκαν, και μαζί σας πολλές φορές, στον καιρό που η Νέα Δημοκρατία ήταν στην Αντιπολίτευση. Το λέω αυτό γιατί όλοι θυμούνται σ’ αυτήν την Αίθουσα ότι με την κοινοτική οδηγία 70/1999 ετέθη το ζήτημα της αποκατάστασης των συμβασιούχων και της μετατροπής των συμβάσεων σε αορίστου χρόνου για εκείνους που καλύπτουν πάγιες και διαρκείς ανάγκες. Και δώσαμε, πριν από την αναθεώρηση του Συντάγματος, τη μάχη να έχει τελειώσει το θέμα και να μην υπάρχουν συνταγματικά εμπόδια. Το ίδιο κάναμε και την επομένη. Όταν δηλαδή δεν είχε ολοκληρωθεί η διαδικασία αναθεώρησης του Συντάγματος, ώστε να μην υπάρχει το συνταγματικό εμπόδιο. Συναντήσαμε, δυστυχώς, όχι απλώς την αδιαφορία, αλλά και τη λοιδορία των τότε πολιτικών ηγεσιών του Υπουργείου Εσωτερικών, Δημόσιας Διοίκησης και Αποκέντρωσης. 
     Με το βάρος αυτής της μνήμης, όταν ανέλαβα την ευθύνη του Υπουργείου Εσωτερικών, Δημόσιας Διοίκησης και Αποκέντρωσης, πρώτη μου ενέργεια ήταν να ξεκινήσω αμέσως τη διαδικασία της μετατροπής, ώστε να είμαστε σύμφωνοι και με το περί δικαίου κοινωνικό αίσθημα, αλλά και με την κοινοτική οδηγία. 
     Τις αμέσως επόμενες ημέρες το σχέδιο διατάγματος θα πάει στην Οικονομική και Κοινωνική Επιτροπή για να γνωμοδοτήσει. Μετά θα πάει στο Συμβούλιο της Επικρατείας για επεξεργασία. Επέλεξα την οδό του διατάγματος και όχι την οδό του νόμου για να γνωρίζουμε αν η αυτόματη μετατροπή είναι συνταγματικώς αποδεκτή. Εάν προκύψουν προβλήματα με νομοθετική ρύθμιση στο μέλλον, θα μπορούσαν να ανατρέψουν υφιστάμενες καταστάσεις. Επιχειρούμε την αυτόματη μετατροπή με ερμηνεία του άρθρου 103 παράγραφος 8 που πιστεύω ότι είναι ορθή και ότι μπορεί να γίνει αποδεκτή από το Συμβούλιο Επικρατείας.
     Μιλάμε για την μετατροπή εκείνων των συμβάσεων που βρίσκονται στον ευρύτερο δημόσιο τομέα και για την μετατροπή σε αορίστου χρόνου των συμβάσεων που καλύπτουν πάγιες και διαρκείς ανάγκες ώστε να είμαστε σύμφωνοι και με τις κοινοτικές μας υποχρεώσεις εξαιτίας του ότι η αβελτηρία τόσων χρόνων μας έχει εκθέσει ανεπανόρθωτα στα όργανα της Ευρωπαϊκής Ένωσης. Η κ. Διαμαντοπούλου θα θυμάται ότι και εκείνη από την πλευρά της, ως Επίτροπος, είχε δώσει πολλές φορές το στίγμα της αγωνίας που επικρατεί στην Ευρωπαϊκή Ένωση για την επίλυση αυτού του θέματος.
     Τις αμέσως επόμενες ημέρες θα γίνει γνωστό το σχέδιο διατάγματος. Πιστεύω ότι το διάταγμα καλύπτει  αυτό που και η Ευρωπαϊκή Ένωση επιβάλλει αλλά και εκείνο που απαιτεί η κοινωνική δικαιοσύνη απέναντι σε ανθρώπους που έζησαν τόσα χρόνια πολιτικής ομηρίας και, κυρίως, πολιτικού εμπαιγμού.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Σκυλλάκος έχει το λόγο.
     ΑΝΤΩΝΙΟΣ ΣΚΥΛΛΑΚΟΣ: Υπάρχει μεγάλο κοινωνικό πρόβλημα σε σχέση με τους συμβασιούχους. Οφείλεται στην πολιτική όλων των προηγούμενων κυβερνήσεων. Η άποψή μας είναι ότι όλοι έχουν δικαίωμα στην πλήρη και σταθερή εργασία και ότι πρέπει να μετατραπεί η σχέση εργασίας τους σε αορίστου χρόνου. Αυτοί που ανήκουν στο στενό δημόσιο τομέα θα πρέπει να αποκτήσουν την ιδιότητα του δημοσίου υπαλλήλου δηλαδή να έχουν πλήρη μονιμοποίηση.
     Το ΠΑΣΟΚ και η Νέα Δημοκρατία εγνώριζαν κατά την αναθεώρηση του Συντάγματος ότι από εκείνη τη διάταξη που τελικά ψήφισαν θα δημιουργείτο πρόβλημα. Εμείς βέβαια αντιδράσαμε. Αυτήν τη διάταξη όμως μπορούμε να τη βρούμε μπροστά μας με τις διαδικασίες που ακολουθεί η Κυβέρνηση σε σχέση με το Συμβούλιο Επικρατείας. Υπάρχουν πολιτικές ευθύνες και για το ΠΑΣΟΚ και για τη Νέα Δημοκρατία.
     Πέρα από το συνταγματικό πρόβλημα με το ότι μπαίνουν είκοσι τέσσερις μήνες με διακοπή δύο ή τριών μηνών θα έχουν τακτοποιήσει ένα πολύ μικρό μέρους των συμβασιούχων. Αυτό αφορά κυρίως τον στενό δημόσιο τομέα. Μένει ανοικτό το θέμα για τις ΔΕΚΟ διότι το Υπουργείο Εσωτερικών δεν εκπροσωπεί τους φορείς που έγιναν ιδιωτικού ενώ στην πραγματικότητα το δημόσιο είναι μέσα και διορίζει διοικήσεις διότι έχει μεγάλο ποσοστό μετοχών και τους ελέγχει. Έτσι πολύς κόσμος δεν θα τακτοποιηθεί.
     Υπάρχουν και οι λεγόμενοι εποχικοί που όμως καλύπτουν πάγιες και διαρκείς ανάγκες. Για παράδειγμα αυτοί που είναι στη δασική υπηρεσία θα μπορούσαν να χρησιμοποιηθούν για αναδασώσεις όλο το χρόνο. Θα πρέπει να βλέπουμε τις πάγιες και διαρκείς ανάγκες με ευρύτερο πνεύμα και όχι με το εικοσιτετράμηνο όπως είχε κάνει το ΠΑΣΟΚ και το επαναλαμβάνει η Νέα Δημοκρατία. 
     Δεν υπάρχει απάντηση και για το τι θα γίνει με τον ιδιωτικό τομέα. Μιλάμε για πολύ κόσμο ίσως περισσότερο και από το δημόσιο τομέα. Θέλω απάντηση και σε αυτό το θέμα παρόλο που αφορά τον Υπουργό Εργασίας και όχι τον κ. Παυλόπουλο. 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Σκυλλάκο σε ό,τι αφορά το ζήτημα του Υπουργείου Εργασίας είναι η διαδικασία της Βουλής η οποία επιβάλλει, όπως ξέρετε, κάθε επίκαιρη ερώτηση να απαντάται από τον Υπουργό που είναι αρμόδιος. Φυσικά θα σας απαντήσει, αν το ζητήσετε, ο κ. Παναγιωτόπουλος.
	Σπεύδω όμως να σας πω ότι οι ρυθμίσεις που αφορούν το Υπουργείο Εσωτερικών θα έχουν το αντίστοιχό τους και από πλευράς Υπουργείου Εργασίας. Και μάλιστα εκεί ευκολότερα γιατί δεν υπάρχει το συνταγματικό πρόβλημα που υφίσταται για το δημόσιο τομέα.
	Επομένως η ρύθμιση την οποία θα εισαγάγει με αντίστοιχο προεδρικό διάταγμα το Υπουργείο Εργασίας μπορεί και θα είναι και ευνοϊκότερη των ρυθμίσεων που το Υπουργείο Εσωτερικών προτείνει για τους λόγους που εξήγησα προηγουμένως. 
	Στο θέμα της μονιμότητας που είπατε ξέρω την πάγια θέση του ΚΚΕ. Σας θυμίζω όμως ένα ζήτημα που είναι βασικό: Για να κάνει μόνιμο κάποιον πρέπει να υπάρχει η συγκεκριμένη θέση που καταλαμβάνει. Όταν δεν έχουμε καταγράψει ποιοι είναι εκείνοι που καλύπτουν πάγιες και διαρκείς ανάγκες πως είναι δυνατόν εκ των προτέρων να μετατρέψεις τις θέσεις, πέραν των συνταγματικών προβλημάτων, σε μόνιμες, όταν δεν γνωρίζεις ποιες είναι οι θέσεις; Είναι άλλο ζήτημα αν τις έχεις καταγράψει, να συσταθούν και από εκεί και πέρα να υπάρξει η αντίστοιχη προοπτική.
	Σε ό,τι αφορά τα χρονικά διαστήματα που αναφέρατε κύριε Σκυλλάκο γνωρίζετε ότι ο ν. 2190/94 καθορίζει τα χρονικά διαστήματα που πρέπει να παρεμβάλλονται μεταξύ των συμβάσεων, γιατί είναι εκείνα που καθορίζουν ποια είναι η σύμβαση που καλύπτει εποχικές ανάγκες. Εάν δεν βάλουμε κανένα χρονικό περιθώριο, όπως φαίνεται να υπονοεί η θέση σας, τότε θα φτάναμε στο σημείο να ανανεώσουμε και συμβάσεις που είναι καθαρόαιμα εποχικές, πράγμα που ούτε εσείς φαντάζομαι θέλετε, να το κάνουμε δηλαδή αορίστου χρόνου, συμβάσεις που καλύπτουν εποχικές ανάγκες. Ούτε εσείς το θέλετε αλλά εκεί είναι που το Σύνταγμα το απαγορεύει. Και αυτό όλοι θελήσαμε να το αποτρέψουμε για το μέλλον, στο πλαίσιο της πρόσφατης αναθεώρησης του Συντάγματος. 
      Γι’ αυτό και το διάταγμα που θα εκδοθεί έχει ένα σκέλος που αφορά το μέλλον, για να μην ξαναδούμε τέτοια φαινόμενα και να καλύψει όσο το δυνατό περισσότερες περιπτώσεις ανθρώπων οι οποίοι στην ουσία καλύπτουν πάγιες και διαρκείς ανάγκες. Γιατί η φύση του διατάγματος θα είναι τέτοια ώστε δεν θα μετράει τόσο πολύ η έννοια της σύμβασης, όσο η έννομη σχέση που υποκρύπτεται, για να αποκαταστήσουμε αυτούς που πράγματι καλύπτουν πάγιες και διαρκείς ανάγκες, ανεξάρτητα από τη νομική φύση της σύμβασης. Γι’ αυτό περιλαμβάνει όχι μόνο τις συμβάσεις εργασίας ορισμένου χρόνου αλλά και τις συμβάσεις έργου ή ακόμα και απλές εργασιακές σχέσεις. Είναι ό,τι ευρύτερο μπορούσαμε να κάνουμε στο σημείο αυτό. Και τονίζω ότι είναι και για λόγους κοινωνικής δικαιοσύνης. Γιατί δεν μπορεί ένα κόμμα στην Αντιπολίτευση να λέει άλλα και στην Κυβέρνηση να λέει διαφορετικά, ιδίως όταν αγωνίστηκε μαζί με άλλους για να εξαλειφθεί και να μην αντιμετωπιστεί στο μέλλον ένα αντίστοιχο πρόβλημα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην τρίτη επίκαιρη ερώτηση με αριθμό 49/26-4-2004 του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικώς με την εφαρμογή της οδηγίας της Ευρωπαϊκής Ένωσης 1999/70 για τη μονιμοποίηση των συμβασιούχων και για τους αναπληρωτές εκπαιδευτικούς κλπ.
	Η επίκαιρη ερώτηση του κυρίου συναδέλφου, σε περίληψη, έχει ως εξής:
      «Τα τελευταία χρόνια στα σχολεία, ιδιαίτερα της Δευτεροβάθμιας εκπαίδευσης υπάρχει μεγάλος αριθμός κενών θέσεων σε εκπαιδευτικούς, που καλύπτονται με αναπληρωτές. Αποτέλεσμα αυτής της κατάστασης είναι να εργάζονται οι ίδιοι εκπαιδευτικοί πολλές φορές στο ίδιο σχολείο με σύμβαση ορισμένου χρόνου ενός σχολικού έτους για πολλά συνεχόμενα χρόνια. Παρότι υπάρχει διακοπή δύο μηνών μεταξύ δύο διαδοχικών συμβάσεων που μπορεί να είναι μεγαλύτερη αυτής, που σύμφωνα με δημοσιογραφικές πληροφορίες προβλέπεται από το υπό έκδοση Προεδρικό Διάταγμα, είναι όμως ανάλογη των διακοπών των «συγκρίσιμων εργαζομένων» κατά την έννοια της Οδηγίας 1999/70 δηλαδή των τακτικών εκπαιδευτικών. Δεδομένων των απαντήσεων της Ευρωπαϊκής Επιτροπής σε ερωτήσεις στο Ευρωπαϊκό Κοινοβούλιο (Ε-360/02, Ε-2682/03) στις οποίες αναφέρονται ρητώς οι διατάξεις της ανωτέρω Οδηγίας μπορούν να εφαρμοστούν και για τους αναπληρωτές εκπαιδευτικούς με σύμβαση ορισμένου χρόνου.
      Ερωτάται η κυρία Υπουργός:
      Προτίθεται η Κυβέρνηση να προχωρήσει στα αναγκαία νομοθετικά μέτρα ώστε η εφαρμογή της Οδηγίας 1999/70 να καλύπτει και τους αναπληρωτές καθηγητές, σύμφωνα με τις ρητές τοποθετήσεις της Ευρωπαϊκής Επιτροπής;»
      Ο κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, όντως το πρόβλημα των αναπληρωτών στο χώρο της εκπαίδευσης είναι και επίκαιρο και οξύτατο και έχει ανάγκη επίλυσης.
      Διογκώθηκε παράλογα από τις προκάτοχες αυτής της Κυβερνήσεως κυβερνήσεις. Πάντοτε υπήρχαν αναπληρωτές. Το γνωρίζει καλά ο ερωτών Βουλευτής, ο οποίος με τις αντίστοιχες ερωτήσεις του στο Ευρωπαϊκό Κοινοβούλιο αγωνιζόταν στο πλευρό των αναπληρωτών. Εμείς ως αντιπολίτευση τότε ασκήσαμε έντονη κριτική και αποτελεσματικό κοινοβουλευτικό έλεγχο, με συγκεκριμένες προτάσεις για να λυθεί το πρόβλημα, αλλά κανένας δεν μας άκουγε. Δυστυχώς επειδή δεν μας άκουσαν, οξύνθηκε το πρόβλημα, το οποίο έρχεται τώρα στα χέρια μας. 
      Τι έγινε, λοιπόν; Το ξέρετε, κύριε Αλαβάνο, ότι αναπληρωτές υπήρχαν πάντοτε στην Εκπαίδευση. Υπήρχαν αναπληρωτές, μία μικρή ομάδα εκπαιδευτικών, για να καλύπτει όχι τα οργανικά αλλά τα λειτουργικά κενά των σχολείων, τα κενά που ορίζει το νομοθετικό πλαίσιο ως προς το πώς πρέπει να καλύπτονται και ποια συγκεκριμένα είναι αυτά, που πρέπει να καλύπτονται από αναπληρωτές εκπαιδευτικούς τόσο στην πρωτοβάθμια όσο και στη δευτεροβάθμια εκπαίδευση. Να σας θυμίσω το άρθρο 17 του ν.1566/85, που αναφέρει, ότι για τις έκτακτες ανάγκες λειτουργίας των σχολείων, προσωρινοί αναπληρωτές ως διδακτικό προσωπικό καλούνται με σχέση εργασίας ιδιωτικού δικαίου, και από τους πίνακες εκείνων που έχουν υποβάλλει αιτήσεις για να καλύψουν αυτά τα κενά. 
      Επίσης, το π.δ. 123 του 1987 ορίζει ότι η απόλυση των προσωρινών αναπληρωτών γίνεται αυτοδικαίως με τη λήξη του έτους και χωρίς καμία αποζημίωση. Τα γνωρίζετε αυτά. Αυτά είναι τα νομικά κωλύματα, και μάλιστα η ίδια η φύση των κενών που καλύπτονται από τους αναπληρωτές εκπαιδευτικούς δασκάλους και καθηγητές, είναι μαζί με αυτά τα κωλύματα, το εμπόδιο που δεν επιτρέπει σήμερα να ενταχθούν αυτοί οι εργαζόμενοι στη ρύθμιση, η οποία γίνεται τώρα στο Υπουργείο Εσωτερικών για την τακτοποίηση όλων των συμβασιούχων σε μόνιμες θέσεις του δημοσίου. 
     Θα ήθελα, λοιπόν, να σας πω ότι το πρόβλημα υπάρχει, παρά τις νομικές δυσκολίες τις οποίες επικαλούνται πάρα πολλοί και επί ηθικού επιπέδου πρέπει να λυθεί. Προτείναμε, λύση «εκπαιδευτική» προεκλογικά και είμαστε συνεπείς, κύριε Αλαβάνο. Τότε, όπως και τώρα, οι αναπληρωτές τη χαρακτήρισαν ως ένα πρώτο καλό και θετικό βήμα για την απορρόφησή τους σε μόνιμους διορισμούς, δίπλα σε κάθε αποτέλεσμα, κάθε διαγωνισμού ΑΣΕΠ. Αυτή η ρύθμιση είναι, η απορρόφησή τους σε μόνιμες οργανικές θέσεις με ποσόστωση. Μάλιστα είχαμε προτείνει ένα συγκεκριμένο σχέδιο νόμου, το οποίο δεν είχε γίνει τότε δεκτό, με κλιμακωτή απορρόφησή των αναπληρωτών δίπλα στους επιτυχόντες του ΑΣΕΠ. Προτείναμε, 60/40, δηλαδή 60% σε κάθε διαγωνισμό ΑΣΕΠ από τους επιτυχόντες να διορίζονται σε μόνιμες θέσεις και 40% από τη μεγάλη δεξαμενή, δηλαδή τον ενιαίο πίνακα των αναπληρωτών. Αυτή η λύση μπορεί να φέρει σε συντομότερο χρονικό διάστημα την απορρόφηση του συνόλου των εκπαιδευτικών αυτών σε μόνιμες θέσεις, γιατί υποστηρίζουμε ότι το δικαιούνται. Κάνουν έργο το οποίο εμείς δεν μπορούμε να το υποτιμούμε. Η κοινωνία το βλέπει και το αναγνωρίζει, άρα και η πολιτεία πρέπει να το αναγνωρίσει. Αυτή είναι η θέση μας και στη δευτερολογία μου θα σας εξηγήσω σε ποιο σημείο βρίσκεται τώρα η διαπραγμάτευση με αυτούς τους εκπαιδευτικούς. 
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
     Το λόγο έχει ο κ. Αλαβάνος για δύο λεπτά. 
     ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ τον κύριο Υπουργό για την απάντησή του, με την οποία όμως διαφωνώ κάθετα. Ασφαλώς υπάρχει από την πλευρά της Κυβέρνησης μία προσπάθεια να βελτιώσει τη θέση των αναπληρωτών και τις προοπτικές τους, να αυξήσει από 25% σε 40% το ποσοστό στους νεοπροσλαμβανόμενους. Όμως με τις χιλιάδες αναπληρωτών που έχουμε και οι οποίοι καλύπτουν πάγιες ανάγκες –το ξέρει ο κύριος Υπουργός, δεν είναι στα πλαίσια του νόμου που μας ανέφερε- αυτό απλώς θα επιταχύνει, αλλά παρ’ όλα αυτά θα χρειαστούν πάρα πολλά χρόνια για να απορροφηθούν αυτοί οι εκπαιδευτικοί.
     Εδώ έχουμε μία οδηγία, η οποία βάζει δύο εξαιρέσεις. Δεν λέει όσοι δουλεύουν στα σχολεία δεν εντάσσονται. Η πρώτη εξαίρεση είναι αν είναι καταρτιζόμενοι εργαζόμενοι και η δεύτερη εξαίρεση αν είναι αυτό που λέμε «ενοικιαζόμενοι εργαζόμενοι». Με ποια λογική θα αφαιρέσουμε αυτό το χώρο των εκπαιδευτικών, έναν ευαίσθητο χώρο, που αν θέλετε, θα έπρεπε να είχαμε και μια όχι προτεραιότητα σε σχέση με άλλους, αλλά ένα ειδικό ενδιαφέρον;
     Εδώ έχουμε δύο απαντήσεις της επιτροπής -τις υπογράφει μάλιστα η συνάδελφος κ. Διαμαντοπούλου- στο θέμα των αναπληρωτών εκπαιδευτικών, που λένε ότι οι αναπληρωτές εκπαιδευτικοί όπως όλοι οι άλλοι εργαζόμενοι εντάσσονται στο πλαίσιο αυτής της οδηγίας.
      Θέλω να καταλήξω με την ερώτηση στον κύριο Υπουργό στο εξής: είναι διατεθειμένος ο κύριος Υπουργός να συνεχίσουμε αυτές τις διαδικασίες του Ευρωπαϊκού Δικαστηρίου και εάν αρχίσουμε αυθαίρετα -και παρά την κοινοτική νομοθεσία και παρά τις τοποθετήσεις της Κομισιόν στο ειδικό θέμα- να αποκλείουμε κάποιες κατηγορίες εργαζομένων; Φοβούμαι ότι οδηγούμαστε εκεί. Έχετε γνώση ότι και η ΟΛΜΕ και η Πανελλήνια Ένωση των Αναπληρωτών Εκπαιδευτικών διαφωνεί πλήρως και θα ήθελα να παρακαλέσω τον κύριο Υπουργό να ξανασκεφθεί όλα αυτά τα ζητήματα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, δεν αποκλείσαμε κανέναν, ίσα ίσα αυτό που σας είπα, κύριε συνάδελφε, είναι ότι το Υπουργείο Παιδείας αυτό μόνο του προσπαθεί να δώσει τη λύση στο δικό του χώρο, δηλαδή στο χώρο της εκπαίδευσης. Δεν είναι όμως δυνατόν ένα πρόβλημα που δημιουργήθηκε πρώτον από κακό υπολογισμό και ακόμα χειρότερα από κακή διαχείριση του συνολικού διαθέσιμου προσωπικού της εκπαίδευσης από τις προηγούμενες κυβερνήσεις επί τόσα χρόνια, να λυθεί πατώντας ένα κουμπί. Το κατάλαβε και η ΟΛΜΕ, είχαμε πολύ καλές συζητήσεις μαζί τους, το κατάλαβαν και οι αναπληρωτές αυτό, όπως κατανοεί η ΟΛΜΕ, όπως μας είπε, τι γίνεται με όλα αυτά τα κριτήρια και τα νομικά κωλύματα που σας προείπα. Να μην μπούμε σ΄ αυτήν τη συζήτηση γιατί είναι περιορισμένος ο χρόνος.
      Εκείνο που θέλω να μείνει ως απάντηση κυβερνητική στην ερώτησή σας, είναι το εξής: Ηθικά αναγνωρίζουμε το δίκαιο αυτών των ανθρώπων να τακτοποιηθούν και θέλουμε να τακτοποιηθούν. Δεν είναι προς το συμφέρον της εκπαίδευσης να υπάρχουν επιστήμονες που παράγουν έργο ουσιαστικό στην εκπαίδευση και να είναι οι παρίες του συστήματος. Αυτό το αναγνωρίζουμε και αυτή είναι η βάση των συζητήσεών μας. 
      Πού είναι τώρα το πρόβλημα; Συναντηθήκαμε την περασμένη εβδομάδα, αναθέσαμε στις υπηρεσίες του Υπουργείου Παιδείας να μας πουν με το ρυθμό εξήντα-σαράντα που σας προείπα πόσο θα «τρέξουμε» χρονικά, δηλαδή πόσο θα συντομεύσουμε το διάστημα για την απορρόφηση ενός μεγάλου μέρους των αναπληρωτών και κυρίως αυτών που έχουν τριάντα, σαράντα μήνες προϋπηρεσία και πάνω, που πρέπει να τακτοποιηθούν πρώτοι και έτσι είναι. Την ερχόμενη Τρίτη –σας ενημερώνω- θα συναντηθούμε μαζί τους για να βάλουμε ακριβώς τα πράγματα στη βάση τους, να δούμε, δηλαδή, πού οδηγεί η λύση της ποσόστωσης και τι μπορούμε να κάνουμε με τις αντοχές και με τις ανάγκες που είναι πρώτες και από τις αντοχές της εκπαίδευσης. Γνωρίζετε ότι έχουμε σε πάρα πολλούς νομούς, σε πάρα πολλά εκπαιδευτικά κέντρα περίσσεια καθηγητών και δασκάλων. Θα πρέπει, λοιπόν, να δούμε πώς θα τακτοποιηθούν, σε τι ποσοστό και σε ποιο χρόνο θα μπορούσαμε να συμφωνήσουμε μ΄ αυτούς τους ανθρώπους ότι πρέπει να τακτοποιηθούν, ξεκινώντας από εκείνους που έχουν πολύ μεγάλη προϋπηρεσία.
      Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δεύτερου κύκλου:
     Πρώτη είναι η με αριθμό 43/26-4-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικώς με τις προθέσεις του Υπουργείου να προχωρήσει σε αλλαγές των εργασιακών σχέσεων των γιατρών του Εθνικού Συστήματος Υγείας.
      Η επίκαιρη ερώτηση του κ. Γρηγοράκου σε περίληψη έχει  ως εξής:
      «Τις τελευταίες ημέρες οι γιατροί όλης της χώρας είναι ανάστατοι από τις αλλαγές στις πιθανές εργασιακές τους σχέσεις.
      Το συνδικαλιστικό κίνημα των γιατρών προεκλογικά είχε εκφράσει την άποψη ότι οι προτάσεις του προγράμματος υγείας της Νέας Δημοκρατίας είναι ανεφάρμοστες.
      Η καθιέρωση συστήματος με γιατρούς δύο (2) ταχυτήτων στο ΕΣΥ αποδείχθηκε από το πείραμα της περιόδου 1990-1993 ότι απέτυχε παταγωδώς και ότι η μόνη αποδεκτή εργασιακή σχέση στο ΕΣΥ είναι η αποκλειστική απασχόληση.
      Ερωτάται ο αρμόδιος Υπουργός:
      1. Προτίθεται να προχωρήσει σύντομα στις αλλαγές των εργασιακών σχέσεων των γιατρών του ΕΣΥ;
      2. Για τις οποιεσδήποτε αλλαγές στο ΕΣΥ έχουν ενημερωθεί τα συνδικαλιστικά όργανα των γιατρών και οι ιατρικοί σύλλογοι;»
      Ο Υπουργός Υγείας και Κοινωνικής Αλληλεγγύης κ. Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, αγαπητέ συνάδελφε κύριε Γρηγοράκο, θέλω να ξεκινήσω την απάντησή μου από το εισαγωγικό μέρος του κειμένου της ερώτησής σας, όπου αναφέρετε ότι είναι ανάστατοι οι γιατροί της χώρας από τις πιθανές αλλαγές στις εργασιακές τους σχέσεις.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Θέλω να σας υπενθυμίσω ότι το προεκλογικό πρόγραμμα της Νέας Δημοκρατίας είχε γίνει γνωστό και στον ελληνικό λαό και στους εργαζόμενους στο χώρο της υγείας τρεις μήνες πριν από τις εκλογές. Επομένως είχε εγκριθεί από τον ελληνικό λαό. Θα εφαρμοστεί κατά γράμμα, κάτι που δεν συνέβη με το δικό σας προεκλογικό πρόγραμμα του 2000. Όσοι το είχαν διαβάσει, ξέρουν τι έλεγε και τι εφαρμόσατε ως κυβέρνηση από το 2000 και μετά. Το είχατε εξάλλου καταγγείλει αυτό εσείς ο ίδιος στη Βουλή σε μια από τις τοποθετήσεις σας, όταν κάνατε κριτική καλόπιστη στην κυβέρνησή σας. 
      Το δεύτερο κομμάτι της εισαγωγής σας λέει ότι το συνδικαλιστικό κίνημα των γιατρών προεκλογικά είχε εκφράσει την άποψη ότι είναι ανεφάρμοστες. Εγώ έχω εγγράφως τις απόψεις των συλλόγων -του Πανελληνίου Ιατρικού Συλλόγου, της Ελληνικής Οδοντιατρικής Ομοσπονδίας, του Πανελληνίου Φαρμακευτικού Συλλόγου- που μόνο αυτό δεν έλεγαν. Στη μεγάλη τους πλειοψηφία, τις περισσότερες από τις προτάσεις τις επικροτούσαν και είχαν ένα σκεπτικισμό για το «ανεφάρμοστες» σε ό,τι αφορά την οικονομική εξυγίανση στο χώρο της υγείας. Και ορθώς κρατούσαν την επιφύλαξή τους. Είναι αυτονόητο το «γιατί». 
      Έρχομαι τώρα σε δύο ερωτήματά σας. Αρχίζω από το δεύτερο. Λέτε αν έχουν ενημερωθεί τα συνδικαλιστικά όργανα για τις οποιεσδήποτε αλλαγές. Ήδη έχω συναντήσει μέσα σ΄ ένα μήνα όλα τα δευτεροβάθμια και όλα τα πρωτοβάθμια συνδικαλιστικά όργανα των νοσοκομειακών γιατρών συν την ΠΟΕΔΗΝ. Θεσμοθετήσαμε την τακτική μηνιαία συνάντησή μας. Τους υποσχέθηκα -και θα τηρήσω την υπόσχεσή μου- ότι κανένα σχέδιο νόμου δεν θα έρχεται στη Βουλή, πριν τους το στείλω για παρατηρήσεις και για απόψεις, κάτι που ούτε μία φορά σε κανένα νομοσχέδιο στο χώρο της υγείας δεν έπραξε η δική σας κυβέρνηση και επί των δύο Υπουργών. 
      Σε ό,τι αφορά τώρα στο πρώτο ερώτημά σας, σας απαντώ ότι το σχέδιο νόμου για τις διοικητικές και οργανωτικές αλλαγές στα νοσοκομεία θα ψηφιστεί το αργότερο το μήνα Ιούνιο. Από ΄κει και πέρα στο δεύτερο μέρος της ερώτησης –γιατί θέλω να είμαι συνεπής- θα σας δώσω και περισσότερες λεπτομέρειες για το χρόνο εφαρμογής. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γρηγοράκος για δύο λεπτά. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, χαίρομαι που σήμερα είστε εδώ. Θα ήθελα να σας ευχηθώ καλή επιτυχία. Όμως είδα ότι ήσασταν αρκετά οξύς. Χρησιμοποιήσατε και φράσεις που πιθανόν δεν έχω χρησιμοποιήσει κατά τον τρόπο που εσείς θέλετε να το βάλετε, δηλαδή ότι έκανα αντιπολίτευση στο ΠΑΣΟΚ την προηγούμενη φορά. Εγώ θέλω να σας πω ότι θα είμαι, όπως και όλοι οι Βουλευτές του ΠΑΣΟΚ, αυστηρός κριτής απέναντί σας, διότι πιστεύω ότι είστε ένας καλός γνώστης των θεμάτων υγείας. Όμως θα περίμενα σήμερα περισσότερο θάρρος και γενναιότητα. Γιατί βλέπω ότι σήμερα σε όλες τις εφημερίδες αναφέρεται πως δεν έχετε ενημερώσει καθόλου τα συνδικαλιστικά όργανα των γιατρών. Δεν ξέρω αν πρόλαβαν να σας ενημερώσουν οι συνεργάτες σας αλλά ο Τύπος σήμερα μιλάει για αλλαγές και οι εργασιακές σχέσεις των γιατρών σηκώνουν θύελλα αντιδράσεων. 
      Κύριε Υπουργέ, το Εθνικό Σύστημα Υγείας έχει πάρα πολλά προβλήματα. Πρώτον, οικονομικά. Δεύτερον, διαφθοράς. Τρίτον, προσωπικού και νοοτροπίας. Τέταρτον, είναι ένα κορεσμένο σύστημα. Αντί, λοιπόν, να σκύψετε στα προβλήματα αυτά, που τα ξέρετε και ο ίδιος εδώ και τέσσερα χρόνια, αφού απ’ αυτήν τη θέση που έχω σήμερα εγώ καταγγέλλατε τους πάντες και τα πάντα, έρχεστε σήμερα και λέτε ότι το πρόβλημα του Εθνικού Συστήματος Υγείας –ένα από τα βασικά του προβλήματα- είναι οι εργασιακές σχέσεις των γιατρών. 
      Εμείς περιμένουμε να σκύψετε στα μεγάλα προβλήματα του Εθνικού Συστήματος Υγείας, στα οικονομικά του προβλήματα, που και εκεί παρουσιάζετε κάποια ελλείμματα που δεν είναι αληθινά. Είναι πλασματικά τα ελλείμματα. Γιατί ξέρουμε όλοι ότι τα νοσήλια είναι πάρα πολύ χαμηλά. Κάνουμε μια κοινωνική πολιτική. Ξέρουμε ότι τα ταμεία τα ασφαλιστικά χρωστούν στο Εθνικό Σύστημα Υγείας. Βγαίνετε, λοιπόν και καταγγέλλετε τους πάντες και τα πάντα και λέτε ότι τα νοσοκομεία και το Εθνικό Σύστημα Υγείας είναι καταχρεωμένα. 
      Δεύτερον, δίνουμε πολλά για το σύστημα υγείας αλλά ο λαός απολαμβάνει λίγα. Έτσι λέμε και έτσι είναι η πραγματικότητα. Ξέρετε, κύριε Υπουργέ, ότι για να γίνει σήμερα καλά κανείς, πρέπει να έχει μια σακούλα λεφτά, όταν πηγαίνει στα κρατικά αλλά και στα ιδιωτικά νοσοκομεία; 
Ξέρετε ότι το σύστημα είναι γερασμένο; Και είναι γερασμένο λόγω προσωπικού, δεν έχει πολύ προσωπικό. Ξέρετε ότι το σύστημα είναι κορεσμένο;
    Αντί, λοιπόν, να σκύψετε πάνω σ’ αυτά τα προβλήματα -στα οποία εμείς σκύψαμε τα προηγούμενα χρόνια, προσπαθήσαμε να τα λύσουμε και δώσαμε μεγάλες μάχες γι’ αυτά, αν και είναι πάρα πολύ δύσκολα- βλέπουμε ότι αρχίζετε με κινήσεις εντυπωσιασμού για τις εργασιακές σχέσεις των γιατρών. Εγώ θα περιμένω την απάντησή σας. Και τα συνδικαλιστικά όργανα μας βλέπουν σήμερα και μπορούμε να καταλάβουμε αν έχετε συναντηθεί ή όχι μαζί τους.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
    Ο κύριος Υπουργός έχει το λόγο για δύο λεπτά.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Γρηγοράκο, για τα άλλα θέματα που θέσατε και δεν έχουν σχέση με την επίκαιρη ερώτησή σας, περιμένω με αγωνία την ημέρα που θα καταθέσετε επερώτηση. Εγώ δεν έκανα πολιτικά μνημόσυνα, δεν είπα τι παρέλαβα αλλά αφού θέλετε να πάω σ’ αυτήν την τακτική, περιμένω την ημέρα της επερώτησής σας και τότε θα εκπλαγείτε με τα στοιχεία που θα σας παρουσιάσω.
    Εγώ εμμένω στο ερώτημα της σημερινής επίκαιρης ερώτησης: Ναι, οι γιατροί θα κληθούν να διαλέξουν εάν θέλουν να είναι πλήρους και αποκλειστικής ή πλήρους και μη αποκλειστικής και όχι part time απασχόλησης. Η εκτίμησή μου είναι ότι το συντριπτικά μεγάλο ποσοστό θα επιλέξει την πλήρη και αποκλειστική απασχόληση. Και επειδή έχουμε υποσχεθεί και αύξηση των αμοιβών σε όσους θα επιλέξουν πλήρη και αποκλειστική, αυτό εκ των πραγμάτων –και το ξέρετε γιατί είσθε καλός κοινοβουλευτικός- δεν μπορεί να γίνει κατά τη διάρκεια του 2004. Διότι ο προϋπολογισμός είναι δεδομένος, είναι ελλειμματικός, είναι πλασματικός σε ό,τι αφορά στο Υπουργείο Υγείας. Και γι’ αυτό περιμένω την επερώτησή σας. Εάν θέλετε να τα ακούσετε, θα τα ακούσετε. Επίσης χρειάζονται επιπλέον δαπάνες, που δεν είναι δυνατό να προβλεφθούν.
    Θέλω επίσης να δώσω μια απάντηση για τις υπερωρίες και τις εφημερίες. Ο προκάτοχος του κ. Αλογοσκούφη, ο κ. Χριστοδουλάκης, υπολόγισε τις υπερωρίες και τις εφημερίες επί του περσινού μισθολογίου και όχι επί του φετινού, που είχε δώσει αυξήσεις, δήθεν εκ λάθους. Τώρα τι λάθος ήταν αυτό, που σημαίνει 20 εκατομμύρια ευρώ επιπλέον για τις εφημερίες και 30 εκατομμύρια ευρώ επιπλέον για τις υπερωρίες του λοιπού προσωπικού, συνολικά δηλαδή 50 εκατομμύρια ευρώ, τα οποία ήδη έχω ζητήσει από την Κυβέρνηση να μου δοθούν, δεν το καταλαβαίνω. Δεν ξέρω πώς αντιλαμβάνεστε εσείς τη λέξη «λάθος».
    Επομένως, όπως βλέπετε και επί των προβλημάτων σκύπτουμε και χαίρομαι για τις δηλώσεις περί γερασμένου ΕΣΥ. Μόνο που θα μου επιτρέψετε να σας υπενθυμίσω ότι από το 1983 μέχρι σήμερα, πλην δυόμισι χρόνων, εσείς ήσασταν κυβέρνηση. Συμφωνώ με τη διάγνωσή σας, γιατί είσθε καλός κλινικός γιατρός και ελάτε να βρούμε μαζί τον τρόπο της θεραπείας, όταν έρθει η ώρα του νομοσχεδίου, που θα το στείλω και στα κόμματα πριν κατατεθεί στη Βουλή. Εκεί επάνω θα κάνουμε πιο ουσιαστική συζήτηση.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
    Θα συζητηθεί η δεύτερη, η με αριθμό 50/26.4.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με την καταβολή των προστίμων ανέγερσης και διατήρησης αυθαιρέτων κτισμάτων κλπ.
    Η επίκαιρη ερώτηση της κυρίας συναδέλφου έχει ως εξής:
    «Με βάση την κοινή υπουργική απόφαση των Υπουργών ΠΕΧΩΔΕ και Οικονομίας και Οικονομικών, που αναφέρεται στους υπόχρεους καταβολής προστίμων ανέγερσης και διατήρησης αυθαίρετων κτισμάτων που είχαν ανεγερθεί έως 31.12.2003, παρέχονται διευκολύνσεις διακανονισμού των προστίμων σε διάφορες κατηγορίες υπόχρεων (παλιννοστούντες, πολύτεκνοι κλπ., κάτοχοι πρώτης κατοικίας κλπ.)
    Παρ’ ότι προεκλογικά πολλή συζήτηση έγινε για το συγκεκριμένο θέμα και «πάγωσαν», υποτίθεται, οι διαδικασίες, εν τούτοις και παρά τη δημοσίευση της κοινής υπουργικής απόφασης και τις δεσμεύσεις του νέου Υπουργού ΠΕΧΩΔΕ για άμβλυνση του προβλήματος με γρήγορες διαδικασίες ένταξης περιοχών στο σχέδιο, άρχισαν ήδη (βεβαίωση προστίμων 12.3.2004) σε περιοχές του δήμου Αχαρνών, όπως για παράδειγμα στα Μεγάλα Σχοίνα -να σημειωθεί ότι στη συγκεκριμένη περιοχή έχει γίνει ανάρτηση Σχεδίου και έχουν εκδικαστεί οι ενστάσεις- να αποστέλλονται από την αρμόδια ΔΟΥ Αχαρνών οι βεβαιώσεις των προστίμων (παρά την προθεσμία που δίνει η κοινή υπουργική απόφαση για διακανονισμό έως το Σεπτέμβριο του 2004), καλώντας τους υπόχρεους να αρχίσουν την καταβολή των προστίμων από 30.4.2004, χωρίς να τους δοθεί το περιθώριο χρήσης των διευκολύνσεων, ούτε καν αυτό της μείωσης του 30%.
    Ερωτώνται οι κύριοι Υπουργοί:
    Θα δοθούν εντολές στις αρμόδιες υπηρεσίες για την εφαρμογή της κοινής υπουργικής απόφασης, προκειμένου να μην περιπλέκουν και να ταλαιπωρούν τον κόσμο περισσότερο;
    Θα δοθεί τελικά και πώς το περιθώριο στους υπόχρεους να χρησιμοποιήσουν τις ελαφρύνσεις που προβλέπονται;»
    Ορίστε, κύριε Υπουργέ, έχετε το λόγο για τρία λεπτά.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ.
    Κυρίες και κύριοι συνάδελφοι, στην επίκαιρη ερώτηση που κατέθεσε η συνάδελφος του Κομμουνιστικού Κόμματος κ. Παντελάκη, ως Υπουργείο Περιβάλλοντος Χωροταξίας και Δημοσίων Έργων μπορούμε να απαντήσουμε τα εξής:
     Δεδομένου ότι υπήρξε αδράνεια των αρμοδίων πολεοδομικών υπηρεσιών να εκδώσουν τις προβλεπόμενες βεβαιώσεις των ετήσιων προστίμων διατήρησης αυθαιρέτων, με αποτέλεσμα να έχουν συσσωρευτεί οφειλόμενα πρόστιμα πολλών ετών, το ΥΠΕΧΩΔΕ προώθησε με το Υπουργείο Οικονομικών τις υπ’ αριθμόν 9726 και 9732 της 27ης Φεβρουαρίου 2004 κοινές υπουργικές αποφάσεις. 
      Με τις αποφάσεις αυτές ρυθμίζεται μεταξύ άλλων ο καθορισμός των οφειλόμενων προστίμων ανέγερσης και διατήρησης αυθαιρέτων, καθώς και η καταβολή με έκπτωση και σε δόσεις των συγκεκριμένων προστίμων, για τα αυθαίρετα βεβαίως που είχαν ανεγερθεί πριν την 31η Δεκεμβρίου του 2003, με στόχο να ελαφρυνθούν οι υπόχρεοι. 
      Οι ρυθμιστικές αυτές αποφάσεις διαβιβάστηκαν αμέσως σε όλες τις αρμόδιες πολεοδομικές υπηρεσίες, οι οποίες είναι και υπεύθυνες για την εφαρμογή τους. Το ΥΠΕΧΩΔΕ με εγκύκλιό του, την οποία έχω εδώ και θα καταθέσω στα Πρακτικά, κύριε Πρόεδρε, έδωσε λεπτομερείς οδηγίες και διευκρινήσεις για την εφαρμογή της κοινής υπουργικής απόφασης 9726/2004, η οποία αφορά στις εκπτώσεις των προστίμων. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής.)
      Επίσης για τη διευκόλυνση των αρμοδίων υπηρεσιών, το ΥΠΕΧΩΔΕ συνέταξε και απέστειλε αρμοδίως ηλεκτρονικό πρόγραμμα για τον υπολογισμό των προστίμων και των προβλεπομένων εκπτώσεων. Εναπόκειται συνεπώς στις αρμόδιες Αυτοδιοικήσεις Α΄ και Β΄ βαθμού να εφαρμόσουν τις σχετικές οδηγίες που έχουν λάβει. 
      Σε ό,τι αφορά στο δεύτερο ερώτημα της επίκαιρης ερώτησης για την ΔΟΥ Αχαρνών, ο κατάλογος της Πολεοδομίας βεβαιώθηκε με ημερομηνία 12-3-2004. Οι προσκλήσεις στους φορολογούμενους εστάλησαν με ημερομηνία 1-4-2004 και αναφέρουν ως ημερομηνία πρώτης δόσης την 31η Απριλίου 2004. 
     Το Υπουργείο Οικονομικών εξέδωσε ένα έγγραφο, το οποίο έχει εκδοθεί στις 16 Απριλίου και έχει πάει στην αρμόδια ΔΟΥ Αχαρνών, η οποία ενημερώθηκε και τηλεφωνικώς από τον αρμόδιο υπάλληλο του Υπουργείου Οικονομικών για να εφαρμοστεί η απόφαση και για τους φορολογούμενους, για τους οποίους έχουν βεβαιωθεί τα πρόστιμα και έχουν αποσταλεί οι προσκλήσεις. 
      Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
     Η κ. Παντελάκη έχει το λόγο για δύο λεπτά. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Θα μου επιτρέψετε να σας πω, κύριε Υφυπουργέ, ότι από την απάντηση που δώσατε, βγάζω το συμπέρασμα ότι συμβαίνουν δύο πράγματα: Ή δεν έχετε συνειδητοποιήσει το πρόβλημα ή το γνωρίζετε και ξέρετε ότι ο κόσμος καίγεται και εσείς περί άλλων τυρβάζετε. Εδώ, σ΄ αυτήν την Αίθουσα, νομίζω ότι δεν μπορεί να απαντά η Κυβέρνηση ως υπηρεσιακός υπάλληλος των υπηρεσιών. Πρέπει να έχετε την πολιτική βούληση και να παίρνετε τις ευθύνες σας. 
      Αμέσως, λοιπόν, αφού κάνατε αυτές τις ενέργειες, ποιο ήταν το αποτέλεσμα; Και σας λέω, κύριοι συνάδελφοι, ότι αύριο το πρωί, στις 30 του μήνα, αρχίζουν να πληρώνονται τα πρόστιμα. Ποια είναι η βούληση της Κυβέρνησης αυτήν τη στιγμή; Δίνετε εντολή να ακυρωθούν, να παγώσουν όλα και να τηρηθεί το εξάμηνο, ναι ή όχι; 
      Η κοινή υπουργική απόφαση της προηγούμενης κυβέρνησης θα εφαρμοστεί από σας; Πρέπει εδώ να είστε συγκεκριμένοι. Θα εφαρμοστεί ή όχι; Εμείς λέμε ότι πρέπει να εφαρμοστεί το εξάμηνο της παράτασης. Γιατί από αύριο το πρωί, επαναλαμβάνω, τι θα λέτε σ΄ αυτόν τον κόσμο που έχει χάσει τον ύπνο του και πληρώνει; 
      Δεν μιλάω για τις γενικές περιπτώσεις των αυθαιρέτων αλλά για τη συγκεκριμένη περίπτωση που πρέπει να αναλάβετε ευθύνη, γιατί εσείς είστε Κυβέρνηση –και είστε Κυβέρνηση πενήντα τρεις μέρες- αλλά δεν δείχνετε την ίδια ευαισθησία, όπως δείξατε αμέσως μόλις βγήκατε Κυβέρνηση, στις προγραμματικές δηλώσεις, να δώσετε ό,τι χρειαζόταν το μεγάλο κεφάλαιο για να τα βγάλει πέρα στον ανταγωνισμό. Όμως είχατε πενήντα τρεις μέρες καιρό και προκαλείσθε σήμερα να πάρετε μία θέση, ώστε αυτός ο κόσμος να αντιμετωπίσει το πρόβλημά του. 
      Μιλώ λοιπόν για εκείνες τις περιπτώσεις που έχει ευθύνη η πολιτεία απέναντι στον κόσμο, που από 28 Ιουλίου του 2002 έχει αποφασιστεί, έχει εκδικαστεί και μπαίνουν στο σχέδιο, αλλά μέχρι στιγμής δεν έχουν μπει στο σχέδιο. Και τους ζητάμε τώρα να πληρώσουν πρόστιμο γιατί έχουν αυθαίρετο. 
      Είναι όμως φανερό –κι εδώ κλείνω- ότι δεν γνωρίζει, όπως φαίνεται, η Κυβέρνηση αυτήν την περιοχή κοντά στο Μενίδι, η οποία είναι από τις πιο υποβαθμισμένες  περιοχές του Λεκανοπεδίου.  Είναι δίπλα στο Ολυμπιακό Χωριό, όμως συγχρόνως είναι σε απόσταση αναπνοής από μία άλλη περιοχή, τους Θρακομακεδόνες, που είναι η περιοχή της «αριστοκρατίας -κατά κύριο λόγο- του χρήματος», όπου εκεί είναι λυμένα τα ζητήματα των υποδομών.
      Αν έχετε πολιτική βούληση, μπορείτε να το αποδείξετε και όχι η πολιτική φρασεολογία, η λαϊκή φρασεολογία να σταματάει όταν είναι η ώρα της πράξης. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κι εμείς, κυρία Παντελάκη.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Όπως πολύ καλά γνωρίζει η κυρία συνάδελφος, ο συγκεκριμένος νόμος ήρθε και ψηφίστηκε στη Βουλή από την προηγούμενη κυβέρνηση. Δεν είναι νόμος της Νέας Δημοκρατίας. Οι κοινές υπουργικές αποφάσεις οι οποίες ισχύουν, έχουν εκδοθεί και υπογραφεί από τους προηγούμενους Υπουργούς, κυρία συνάδελφε.
      ΕΛΠΙΔΑ ΠΑΝΤΕΛΑΚΗ: Το γνωρίζουμε.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Πιστεύω ότι η Νέα Δημοκρατία διά του Υπουργού κ. Σουφλιά στις Προγραμματικές Δηλώσεις σε ό,τι αφορά το ΥΠΕΧΩΔΕ ήταν απολύτως σαφής, σαφέστατη θα έλεγα. Όσον αφορά τα περί εξυπηρετήσεως του μεγάλου κεφαλαίου ειλικρινά με εκπλήσσετε, σε ποιο σημείο των Προγραμματικών Δηλώσεων του ΥΠΕΧΩΔΕ διαβάσατε τέτοιο πράγμα.
	Αναφέρθηκα πολύ συγκεκριμένα στο τι ισχύει για την Πολεοδομική Υπηρεσία των Αχαρνών. Έχουν ληφθεί όλα τα απαραίτητα έγγραφα και θα εφαρμοστούν οι οδηγίες τις οποίες έχει στείλει, κυρία συνάδελφε, και το ΥΠΕΧΩΔΕ και βεβαίως το Υπουργείο Οικονομίας και Οικονομικών. Και βεβαίως θα πρέπει να πω, κύριε Πρόεδρε και κύριοι συνάδελφοι, ότι μέχρι σήμερα οι εντάξεις στα σχέδια πόλεως διαφόρων περιοχών παρουσίασαν εξαιρετικά μεγάλες καθυστερήσεις και όξυναν αυτό το πρόβλημα λόγω έλλειψης χρημάτων πολλές φορές, λόγω εξαιρετικής γραφειοκρατίας στα συναρμόδια Υπουργεία και λόγω αναποτελεσματικότητας της διοίκησης. 
	Επιπλέον θα συμφωνήσουμε όλοι ότι η αυθαίρετη δόμηση τουλάχιστον μέχρι σήμερα επροηγείτο του πολεοδομικού σχεδιασμού και η Πολιτεία ερχόταν εκ των υστέρων και ενέτασσε τους συγκεκριμένους οικισμούς στα σχέδια πόλεων. Η πολιτική του ΥΠΕΧΩΔΕ στρέφεται πλέον περισσότερο στην πρόληψη της αυθαίρετης δόμησης, ώστε να περιοριστεί αντίστοιχα και η ανάγκη καταστολής της. 
	Ευχαριστώ πολύ.
	ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε, κύριε Υπουργέ.
	Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», σαράντα τέσσερις μαθητές και δύο καθηγητές από το 1ο Ενιαίο Λύκειο Ιλίου Αττικής. 
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Εισερχόμαστε στην τρίτη με αριθμό 48/26.4.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τους Υπουργούς Αγροτικής Ανάπτυξης και Τροφίμων, Περιβάλλοντος, Χωροταξίας και Δημοσίων Έργων, σχετικώς με την εισαγωγή μεταλλαγμένων προϊόντων, τη λήψη μέτρων προστασίας των καταναλωτών κλπ.
	Η επίκαιρη ερώτηση της κυρίας συναδέλφου έχει ως εξής:
	«Δυστυχώς η Ευρώπη υποχωρεί στις πιέσεις για άρση του μορατόριουμ και το άνοιγμα των αγορών της στα μεταλλαγμένα, ενώ η νομοθεσία της δεν αποσαφηνίζει σημαντικά ζητήματα που αφορούν στο εισόδημα των αγροτών, την προστασία της γεωργίας, των καταναλωτών και του περιβάλλοντος από τα μεταλλαγμένα. Όλα αυτά οδήγησαν φορείς και πολίτες των κρατών-μελών της Ευρωπαϊκής Ένωσης στην ανακήρυξη ολόκληρων περιοχών σε «ζώνες ελεύθερες από τα μεταλλαγμένα». Παρ΄ ότι η ευρωπαϊκή νομοθεσία είναι η αυστηρότερη διεθνώς ως προς τη σήμανση και την ιχνηλασιμότητα των μεταλλαγμένων, η νομοθεσία της δεν διασφαλίζει πλήρως την αναγκαία πληροφόρηση και έναν κώδικα δικαιωμάτων του καταναλωτή. Συγκεκριμένα, δεν καθιστά υποχρεωτική τη σήμανση ζωοκομικών προϊόντων, όπως αβγά, κρέας, γαλακτοκομικά, που μπορεί να προέρχονται από ζώα που έχουν τραφεί με μεταλλαγμένες ζωοτροφές, όταν μάλιστα στην Ελλάδα το 80% των εισαγωγών των κατ’ εξοχήν μεταλλαγμένων σόγιας και καλαμποκιού χρησιμοποιούνται για παραγωγή ζωοτροφών. Στην Ελλάδα δεν υπάρχουν ακόμη οι αναγκαίοι ελεγκτικοί μηχανισμοί για την εφαρμογή της νέας νομοθεσίας, καθώς και την κατοχύρωση των δικαιωμάτων του καταναλωτή απέναντι σε αυθαιρεσίες των βιομηχανιών τροφίμων. 
      Γι’ αυτό ερωτώνται οι κύριοι Υπουργοί:
      - Ποια είναι η συγκεκριμένη πολιτική της Κυβέρνησης στην αντιμετώπιση της εισαγωγής μεταλλαγμένων για τη γεωργία, το περιβάλλον και τον καταναλωτή;
      - Με ποια άμεσα μέτρα, υπηρεσίες και ελεγκτικούς μηχανισμούς θα προφυλάξει τον καταναλωτή από τρόφιμα χωρίς σήμανση και ποιος φορέας θα αναλάβει και πότε την πληροφόρηση και προστασία του καταναλωτή;»
      Ο Υπουργός Αγροτικής Ανάπτυξης και Τροφίμων κ. Τσιτουρίδης έχει το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Να ευχαριστήσω την κ. Ξηροτύρη, η οποία με την ερώτησή της θίγει ένα ιδιαίτερα σημαντικό ζήτημα και μας δίδει την ευκαιρία να ξεκαθαρίσουμε τη θέση της νέας ελληνικής Κυβέρνησης σε κρίσιμα πραγματικά ζητήματα.
     Το ζήτημα των μεταλλαγμένων έχει επιπτώσεις στην υγεία, στο περιβάλλον, αλλά και οικονομικές, κοινωνικές, πολιτικές και ηθικές  επιπτώσεις. Υπάρχουν τρεις παράγοντες, τρεις συνιστώσες στην πολιτική, η οποία ακολουθείται σε ευρωπαϊκό επίπεδο. 
     Η πρώτη συνιστώσα έχει να κάνει με την περιεκτικότητα ή με τα ποσοστά πρόσμιξης ή επιμόλυνσης, των γενετικά μεταλλαγμένων οργανισμών σε τρόφιμα, ζωοτροφές, σε φυτά, σε σπόρους.
     Η δεύτερη συνιστώσα αυτού του προβλήματος είναι η ιχνηλασιμότητα ή ετικετοποίηση, δηλαδή πώς καθιστούμε γνωστό στον καταναλωτή για το τι περιέχει ένα προ?όν.
     Η τρίτη συνιστώσα του ζητήματος έχει να κάνει με τη συνύπαρξη συμβατικών, οικολογικών προϊόντων και προϊόντων με γενετικά τροποποιημένους  οργανισμούς.
     Πρέπει να πω ότι σε κοινοτικό επίπεδο υπάρχει νομοθεσία η οποία έχει να κάνει με τις περιβαλλοντικές επιπτώσεις αυτού του ζητήματος. Η πρόσφατη νομοθεσία είναι αυστηρότερη από την παλαιότερη και αρμόδιος φορέας εφαρμογής της είναι το ΥΠΕΧΩΔΕ. 
     Όσον αφορά στα θέματα εμπορίας, σπόρων και πολλαπλασιαστικού υλικού, στη χώρα μας, ούτε παράγουμε ούτε γίνεται εμπορία τέτοιων προϊόντων. Υπάρχουν δύο νέοι κανονισμοί για τα γενετικά τροποποιημένα τρόφιμα και ζωοτροφές. Ο δεύτερος κανονισμός έχει να κάνει με τη σήμανση, ο οποίος τέθηκε σε εφαρμογή προσφάτως. 
     Προχθές στο Λουξεμβούργο, με την ευκαιρία μιας πρότασης για την εμπορία στον κοινοτικό χώρο γλυκού αραβόσιτου από γενετικώς τροποποιημένο αραβόσιτο της σειράς ΒΤ11, είχα την ευκαιρία να ξεκαθαρίσω τη θέση της Κυβέρνησής μας, κάνοντας μια γενική παρατήρηση. Ότι η υφιστάμενη επιστημονική γνώση είναι περιορισμένη και ανεπαρκής, σχετικά με τις επιπτώσεις στις καλλιέργειες γενετικά τροποποιημένων οργανισμών, στη βιοποικιλότητα, αλλά κυρίως στη γενετική καθαρότητα αγρίων και καλλιεργούμενων ειδών, ενώ τα μέχρι σήμερα αποτελέσματα ερευνητικών πειραμάτων, αλλά και υφισταμένων καλλιεργειών γενετικά τροποποιημένων οργανισμών είναι και αρνητικά και ανησυχητικά. 
     Έως ότου λοιπόν η επιστήμη αποφανθεί επαρκώς και με ασφάλεια για τις επιπτώσεις των γενετικά τροποποιημένων οργανισμών στη δημόσια υγεία και στο περιβάλλον, η  Ελλάδα θα παραμείνει σταθερά αντίθετη στην εισαγωγή και στην καλλιέργεια γενετικά τροποποιημένων οργανισμών και αυτήν τη θέση θα την εκφράζει σε όλα τα επίπεδα στα κοινοτικά fora. 
     Στη δευτερολογία μου θα μπορούσα να σας δώσω και περισσότερα στοιχεία για το τι γίνεται σήμερα στη χώρα μας σε επίπεδο ελέγχων, γιατί είναι ένα άλλο μεγάλο και σημαντικό ζήτημα. Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό. 
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κύριε Υπουργέ, δεν γεννάται αμφιβολία ότι η εφαρμογή της νέας κοινοτικής νομοθεσίας  για τη σήμανση των μεταλλαγμένων τροφίμων και κυρίως οι υποχωρήσεις τελικά της Ευρωπαϊκής Ένωσης προέρχονται από τις τεράστιες πιέσεις που ασκούν οι Ηνωμένες Πολιτείες για την άρση του μορατόριουμ για τα μεταλλαγμένα και για τη συμμόρφωση δήθεν με τις αποφάσεις του Παγκόσμιου Οργανισμού Εμπορίου. Ακόμη και για τα θέματα της σήμανσης και ιχνηλασιμότητας που θέτει η Ευρωπαϊκή Ένωση οι ΗΠΑ σκοπεύουν για μια ακόμη φορά να θέσουν θέμα απέναντι στον ΠΟΕ μη συμμόρφωσης της Ενωμένης Ευρώπης σε θέματα ελεύθερης διακίνησης των μεταλλαγμένων, επειδή δεν έχει αποφανθεί τελικά η επιστήμη αν υπάρχουν σοβαρές επιπτώσεις στην υγεία του ανθρώπου από τα μεταλλαγμένα ή όχι, και δεν έχει αποφανθεί, πολύ καλά κάνετε που έχετε αυτή την αρχή για τη μη εισαγωγή τους και δεσμεύεστε ότι θα την τηρήσετε για τη χώρα μας. Στα θέματα που έχει τεράστιο κενό η ευρωπαϊκή νομοθεσία –και σας καλώ να μας πείτε πώς θα το αντιμετωπίσετε- είναι ότι είναι αναπόφευκτη η επιμόλυνση των παραδοσιακών καλλιεργειών από τη συνύπαρξη αυτών με καλλιέργειες με μεταλλαγμένα με απρόβλεπτες και ανεξέλεγκτες συνέπειες στη γεωργία, και πολύ περισσότερο η εισαγωγή και η καλλιέργεια μεταλλαγμένων σπόρων αποτελεί αποφασιστικό κτύπημα κατά των βιολογικών καλλιεργειών και της προοπτικής περαιτέρω ανάπτυξης, που πολύ καλά ξέρουμε όλοι πόσο σημαντική είναι αυτή η προοπτική και για τη χώρα μας. 
      Γι’ αυτό η αντίσταση των ευρωπαϊκών φορέων και των καταναλωτών αλλά και στην Ελλάδα σαράντα νομαρχιακών αυτοδιοικήσεων και άλλων φορέων είναι τεράστια απέναντι σε αυτή την επιβολή εισαγωγής γενετικά τροποποιημένων προϊόντων.
      Έρχομαι τώρα να αναφερθώ στο τι θα κάνουμε για τα θέματα του ελέγχου και τα θέματα της σήμανσης, της εφαρμογής δηλαδή της κοινοτικής οδηγίας.
      Ένα μεγάλο θέμα -και το τοπίο είναι θολό σ’ αυτό- είναι για τα προϊόντα τα οποία αναγράφουν ότι περιέχουν μεταλλαγμένα μέχρι το ποσοστό που επιτρέπει η κοινοτική οδηγία, δηλαδή πάνω από το 0,9%, πώς θα γίνει ο έλεγχος και πώς θα τα βλέπουν σε μία άμεση εικόνα οι καταναλωτές. Για τα προϊόντα τα οποία δεν αναγράφουν, το τοπίο είναι θολό για το τι θα κάνουν.
      Αλλά το μεγαλύτερο θέμα και το κενό και για την Ευρωπαϊκή Ένωση και για τη χώρα μας είναι για τα ζωικά προϊόντα, για τα οποία οι ζωοτροφές που χρησιμοποιήθηκαν και που εισάγονται στη χώρα μας έχουν σίγουρα μεταλλαγμένα προϊόντα. Τι θα γίνει με αυτόν τον έλεγχο; Η ευρωπαϊκή νομοθεσία δεν θέτει κανένα θέμα σ’ αυτό, αφήνει δηλαδή τα κράτη-μέλη να προστατεύσουν αυτά με τις δικές τους ρυθμίσεις τον Έλληνα καταναλωτή και σε αυτόν τον τομέα όπως και σε όλους τους άλλους τομείς. Σε αυτό θέλω να μου απαντήσετε, κύριε Υπουργέ με συγκεκριμένες προτάσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επιτρέψτε μου μισό λεπτό, κύριε Πρόεδρε.
      Το τελευταίο θέμα είναι τι θα κάνετε εσείς και το Υπουργείο Ανάπτυξης για τη λεγόμενη σήμανση και την ενημέρωση των καταναλωτών. Παραδείγματος χάρη, θα επιβάλετε στα μεγάλα σούπερ μάρκετ να υπάρχει χωριστό ράφι που να γράφει «μεταλλαγμένα-προσοχή»; Μπορεί να μη λέει «προσοχή» ή όχι, για να μη σας κατηγορήσει ο ΠΟΕ ότι δεν εφαρμόζετε τις εντολές και τις οδηγίες του, τι θα κάνετε όμως με τα μέτρα εκείνα λειτουργικά και αποφασιστικά, ούτως ώστε ο καταναλωτής να ξέρει εάν έχει μεταλλαγμένα ή δεν έχει; 
      Γιατί οι ελεγκτικοί μηχανισμοί είναι σίγουρο ότι είναι φτωχοί στη χώρα μας και ο ΕΦΕΤ έχει φορτωθεί ένα σωρό υποχρεώσεις. Εδώ όμως θα πρέπει να έχει ένα ειδικό τμήμα, αλλά πρέπει να βρείτε και εκείνα τα τρικ που θα μπορέσουν να αποδώσουν περισσότερο και ο Έλληνας καταναλωτής να ξέρει με τι προϊόν έχει να κάνει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Κύριε Υπουργέ, έχετε το λόγο για δύο λεπτά.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Εγώ να σημειώσω και να χαιρετίσω τη συναντίληψη η οποία υπάρχει από την πλευρά της κ. Ξηροτύρη -αλλά νομίζω και όλων των πολιτικών δυνάμεων στη χώρα μας- εις ό,τι αφορά στους προβληματισμούς, στις ανησυχίες και στους ενδεχόμενους κινδύνους που υπάρχουν σε αυτόν τον τομέα.
      Θα πω, κυρία Ξηροτύρη, ότι ένα πολύ σημαντικό ζήτημα το οποίο θέσατε και εσείς στην παρέμβασή σας είναι αυτό που αναφέρεται στη συνύπαρξη συμβατικών ειδών, βιολογικών και προϊόντων με γενετικά τροποποιημένους οργανισμούς. 
      Εμείς συνεχίζουμε να είμαστε σταθερά, και ενισχύουμε την άποψη αυτή, στην ομάδα των κρατών που είναι αντίθετη με οποιοδήποτε άνοιγμα, διότι και η ιδιομορφία στη χώρα μας δημιουργεί ιδιαίτερα προβλήματα και ανησυχίες εις ό,τι αφορά στις δυνατότητες συνύπαρξης των διαφόρων μορφών γεωργίας. 
      Πρωταγωνιστούμε, λοιπόν και σας εκφράζω τη δέσμευση της ελληνικής Κυβέρνησης, η οποία διεκδικεί -και θα έχει πρωταγωνιστικό ρόλο- στο κοινοτικό πλαίσιο, το οποίο επιχειρείται να διαμορφωθεί για τη συνύπαρξη των διαφόρων μορφών γεωργίας, με ξεκάθαρες θέσεις προς την κατεύθυνση την οποία σας ανέπτυξα.
     Σε ό,τι αφορά στους ελέγχους, υπάρχουν κατά βάση τρεις φορείς στην Ελλάδα, οι οποίοι είναι αρμόδιοι για ελέγχους: το Υπουργείο ΠΕΧΩΔΕ σε ό,τι αφορά τις περιβαλλοντικές επιπτώσεις, το Υπουργείο Αγροτικής Ανάπτυξης και Τροφίμων σε ό,τι αφορά μία σειρά από ζητήματα και ο ΕΦΕΤ σε ό,τι αφορά πάλι ζητήματα που έχουν να κάνουν κυρίως με την ιχνηλασιμότητα. 
      Θα σας πω ότι υπάρχει ένα εθνικό πρόγραμμα ελέγχων, το οποίο έχει εξαιρετικά αποτελέσματα. Το Δεκέμβριο του 2000 ο ΕΦΕΤ ξεκίνησε ένα εθνικό πρόγραμμα ελέγχων, το οποίο συνεχίζεται μέχρι και σήμερα και εντείνεται όσο έχουμε εξελίξεις σε κοινοτικό επίπεδο., Εξελίξεις που πηγαίνουν προς άλλη κατεύθυνση απ’ αυτή που είναι η δική μας θέση. 
      Θα σας πω, λοιπόν, ότι από τα αποτελέσματα του 2002 προέκυψε ότι το 5,7% των τροφίμων περιείχε γενετικά τροποποιημένα συστατικά. Το πρόγραμμα αυτό συνεχίζεται, εντατικοποιείται και με τη συνεργασία των αρμοδίων φορέων, τους οποίους σας προανέφερα, θα προχωρήσει. Και σε ένταση αλλά και σε αποτελεσματικότητα –εκτιμούμε- λαμβάνοντας υπόψη τα διαρκώς νέα δεδομένα και τις νέες παραμέτρους που έχουμε και σε κοινοτικό επίπεδο. Διότι δεν φτάνει να καταψηφίζουμε εμείς. Όπως πολύ καλά ξέρετε, υπάρχουν διαδικασίες στο κοινοτικό πλαίσιο που επιτρέπουν μέχρι στιγμής την εμπορία, την εισαγωγή και την παραγωγή τέτοιων προϊόντων στον ευρωπαϊκό χώρο. Άρα, χρέος δικό μας και δέσμευση δική μας είναι η εντατικοποίηση των ελέγχων κατά τέτοιον τρόπο, ώστε να γίνουν αποτελεσματικότεροι και να ικανοποιούν τις βάσιμες ανησυχίες των καταναλωτών στη χώρα μας. 
      Εκτιμώ ότι έχουμε στον τομέα αυτόν ως κράτος, ως κοινωνία, ως διοίκηση, ως Κυβέρνηση, πεδίον δόξης λαμπρό μπροστά μας, διότι διαρκώς έχουμε νέα δεδομένα και ο ορίζοντας τον οποίο έχουμε εκτιμώ ότι θα είναι ακόμα πιο περίπλοκος και πιο ευαίσθητος απ’ ότι αφήνουμε πίσω.
      Σας ευχαριστώ πολύ όμως, κ. Ξηροτύρη για την ευκαιρία που έδωσε η ερώτησή σας να σας αναπτύξω σκέψεις, προβληματισμούς και μέτρα, για ένα ζήτημα το οποίο αυτήν τη στιγμή είναι στο επίκεντρο του κυβερνητικού ενδιαφέροντος.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για τα προϊόντα στο ράφι δεν μου απαντήσατε.
     ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Να σας απαντήσω για το ράφι. 
     Έχω την ανοχή σας, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Σας ευχαριστώ, κύριε Πρόεδρε. 
     Ξέρετε ότι η κοινοτική νομοθεσία σε ό,τι αφορά την ιχνηλασιμότητα είναι συγκεκριμένη: το τι αναγράφεται, το τι δεν αναγράφεται και το τι επιτρέπεται. Δεν μπορούμε να πάμε πέρα από κοινοτικές δεσμεύσεις κάνοντας πράγματα για τα οποία θα υποστούμε ενδεχομένως διαδικασίες μέχρι και παραβάσεων της κοινοτικής νομοθεσίας. Πάντως είναι ένα ζήτημα εξαιρετικά κρίσιμο, το οποίο μας απασχολεί.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     Στο σημείο αυτό δέχεσθε να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.55΄ λύεται η συνεδρίαση για αύριο ημέρα Παρασκευή 30 Απριλίου 2004 και ώρα 10.30’ με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων, σύμφωνα με την ημερήσια διάταξη, που έχει διανεμηθεί.
     Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ



1

Συνεδρίαση 29-4-2004

