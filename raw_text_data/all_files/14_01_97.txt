Σελίδα 2557 

Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΝΖ'

Τρίτη 14 Ιανουαρίου 1997

Αθήνα, σήμερα, στις 14 Ιανουαρίου 1997, ημέρα Τρίτη και ώρα 18.17' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(EΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.1.1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΝΣΤ' συνεδριάσεώς του, της 13.1.1997).

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Γλώσσας Μαγνησίας ζητεί το αγροτικό της ιατρείο να λειτουργεί και τα Σαββατοκύριακα.

2) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Τοπικό Τμήμα του Πανελληνίου Συλλόγου Υπαλληλικού Προσωπικού ΟΤΕ ζητεί να αρθεί η υποχρέωση επιστροφής του υπολοίπου ποσού που εδόθει ως δάνειο στους σεισμόπληκτους εργαζόμενους στον ΟΤΕ.

3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Εργατοϋπαλλήλων ΕΛΒΙΕΜΕΚ ζητεί τη λήψη μέτρων για την επιβίωση της Εταιρείας "ΕΛΒΙΕΜΕΚ Α.Ε.".

4) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια 'Ενωση Κατωτέρων Πληρωμάτων Μηχανής Ε.Ν. "Ο ΣΤΕΦΕΝΣΩΝ" αναφέρεται στο υπό ελληνική σημαία M/S "ΜΥΡΣΙΝΗ" που προσάραξε στην περιοχή της Αγκώνας Ιταλίας και στα προβλήματα που από τότε αντιμετωπίζει το επταμελές πλήρωμά του.

5) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Καρκινοπαθών Μακεδονίας - Θράκης ζητεί την αναβάθμιση της παρεχόμενης ιατρικής φροντίδας στο Νοσοκομείο Θεσ/νίκης στα μέλη του.

6) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο κ. Κυριάκος Μαντζιβής, φιλόλογος ζητεί την εισαγωγή ενημερωτικού μαθήματος για τα ναρκωτικά στη δευτεροβάθμια εκπαίδευση.

7) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία οι καπνοπακαλλιεργητές της Κοινότητας Κωσταλεξίου του Νομού Φθιώτιδας ζητούν τη χορήγηση αποζημίωσης για την κάλυψη των ζημιών που υπέστη η παραγωγή τους από τη θεομηνία του Σεπτεμβρίου 1996.

8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πανελλήνιος Σύλλογος Εκπαιδευτικών Κρατικών Παιδικών Σταθμών Υπουργείου Υγείας Πρόνοιας ζητεί την καταβολή του επιδόματος αυξημένης ευθύνης στα μέλη του.

9) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Νομάρχης Ξανθης ζητεί χρηματοδότηση για την κατασκευή των αναγκαίων αντιπλημμυρικών έργων στο Νομό Ξάνθης.

10)Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί να αυξηθούν οι συντάξεις των μελών της.

11)Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η 'Ενωση Εφοπλιστών Επιβατηγών Πλοίων υποβάλλει προτάσεις σχετικά με τη χάραξη νέας πολιτικής στον τομέα της ελληνικής ναυτιλίας.

12)Ο Βουλευτής Αθήνας κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία το Σωματείο Ιδιοκτητών Φορτηγών Δημοσίας Χρήσεως Λαρίσης και Περιχώρων "Νέος Κόσμος" ζητεί τη διευθέτηση της ασφάλισης των μελών του.

13)Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Κοινότητα Κουβαρά του Νομού Αττικής καταγγέλλει την παράνομη εφαρμογή της 1151/1872 δικαστικής απόφασης στις αγροτικές εκτάσεις της περιοχής της.

14)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Αστακού Αιτωλ/νίας διαμαρτύρεται για την μελετώμενη κατάργηση της ΔΟΥ Αστακού και την ενσωμάτωσή της στη ΔΟΥ Μεσολογγίου.

15)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Ελληνική Εταιρεία Προστασίας και Αποκαταστάσεως Αναπήρων Παίδων διαμαρτύρεται για την παύση λειτουργίας των τμημάτων Επαγγελματικής Κατάρτισης Νέων της ΕΛΕΠΑΠ Αθηνών και Θεσ/νίκης.

Σελίδα 2558 

 

16)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Αγροτικός Αλιευτικός Συνεταιρισμός Αιτωλικού "Ο 'Αγιος Ιωάννης" ζητεί τη ρύθμιση των χρεών του προς την ΑΤΕ.

17)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αντιρρίου Αιτωλ/νίας ζητεί την ίδρυση και λειτουργία Λιμενικού Ταμείου στο Αντίρριο.

18)Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο κ. Σάββας Ζαγγελίδης, καθηγητής Φυσικής Αγωγής διαμαρτύρεται για την άρνηση του Κ.Υ.Σ.Δ.Ε. να εξετάσει την ένταση των ενδιαφερομένων για απόσπαση στο Τ.Ε.Φ.Α.Α. του Α.Π.Θ.

19)Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Αγροτικός Αλιευτικός Συνεταιρισμός Αιτωλικού "Ο 'Αγιος Ιωάννης" ζητεί οικονομική ενίσχυση για την κάλυψη των ζημιών που υπέστησαν τα ιχθυοτροφεία της λιμνοθάλασσας Αιτωλικού Μεσολογγίου, "ΠΡΟΚΟΠΑΝΙΣΤΟΣ" και "ΣΧΟΙΝΙΑΣ", από την κακοκαιρία του Οκτωβρίου 1996.

20)Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η κυρία Γιαννακοπούλου, κάτοικος Νεράιδας Ηλείας ζητεί τη λήψη μέτρων προστασίας από την πτώση βράχων στη Νεράιδα.

21)Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αμαλιάδας ζητεί τη στελέχωση του Νοσοκομείου Αμαλιάδας με το αναγκαίο ιατρικό προσωπικό.

22)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία τα Σωματεία Εργαζομένων στη "SOFTEX" υποβάλλουν προτάσεις για τη συνέχιση της λειτουργίας της χαρτοποιίας.

23)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Κοινότητα Μικροκλεισούρας του Νομού Δράμας ζητεί από τη ΔΕΗ να επισπεύσει τη διαδικασία κατασκευής έργων κοινωνικής αποκατάστασης στην ακριτική επαρχία Κ.Νευροκοπίου Δράμας.

24)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς στο Νομό Καρδίτσας ζητεί να επανισχύσει η απόφαση του δικαιώματος των προέδρων των κοινοτήτων, χορήγησης αδειών οικοδομής.

25)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Ποιμένων Νομού Χίου "Ο 'Αγιος Μάμας" ζητεί την επίλυση των προβλημάτων των βοσκότοπων της Χίου.

26)Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί επί τη ευκαιρία του εορτασμού των 50 χρόνων από την ενσωμάτωση της Δωδεκανήσου να ανακηρυχθεί από την Βουλή των Ελλήνων το έτος 1997 ως έτος Δωδεκανήσου.

27)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία Εκπαιδευτικοί, Γονείς Παιδιών με Ειδικές Ανάγκες που υπηρετούν σε Σχολεία της Γερμανίας διαμαρτύρονται για την διακοπή χορήγησης του ειδικού επιμίσθιου εξωτερικού.

28)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί να αναγνωρίζονται οι βεβαιώσεις για φορολογική χρήση, που εκδίδονται από τον Ο.Γ.Α. στους συνταξιούχους με ποσοστό αναπηρίας από 67%.

29)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας όπου εκφράζονται διαμαρτυρίες για τις αιτίες τροχαίων ατυχημάτων στην πόλη της Αθήνας όπως τα κακοφτιαγμένα πεζοδρόμια, η τοποθέτηση διαφημιστικών πινακίδων δίπλα σε φωτεινούς σηματοδότες κ.λπ.

30)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ενστάσεις των μελών της ΑΔΕΔΥ για το νέο μισθολόγιο των δημοσίων υπαλλήλων.

31)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τα πρόστιμα της Ευρωπαϊκής 'Ενωσης στην περίπτωση μη συμμόρφωσης της Ελλάδας στις αποφάσεις του Ευρωπαϊκού Δικαστηρίου.

32)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, που αναφέρεται στις αυξήσεις των τελών λειτουργίας της ΕΡΤ.

33)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, που αφορά στη μείωση της φορολογίας στα εισαγόμενα μεταχειρισμένα αυτοκίνητα.

34)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την υπέρογκη αύξηση των διοδίων.

35)Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, που αναφέρεται στην ανάγκη φροντίδας των παιδιών διαζευγμένων γονέων

36)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Δημοτικών Υπαλλήλων του Νομού Δράμας ζητεί την ένταξη των υπαλλήλων των ΟΤΑ στα κίνητρα, που προβλέπονται στις διατάξεις του Ν. 2085/95.

37)Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Μητέρες Επιστήμονες Πολύτεκνες ζητούν τη μετεγγραφή των πολυτέκνων φοιτητών εξωτερικού.

38)Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το Εθνικό Συμβούλιο των ΧΑΝ Ελλάδας ζητεί τη μη κατάργηση της φοροαπαλλαγής των δωρεών και χορηγιών.

39)Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Πανελλήνια 'Ενωση Συλλόγων Ερασιτεχνών Αλιέων ζητεί την κατάργηση ή την τροποποίηση του Π.Δ. 373/85.

40)Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωσις Αναπήρων και Θυμάτων Πολέμου Επαρχίας Ελασσόνας ζητούν να λάβουν την αύξηση 15% που έλαβαν και οι ανάπηροι με ειδικές ανάγκες.

41)Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Καθηγητές Μέσης Εκπαίδευσης διορισμένοι με τον Νόμο 1143/81 ζητούν ο υποχρεωτικός χρόνος παραμονής τους σε δυσπρόσιτα σχολεία από 3 να γίνει 2 χρόνια.

42)Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Πανελλήνια 'Ενωση Εποπτών Δημόσιας Υγείας διαμαρτύρεται για το σχέδιο νόμου, που αφορά στη μετονομασία του Υπουργείου Γεωργίας σε Υπουργείο Γεωργίας και Τροφίμων κ.λπ.

43)Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Κωνσταντοπούλειος Οίκος Ευγηρίας και Χρονίων Παθήσεων διαμαρτύρεται για την επιβολή φόρων στις δωρεές και στα έσοδα των Φιλανθρωπικών Ιδρυμάτων.

Σελίδα 2559 

 

44)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Αγιάς του Νομού Λάρισας ζητεί την αναβάθμισή της σε Δήμο.

45)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Λάρισας υποβάλλει προτάσεις σχετικά με τη μελέτη της υπογείωσης της οδού Εχεκρατίδα στις σιδηροδρομικές γραμμές στην περιοχή του.

B' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 471/7-11-96 ερώτηση δόθηκε με το υπ' αριθμ. 419/23-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 471/7-11-96 που κατέθεσαν οι Βουλευτές κ.κ. Σπ. Δανέλλης, Ε. Αποστόλου αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι σχετικά με την κατασκευή λιμνοδεξαμενής Πέδι Σύμης αυτή έχει ενταχθεί στο Πρόγραμμα INTERREG II.

'Οσον αφορά τις διαδικασίες για τη δημοπράτηση του έργου θα γίνουν σύμφωνα με την ισχύουσα νομοθεσία (Εθνική και Ευρωπαϊκή).

Επομένως θα πρέπει να εκπονηθεί πρώτα η μελέτη περιβαλλοντικών επιπτώσεων.

'Εχει ήδη υπογραφεί η ανάθεση της μελέτης περιβαλλοντικών επιπτώσεων και εκπονείται.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

2. Στην με αριθμό 809/19-1196 ερώτηση δόθηκε με το υπ' αριθμ. 2441/20-12-96 έγγραφο από τον Υφυπουργό Εργασίας η ακόλουθη απάντηση:

"Σε απάντηση της ερώτησης 809/19-11-96 προς τους κ.κ. Υπουργούς Τύπους και Μ.Μ.Ε. και Μεταφορών και Επικοινωνιών, που κατατέθηκε στη Βουλή από τον Βουλευτή κ. Π. Ψωμιάδη και μας διαβιβάστηκε από το Υπουργείο Τύπου με το αριθ. Υ/ΙΑ/23/11-12-96 έγγραφό του και όσον αφορά το αίτημα για ασφαλιστική κάλυψη όλων των δημοριογράφων των μέσων μαζικής ενημέρωσης από τους αρμόδιους ασφαλιστικούς οργανισμούς (ΤΣΠΕΑΘ-ΕΔΟΕΑΠ-ΤΑΙΣΥΤ), που εμπίπτει στην αρμοδιότητα του Υουργείου μας, σας πληροφορούμε τα εξής:

Η ασφαλιστική λειτουργία των οργανισμών κοινωνικής ασφάλισης, σύμφωνα και με την 119/1996 γνωμοδότηση του Συμβουλίου Επικρατείας, πρέπει να στηρίζεται σε επιστημονική βάση, η οποία διασφαλίζεται μόνο με τις αναλογιστικές μελέτες, δεδομένου ότι συντάσσονται σύμφωνα με τα διεθνή πρότυπα, στηριζόμενες στις διατάξεις που διέπουν κάθε ταμείο, σε στατιστικά και οικονομικά στοιχεία καθώς και σε αναλογιστικές παραδοχές.

Από τις διατάξεις του άρθρου 71 του ν. 2083/92 προβλέπεται η σύνταξη αναλογιστικής μελέτης ανά πενταετία, αρχής γενομένης από το έτος 1993, από όλους τους ασφαλιστικούς οργανισμούς, προκειμένου να εκτιμηθεί η οικονομική τους κατάσταση και να εξασφαλισθεί η ομαλή τους πορεία μακροχρόνια.

Η σύνταξη της προβλεπόμενης από τις παραπάνω διατάξεις αναλογιστικής μελέτης από το ΤΣΠΕΑΘ δεν έχει επιτευχθεί μέχρι σήμερα.

Μετά την κατάρτισή της λοιπόν θα πρέπει να εξετασθεί συνολικά από όλους τους ενδιαφερόμενους φορείς, υπό το φως συγκεκριμένων στοιχείων όπως είναι ο αριθμός των Μ.Μ.Ε. που λειτουργούν σε όλη τη Χώρα, ο αριθμός των δημοσιογράφων που υπηρετούν σε αυτά, τα αποτελέσματα των αναλογιστικών μελετών κ.λπ., η δυνατότητα ικανοποίησης αιτημάτων σχετικών με τη διεύρυνση του κύκλου των ασφαλιστέων προσώπων των ταμείων που καλύπτουν τους απασχολούμενους στα έντυπα και ηλεκτρονικά μέσα ενημέρωσης.

Ο Υφυπουργός

ΝΙΚ. ΦΑΡΜΑΚΗΣ"

3. Στην με αριθμό 822/19-11-96 ερώτηση δόθηκε με το υπ' αριθμ. 58/20-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της αριθμ. 822/19-11-96 ερώτησης του Βουλευτή κ. Τριαντάφυλλου Αθαν. Μπέλλου, που μας κοινοποίησε το Υπουργείο Εσωτερικών σας γνωρίζουμε ότι: Η πρόταση κατασκευής μνημείου Εθνικής Αντίστασης στο Γοργοπόταμο μας βρίσκει σύμφωνους και θα συμβάλλουμε στην πραγματοποίησή του, κυρίως όσον αφορά τα εικαστικά και αρχιτεκτονικά ζητήματα, που άπτονται του ιδίου του μνημείου και του περιβάλλοντος χώρου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

4. Στην με αριθμό 822/19-11-96 ερώτηση δόθηκε με το υπ' αριθμ. 500/24-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 822/19-11-96, που κατέθεσε ο Βουλευτής κ. Τριαντ. Αθαν. Μπέλλος αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

'Οσον αφορά το θέμα κατασκευής μνημείου Εθνικής Αντίστασης στο Γοργοπόταμο, όπως μας έκανε γνωστό η αρμόδια Δ/νση Γεωργίας Φθιώτιδας δεν έχει υποβληθεί αίτημα προκειμένου να παραχωρηθεί έκταση για ανέγερση σ'αυτή μνημείου Εθνικής Αντίστασης ενώ ήδη υπάρχει μνημείο στην περιοχή.

Ο Υπουργός

ΣΤ. ΤΖΟΥΜΑΚΑΣ"

5. Στην με αριθμό 898/22-11-96 ερώτηση δόθηκε με το υπ' αριθμ. 501/24-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 898/22-11-96, που κατέθεσε ο Βουλευτής κ. Δημ. Αλαμπάνος αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

'Οσον αφορά το θέμα κατασκευής μνημείου Εθνικής Αντίστασης στο Γοργοπόταμο, όπως μας έκανε γνωστό η αρμόδια Δ/νση Γεωργίας Φθιώτιδας δεν έχει υποβληθεί αίτημα προκειμένου να παραχωρηθεί έκταση για ανέγερση σ'αυτή μνημείου Εθνικής Αντίστασης ενώ ήδη υπάρχει μνημείο στην περιοχή.

Ο Υπουργός

ΣΤ. ΤΖΟΥΜΑΚΑΣ"

6. Στην με αριθμό 898/22-11-96 ερώτηση δόθηκε με το υπ' αριθμ. 57/20-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της αριθμ. 898/22-11-96 ερώτησης του Βουλευτή κ. Δημητρίου Αλαμπάνου, που μας κοινοποίησε το Υπουργείο Εσωτερικών σας γνωρίζουμε ότι: Η πρόταση κατασκευής μνημείου Εθνικής Αντίστασης στο Γοργοπόταμο μας βρίσκει σύμφωνους και θα συμβάλλουμε στην πραγματοποίησή του, κυρίως όσον αφορά τα εικαστικά και αρχιτεκτονικά ζητήματα, που άπτονται του ιδίου του μνημείου και του περιβάλλοντος χώρου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

7. Στην με αριθμό 924/26-12-96 ερώτηση δόθηκε με το υπ' αριθμ. 179/23-12-96 έγγραφο από τον Υφυπουργό Ανάπτυξης η ακόλουθη απάντηση:

Σελίδα 2560 

 

"Αναφερόμενοι στη με αριθμ. 924/26-12-96 ερώτηση που κατατέθηκε στη Βουλή των Ελλήνων από τον Βουλευτή κ. Μαν. Κεφαλογιάννη, σχετικά με την ιδιωτική ασφαλιστική αγορά στη Χώρα μας, σας γνωρίζουμε επί των τεθέντων ερωτημάτων, τα ακόλουθα:

1. Ο τακτικός ετήσιος έλεγχος στις ασφαλιστικές επιχερήσεις, με βάση τις διατάξεις του ν.δ. 400/70, όπως ισχύει σήμερα, πρόκειται να ολοκληρωθεί εντός των προσεχών ημερών, οπότε και θα προσδιορισθεί επακριβώς εάν υπάρχουν επιχειρήσεις και πόσες με έλλειμμα στα αποθέματά τους, καθώς και το ποσό στο οποίο ανέρχεται αυτό. Από τα μέχρι στιγμής αποτελέσματα διαφαίνεται ότι, ο αριθμός των επιχειρήσεων αυτών, δεν θα είναι σημαντικός.

2. Το συνολικό έλλειμμα του Επικουρικού Κεφαλαίου, σύμφωνα με εκτίμηση του ιδίου την οποία και μας γνώρισε με την Α. 5757/11.12.96 επιστολή του, είναι ενδεχόμενο να ανέρχεται στο ποσόν των 25 δισ. περίπου. Σημειώνεται ότι τα έσοδά του κατά το τρέχον έτος θα διαμορφωθούν σε 6,5 δισ. περίπου, ενώ προβλέπεται ότι το έτος 1997 θα ανέλθουν στα 7,5 δισ. περίπου.

3. Ως προς την εξυγίανση του χώρου, το νομοθετικό πλαίσιο που ορίζει το ν.δ. 400/70, όπως ισχύει ιδιαίτερα, μετά την ενσωμάτωση σ'αυτό των τρίτων οδηγιών της Ε.Ε. με το π.δ. 252/96, προβλέπει πλήθος διατάξεων με διοικητικές και ποινικές κυρώσεις για τις εταιρίες εκείνες που δεν πληρούν τις προϋποθέσεις λειτουργίας τους. Το Υπουργείο Ανάπτυξης, ελέγχει εάν συντρέχει περίπτωση εφαρμογής του νόμου και λαμβάνει όλα τα αναγκαία μέτρα τόσο μετά τον ετήσιο τακτικό έλεγχο, αλλά και έκτακτα όταν κριθεί σκόπιμο.

Δεν παραλείπουμε εξάλλου να σας πληροφορήσουμε ότι με νομοσχέδιο που προωθείται στη Βουλή τροποποιείται η ασφαλιστική νομοθεσία με σκοπό τη μεγαλύτερη εξασφάλιση των συμφερόντων των ασφαλισμένων και δικαιούχων αποζημιώσεων, καθώς και την εξυγίανση του χώρου και τη βελτίωση της οικονομικής κατάστασης του Επικουρικού Κεφαλαίου με τη λήψη συγκεκριμένων μέτρων.

4. Τέλος, σημειώνεται ότι με την κείμενη σχετική νομοθεσία δεν παρέχεται η δυνατότητα ανάθεσης ελεγκτικού έργου σε ιδιωτικούς ελεγκτικούς φορείς ελληνικούς ή διεθνείς πέραν της εποπτείας που ασκείται από την αρμόδια Υπηρεσία του Υπουργείου Ανάπτυξης.

Ο Υφυπουργός

ΜΙΧ. ΧΡΥΣΟΧΟΪΔΗΣ"

8. Στην με αριθμό 976/27-11-96 ερώτηση δόθηκε με το υπ' αριθμ. 46/17-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της αριθμ. 976/27-11-96 ερώτησης των Βουλευτών κ.κ. Στέλλας Αλφιέρη και Πέτρου Κουναλάκη, σας γνωρίζουμε ότι, η ενίσχυση των πάσης φύσεως δραστηριοτήτων -μεταξύ των οποίων και οι πολιτιστικές- των Ομογενειακών φορέων Εξωτερικού, όπως εν προκειμένω η Ελληνική Ορθόδοξη Κοινότητα Μελβούρνης και Βικτώριας Αυστραλίας ανήκει στην αρμοδιότητα της Γενικής Γραμματείας απόδημου Ελληνισμού του Υπουργείου Εξωτερικών, στο οποίο κοινοποιούμε την ερώτηση για τις δικές σας ενέργειες.

Το Υπουργείο Πολιτισμού εκτιμώντας την εθνικής και πολιτισμική σημασία των εκδηλώσεων του εορτασμού των 100 χρόνων από την ίδρυση της Ελληνικής Ορδόθοδης Κοινότητας Μελβούρνης και Βικτώριας Αυστραλίας θα παράσχει την υποστήριξή του.

Εξάλλου, το Υπουργείο Πολιτισμού επιχορηγεί τμήματα Νεοελληνικών Σπουδών Πανεπιστημίων της Αυστραλίας, τα οποία συνεργάζονται με την Ελληνική Ορθόδοξη Κοινότητα για την πραγματοποίηση του εορτασμού.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

9. Στην με αριθμό 1002/28-11-96 ερώτηση δόθηκε με το υπ' αριθμ. 318/20-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1002/96 ερώτηση, που κατατέθηκε στη Βουλή από τους Βουλευτές κ.κ. Μ. Μπόσκου και Στ. Παναγιώτου, για τα θιγόμενα σ'αυτή θέματα, σας πληροφορούμε τα εξής:

1. Από την αρμόδια Διεύθυνση Εργασίας του Δυτικού Τομέα Θεσ/νίκης υποβλήθηκε κατά των υπευθύνων της Καπνοβιομηχανίας ΑΤΤΙΚ Α.Ε. η αριθ. 22Δ/947/10-12-96 μήνυση για τη μη καταβολή δεδουλευμένων ημερομισθίων για τους μήνες Οκτώβριο -Νοέμβριο σε εργαζόμενους στην επιχείρηση αυτή.

2. Η επιχείρηση "ΑΤΤΙΚ Α.Ε." έχει απογραφεί από το Υποκατάστημα Ι.Κ.Α. Ευόσμου Θεσ/νίκης και από το Υποκατάστημα Ι.Κ.Α. Σερρών.

'Οσον αφορά το Υποκατάστημα Ι.Κ.Α. Ευόσμου, η επιχείρηση καταβάλλει εισφορές για την ασφαλιστική τακτοποίηση των μισθωτών της. 'Ενσημα έχουν επικολληθεί στα βιβλιάρια ενσήμων των εργαζομένων μέχρι 30/6/96.

Λόγω της επέκτασης του Μηχανογραφικού Συστήματος στην περιοχή της Θεσ/νίκης, για την ασφαλιστική τακτοποίηση των μισθωτών από 1/7/96 και ειδικότερα για την ανανέωση των βιβλιαρίων ασθενείας και την καταβολή επιδομάτων ανεργίας από τον ΟΑΕΔ, θεωρήθηκαν βεβαιώσεις με τις πραγματοποιηθείσες ημέρες εργασίας.

Σε ό,τι αφορά το δεύτερο υποκατάστημα Ι.Κ.Α. Σερρών, μετά από σχετικό έλεγχο που έγινε, προέκυψε ότι έχουν καταβληθεί από την επιχείρηση οι εισφορές μέχρι τον Οκτώβριο 1996 και συνεπώς δεν αντιμετωπίζουν πρόβλημα οι εργαζόμενοι ως προς την επιδότηση λόγω ανεργίας από τον ΟΑΕΔ και την ιατροφαρμακευτική τους περίθαλψη.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

10. Στην με αριθμό 1011/28-11-96 ερώτηση δόθηκε με το υπ' αριθμ. 1333/16-12-96 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1011/28-11-96 ερώτησης που κατέθεσε ο Βουλευτής κ. Κ. Σπυριούνης και η οποία αφορά στη χορήγηση μειωμένου εισιτηρίου στους οπλίτες, σας πληροφορούμε τα εξής:

Το Υπουργείο Εθνικής 'Αμυνας είναι γνώστης και έχει ήδη επιληφθεί του συγκεκριμένου προβλήματος. Πρόθεση του Υπουργείου είναι όχι η έστω και μερική επαναφορά στο προγενέστερο καθεστώς αλλά η διαμόρφωση συνθηκών εξυπηρέτησης μεταφοράς των στρατευμένων, ώστε να εκπληρώνεται ο βασικός σκοπός των αδειών τους, δηλαδή η επαφή με τις οικογένειες και το κοινωνικό τους περιβάλλον, για μια ηθική και ψυχολογική στήριξη του οικογενειακού ιστού αλλά και του οπλίτη, στην εκπλήρωση της εθνικά σημαντικής και τόσο ευαίσθητης αποστολής του.

Η αντιμετώπιση του εν λόγω προβλήματος δεν θα μπορούσε και δεν θα είναι αποσπασματική, υπό τη μορφή ενός μεμονωμένου μέτρου αλλά θα ενταχθεί στη συνολικότερη προσπάθεια του Υπουργείου Εθνικής 'Αμυνας για την ουσιαστική αναβάθμιση της ποιότητας ζωής των Ελλήνων πολιτών, κατά τη διάρκεια της στρατιωτικής τους θητείας.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

11. Στην με αριθμό 1021/28.11.96 ερώτηση δόθηκε με το υπ' αριθμ. 13105/23.12.96 έγγραφο από τον Υπουργό Aνάπτυξης η ακόλουθη απάντηση:

"Σε απάντηση στην ερώτηση 1021/28.11.96 σας πληροφορούμε τα εξής

α) Ο "Δημόκριτος" δεν είναι Κέντρο Πυρηνικών Ερευνών, αλλά το Εθνικό Κέντρο 'Ερευνας Φυσικών Επιστημών με ερευνητικές και εκπαιδευτικές δραστηριότητες στις θετικές και βιολογικές επιστήμες.

β) Η παρουσία του "Δημόκριτου" στην περιοχή της Αγ.Παρασκευής προστατεύει και περιφρουρεί τον χώρο από καταπατήσεις, οικοπεδοποίηση, πυρκαγιές ή ακόμα και από 

Σελίδα 2561 

μετατροπή μέρος αυτού σε νεκροταφείο.

γ) Η άρση της αναδάσωσης (ΦΕΚ 673/90) και το Τοπικό Ρυμοτομικό του ΕΚΕΦΕ "Δ" που δημοσιεύθηκε στο ΦΕΚ 1093/96 ακολούθησαν την νόμιμη διαδικασία και τα διάφορα στάδια αυτής είχαν εγκριθεί από την εκάστοτε πολιτική ηγεσία των τελευταίων 5 ετών (1990--1996) και τις αρμόδιες υπηρεσίες, προκειμένου να καλυφθούν οι διατάξεις της νέας νομοθεσίας.

δ) Το Τοπικό Ρυμοτομικό του ΕΚΕΦΕ "Δ" θέτει τους όρους δόμησης του Κέντρου σε επιλεγμένες νησίδες έκτασης μικρότερης του 10% της συνολικής έκτασης του Κέντρου. Η κάλυψη βασικών κτιριακών αναγκών προβλέπει το Τοπικό Ρυμοτομικό είναι σύννομη για τη Β Ζώνη λόγω του εκπαιδευτικού χαρακτήρα του Κέντρου και του γεγονότος ότι η συνολική επιβάρυνση του Κέντρου στο Περιβάλλον είναι συγκρίσιμη με εκείνη που επιφέρουν οι εγκαταστάσεις των ΑΕΙ στην περιοχή της Αττικής ή ακόμα και των γειτονικών σχολείων.

ε) Οι εκτάσεις για τις οποίες έγινε άρση της αναδάσωσης για την μελλοντική ανάπτυξη του Κέντρου, εκτός εκείνων που καλύπτουν τα υφιστάμενα κτίρια και γήπεδα από σκυρόδεμα, είναι "νησίες" 7,5 στρεμμάτων περίπου με εντελώς αραιά βλάστηση ή θάμνους.

Το ΕΚΕΦΕ "Δ" ευαίσθητο σε οποιαδήποτε επέμβαση στο περιβάλλον, φροντίζει το δασικό πλούτο και σε περιπτώσεις, κατά το παρελθόν, που έγινε κοπή δένδρων φρόντισε αμέσως για άμεση αναδάσωση.

στ) Πέρα από τις αναγκαίες νόμιμες διαδικασίες που ακολουθήθηκαν για την έγκριση του Τοπικού Ρυμοτομικού πρέπει να τονισθεί ότι οι σημερινές δυνατότητες του Κέντρου επέκτασης των βασικών κτιριακών εγκαταστάσεων ανέρχονται σε 1600 m2 περίπου, κυρίως για την στέγαση εργαζομένων που σήμερα βρίσκονται σε παραπήγματα ακριβώς δίπλα στο Νεκροταφείο της Αγ.Παρασκευής υπό άθλιες συνθήκες και με κίνδυνο για την υγεία τους.

ζ) Πυρηνικές δραστηριότητες, με την έννοια που συνήθως δίνεται από τον τύπο ως προς την επικινδυνότητα τους, ουδέποτε πραγματοποιήθηκαν στον "Δημόκριτο" ούτε πραγματοποιούνται σήμερα. Ο ερευνητικός αντιδραστήρας του ΕΚΕΦΕ "Δ" είναι τύπου ανοικτής δεξαμενής, έχει μεγίστη θερμική ισχύ 5MW και χρησιμοποιείται αποκλειστικά στην έρευνα, εκπαίδευση και την παραγωγή ραδιοισοτόπων για ιατρικούς σκοπούς.

Οι αντιδραστήρες του τύπου αυτού θεωρούνται οι πλέον ασφαλείας για τους εργαζόμενους και το περιβάλλον, κυρίως λόγω των ενδογενών χαρακτηριστικών ασφαλείας του διαθέτουν και λειτουργούν σε πολλά μέρη της Ευρώπης (Ελβετία, Γερμανία, Αυτστρία κ.λπ) και μάλιστα σε κατοικημένες περιοχές όπως : Karls ruhe, Julich, Παρίσι κ.λπ.

Ο αντιδραστήρας του ΕΚΕΦΕ "Δ" έχει κατασκευασθεί σύμφωνα με όλους τους κανόνες ασφαλείας, διαθέτει ενεργητικά και παθητικά συστήματα ασφαλείας, συντηρείται κατά άριστο τρόπο και υπόκειται σε πολλαπλούς ελέγχους ασφαλείας τόσο από πλευράς ΕΕΑΕ όσο και από πλευράς Διεθνών Οργανισμών όπς τον Διεθνή Οργανισμό Ατομικής Ενέργειας, την Ευρωπαϊκή Επιτροπή καθώς και από την πλευρά των Αμερικανών κατασκευαστών - προμηθευτών. Το επιστημονικό και τεχνικό προσωπικό, που είναι υπεύθυνο για τη λειτουργία του, είναι έμπειρο, υψηλού επιπέδου και άριστα εκπαιδευμένο. Κατά την υπερτριακονταετή διάρκεια λειτουργίας του ο αντιδραστήρας δεν παρουσίασε ποτέ οποιοδήποτε πρόβλημα ασφαλείας.

η) Δεν υπάρχει σχεδιασμός για τη μεταφορά του ΕΚΕΦΕ "Δ" σε άλλη περιοχή.

Η Υπουργός

Β.ΠΑΠΑΝΔΡΕΟΥ"

12. Στην με αριθμό 1025/29.11.96 ερώτηση δόθηκε με το υπ' αριθμ. 48/17.12.96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1045/29.11.96 ερώτηση, του Βουλευτή κ. Πέτρου Κουναλάκη, σας γνωρίζουμε τα εξής

Το μαλλιαροπούλειο Θέατρο στην Τρίπολη έχει κηρυχθεί διατηρητέο μνημείο με την Υ.Α. που δημοσιεύθηκε στο ΦΕΚ 666/17.5.76. Ακολούθησε πλήρης μελέτη αποκατάστασης του, η οποία εγκρίθηκε με την αριθμ. ΔΠΚΑΝΜ/58105/Φ1Γ/9826/12.9.1980 Υπουργική Απόφαση.

Στο διάστημα 1980-86 το Υπουργείο Πολιτισμού επιχορήγησε το Δήμο Τρίπολης για τις εργασίες εξωτερικής αποκατάστασης με το ποσό των 12.500.000 δρχ.

Οι εργασίες έχουν διακοπή από το 1990 -όπως μας ενημέρωσε ο Δήμος Τρίπολης- λόγω έλλειψης πιστώσεων.

Θα εξετάσουμε τη δυνατότητα ένταξης του έργου στονπρογραμματισμό μας, του 1997 και πάντα στο πλαίσιο των οικονομικών δυνατοτήτων του Υπουργείου Πολιτισμού.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

13. Στην με αριθμό 1026/29.11.96 ερώτηση δόθηκε με το υπ' αριθμ. 49/20.12.96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1026/29.11.96 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:

Το κτίριο, στο οποίο γεννήθηκε ο ποιητής Κώστας Καρυωτάκης στην Τρίπολη έχει κριθεί διατηρητέο με την αριθμ.ΥΑ/Α/Φ31/19164/2473/26.7.77 απόφαση του Υπουργείου Πολιτισμού και ανήκει στη Γενική Περιφέρεια Πελοποννήσου, έπειτα από αγοραπωλησία που διενήργησε για λογαριασμό της η Δημόσια Επιχείρησης Πολεοδομίας και Στέγασης, η οποία και εκπόνησε μελέτη για την αποκατάσταση του κτιρίου.

Η μελέτη με τίτλο "αναπαλαίωση κτιρίου-οικίας Καρυωτάκη για τη χρήση του ως Μουσείο" έχει ολοκληρωθεί και έχει σταλεί στην 2η Εφορεία Νεωτέρων Μνημείων Πάτρας για την κατά νόμο γνωμοδότηση. Μετά την έγκριση της θα ακολουθήσουν εργασίες αποκατάστασης του κτιρίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

14. Στην με αριθμό 1032/2.11.96 ερώτηση δόθηκε με το υπ' αριθμ. 4094/23.12.96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στη σχετική ερώτηση 1032/2.11.96 και αναφορές των Βουλευτών κ.κ. Νικ. Νικολόπουλου, Γ. Γαρουφαλιά και Τρ. Μπέλλο και απευθύντονται στον Υπουργό Μεταφορών και Επικοινωνιών, σχετικά με τους μετόχους των πρώην Σ.Ε.Π. σας πληροφορούμε τα παρακάτω:

Οι ΣΕΠ, ως γνωστόν, δεν λειτούργησαν σαν οργανωμένες σύγχρονες επιχειρήσεις. Οι οικονομικές τους υπηρεσίες είχαν πολλές ελλείψεις γεγονός που καθιστά πολύ δυσχερές το έργο της εκκαθάρισης για το κλείσιμο του ισολογισμού της χρήσης και άνοιγμα του ισολογισμού της εκκαθάρισης. Τούτο έχει γίνει αποδεκτό από όλες τις πλευρές.

Οι απαιτήσεις του Ο.Α.Σ.Α. έναντι των Σ.Ε.Π. αλλά και αντιστρόφως αμφισβητούνται. Οι απαιτήσεις τρίτων έναντι των Σ.Ε.Π. και οι υποχρεώσεις των μετόχων είναι πολλές. Οι επιτροπές εκκαθάρισης, στις οποίες μετέχουν και εκπρόσωποι των πρώην Σ.Ε.Π., έχουν όλα τα δικαιώματα και τις υποχρεώσειςτης διοίκησης κάθε επιχείρησης και φέρουν την αποκλειστική ευθύνη της ολοκλήρωσης της εκκαθάρισης.

Το Υπουργείο, που καμία σχέση δεν έχει με το έργο της εκκαθάρισης περισσότερο από κάθε τι άλλο επιθυμεί νακλείσει αυτό το θέμα. 'Εγιναν συσκέψεις το Υπουργείο υπό την προεδρία του γενικού γραμματέα στις οποίες συμμετείχαν ο πρόεδρος του Ο.Α.Σ.Α. και οι εκπρόσωποι των εκκαθαριστών και των Σ.Ε.Π. Στην εν λόγω σύσκεψη υπήρξαν εξελίξεις και νομίζω ότι έτσι έπρεπε να προχωρήσει όλο το θέμα.

Στα πλαίσια αυτά:

α) Το Ελληνικό Δημόσιο με την υπ' αριθμ.230069/15.9.96 απόφαση του Γενικού Λογιστηρίου του Κράτους έγραψε στον προϋπολογισμό του Υπουργείου Μεταφορών και Επικοινωνιών 

Σελίδα 2562 

πίστωση 1.549.000.000 δρχ. που ήταν το συνολικό ποσό που είχαν καταβάλει οι μέτοχοι των Σ.ΕΠ. υπέρ του Ελληνικού Δημοσίου για δικαίωμα θέσης σε κυκλοφορία λεωφορείου. 'Ομως, παρά την προώθηση του θέαμτος από τις υπηρεσίες του Υπουργείου Μεταφορών και Επικοινωνιων, και την 'εκδοση του χρηματικού εντάλματος ο πρόεδρος του δεκάτου έκτου μονομελούς κλιμακίου του ελεγκτικού συνεδρίου με την υπ'αριθμόν 30/96 πράξη του δεν τα ενέκρινε και προσδιόρισε ότι η επιστροφή οποιουδήποτε ποσού στους μετόχους των πρώην Σ.ΕΠ. επιτρέπεται αφού ολοκληρωθεί η διαδικασία συμψηφισμού των υποχρεώσεων και απαιτήσεων.

β) 'Εχει ληφθεί απόφαση του Δ.Σ. του Ο.Α.Σ.Α. με την οποία καθορίζονται οι τελικές συμβιβαστικές προτάσεις του Οργανισμού για τις εκατέρωθεν υποχρεώσεις Ο.Α.Σ.Α. 4ης Σ.ΕΠ.

γ) Εντός του έτους θα καθοριστούν από το Δ.Σ. του Ο.Α.Σ.Α. οι τελικές συμβιβαστικές προτάσεις του Οργανισμού για τις υποχρεώσεις απαιτήσεις του Ο.Α.Σ.Α. προς και από τις 1η, 7η και 8η Σ.ΕΠ. οι εκκαθαριστές των οποίων ανταποκρίθηκαν ήδη στην πρόσκληση του Ο.Α.Σ.Α. και υπέβαλαν τις απόψεις των ως προς το υπ' όψη θέμα.

δ) Αναμένονται οι απόψεις των εκκαθαριστών της 2ης, 3ης και 6ης ΣΕΠ. σχετικά με τις τελικές θέσεις των Υπηρεσιών του Ο.Α.Σ.Α. ώστε να ληφθούν οι αποφάσεις του Δ.Σ. του και να καθοριστεί η αντίστοιχη συμβιβαστική πρόταση του Οργανισμού και για αυτές τις ΣΕΠ.

ε) Βρίσκεται σε εξέλιξη η διαδικασία επανελέγχου των παραστατικών που αφορούν τις υποχρεώσεις της 5ης Σ.ΕΠ., ώστε να διαμορφωθεί η τελική συμβιβαστική πρόταση του Οργανισμού για τις εκατέρωθεν υποχρεώσεις Ο.Α.Σ. -5ης ΣΕΠ.

Μετά την ολοκλήρωση των ανωτέρω ενεργειών και εφ' όσον αυτά εγκριθούν από τις γενικές συνελεύσεις των πρώην ΣΕΠ, οι οποίες θα συγκληθούν πιστεύουμε ότι θα κλείσει το θέμα αυτό, το οποίο είναι και κυριώτερο.

Ως προς την τακτοποίηση των άλλων υποχρεώσεων και απαιτήσεων των πρώην ΣΕΠ αρμόδιοι είναι οι εκκαθαριστές.

Αν και σ' αυτές τις υποχρεώσεις και απαιτήσεις υπάρξει συμβιβαστική λύση πιστεύουμε ότι σύντομα θα τελειώσει το όλο θέμα.

Τέλος σας υπενθυμίζουμε ότι σύμφωνα με το άρθρο 4 του ν. 2175/93 οι εργαζόμενοι στις πρώην ΣΕΠ είχαν το δικαίωμα πρόσληψης στον Ο.Α.Σ.Α., ή επανάκτησης άλλων δικαιωμάτων, μεγάλος δε αριθμός αυτών έκανε χρήση αυτού του δικαιώματος και σήμερα εργάζεται στην ΕΘΕΛ.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

15. Στην με αριθμό 1040/29.11.96 ερώτηση δόθηκε με το υπ' αριθμ. 3211/23.12.96 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτησή 1040/29.11.96 σας πληροφορούμε ότι το Περιφερειακό Πρόγραμμα της Αττικής έχει περιλάβει τη χρηματοδότηση του Εκθεσιακού Κέντρου Πειραιά.

Ο Υφυπουργός Εθν. Οικονομίας

ΧΡ.Πάχτας"

16. Στην με αριθμό 1043/96 ερώτηση δόθηκε με το υπ' αριθμ. 4567/23.12.96 έγγραφο από τον Υπουργό Αιγαίου η ακόλουθη απάντηση:

"Σε απάντηση στην ερώτηση 1043/96 του Βουλευτή κ. Ν. Σηφουνάκη σχετικά με τις ενέργειες της ελληνικής Κυβέρνησης για την απειλούμενη οικολογική καταστροφή από τη λειτουργία του πετροχημικού εργοστασίου στη βιομηχανική περιοχή Αλή Αγά της Τουρκίας σας γνωρίζουμε τα εξής:

Η Ελληνική Κυβέρνηση έχει επανειλημμένα καταγγείλει, στο διάστημα 1993-1996, την Τουρκία στην Ευρωπαϊκή 'Ενωση και σε διεθνές περιβαλλοντικούς οργανισμούς (UNEP-Πρόγραμμα Περιβάλλοντος των Ηνωμένων Εθνών) για τη μη τήρηση των περιβαλλοντικών συμφωνιών και τη λειτουργία των εγκαταστάσεών της χωρίς να υπάρχει μέριμνα για την προστασία του φυσικού και ανθρωπογενούς περιβάλλοντος.

Χαρακτηριστικά παραδείγματα αποτελούν οι δηλώσεις της κας Ελισάβετ Παπαζωή ως Υφυπουργού ΠΕΧΩΔΕ σε διάφορα βήματα όπως:

Στο Συμβούλιο Υπουργών Περιβάλλοντος (Δεκέμβριο 1994) για τη λειτουργία στην Πέργαμο της Τουρκίας μεταλλευτικής μονάδας η οποία δεν είχε λάβει τα αναγκαία μέτρα για την προστασία του περιβάλλοντος όπως προέκυπτε από τη σχετική μελέτη περιβαλλοντικών επιπτώσεων που η ίδια είχε καταθέσει.

Στο Συμβούλιο των Υπουργών Περιβάλλοντος (Ιούνιος 1995) εναντίον της προβλεπόμενης κατασκευής πυρηνικού σταθμού στη ΝΑ Τουρκία.

Στη Διεθνή Διάσκεψη για το Περιβάλλον της Μαύρης Θάλασσας στα πλαίσια της Οικονομικής Συνεργασίας του Εύξεινου Πόντου (Τιφλίδα, Σεπτέμβριος 1995) για την επιβάρυνση του Βορείου Αιγαίου από την ρύπανση του Βοσπόρου και των Δαρδανελλίων.

'Ομως η Τουρκία δεν υπόκειται στις περιβαλλοντικές δεσμεύσεις της Ευρωπαϊκής Ενωσης, ενώ συστηματικά αποφεύγει να υπογράψει ή να επικυρώσει διεθνείς συμφωνίες για το περιβάλλον όπως το Πρωτόκολλο για την Προστασία της Στοιβάδας του Οζοντος, τη Σύμβαση των Ηνωμένων Εθνών για τις Κλιματικές Αλλαγές, τη Σύμβαση για τη Διασυνοριακή Μεταφορά Επικίνδυνων Αποβλήτων, κ.α.

Η Ελληνική Κυβέρνηση έχει αναλάβει εκστρατεία αποκάλυψης της αντιπεριβαλλοντικής πολιτικής της Τουρκίας με ενέργειες, δηλώσεις και καταγγελίες στα πλαίσια της Ευρωπαϊκής 'Ενωσης και διεθνών οργανισμών με προεξάρχοντα το Μεσογειακό Σχέδιο Δράσης των Ηνωμένων Εθνών στο οποίο και η Τουρκία είναι συμβαλλόμενο μέρος (Σύμβαση Βαρκελώνης για την Προστασία της Μεσογείου).

Για να περιοριστούν οι επενδύσεις που επιβαρύνουν το περιβάλλον στα παράλια της Τουρκίας στο Αιγαίο, η Ελλάδα:

έχει επιτύχει να προστεθεί ειδικό εδάφιο στην αναθεώρηση της Κοινοτικής Οδηγίας για τις Μελέτες Περιβαλλοντικών Επιπτώσεων, στο οποίο τονίζεται ότι έργα που πραγματοποιούνται με κοινοτική χρηαμτοδότηση σε τρίτες (μη κοινοτικές) χώρες θα πρέπει να συνοδεύονται υποχρεωτικά από μελέτες περιβαλλοντικών επιπτώσεων για τις οποίες θα έχει υπόψη και η γειτονική κοινοτική χώρα αν θεωρεί ότι το εν λόγω έργο θέτει κινδύνους για το περιβάλλον της.

έχει δρομολογήσει, στην κοινοτική πρωτοβουλία Interreg, ειδικό πρόγραμμα για την παρακολούθηση της ποιότητας των θαλασσίων υδάτων στο Βόρειο Αιγαίο. Με τον τρόπο αυτό η Ελληνική Πολιτεία θα είναι σε θέση να εντοπίσει πηγές ρύπανσης αλλά και την (πιθανή) μεταφορά τοξικών από τις πετροχημικές και άλλες εγκαταστάσεις της Τουρκίας στο Αιγαίο.

Θα πρέπει να σημειωθεί, όμως, ότι οι μετρήσεις στο Βόρειο Αιγαίο, δεν υποδηλώνουν, προς το παρόν, προβλήματα θαλασσίας ρύπανσης, χωρίς αυτό να σημαίνει βέβαια ότι δεν υφίσταται μελλοντικός κίνδυνος για το θαλάσσιο περιβάλλον της περιοχής από τις ανεξέλεγκτα λειτουργούσες βιομηχανικές και αλλά και αστικές μονάδες στα παράλια της Τουρκίας. 'Αλλωστε οι πρόσφατες μετρήσεις στον Κόλπο της Σμύρνης υποδηλώνουν βαρύτατη υποβάθμιση σε τοπικό επίπεδο της ποιότητας του θαλασσίου περιβάλλοντος.

Για το λόγο αυτό το Υπουργείο Αιγαίου

προτίθεται να καταγγέλει στα διεθνή όργανα τις περιβαλλοντικές επιβαρύνσεις που προκαλεί η Τουρκία στο Αιγαίο.

βρίσκεται σε άμεση και συνεχή συνεργασία με τα δίκτυα παρακολούθησης της ποιότητας των ανοικτών υδάτων που λειτουργούν στη χώρα και με ερευνητικούς φορείς του χώρου, ώστε να έχει μια αδιάλειπτη αποτύπωση τόσο της τρέχουσας κατάστασης των ρυπαντικών φορτίων όσο και των τάσεων μεταβολής τους.

Η Υπουργός

ΕΛΙΣΑΒΕΤ ΠΑΠΑΖΩΗ"

17. Στην με αριθμό 1047/96 ερώτηση δόθηκε με το υπ'

Σελίδα 2563 

αριθμ. 4567/20.12.96 έγγραφο από τον Υπουργό Αιγαίου η ακόλουθη απάντηση:

"Σε απάντηση στην ερώτηση 1047/96 του Βουλευτή κ. Σπ. Δανέλλη σχετικά με την ετοιμότητα των ελικοδρομίων των μικρών νησιών του Αιγαίου, σας γνωρίζουμε ότι

1. Από τα 48 κατοικημένα νησιά του Αιγαίου αρμοδιότητος του Υπουργείου Αιγαίου, τα 18 από αυτά εξυπηρετούνται από αεροδρόμια (Αστυπάλαια, Θήρα, Ικαρία, Κάρπαθος, Κάσος, Καστελόριζο, Κως, Λέρος, Λέσβος, Λήμνος, Μήλος, Μύκονος, Νάξος, Πάρος, Ρόδος, Σάμος, Σύρος, Χίος) διαφόρων τύπων.

Από αυτά 10 διαθέτουν σήμερα φωτισμό (Καρπάθου, Κω, Λήμνου, Μυκόνου, Μυτιλήνης, Ρόδου, Σάμου, Σαντορίνης, Σύρου, Χίου), βρισκόμαστε στη διαδικασία εγκατάστασης φωτισμού στα αεροδρόμια Μήλου, Πάρου και Νάξου, ενώ τέλος πρόκειται να τοποθετηθεί φωτισμός το επόμενο διάστημα στα αεροδρόμια Αστυπάλαιας, Ικαρίας, Κάσου, Καστελόριζου και Λέρου.

2. Για την εξυπηρέτηση τω νησιών Αγαθονήσι, Αγ. Ευστράτιος, Αμοργός, 'Ανδρος, 'Ιος, Κέα, Κουφονήσια, Κύθνος, Λειψοί, Οινούσες, Πάτμος, Σίφνος, Σύμη, Τήλος, Τήνος, Φολέγανδρος, Φούρνοι, Χάλκη, Ψαρά έχουν κατασκευαστεί 19 ελικοδρόμια με χρηματοδότηση από το Υπουργείο Αιγαίου την ΥΠΑ και κοινοτικά προγράμματα.

Προκειμένου να διαπιστωθούν προβλήματα και ελλείψεις στη λειτουργία των ελικοδρομίων κατά τις νυκτερινές ώρες, κλιμάκιο αποτελούμενο από την Υπουργό και το Γενικό Γραμματέα του ΥΠΑΙ, το Διοικητή της ΥΠΑ, εκπρόσωπο της Νομαρχιακής Αυτοδιοίκησης και υπηρεσιακούς παράγοντες επισκέφθηκε το Δεκέμβριο για επιτόπια αυτοψία διαδοχικά όλα τα υφιστάμενα ελικοδρόμια των νησιών αρμοδιότητας του Υπουργείου Αιγαίου.

Το Υπουργείο Αιγαίου, παρότι δεν έχει τυπικά την ευθύνη της λειτουργίας των ελικοδρομίων, δεσμεύθηκε να διευθετηθούν όλα τα προβλήματα που διαπιστώθηκαν μέσα στο πρώτο εξάμηνο του 1997, με τη σύνταξη των σχετικών μελετών και τις συμπληρώσεις των απαραίτητων οργάνων σε συνεργασία και ευθύνη της Νομαρχιακής Αυτοδιοίκησης. Η ΥΠΑ ανέλαβε, στο ίδιο χρονικό διάστημα, να ολοκληρώσει το σύστημα εναέριας κυκλοφορίας στο Αιγαίο και να δημοσιοποιήσει στα εγχειρίδια αεροναυτιλίας την 24ωρη λειτουργία των ελικοδρομίων.

Προκειμένου να εξασφαλιστεί η συντήρηση των ελικοδρομίων το ΥΠΑΙ και η ΥΠΑ προτίθενται να προχωρήσουν σε Προγραμματικές Συμβάσεις με τους ΟΤΑ των νησιών προκειμένου να εξασφαλιστεί αφενός η συντήρηση και αφετέρου η 24ωρη ετοιμότητα των ελικοδρομίων.

Επιπλέον έχει προγραμματιστεί η κατασκευή 7 ακόμη ελικοδρομίων στα νησιά Κίμωλος, Σέριφος, Θηρασιά, Σίκινος, Ανάφη, Νίσυρος και Κάρπαθος, προϋπολογισμού 490.000.000 δρχ. με ένταξή τους στο ΚΠΣ/ΠΕΠ ΙΙ Ν. Αιγαίου και χρηματοδότηση από το πρόγραμμα Δημοσίων Επενδύσεων του Υπουργείου Αιγαίου.

Για τα παραπάνω έργα έχουν συνταχθεί οι Μελέτες Περιβαλλοντικών Επιπτώσεων και οι οριστικές μελέτες α) από τη Δ/νση Τεχνικών Υπηρεσιών Ν. Δωδεκανήσου για τα ε/δ Ολύμπου Καρπάθου και Νισύρου και β) από την ΥΠΕΠΑ/ΥΠΑ για τα ε/δ Κιμώλου, Σερίφου, Θηρασίας, Σικίνου και Ανάφης. Σήμερα έχει ήδη δημοπρατηθεί το ε/δ Ολύμπου Καρπάθου, ενώ μέσα στο α' τρίμηνο του 1997 πρόκειται να δημοπρατηθούν και τα υπόλοιπα ελικοδρόμια.

Επίσης στο μεσοπρόθεσμο σχεδιασμό του Υπουργείου Αιγαίου έχει ενταχθεί η κατασκευή ε/δ και στα νησιά Δονούσα, Σχοινούσα, Ηρακλειά, και Αντίπαρο που σήμερα καλύπτονται μερικά από τα γειτονικά νησιά Νάξο και Πάρο αντίστοιχα.

Η Υπουργός

ΕΛΙΣΑΒΕΤ ΠΑΠΑΖΩΗ"

18. Στην με αριθμό 1052/29-11-96 ερώτηση δόθηκε με το υπ' αριθμ. 433/24-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1052/29.11.96 που κατέθεσε ο Βουλευτής κ. Μαν. Στρατάκης αναφορικά με το παραπάνω θέμα, σας πληροφορούμε ότι:

Η οργάνωση ENOTECA ITALIANA η οποία μέχρι σήμερα ασχολείται με το κρασί, ενημέρωσε το Υπουργείο μας μέσω του Διεθνούς Συμβουλίου Ελαιολάδου, ότι σκοπεύει να διοργανώσει διάφορες εκδηλώσεις για το ελαιόλαδο στη Σιένα Ιταλίας κατά τον Δεκέμβριο 1996 και μας ζήτησε να υποδείξουμε μία Ελληνική πόλη, της οποίας ο εκπρόσωπος θα συνυπογράψει με τους εκπροσώπους των Χωρών Ισπανία - Πορτογαλία - Γαλλία - Κροατία- Μαρόκο - Τουρκία - Τυνησία ένα πρωτόκολλο συμφωνίας και αδελφοποίησης με άλλες ελαιοπαραγωγικές πόλεις των παραπάνω χωρών.

Οι σκοποί της εν λόγω αδελφοποίησης είναι κυρίως πολιτιστικοί και προβολής του προϊόντος, με έμφαση στο θέμα "οι δρόμοι του ελαιολάδου στην Μεσόγειο -το μεγάλο οδοιπορικό του ελαιολάδου από την Πελοπόννησο μέχρι τα σύνορα της Πορτογαλίας".

Η αρμόδια Υπηρεσία ζήτησε τις απόψεις της ΕΛΑΙΟΥΡΓΙΚΗΣ, η οποία πρότεινε το Ηράκλειο. 

Τελικά αποφασίστηκε να προταθεί κατ' αρχάς η πόλη της Καλαμάτας, λόγω της ιδιαίτερης αναφοράς που γίνεται στο κείμενο για την Πελοπόνησο και το Ηράκλειο πόλη ιδιαίτερης σημασίας στην παραγωγή ελαιολάδου.

'Οσον αφορά τις ενέργειες που έχουν γίνει ούτως ώστε να καταστεί το Ελληνικό ελαιόλαδο επώνυμο και να προωθείται ως τυποποιημένο στις αγορές του εξωτερικού, σας πληροφορούμε ότι με ενέργειες του Υπουργείου μας έχουν αναγνωριστείσε εθνικό επίπεδο 63 ελαιόλαδα με προστατευόμενες ονομασίες προέλευσης (ΠΟΠ) και προστατευόμενες γεωγραφικές ενδείξεις ((ΠΓΕ). 'Ολοι οι παραπάνω φάκελλοι έχουν προωθηθεί στην Ευρωπαϊκή 'Ενωση, για αναγνώρισή τους σε Κοινοτικό επίπεδο.

'Ηδη έχουν αναγνωριστεί16 φάκελλοι, ενώ συνεχίζονται οι ενέργειες και η διαδικασία για την αναγνώριση και των υπολοίπων.

Από τα παραπάνω καθίσταται σαφές ότι από το Υπουργείο Γεωργίας έχουν δημιουργηθεί όλες οι προϋποθέσεις για να καταστεί το Ελληνικό ελαιόλαδο επώνυμο προϊόν, εναπόκειται δε τώρα στους φορείς να τις αξιοποιήσουν.

Ο Υπουργός

ΣΤ. ΤΖΟΥΜΑΚΑΣ"

19. Στην με αριθμό 1053/2-12-96 ερώτηση δόθηκε με το υπ' αριθμ. 53/18-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1053/2.12.1996 ερώτηση της Βουλευτού κας 'Ελσας Παπαδημητρίου, για τα θέματα που μας αφορούν, σας γνωρίζουμε τα εξής:

Η ένταξη του θεατρικού θιάσου, των ΑΚΡΙΤΩΝ ΤΟΥ ΠΟΝΤΟΥ - ΣΤΑΥΡΟΥΠΟΛΗΣ, στα επιχορηγούμενα θεατρικά σχήματα ή στους θεσμούς του Υπουργείου Πολιτισμού θα ακολουθήσει την σταθερή και πάγια διαδικασία μέσω της Γνωμοδοτικής Επιτροπής Θεάτρου.

Σύμφωνα με τη διαδικασία αυτή που είναι από ετών γνωστή σε όλο το θεατρικό χώρο, υποβάλλονται οι προτάσεις (ρεπερτόριο, ηθοποιοί κ.λπ.) από όλους ανεξαιρέτως τους θεατρικούς φορείς και γίνεται η αξιολόγηση από την ως άνω επιτροπή. Σχετική αίτηση του Συλλόγου αυτού προωθήθηκε υπηρεσιακά στην επιτροπή θεάτρου για αξιολόγηση.

'Οσον αφορά την ένταξη δραστηριοτήτων των ΑΚΡΙΤΩΝ ΤΟΥ ΠΟΝΤΟΥ - ΣΤΑΥΡΟΥΠΟΛΗΣ στις εκδηλώσεις του Οργανισμού της Πολιτιστικής Πρωτεύουσας της Ευρώπης - Θεσσαλονίκη 1997 έχει ληφθεί μέριμνα εκ μέρους της καλλιτεχνικής διεύθυνσης, ώστε να αξιοποιηθεί η Ποντιακή Θεατρική Σκηνή στα δρώμενα των ανεξάρτητων θεατρικών σπουδών. Επίσης ο ραδιοφωνικός σταθμός "Ράδιο Ακρίτες" (102,3 FM) θα κληθεί σε ειδική συνάντηση με τους σταθμούς Λόγου και Τέχνης ώστε να συνεργαστεί με τον Οργανισμό Πολιτιστικής Πρωτεύουσας της Ευρώπης - Θεσσαλονίκη 1997. Οι λοιπές προτάσεις του σωματείου θα εξετασθούν από την διοίκηση του ΟΠΠΕ το Β' τετράμηνο του 1997.

Σελίδα 2564 

σελ. 2564

Σελίδα 2565 

σελ. 2565


Σελίδα 2566 

 

3. Η Σύμβαση ύψους 2,2 δις δρχ. μεταξύ οργανισμού "Θεσσαλονίκη Πολιτιστική Πρωτεύουσα 1997" και Υπουργείου Μεταφορών και Επικοινωνιών υπεγράφη την 15η Νοεμβρίου 1996 και περιλαμβάνει τα έργα που αναφέρονται στις συνημμένες σελίδες (σελίδες 3, 4 και 5 της σύμβασης).

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

23. Στην με αριθμό 1066/2-12-96 ερώτηση δόθηκε με το υπ' αριθμ. 1355/23-12-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 1066/2-12-96 του Βουλευτή κ. Παν. Ψωμιάδη σας γνωρίζουμε τα ακόλουθα:

1. Η "αναγνώριση των διπλωμάτων" που αναφέρεται στην Ερώτηση, γίνεται από το κατά νόμο αρμόδιο όργανο που είναι το ΔΙΚΑΤΣΑ, σύμφωνα με τις διατάξεις του ν. 741/77.

Ειδικότερα το αίτημα για αυτόματη αναγνώριση των τίτλων σπουδών Ιατρικής των Ποντίων Ομογενών δεν είναι δυνατόν να ικανοποιηθεί και τούτο γιατί σύμφωνα με το άρθρο 78 του ν. 1566/85 (ΦΕΚ 167 Α'/1985) οι τίτλοι σπουδών Ιατρικής αναγνωρίζονται μετά από συμπληρωματικές εξετάσεις στα μαθήματα Παθολογία, Χειρουργική.

2. Με τις διατάξεις του άρθρου 4 του ν. 1966/1991, και στα πλαίσια της γενικότερης προσπάθειας της πολιτείας για την αποκατάσταση ορισμένων κατηγοριών ομογενών φοιτητών που μετοικούν στην Ελλάδα και ειδικότερα για τα τέκνα Ελλήνων Ποντίων επιτρέπεται να μετεγγράφονται στα οικεία Τμήματα του Δημοκρίτειου Πανεπιστημίου Θράκης, κατ' εξαίρεση των διατάξεων του νομού αυτού.

Η περαιτέρω μετεγγραφή αυτών σε άλλο Α.Ε.Ι. δεν επιτρέπεται.

Το Υπουργείο Παιδείας δεν προτίθεται προς το παρόν τουλάχιστον να προβεί σε αλλαγή της ισχύουσας νομοθεσίας.

3. Τέλος, σας γνωρίζουμε ότι ο Οργανισμός Επαγγελματικής Εκπαίδευσης και Κατάρτισης που τελεί υπό την εποπτεία του Υπουργείου Παιδείας δεν λειτουργεί προγράμματα Κατάρτισης Επιστημόνων για την ένταξή τους στην Ελληνική Κοινωνία.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

24. Στην με αριθμό 1069/2-12-96 ερώτηση δόθηκε με το υπ' αριθμ. 54/23-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1069/2.12.96 ερώτηση του Βουλευτή κ. Θεόδωρου Κασσίμη, σχετικά με τους βανδαλισμούς που υπέστη ο ανδριάντας του Ελευθερίου Βενιζέλου και τα μέτρα που προτίθεται να πάρει το Υπουργείο Πολιτισμού σας γνωρίζουμε τα εξής:

1. Η ευθύνη της προστασίας των ανδριάντων, μνημείων και λοιπών γλυπτικών συνθέσεων που βρίσκονται σε δημόσιους χώρους δεν ανήκει στο Υπουργείο Πολιτισμού, αλλά είναι αρμοδιότητα των Δήμων ή του Ειδικού Ταμείου Μονίμων Οδοστρωμάτων Αθηνών, όπως στην προκειμένη περίπτωση.

Το Υπουργείο Πολιτισμού συμβάλλει αποφασιστικά όποτε του ζητηθεί, μέσω της Διεύθυνσης Συντήρησης, η οποία στελεχώνεται από εξειδικευμένο επιστημονικό προσωπικό. Για τη συγκεκριμέμη περίπτωση το Ε.Τ.Μ.Ο.Α. έχει ήδη έλθει σε επαφή με τη Διεύθυνση Συντήρησης, προκειμένου να τους υποδειχθεί ο κατάλληλος τρόπος καθαρισθμού του Μνημείου.

2. Εκτός των ανωτέρω τίθεται όμως το γενικότερο ζήτημα της διαπαιδαγώγησης του κοινού για την προστασία των έργων τέχνης, πολύ δε περισσότερο όταν με αυτά τιμώνται μείζοντες προσωπικότητες της ελληνικής ιστορίας.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

25. Στην με αριθμό 1070/2-12-96 ερώτηση δόθηκε με το υπ' αριθμ. 1765/20-12-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1070/2-12-96, που κατατέθηκε στη Βουλή των Ελλήνων από τον Βουλευτή κ. Γ. Γιακουμάτου, σας γνωρίζουμε τα εξής:

Ο ΕΟΤ υπέβαλε στην Ε.Ε. συνολικό σχεδιασμό για την ανάπτυξη του θαλάσσιου τουρισμού, στον οποίο περιλαμβάνεται και η κατασκευή της μαρίνας Αργοστολίου. Παράλληλα έχει προετοιμασθεί το Τεχνικό Δελτίο του 'Εργου και θα υποβληθεί για οριστική έγκριση στην Επιτροπή Παρακολούθησης του Επιχειρησιακού Προγράμματος "Τουρισμός", που προβλέπεται να συνεδριάσει στις 20 Ιανουαρίου 1997.

Η δημοπράτηση των λιμενικών έργων προβλέπεται να γίνει το β' τρίμηνο του 1997, μετά τη διενέργεια εδαφοτεχνικής έρευνας και τις τυχόν προκύπτουσες από αυτήν τροποποιήσεις.

Η Υπουργός

ΒΑΣΩ ΠΑΠΑΝΔΡΕΟΥ"

26. Στην με αριθμό 1085/3-12-96 ερώτηση δόθηκε με το υπ' αριθμ. 2352/18-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 1085/3.12.96 που κατατέθηκε στη Βουλή από το Βουλευτή κ. Βασίλη Παπαγεωγόπουλο, σας γνωρίζουμε ότι το θέμα της διατήρησης του συνταξιοδοτικού καθεστώτος του υπηρετούντος τακτικού προσωπικού του Οργανισμού Υδρεύσεως Θεσσαλονίκης, που υπάγεται στο ειδικό συνταξιοδοτικό καθεστώς Ι.Κ.Α., θα ρυθμιστεί μετά την αλλαγή της νομικής μορφής του εν λόγω νομικού προσώπου και με ειδική διάταξη νόμου, που θα τύχει της επεξεργασίας του Ελεγκτικού Συνεδρίου.

Ο Υφυπουργός

ΝΙΚΟΣ ΦΑΡΜΑΚΗΣ"

27. Στην με αριθμό 1087/3-12-96 ερώτηση δόθηκε με το υπ' αριθμ. 338/20-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1087/96 ερώτηση, που κατατέθηκε στη Βουλή από τους Βουλευτές κ.κ. Μ. Κωστόπουλο και Στ. Παναγιώτου, για το θιγόμενο σ' αυτή θέμα, σας πληροφορούμε τα εξής:

Η μονιμοποίηση στον Οργανισμό Απασχόλησης Εργατικού Δυναμικού (ΟΑΕΔ) των ωρομίσθιων Εκπαιδευτικών έγινε σύμφωνα με αυτά που ορίζουν οι διατάξεις του άρθρου 27 του ν. 2190/94 και η αριθ. ΔΙΔΑΔ/Φ. 24/110/12848/5-5-94 ερμηνευτική εγκύκλιος του Υπουργείου Προεδρίας της Κυβέρνησης.

Η κα Τσιτσέλη Αναστασία είχε προσληφθεί από τον ΟΑΕΔ ως ωρομίσθια εμπειροτεχνίτης στο Κέντρο Ταχύρριθμης Εκπαίδευσης (ΚΕΤΕΚ) Μοσχάτου στην ειδικότητα Γραμματέων - Δακτυλογράφων από το έτος 1984 μέχρι και το 1990.

Η ανωτέρω όμως δεν είχε τις απαιτούμενες προϋποθέσεις σύμφωνα με τις διατάξεις του ανωτέρω νόμου και της αριθμ. 93956/89 Κοινής Υπουργικής Απόφασης και σύμφωνα με βεβαίωση προϋπηρεσίας της που είχε προσκομίσει στον ΟΑΕΔ. Για το λόγο αυτό το αίτημα της για μονιμοποίηση απορρίφθηκε με ομόφωνη απόφαση του Υπηρεσιακού Συμβουλίου του Οργανισμού.

Παρά ταύτα όμως επειδή αναφέρεται ότι υπάρχει επιστολή της απολυμένης το περιεχόμενο της οποία δεν γνωρίζει η αρμόδια υπηρεσία του ΟΑΕΔ να την υποβάλει στον ΟΑΕΔ προκειμένου να επανεξετασθεί το θέμα της.

Αφού γνωρίσει τα πρόσθετα στοιχεία που επικαλείται στην επιστολή της.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

28. Στην με αριθμό 1091/3-12-96 ερώτηση δόθηκε με το

Σελίδα 2567 

υπ' αριθμ. 39169/24-12-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1091/3.12.96 που κατέθεσαν οι Βουλευτές κ.κ. Φ. Κουβέλης, Γ. Δραγασάκης και Ε. Αποστόλου σας γνωρίζουμε τα εξής:

Η Διοίκησης της ΕΤΒΑ διέταξε τη διενέργεια διοικητικής ανάκρισης και με βάση τα πορίσματα αυτής παραπέμφθηκαν στο Πρωτοβάθμιο Πειθαρχικό Συμβούλιο ο Διευθυντής του Καταστήματος Θράκης κ. Ι. Σαλούπης και η υπάλληλος κα. Χρ. Κυρατζόγλου, οι οποίοι εν τω μεταξύ απομακρύνθηκαν από το Κατάστημα και τοποθετήθηκαν στη ΒΙ.ΠΕ. Κομοτηνής μέχρις ότου περατωθεί η πειθαρχική διαδικασία.

Το Πρωτοβάθμιο Πειθαρχικό Συμβούλιο επέβαλε στους άνω δύο υπαλλήλους την ποινή στέρησης αποδοχών ενός μηνός και έγγραφης επίπληξης αντίστοιχα.

Οι εν λόγω υπάλληλοι έχουν ασκήσει έφεση στο Διευτεροβάθμιο Πειθαρχικό Συμβούλιο της Τράπεζας.

Σχετικά με τη μη προσφυγής της ΕΤΒΑ στη δικαιοσύνη σας γνωρίζουμε ότι έχει ήδη επιληφθεί η δικαιοσύνη και η υπόθεση ερευνάται από Τακτικό Ανακριτή.

Η Νομική Υπηρεσία της ΕΤΒΑ παρακολουθεί την εξέλιξη της υπόθεσης με σκοπό τη διασφάλιση των συμφερόντων της Τράπεζας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

29. Στην με αριθμό 1096/3-12-1996 ερώτηση δόθηκε με το υπ'αριθμ. 453/23-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1096/3.12.1996, που κατέθεσαν οι Βουλευτές κ.κ. Σ. Κόρακας, Σ. Παναγιώτου αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Μετά τις ζημιές στη Φυτική Παραγωγή και το Ζωϊκό Κεφάλαιο από τις βροχοπτώσεις που έπληξαν τη Λέσβο από τις 30/11 έως την 1/12/1996 ο ΕΛΓΑ κινητοποιήθηκε άμεσα και τις 3/12/1996 έγιναν επισημάνσεις των ζημιών στις πληγείσες περιοχές από γεωπόνο επόπτη του ΕΛΓΑ. 

Σχετικά με τις ζημιές στη Φυτική Παραγωγή (ζημιώθηκαν ελιές, σιτηρά, κ.λ.π.) οι εκτιμήσεις θα αρχίσουν σύντομα και μάλιστα από την λήξη της προθεσμίας υποβολής δηλώσεων ζημιάς, από κλιμάκιο γεωπόνων εκτιμητών που θα μεταβεί στην Λέσβο για το σκοπό αυτό.

'Οσον αφορά το Ζωϊκό Κεφάλαιο υποβλήθηκαν στον ΕΛΓΑ 13 δηλώσεις ζημιας από τις Κοινότητες Πολυχνίτου, Βρίσσας και Σταυρού (ζημιώθηκαν ορνιθοειδή, αιγοπρόβατα, χοιρίδια και 1 βοοειδές). Οι ζημιές εκτιμήθηκαν άμεσα στις 3.12.1996.

Το Υπουργείο Γεωργίας επίσης συγκεντρώνει στοιχεία για τις ζημιές που προκλήθηκαν στις γεωργοκτηνοτροφικές εκμεταλλεύσεις από τις πρόσφατες δυσμενείς καιρικές συνθήκες (βροχοπτώσιες - πλημμύρες) οι οποίες δεν καλύπτονται ασφαλιστικά από τον ΕΛ.Γ.Α. προκειμένου να μορφώσει σαφή ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.

Η Α.Τ.Ε. κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση νέων καλλιεργητικών δανείων) για να μπορέσουν ν'αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤ. ΤΖΟΥΜΑΚΑΣ"

30. Στην με αριθμό 1098/3-12-1996 ερώτηση δόθηκε με το υπ'αριθμ. 1792/23-12-1996 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1098/3.12.1996 που κατατέθηκε στη Βουλή των Ελλήνων από τον Βουλευτή κ. Λ. Παπαγεωργόπουλο σας γνωρίζουμε τα ακόλουθα:

Η μικρή μείωση της τουριστικής κίνησης δεν παρατηρείται μόνο στο νομό Ευβοίας αλλά στο σύνολο της χώρας μας και είναι αποτέλεσμα ως επί το πλείστον του μαζικού μοντέλου που επί χρόνια χαρακτηρίζει τον ελληνικό τουρισμό, της χαμηλής ποιότητας, του υψηλού ανταγωνισμού κ.λ.π.

Η τουριστική μας πολιτική στοχεύει:

- στον εκσυγρονισμό της υφιστάμενης τουριστικής υποδομής (επιδοτήσεις του ν. 1892/1990 για εργασίες εκσυγχρονισμού των ξενοδοχειακών εγκαταστάσεων από Γ' τάξη και άνω, καθώς και για έργα ειδικής τουριστικής υποδομής: συνεδριακά κέντρα, γήπεδα γκόλφ, κέντρα θαλασσοθεραπείας, κέντρα τουρισμού υγείας κ.λ.π.).

- στην προσέλκυση βελτιωμένης ποιοτικά ζήτησης με καλύτερη χρονική και γεωγραφική κατανομή.

- στη διαφοροποίηση του ελληνικού τουριστικού προϊόντος, ώστε να επιτευχθεί η απεξάρτηση απ'το μαζικό τουρισμό.

Μέσω του Υπο-προγράμματος ΤΟΥΡΙΣΜΟΣ του Β' Κ.Π.Σ. χρηματοδοτούνται ενέργειες στους τομείς του θαλάσσιου τουρισμού, του οικολογικού, ορεινού, πολιτιστικού, θρησκευτικού κ.λπ. καθώς και ενέργειες επιμόρφωσης στελεχών στις νέες μορφές τουρισμού.

Το Υπουργείο Ανάπτυξης προωθεί μιά σειρά από μέτρα τόσο βραχυπρόθεσμα όσο και μακροπρόθεσμα για την αντιμετώπιση των διαφορετικών προβλημάτων του ελληνικού τουρισμού και την ποιοτική αναβάθμιση του κλάδου.

Μεταξύ των μέτρων αυτών συγκαταλέγονται και τα εξής:

- Η έγκαιρη και αποτελεσματική προβολή και διαφήμιση στο εσωτερικό και το εξωτερικό.

- Η έγκριση και υλοποίηση του προγράμματος συνδιαφήμισης με τη Νομαρχιακή Αυτοδιοίκηση.

- Η έντονη προβολή της χώρας στο εξωτερικό με τη συμμετοχή σε διεθνείς εκθέσεις.

- Ο συντονισμός των δραστηριοτήτων των εμπλακομένων Υπουργείων σε συνεργασία με την Τοπική Αυτοδιοίκηση και τους επαγγελματικούς φορείς.

- Η επιθετική πολιτική στις νέες αγορές.

- Η ενθάρρυνση του εσωτερικού τουρισμού.

- Η υλοποίηση του Επιχειρησιακού Προγράμματος "Τουρισμός".

Ειδικότερα μέσω του μέτρου 1,5 του Ε.Π. Τουρισμός - Πολιτισμός, συνολικού κόστους 11.666.670 ECU, προβλέπονται:

α. Υποβοήθηση των ξενοδοχειακών και άλλων επιχειρήσεων του τουριστικού κλάδου και δη των ΜΜΕ για εκπόνηση μελετών μάρκετινγκ, οργάνωσης μονάδας, ανάπτυξης τεχνογνωσίας σε ειδικές μορφές τουρισμού, ένταξης σε δίκτυα συνεργασίας για την επίτευξη οικονομιών κλίμακας και δημιουργίας κοινών τουριστικών πακέτων, καθώς και για συμμετοχή σε εκθέσεις του τουριστικού κλάδου.

β. Παροχή συμβουλών σε ιδιώτες επιχειρηματίες, κυρίως μικρομεσαίων επιχειρήσεων, με συστηματοποίηση πληροφοριών. Το σύστημα λειτουργεί για την Κεντρική Υπηρεσία και προβλέπεται η επέκτασή του και σε Περιφερειακές Υπηρεσίες του ΕΟΤ.

Η Υπουργός

ΒΑΣΩ ΠΑΠΑΝΔΡΕΟΥ"

31. Στην με αριθμό 1099/3-12-1996 ερώτηση δόθηκε με το υπ'αριθμ. 39168/24-12-1996 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1099/3.12.1996 που κατέθεσε ο βουλευτής κ. Λ. Παπαγεωργόπουλος, σας πληροφορούμε τα ακόλουθα:

Προκειμένου να ληφθούν μέτρα για το μέλλον της ΛΑΡΚΟ και ιδιαίτερα για την εξασφάλιση συνθηκών βιωσιμότητας αυτής, είναι αναγκαία η κατάρτιση μεσο-μακροπρόθεσμου Επιχειρηματικού Σχεδίου της εταιρίας και Μελέτη Βιωσιμότητος από εξειδικευμένο οίκο.

Σελίδα 2568 

 

Είναι αυτονόητο ότι οι αποφάσεις των πιστωτών της εταιρίας για την τύχη των απαιτήσεών τους δεν είναι δυνατό να ληφθούν χωρίς τεκμηρίωση βασιζόμενη στα συμπεράσματα μιας τέτοιας μελέτης.

Την σκοπιμότητα της πιο πάνω μελέτης έχουν αποδεχθεί οι Μέτοχοι της ΛΑΡΚΟ (ΔΕΗ, ΕΘΝΙΚΗ ΤΡΑΠΕΖΑ, ΕΤΕΒΑ) και έχουν εξουσιοδοτήσει τον ΟΑΕ για τις σχετικές ενέργειες.

'Ηδη μετά από συνεννοήσεις με τους εκπροσώπους των λοιπών Μετόχων προωθούνται οι διαδικασίες με επιδίωξη μέχρι το τέλος του τρέχοντος μηνός να γίνει επιλογή κατάλληλου οίκου για την ανάθεση της ως άνω μελέτης.

Αναφορικά με την παραγωγή ανοξείδωτου χάλυβα και με την πρόταση η οποία έχει επανειλημμένα κατατεθεί για το συνδυασμό ΛΑΡΚΟ-ΕΛΣΙ και ανοξείδωτου χάλυβα, απαιτούνται νεά κεφάλαια τα οποία θα εξευρεθούν μονο με την εξυγίανση της ΛΑΡΚΟ.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

32. Στην με αριθμό 1102/3-12-1996 ερώτηση δόθηκε με το υπ'αριθμ. 454/23-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1102/3-12-1996, που κατέθεσε ο Βουλευτής κ. Ι.Μ. Βαρβιτσιώτης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι: Στο αίτημα του Δήμου Φιλοθέης για παραχώρηση έκτασης από το δημόσιο κτήμα Αμαρουσίου προς ανέγερση Γυμνασίου - Λυκείου Ν. Φιλοθέης, γνωρίζουμε ότι κατά την συνεδρίαση του Διοικητικού Συμβουλίου του Κεντρικού Ταμείου Γεωργίας Κτηνοτροφίας και Δασών. λήφθηκε απόφαση θετική για την ικανοποίηση του ανωτέρω αιτήματος, ήδη δε προωθείται η σχετική διαδικασία για την παραχώρηση της έκτασης.-

Ο Υπουργός

ΣΤΕΦ. ΤΖΟΥΜΑΚΑΣ"

33. Στην με αριθμό 1128/4-12-1996 ερώτηση δόθηκε με το υπ'αριθμ. 474/23-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1128/4-12-1996, που κατέθεσε ο Βουλευτής κ. Ε. Μπασιάκος αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

'Oπως προκύπτει από τα στοιχεία της αρμόδιας Υπηρεσίας μας κατά το έτος 1972, οι τοπικές υπηρεσίες της Νομαρχίας Βοιωτίας προέβησαν σε ενταφιασμό εκατόν δέκα έξι (116) τόννων οργανοφωσφορικών γεωργικών φαρμάκων στην περιοχή του χώρου βολής μικρών όπλων του Κ.Ε.Π.Β. Θηβών που βρίσκεται βορείως, της Οδού Θηβών - Νεοχωρακίου και σε απόσταση χιλίων (1000) μέτρων από αυτή.

Η μέθοδος καταστροφής με ενταφιασμό και εξουδετέρωση με άσβεστο των οργανοφωσφορικών γεωργικών φαρμάκων με τα επιστημονικά δεδομένα της περιόδου εκείνης (1972) ήταν η ασφαλέστερη, αφού σε μικρό χρονικό διάστημα τα δρώντα συστατικά διασπώνται.

Για αυτό δεν υπάρχει λόγος εκταφής και μεταφοράς σε άλλο σημείο για καταστροφή. Σημειώνουμε ότι από ελέγχους που έγιναν σε άλλες περιοχές που εφαρμόσθηκε η μέθοδος αυτή δεν διαπιστώθηκαν υπολείμματα οργανοφωσφορικών γεωργικών φαρμάκων δηλαδή υπήρξε πλήρης εξουδετέρωσής τους.-

Ο Υπουργός

ΣΤΕΦ. ΤΖΟΥΜΑΚΑΣ"

34. Στην με αριθμό 1145/4-12-1996 ερώτηση δόθηκε με το υπ'αριθμ. 427/24-12-1996 έγγραφο από τον Υπουργό Ναυτιλίας η ακόλουθη απάντηση:

"Επί του αριθμ. 1145/4-12-1996 εγγράφου σας, με το οποίο διαβιβάσατε την από 4-12-1996 ερώτηση που κατατέθηκε από την Βουλευτή κ. Ντόρα ΜΠΑΚΟΓΙΑΝΝΗ με θέμα "εκμετάλλευση ανέργων ναυτικών από τρίτους" σας πληροφορούμε τ' ακόλουθα:

1.- Το απαράδεκτο φαινόμενο της μεσιτείας στην εξεύρεση ναυτικής εργασίας είναι γνωστό και απασχολεί έντονα το Υπουργείο Εμπορικής Ναυτιλίας και τις Υπηρεσίες του. Στην προσπάθεια για εξάλειψη του παραπάνω φαινομένου το ΥΕΝ με πρόσφατη Τροπολογία - Προσθήκη στο ν. 2298/1995 (ΦΕΚ 62 Α/1995) αύξησε τις ποινικές κυρώσεις κατά των μεσαζόντων στην εξεύρεση ναυτικής εργασίας, ενώ παράλληλα θεσπίσθηκαν και διοικητικές κυρώσεις (πρόστιμο) κατ'αυτών.

Συγκεκριμένα οι παραβάτες τιμωρούνται με ποινή φυλάκισης τουλάχιστον έξι (6) μηνών και με χρηματική ποινή τουλάχιστον 1.500.000 δρχ., καθώς και με αφαίρεση της άδειας άσκησης του επαγγέλματος για χρονικό διάστημα έξι (6) μηνών μέχρι πέντε (5) ετών, αν αυτοί είναι πράκτορες ή ασκούν άλλο επάγγελμα, για το οποίο απαιτείται ειδική άδεια της Αρχής. Σε περίπτωση δε υποτροπής με οριστική αφαίρεση της άδειας ή οριστική στέρηση άσκησης του επαγγέλματος. Επίσης στους παραβάτες επιβάλλεται πρόστιμο 500.000 έως 5.000.000 δρχ. με αιτιολογημένη απόφαση του Διευθυντή του ΓΕΝΕ. Το εν λόγω πρόστιμο αποτελεί έσοδο του Κεφαλαίου Ανεργίας ή Ασθένειας ναυτικών (Κ.Α.Α.Ν.).

2. - Στις υπηρεσίες του ΥΕΝ έχουν δοθεί σχετικές οδηγίες για να επεμβαίνουν άμεσα σε κάθε καταγγελία ή πληροφορία σχετικά με δράση διαπράττονται παράνομες πράξεις σχετικά με την εξεύρεση ναυτικής εργασίας να επιβάλλονται στους υπευθύνους οι προβλεπόμενες από την ως άνω νομοθεσία κυρώσεις.

3. - Στην όλη προσπάθεια που καταβάλλεται για την πάταξη της μεσιτείας το ΥΕΝ θεωρεί σημαντική και την συνδρομή των ναυτικών και για τον λόγο αυτό έχει ζητήσει από τις Συνδικαλιστικές Οργανώσεις τους στενότερη συνεργασία στον τομέα αυτό.

4.- Το πρόβλημα για την εξεύρεση ναυτικής εργασίας απασχολεί έντονα το Υπουργείο Εμπορικής Ναυτιλίας και συνδέεται άμεσα με την αναμόρφωση και τον εκσυγχρονισμό του Κανονιστικού πλαισίου που διέπει τη λειτουργία του Γραφείου Εύρεσης Ναυτικής Εργασίας. Για το λόγο αυτό, σε συνεργασία με τους φορείς της ναυτιλίας, έχουν αναληφθεί οι ενδεικνυόμενες πρωτοβουλίες.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

35. Στην με αριθμό 1148/4-12-1996 ερώτηση δόθηκε με το υπ'αριθμ. 1605/23-12-1996 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση 1148/4.12.1996 των Βουλευτών κ.κ. Γιάννη Δραγασάκη και Ευάγγελου Αποστόλου, σχετικά με την Τράπεζα Αθηνών, σας γνωρίζουμε τα ακόλουθα:

'Οπως μας πληροφόρησε η Τράπεζα της Ελλάδος, η πραγματική κεφαλαιακή θέση της τράπεζας υπερέβαινε την 30.6.1996 τις ελάχιστες κεφαλαιακές απαιτήσεις που καθορίζονται στην ΠΔ/ΤΕ 2054/1992 περί συντελεστή φερεγγυότητας. 'Οσον αφορά την χαμηλή κερδοφορία της τράπεζας κατά την τελευταία τριετία αυτή έχει επηρεασθεί σημαντικά απ την ανάγκη διενέργειας προβλέψεων για επισφάλειες και από την υψηλή σχέση λειτουργικού κόστους προς μικτά αποτελέσματα εκμετάλλευσης.

Η ιδιότητα του καθηγητή κ. Φ. Χριστοδούλου ως δικαστικού συμβούλου της Τράπεζας της Ελλάδος δεν αποτελεί κώλυμα για τη συμμετοχή του στη συγκρότηση του διαιτητικού δικαστηρίου που κρίνει τη διαφορά μεταξύ της Εθνικής Τράπεζας και της Εταιρίας που αγόρασε την Τράπεζα Αθηνών. Κι αυτό διότι τα καθήκοντα του κ. Φ. Χριστοδούλου προς την Τράπεζα της Ελλάδος δεν συγκρούονται προς τα καθήκοντά του ως μέλους του διεθνούς διαιτητικού δικαστηρίου που κρίνει τη συγκεκριμένη ιδιωτική διαφορά.

Η Τράπεζα της Ελλάδος παρακολουθεί προσεκτικά τις

Σελίδα 2569 

εξελίξεις των οικονομικών μεγεθών της Τράπεζας Αθηνών και θα εξετάσει σύντομα τη σκοπιμότητα διενέργειας νέου επιτοπίου ελέγχου αφού λάβει υπόψη τα αποτελέσματα της τρέχουσας χρήσης καθώς και το συνολικό υπόλοιπο των σε καθυστέρηση δανείων που θα διαμορφωθεί στο τέλος του τρέχοντος έτους.

Ο Υπουργός

Γ. ΠΑΠΑΝΤΩΝΙΟΥ"

36. Στην με αριθμό 1152/4-12-1996 ερώτηση δόθηκε με το υπ'αριθμ. 478/24-12-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1152/4.12.1996, που κατέθεσε ο Βουλευτής κ. Μ.Α. Μπεντενιώτης αναφορικά με το παραπάνω θέμα σας πληροφορούμε ότι:

Σύμφωνα με τη Δασική Νομοθεσία (άρθρο 3 ν. 998/1979) οι εκτάσεις που καλύπτονται από δασική βλάστηση σε οποιαδήποτε περιοχή της χώρας και αν ευρίσκονται, υπάγονται στην κατηγορία των δασών ή δασικών εκτάσεων, ανεξάρτητα του προτέρου δασικού ή μη χαρακτήρα τους.

'Οσον αφορά το θέμα της επέμβασης της Δασ. Υπηρεσίας, στις περιπτώσεις παρανόμων ενεργειών επί των ως άνω εκτάσεων, αυτή στηρίζεται στις ισχύουσες διατάξεις της Δασ. Νομοθεσίας, σύμφωνα με τις οποίες οποιαδήποτε εδαφική επιφάνεια που καλύπτεται με δασική βλάστηση ανεξάρτητα από το ιδιοκτησιακό της καθεστώς, δεν μπορεί αυθαίρετα να αλλάξει χρήση, παρά μόνο ύστερα από άδεια της οικείας Δασ. Αρχής και εφόσον προβλέπεται από τις σχετικές διατάξεις, και τούτο χάριν του δημοσίου συμφέροντος. Με δεδομένο δε ότι οι διατάξεις προστασίας της δασικής βλάστησης και γενικότερα του φυσικού περιβάλλοντος έχουν εφαρμογή σε όλη τη χώρα, η Δασ. Υπηρεσία είναι υποχρεωμένη εκ του Νόμου να επεμβαίνει οσάκις διαπιστώνονται παραβάσεις και στην περιφέρεια των Κυθήρων.

Η δυνατότητα οικοδόμησης και γενικότερα αλλαγής της χρήσης τους αποτελεί αντικείμενο νομοθετικής ρύθμισης και είναι από τα ζητήματα τα οποία θα αντιμετωπισθούν με το υπό κατάρτιση Σχέδιο Νόμου Ρύθμισης θεμάτων δασικής ιδιοκτησίας.

Ο Υπουργός

ΣΤΕΦ. ΤΖΟΥΜΑΚΑΣ"

37. Στην με αριθμό 1154/1996 ερώτηση δόθηκε με το υπ'αριθμ. 3254/23-12-1996 έγγραφο από τον Υφυπουργό Εθν. Οικονομίας η ακόλουθη απάντηση:

"Απαντώντας στην ερώτηση 1154 σας πληροφορούμε ότι το Περιφερειακό Πρόγραμμα της Αττικής δεν περιλάβει την χρηματοδότηση της Περιφερειακής Αγοράς Πειραιά.

Ο Υφυπουργός

ΧΡ. ΠΑΧΤΑΣ"

38. Στην με αριθμό 1156/4-12-1996 ερώτηση δόθηκε με το υπ'αριθμ. 3255/23-12-1996 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1156/4-12-1996 του Βουλευτή κ. Μ. Μπεντενιώτη σας πληροφορούμε ότι στο Περιφερειακό Πρόγραμμα της Αττικής δεν έχει υποβληθεί πρόταση για χρηματοδότηση ενός Κυθηραϊκού χωριού.

Ο Υφυπουργός

ΧΡ. ΠΑΧΤΑΣ"

39. Στην με αριθμό 1159/4-12-1996 ερώτηση δόθηκε με το υπ'αριθμ. 5737/20-12-1996 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 1159/4-12-1996 ερώτηση που κατατέθηκε στη Βουλή από το βουλευτή κ. Δ. Σιούφα και όσον αφορά το θέμα της αρμοδιότητάς μας που αναφέρεται στη χορήγηση του οικονομικού κινήτρου για την αύξηση της παραγωγικότητας στους γιατρούς του Ι.Κ.Α., σας γνωρίζουμε τα εξής:

Με τις διατάξεις της παρ. 5 του άρθρου 8 του ν. 2430/1996 καθιερώθηκε η χορήγηση του κινητρου για την αύξηση της παραγωγικότητας στους ιατρούς, οδοντιάτρους, ακτινοφυσικούς και βιολόγους - βιοχημικούς του Ι.Κ.Α..

Σύμφωνα με τη διάταξη αυτή, με απόφαση των Υπουργών Εθν. Οικονομίας, Οικονομικών και Εργασίας και Κοινωνικών Ασφαλίσεων μετά από πρόταση του Δ.Σ. του Ι.Κ.Α. καθορίζονται το ύψος του ανωτέρω κινήτρου κατά δικαιούχο, οι όροι, οι προϋποθέσεις καθώς επίσης και ο τρόπος ελέγχου και διασφάλισης των προσδοκομένων αποτελεσμάτων, στο ως άνω προσωπικό του Ιδρύματος.

'Ηδη σε εφαρμογή της παραπάνω διάταξης έχει υπογραφεί η 2071766/10650/0022/3-12-1996 κοινή Υπουργική απόφαση η οποία έχει σταλεί για δημοσίευση στην Εφημερίδα της Κυβέρνησης.

Ο Υφυπουργός

ΝΙΚΟΣ ΦΑΡΜΑΚΗΣ"

40. Στην με αριθμό 1160/4-12-96 ερώτηση δόθηκε με το υπ' αριθμ. 9/23-12-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης, που κατέθεσε ο Βουλευτής κ. Η. ΒΕΖΔΡΕΒΑΝΗΣ, σας γνωρίζουμε τα εξής:

Ο Νομός Θεσπρωτίας αστυνομεύεται έντονα από τις Υπηρεσίες της Αστυνομικής Διεύθυνσης Θεσπρωτίας, οι οποίες λαμβάνουν κάθε αναγκαίο μέτρο για την τήρηση της τάξης και ασφάλειας, την πάταξη κάθε μορφής βίας και γενικά για την πρόληψη και καταστολή της εγκληματικότητας.

Για την αντιμετώπιση της λαθρομετανάστευσης στην περιοχή του Πολυδρόσου, δόθηκε εντολή, εκτός από τις κατά τόπους Υπηρεσίες, να δραστηριοποιηθεί και να έχει συνεχή παρουσία το δεύτερο Μεταβατικό Απόσπασμα Φιλιατών και να διενεργεί περιπολλίας επανδρωμένο όχημα του Αστυνομικού Τμήματος Παραμυθιάς.

Σε ό,τι αφορά τις καταγγελλόμενες κλοπές και διαρρήξεις, σας πληροφορούμε ότι κατά το τρέχον έτος εκλάπησαν από άγνωστους, την 26-6-1996 στο χωριό Πέντε Εκκλησίες ένα δίκυκλο μοτοποδήλατο και την 2-10-1996 στη Μίχλα Πέντε Εκκλησιών ένα ιδιωτικής χρήσεως φορτηγό, τα οποία ανευρέθησαν και παραλήφθησαν από τους ιδιοκτήτες τους. Επίσης την 31-10-1966 έγινε μια διάρρηξη οικίας και κλοπή χρημάτων στο Πολύδροσο, για την οποία ενεργήθηκε προανάκριση.

Για την ανεύρεση των δραστών και παραπομπή τους στη Δικαιοσύνη διενεργούνται έντονες έρευνες και αναζητήσεις.

Στην Αστυνομική Διεύθυνση Θεσπρωτίας δόθηκε εντολή να εντείνει την αστυνόμευση και να λάβει αποτελεσματικά μέτρα για την εμπέδωση του αισθήματος ασφάλειας στους κατοίκους της αναφερόμενης περιοχής.

Ο Υπουργός

ΓΕΩΡΓΙΟΣ ΡΩΜΑΙΟΣ"

41. Στην με αριθμό 1164/4-12-96 ερώτηση δόθηκε με το υπ' αριθμ. 55/18-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1164/4.12.96 ερώτηση του Βουλευτή κ. Ιωάννη Λαμπρόπουλου, σας γνωρίζουμε ότι:

Διαβιβάσαμε επείγον έγγραφο προς τις αρμόδιες Εφορείες 2η Νεωτέρων Μνημείων Πάτρας και 5ης Βυζαντινών Αρχαιοτήτων Σπάρτης, προκειμένου να κινηθούν οι εργασίες αποκατάστασης του Πύργου στο Κάμπο Αβίας, όπου γεννήθηκε ο δεκάκις διατελέσας Πρωθυπουργός της Ελλάδος Αλέξανδρος Κουμουνδούρος.

Ο Πύργος έχει κριθεί διατηρητέος χρήζον ειδικής κρατικής προστασίας, βάσει του ν. 1469/50, με την αριθμ. 14264/ 17.12.1964 Υπουργική Απόφαση που δημοσιεύτηκε στο ΦΕΚ 38 Β'/18.1.1965.

'Οσον αφορά την ανέγερση προτομής του Αλέξανδρου Κουμουνδούρου στη πόλη της Καλαμάτας, είναι ένα θέμα που θα εξετασθεί σε συνεργασία με το Δήμο Καλαμάτας.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

 

Σελίδα 2570 

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το Δελτίο Επίκαιρων Ερωτήσεων της Τετάρτης, 15ης Ιανουαρίου.

Α. Επίκαιρες Ερωτήσεις Πρώτου Κύκλου ('Αρθρο 130 παρ. 2 & 3 Καν. Βουλής)

1. Η με αριθμό 485/13.1.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Ζαφειρόπουλου προς τον Υπουργό Δικαιοσύνης, σχετικά με τη λήψη των αναγκαίων μέτρων αντιμετώπισης του προβλήματος διάθεσης δικαστικών υπαλλήλων για τη γραμματειακή υποστήριξη μελών του Κοινοβουλίου.

2. Η με αριθμό 479/13.1.1997 επίκαιρη ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τη λήψη των αναγκαίων μέτρων για την τιμητική διάκριση και οικονομική ενίσχυση των αθλητών της Εθνικής Ομάδας Καράτε που διακρίθηκαν στους Βαλκανικούς Αγώνες.

3. Η με αριθμό 489/13.1.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Περιβάλλοντος-Χωροταξίας και Δημοσίων 'Εργων, Δημόσιας Τάξης, Εσωτερικών Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων, ώστε να επιτραπεί η συνέχιση των εργασιών επέκτασης του Τζαμιού της μουσουλμανικής μειονότητας στην Κοινότητα Κιμερίων Ξάνθης κ.λπ.

4. Η με αριθμό 476/9.1.1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εθνικής 'Αμυνας, σχετικά με την πρόσφατη συνέντευξή του στην εφημερίδα τα "ΝΕΑ", τις δηλώσεις του αναφερόμενες σε επιλογές της Τουρκίας σε σχέση με την Ελλάδα, τα στοιχεία βάσει των οποίων τις στηρίζει, την ενημέρωση των πολιτικών Κομμάτων κ.λπ.

5. Η με αριθμό 469/8.1.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Δημόσιας Τάξης, σχετικά με την αύξηση της εγκληματικότητας στην περιοχή της Αττικής και τη λήψη των αναγκαίων μέτρων για την αποτελεσματική λειτουργία των πολυδύναμων αστυνομικών τμημάτων.

Β. Επίκαιρες Ερωτήσεις Δεύτερου Κύκλου ('Αρθρο 130 παρ. 2 & 3 Καν. Βουλής)

1. Η με αριθμό 474/8.1.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Κατσιμπάρδη προς την Υπουργό Ανάπτυξης, σχετικά με τις προθέσεις της Κυβέρνησης να ενεργοποιήσει τις διαδικασίες ολοκλήρωσης κατασκευής του εργοστασίου της "Αλουμίνας" στη Βοιωτία.

2. Η με αριθμό 484/13.1.1997 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Δικαιοσύνης, σχετικά με τη λήψη των αναγκαίων μέτρων αντιμετώπισης του προβλήματος διάθεσης δικαστικών υπαλλήλων για τη γραμματειακή υποστήριξη μελών του Κοινοβουλίου.

3. Η με αριθμό 490/13.1.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Περιβάλλοντος-Χωροταξίας και Δημοσίων 'Εργων, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την ομαλή συνέχιση του έργου του ΜΕΤΡΟ χωρίς πρόσθετο κόστος, την προστασία των δικαιωμάτων των εργαζομένων κ.λπ.

4. Η με αριθμό 478/10.1.1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την υλοποίηση του επιχειρησιακού προγράμματος του Υπουργείου "Εκπαίδευση και Αρχική Επαγγελματική Κατάρτιση", την απορροφητικότητα των κοινοτικών κονδυλίων κ.λπ.

5. Η με αριθμό 488/13.1.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Δημόσιας Τάξης, σχετικά με τις προθέσεις της Κυβέρνησης για κατάργηση του Αστυνομικού Τμήματος Περάματος και τη δημιουργία πολυδύναμου αστυνομικού τμήματος σε άλλη περιοχή".

Οι Υπουργοί Γεωργίας, Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος-Χωροταξίας και Δημοσίων 'Εργων και Υγείας και Πρόνοιας, κατέθεσαν σχέδιο νόμου "Κύρωση της σύμβασης Ηνωμένων Εθνών για την καταπολέμηση της απερήμωσης στις χώρες εκείνες που αντιμετωπίζουν σοβαρή ξηρασία ή και απερήμωση ιδιαίτερα στην Αφρική".

Παραπέμπεται στην αρμόδια Διαρκή Επιτροπή.

Ο Βουλευτής κ. Γεώργιος Αλογοσκούφης ζητεί την άδεια του Σώματος για ολιγοήμερη απουσία του στο εξωτερικό. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Σελίδα 2571 

 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη, ώστε για όσα από αυτά δεν υπάρχει αντίρρηση να γίνουν δεκτά χωρίς συζήτηση.

Υπουργείου Εθνικής Παιδείας και Θρησκευμάτων

Ψήφιση στο σύνολο του σχεδίου νόμου: "Ρύθμιση θεμάτων τριτοβάθμιας εκπαίδευσης και άλλες διατάξεις".

Κρατείται η ψήφιση στο σύνολο του νομοσχεδίου.

Υπουργείου Εργασίας και Κοινωνικών Ασφαλίσεων

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση Κλάδου Κύριας Ασφάλισης Αγροτών και άλλες διατάξεις".

Το νομοσχέδιο θα συζητηθεί κατά τη σημερινή συνεδρίαση.

Υπουργείου Δημόσιας Τάξης

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφαλείας".

Το νομοσχέδιο αυτό είχε ψηφιστεί κατά πλειοψηφία στη Διαρκή Επιτροπή. Διατύπωσαν επιφυλάξεις το Κομμουνιστικό Κόμμα και ο Συνασπισμός. Βρίσκεται εδώ απόψε και εκπρόσωπος του Συνασπισμού. Είναι μία σύμβαση του Υπουργείου Δημοσίας Τάξεως και του Υπουργείου Δικαιοσύνης της Κυπριακής Δημοκρατίας για συνεργασία σε θέματα ασφαλείας.

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Είναι προς ψήφιση στο σύνολο το σχέδιο νόμου "Ρύθμιση θεμάτων τριτοβάθμιας εκπαίδευσης και άλλες διατάξεις".

Είναι παρόντες ο Εισηγητής του ΠΑ.ΣΟ.Κ. κ. Δ. Παντερμαλής και ο Κοινοβουλευτικός Εκπρόσωπος της Νέας Δημοκρατίας κ. Δ. Σιούφας.

Υπάρχει, κύριε Υπουργέ, κάποια παρατήρηση;

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Τίθεται, λοιπόν, προς ψήφιση το σχέδιο νόμου ως έχει.

Ερωτάται το Σώμα: Γίνεται δεκτό το νομοσχέδιο του Υπουργείου Εθνικής Παιδείας και Θρησκευμάτων, ως έχει διανεμηθεί και στο σύνολο;

ΠΟΛΛΟΙ ΒΟΥΛΕΥΤΕΣ Ρύθμιση θεμάτων τριτοβάθμιας εκπαίδευσης και άλλες διατάξεις

: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.

Συνεπώς, το σχέδιο νόμου, αρμοδιότητας Υπουργείου Εθνικής Παιδείας και Θρησκευμάτων "Ρύθμιση Θεμάτων τριτοβάθμιας εκπαίδευσης και άλλες διατάξεις" έγινε δεκτό, κατά πλειοψηφία, σε μόνη συζήτηση κατ' αρχήν, κατ' άρθρο και στο σύνολο και έχει ως εξής:

Ρύθμιση θεμάτων τριτοβάθμιας εκπαίδευσης και άλλες διατάξεις

'Aρθρο 1

1. Επαναφέρεται σε ισχύ, αναδρομικώς, από τότε που δημοσιεύθηκε στην Εφημερίδα της Κυβερνήσεως ο ν. 2083/1992, η διάταξη του άρθρου 7 παρ. 1 του νόμου αυτού, τροποποιούμενη ως εξής:

"Οι κατά την έναρξη ισχύος του ν. 2083/1992 υπηρετούντες αναπληρωτές καθηγητές, μόνιμοι επίκουροι καθηγητές και μόνιμοι λέκτορες έχουν δικαίωμα να ζητήσουν την εξέλιξή τους για την επόμενη μόνο βαθμίδα μια φορά, εφόσον έχουν συμπληρώσει τριετία από την ημερομηνία εκλογής ή την εξέλιξή τους από το οικείο εκλεκτορικό σώμα. Στην ως άνω ρύθμιση δεν συμπεριλαμβάνεται και η τυχόν εκκρεμούσα διαδικασία κρίσης κατά τη δημοσίευση του ν. 2083/1992. Η εξέλιξη των αναπληρωτών καθηγητών γίνεται χωρίς προκήρυξη της θέσης τους, ενώ των επίκουρων καθηγητών και των λεκτόρων γίνεται με ανοιχτή διαδικασία. Σε κάθε περίπτωση και ανεξαρτήτως του αποτελέσματος των κρίσεων στη συνέχεια υπάγονται στις ρυθμίσεις του ν. 2083/1992."

2. Διαδικασίες εξέλιξης μελών ΔΕΠ, υπαγομένων στις διατάξεις της παρ.1 του άρθρου 7 του ν. 2083/1992, που ήταν εκκρεμείς κατά τη δημοσίευση του ν. 2413/ 1996, συνεχίζονται και ολοκληρώνονται με τη λήψη σχετικής απόφασης από το οικείο εκλεκτορικό σώμα. Στη συνέχεια και ανεξαρτήτως του αποτελέσματος των κρίσεων, τα ως άνω μέλη ΔΕΠ υπάγονται στις ρυθμίσεις του ν. 2083/1992.

'Αρθρο 2

Το εδ. γ' της παρ. 9 της περ. ΣΤ' του άρθρου 6 του ν. 2083/1992, όπως αναριθμήθηκε σε περ. Δ' με το εδ. α' της παρ. 6 του άρθρου 1 του ν. 2188/1994, τροποποιείται ως εξής:

"Η πράξη του πρύτανη για το διορισμό και τη μονιμοποίηση μελών ΔΕΠ των Α.Ε.Ι. δεν μπορεί να δημοσιευθεί στην Εφημερίδα της Κυβερνήσεως, ούτε να εκτελεσθεί, αν προηγουμένως δεν ασκηθεί ο προβλεπόμενος έλεγχος νομιμότητας από το Υπουργείο Εθνικής Παιδείας και Θρησκευμάτων. Ο έλεγχος αυτός ασκείται εντός αποκλειστικής προθεσμίας τριών μηνών από την περιέλευση της πράξης στο Υπουργείο Εθνικής Παιδείας και Θρησκευμάτων. Μετά την άσκηση του ελέγχου αυτού, εφόσον κριθεί νόμιμη, ή μετά την άπρακτη παρέλευση της ως άνω προθεσμίας, η πράξη δημοσιεύεται στην Εφημερίδα της Κυβερνήσεως και εκτελείται χωρίς άλλη διατύπωση."

'Αρθρο 3

Οι διατάξεις της παρ. 2 του άρθρου τρίτου του ν. 2174/1993 ισχύουν και για το ακαδημαϊκό έτος 1996-1997.

'Αρθρο 4

1. Με απόφαση των Υπουργών Οικονομικών και Εθνικής Παιδείας και Θρησκευμάτων καθορίζονται η συγκρότηση, το έργο, η απαρτία, η θητεία και κάθε άλλη λεπτομέρεια σχετική με την άσκηση του έργου της Επιτροπής κοστολόγησης πανεπιστημιακών συγγραμμάτων του άρθρου 84 του π.δ/τος 147/1976.

2. Με απόφαση του Υπουργού Εθνικής Παιδείας και Θρησκευμάτων ορίζεται η σύνθεση της ως άνω Επιτροπής.

'Αρθρο 5

Οι πτυχιούχοι των Τεχνολογικών Εκπαιδευτικών Ιδρυμάτων (Τ.Ε.Ι.) ή πρώην Κέντρων Ανώτερης Τεχνικής Επαγγελματικής Εκπαίδευσης (Κ.Α.Τ.Ε.Ε.) ή της Ανώτερης Σχολής Εκπαιδευτικών Τεχνολόγων Μηχανικών (Α.Σ.Ε.ΤΕ.Μ.) / Σχολής Εκπαιδευτικών Λειτουργών Επαγγελματικής και Τεχνικής Εκπαίδευσης (Σ.Ε.Λ.Ε.Τ.Ε.) και των λοιπών ανώτερων σχολών υπερδιετούς κύκλου σπουδών, οι οποίοι κατατάσσονται σε Τμήματα Α.E.I. σύμφωνα με το άρθρο 3 του ν. 1865/1989, όπως τροποποιήθηκε με το άρθρο 3 του ν. 1966/1991, απαλλάσσονται από την εξέταση μαθημάτων ή ασκήσεων του προγράμματος σπουδών του Τμήματος υποδοχής, που διδάχθηκαν πλήρως ή επαρκώς στο Τμήμα ή τη Σχολή προέλευσης, με απόφαση του Δ.Σ. του Τμήματος υποδοχής.

Με την ίδια απόφαση οι κατατασσόμενοι υποχρεώνονται να εξετασθούν σε μαθήματα ή ασκήσεις τα οποία σύμφωνα με το πρόγραμμα σπουδών κρίνεται ότι δεν διδάχθηκαν πλήρως ή επαρκώς στο Τμήμα ή τη Σχολή προέλευσης.

Σε κάθε περίπτωση, οι κατατασσόμενοι απαλλάσσονται από την εξέταση των μαθημάτων, στα οποία εξετάστηκαν για την κατάταξή τους.

Σελίδα 2572 

 

'Αρθρο 6

1. Συνιστάται θέση Διευθυντή Μεταπτυχιακών Σπουδών για κάθε Πρόγραμμα Μεταπτυχιακών Σπουδών (Π.Μ.Σ.) στο Τμήμα εκείνο του Α.Ε.Ι., το οποίο έχει την ευθύνη οργάνωσης και λειτουργίας του, για την προώθηση της αποτελεσματικής εφαρμογής του Π.Μ.Σ..

2. Τη θέση αυτή καταλαμβάνει μέλος ΔΕΠ από τις δύο ανώτερες βαθμίδες (Καθηγητής ή Αναπληρωτής Καθηγητής) του Τμήματος, με απόφαση της Γενικής Συνέλευσης Ειδικής Σύνθεσης του Τμήματος, με την οποία δύναται να επιτραπεί μερική απαλλαγή από τα διδακτικά του καθήκοντα.

3. Ο Διευθυντής Μεταπτυχιακών Σπουδών εισηγείται στη Γενική Συνέλευση Ειδικής Σύνθεσης του Τμήματος κάθε θέμα που αφορά την αποτελεσματική εφαρμογή του Π.Μ.Σ..

'Αρθρο 7

Το πρώτο εδάφιο της παρ. 2 του άρθρου 11 του

ν. 2083/1992 τροποποιείται ως εξής:

"Προτάσεις για λειτουργία προγραμμάτων μεταπτυχιακών σπουδών έχουν τη δυνατότητα να υποβάλλουν στο Υπουργείο Εθνικής Παιδείας και Θρησκευμάτων μόνο οι Γενικές Συνελεύσεις των Τμημάτων."

'Αρθρο 8

Τα εδ. α' και β' της παρ. 1 του άρθρου 43 του

ν. 2413/1996 αντικαθίστανται ως εξής:

"Το Πανεπιστήμιο της Κύπρου αναγνωρίζεται ως ανώτατο αυτοδιοικούμενο εκπαιδευτικό ίδρυμα, ομοταγές με τα ανώτατα εκπαιδευτικά ιδρύματα της ημεδαπής και τα Τμήματα αυτού ως ισότιμα με τα Τμήματα των ελληνικών Α.Ε.Ι.. Με προεδρικό διάταγμα, που εκδίδεται με πρόταση του Υπουργού Εθνικής Παιδείας και Θρησκευμάτων, μετά από γνώμη της αρμόδιας μονάδας του Εθνικού Συμβουλίου Παιδείας (Ε.ΣΥ.Π.) ή, μέχρι τη συγκρότηση και λειτουργία της, του Δ.Σ. του ΔΙ.Κ.Α.Τ.Σ.Α., προσδιορίζονται οι τίτλοι σπουδών Τμημάτων των ελληνικών Α.Ε.Ι. προς τους οποίους είναι αντίστοιχοι οι τίτλοι σπουδών που απονέμονται από το Πανεπιστήμιο της Κύπρου."

'Αρθρο 9

Οι διατάξεις των νόμων 1865/1989 και 1966/1991 για τις μετεγγραφές φοιτητών Α.Ε.Ι. εσωτερικού ισχύουν και για τους 'Ελληνες υπηκόοους που εισάγονται στο Πανεπιστήμιο της Κύπρου, ύστερα από τη συμμετοχή τους στις Γενικές Εξετάσεις.

Ειδικά για τις μετεγγραφές του τρέχοντος ακαδημαϊκού έτους 1996-1997 των φοιτητών της παραπάνω κατηγορίας, ορίζεται προθεσμία υποβολής αιτήσεων είκοσι (20) ημερών από τη δημοσίευση στην Εφημερίδα της Κυβερνήσεως του παρόντος νόμου.

'Αρθρο 10

Στις θέσεις του κλάδου ΠΕ1 κληρικών του Πανελληνίου Ιερού Ιδρύματος Ευαγγελιστρίας Τήνου που προβλέπονται από τις διατάξεις της παρ. 1 του άρθρου 3 του με αριθμ. 62/1975 Κανονισμού της Ιεράς Συνόδου της Εκκλησίας της Ελλάδος (ΦΕΚ 266 Α'), που διατηρήθηκαν σε ισχύ με τις διατάξεις της περ.1 της παρ. Β' του άρθρου 7 του ν. 349/1976 "περί διοικήσεως του Πανελληνίου Ιερού Ιδρύματος Ευαγγελιστρίας Τήνου", (ΦΕΚ 149 Α'), προστίθεται μία (1) θέση ιερέως εφημερίας του ιδίου κλάδου.

'Αρθρο 11

Ειδικό επίδομα ιδιωτικών εκπαιδευτικών

1. Οι διατάξεις του άρθρου 20 παρ. 2 του ν. 2386/1996 (ΦΕΚ 43 Α') εφαρμόζονται ανάλογα και στους εκπαιδευτικούς των ιδιωτικών σχολείων γενικής και τεχνικής επαγγελματικής εκπαίδευσης.

2. Για την εξόφληση των οφειλόμενων ποσών στους εκπαιδευτικούς της προηγούμενης παραγράφου από τους ιδιοκτήτες των σχολείων, για τις χρονικές περιόδους μέχρι 31.5.1992 στο ακέραιο, εφόσον δεν έχουν υποκύψει σε πενταετή παραγραφή και από 1.6.1992 μέχρι 31.12.1992 κατά το ήμισυ, εφαρμόζονται ανάλογα οι διατάξεις της αριθμ. 2028566/4431/0022/26.4.1996 κοινής απόφασης των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών (ΦΕΚ 321 Β'/8.5.1996).

Η προβλεπόμενη από την απόφαση αυτή πρώτη δόση καταβάλλεται την 1.2.1997.

'Αρθρο 12

Διορισμός εκπαιδευτικών κλάδου Πληροφορικής

1. Στις περιπτώσεις που, μετά την κατανομή των θέσεων διορισμού εκπαιδευτικών κατ' έτος στους κλάδους ΠΕ19 και ΠΕ20, σύμφωνα με τις διατάξεις του άρθρου 30 παρ. 1 του ν. 2009/1992 (ΦΕΚ 18 Α'), εξαντλούνται οι διοριστέοι του ενός κλάδου, ο αριθμός των διοριζομένων συμπληρώνεται από υποψηφίους για διορισμό του άλλου κλάδου.

2. Εγγραφή υποψηφίων για διορισμό εκπαιδευτικών στους πίνακες διοριστέων των κλάδων ΠΕ19 και ΠΕ20 με τα προσόντα των στοιχείων β', γ', και δ' του άρθρου 1 του π.δ/τος 118/1995 και των στοιχείων β' και γ' του άρθρου 2 του ίδιου π.δ/τος, καθώς και υποψηφίων που έχουν πτυχίο καθηγητικών σχολών θετικής κατεύθυνσης Α.Ε.Ι. της ημεδαπής ή αλλοδαπής, αναγνωρισμένο από το ΔΙ.Κ.Α.Τ.Σ.Α., με προϋπηρεσία εισηγητή σε σεμινάρια πληροφορικής των επιστημονικών τους ενώσεων, διάρκειας δεκαέξι (16) μηνών αθροιστικά, είναι δυνατή αποκλειστικά και μόνο για τους έχοντες αποκτήσει τα προσόντα αυτά το αργότερο μέχρι 31.12.1996. Από το σχολικό έτος 1997-1998 η πρόσληψη προσωρινών αναπληρωτών ή εκπαιδευτικών με ωριαία αντιμισθία στη δημόσια εκπαίδευση γίνεται αποκλειστικά και μόνο από τους εγγεγραμμένους στους πίνακες διοριστέων των αντίστοιχων κλάδων. Οι διατάξεις της παρούσας παραγράφου εφαρμόζονται και για την πρόσληψη εκπαιδευτικών στην ιδιωτική εκπαίδευση.

3. Από το σχολικό έτος 1997-1998 ο αριθμός των εισαγομένων στην ΠΑΤΕΣ της Σ.Ε.Λ.Ε.Τ.Ε. υποψήφιων εκπαιδευτικών των κλάδων ΠΕ19 και ΠΕ20 ορίζεται με απόφαση του Υπουργού Εθνικής Παιδείας και Θρησκευμάτων, ύστερα από εισήγηση του Διοικητικού Συμβουλίου της Σ.Ε.Λ.Ε.Τ.Ε. και η εισαγωγή αυτών γίνεται κατά τη σειρά εγγραφής τους στους πίνακες διοριστέων. Η παρούσα ρύθμιση δεν αποκλείει την εισαγωγή στην ΠΑΤΕΣ/Σ.Ε.Λ.Ε.Τ.Ε., σύμφωνα με τις ισχύουσες διατάξεις και ιδιωτών που δεν είναι εγγεγραμμένοι στους πίνακες διοριστέων.

4. Οι διατάξεις της προηγούμενης παραγράφου εφαρμόζονται ανάλογα και για την εισαγωγή στην ΠΑΤΕΣ/Σ.Ε.Λ.Ε.Τ.Ε. υποψηφίων για διορισμό στον κλάδο ΠΕ10 Κοινωνιολογίας, που είναι εγγεγραμμένοι στους πίνακες διοριστέων.

5. Το πτυχίο της ΠΑΤΕΣ/Σ.Ε.Λ.Ε.Τ.Ε., όπου αυτό απαιτείται κατά τις κείμενες διατάξεις ως προσόν διορισμού σε θέσεις εκπαιδευτικών της δευτεροβάθμιας εκπαίδευσης, μπορεί να αντικατασταθεί με πτυχίο παιδαγωγικής κατάρτισης που απονέμεται από Α.Ε.Ι. της ημεδαπής. Οι λεπτομέρειες οργάνωσης και λειτουργίας του προγράμματος παιδαγωγικής κατάρτισης ορίζονται με απόφαση του Υπουργού Εθνικής Παιδείας και Θρησκευμάτων μετά από σύμφωνη γνώμη των οικείων Α.Ε.Ι..

'Αρθρο 13

Το κατά τις κείμενες διατάξεις ανώτατο όριο ηλικίας διορισμού ερευνητών στα ερευνητικά κέντρα, αρχεία και γραφεία της Ακαδημίας Αθηνών, αυξάνεται για κάθε βαθμίδα κατά ίσο αριθμό ετών και μέχρι επτά (7) έτη, για υποψήφιους επιστήμονες που έχουν αναγνωρισμένη προϋπηρεσία, μετά την κτήση διδακτορικού διπλώματος, σε φορέα του ευρύτερου δημόσιου τομέα ή σε ερευνητικά ιδρύματα της ημεδαπής ή της αλλοδαπής.

Σελίδα 2573 

 

'Αρθρο 14

Διορισμός εκπαιδευτικών στους κλάδους

ΠΕ9 και ΠΕ13

1. Από την ισχύ του παρόντος νόμου καταργείται το άρθρο 68 του ν. 2413/1996 (ΦΕΚ 124 Α').

2. Κατά τους διορισμούς εκπαιδευτικών δευτεροβάθμιας εκπαίδευσης σε θέσεις των κλάδων ΠΕ9 και ΠΕ13 του άρθρου 14 του ν. 1566/1985 (ΦΕΚ 67 Α') του έτους 1997 προηγούνται οι εκπαιδευτικοί που είχαν σειρά διορισμού και παραλείφθηκαν εξαιτίας της εφαρμογής του καταργούμενου άρθρου 68 του ν. 2413/1996.

'Αρθρο 15

Αυτοδύναμη λειτουργία Α.Ε.Ι., Σχολών

και Τμημάτων

1. Α.Ε.Ι. τα οποία διοικούνται από Διοικούσα Επιτροπή αποκτούν αυτοδυναμία μόλις λειτουργήσουν αυτοδύναμα τέσσερα (4) Τμήματά τους ή το σύνολο των Τμημάτων τους, αν ο αριθμός τους είναι μικρότερος από τέσσερα. Το αργότερο μέσα σε ένα μήνα, αφότου εξασφαλιστούν οι παραπάνω προϋποθέσεις κινείται από τον Πρόεδρο της Διοικούσας Επιτροπής η διαδικασία εκλογής Πρυτανικών Αρχών και Συγκρότησης της Συγκλήτου, σύμφωνα με τις κείμενες διατάξεις. Με το διορισμό των Πρυτανικών Αρχών και τη Συγκρότηση της Συγκλήτου λήγει η θητεία των μελών της Διοικούσας Επιτροπής και παύουν να ισχύουν οι περί αυτήν διατάξεις.

2. Σχολές των Α.Ε.Ι. αποκτούν αυτοδύναμη λειτουργία μόλις λειτουργήσουν αυτοδύναμα δύο (2) από τα Τμήματά τους.

3. Τμήματα των Α.Ε.Ι. αποκτούν αυτοδύναμη λειτουργία μόλις ολοκληρωθούν οι διαδικασίες: i) διορισμού εννέα (9) μελών Διδακτικού Ερευνητικού Προσωπικού, εκ των οποίων τουλάχιστον τα τέσσερα (4) στις βαθμίδες του Καθηγητή ή του Αναπληρωτή Καθηγητή και οπωσδήποτε τα δύο εξ αυτών στη βαθμίδα του Καθηγητή και ii) εγγραφής φοιτητών. Από την τελευταία αυτή προϋπόθεση εξαιρούνται τα Γενικά Τμήματα. Το αργότερο μέσα σε ένα μήνα αφότου εξασφαλιστούν οι παραπάνω προϋποθέσεις κινείται κατά περίπτωση από τον Κοσμήτορα ή τον Πρύτανη ή τον Πρόεδρο της Δ.Ε. η διαδικασία εκλογής Προέδρου και αναπληρωτή Προέδρου και συγκρότησης της Γενικής Συνέλευσης του Τμήματος.

4. Η θητεία των πρώτων εκλεγμένων οργάνων διοίκησης των Α.Ε.Ι., σύμφωνα με τις προηγούμενες παραγράφους, είναι η προβλεπόμενη από το άρθρο 12 παρ. 2 του ν. 1268/1982, όπως ισχύει, προσαυξημένη με το χρονικό διάστημα που τυχόν απαιτείται για τη λήξη του αντίστοιχου ακαδημαϊκού έτους της εκλογής τους.

5. Οι διατάξεις του παρόντος άρθρου έχουν εφαρμογή στα κατά την έναρξη της ισχύος του παρόντος λειτουργούντα μη αυτοδύναμα Α.Ε.Ι., Σχολές και Τμήματα, καταργουμένων των κατά περίπτωση ισχυουσών διατάξεων, με εξαίρεση το κατά τις διατάξεις του άρθρου 27 του ν. 2083/1992 Ελληνικό Ανοικτό Πανεπιστήμιο.

6. Κάθε αναγκαία λεπτομέρεια που ανακύπτει από την εφαρμογή του παρόντος άρθρου ρυθμίζεται με απόφαση του Υπουργού Εθνικής Παιδείας και Θρησκευμάτων που δημοσιεύεται στην Εφημερίδα της Κυβερνήσεως.

'Αρθρο 16

Εκπαιδευτικό Προσωπικό Τ.Ε.Ι.

1. Στο άρθρο 19 του ν. 1404/1983 (ΦΕΚ 173 Α'), όπως αντικαταστάθηκε με την παρ. 3 του άρθρου 57 του ν. 2413/1996 (ΦΕΚ 124 Α'), επέρχονται από την έναρξη ισχύος του οι ακόλουθες τροποποιήσεις:

α) Στην παράγραφο 1 μεταξύ των λέξεων "κάλυψη εκπαιδευτικών" προστίθεται η λέξη "πρόσκαιρων".

β) Στην παράγραφο 3 προστίθεται περίπτωση γ' ως ακολούθως:

"γ) Η διαδικασία που προβλέπεται στην ανωτέρω περίπτωση α' εφαρμόζεται για την κάλυψη πρόσκαιρων εκπαιδευτικών αναγκών ολόκληρου του διδακτικού έτους ή μόνο του χειμερινού διδακτικού εξαμήνου. Προκειμένου για την κάλυψη ιδίων αναγκών μόνο για το εαρινό εξάμηνο, οι προκηρύξεις δημοσιεύονται το πρώτο δεκαπενθήμερο του μηνός Ιανουαρίου και η διαδικασία πρόσληψης ολοκληρώνεται μέχρι το τέλος του μηνός Φεβρουαρίου. Κατά τα λοιπά εφαρμόζονται οι διατάξεις της παρούσας παραγράφου."

γ) Η παράγραφος 4β αντικαθίσταται ως εξής:

"Πτυχίο Τ.Ε.Ι. εσωτερικού ή ισότιμο εξωτερικού αντίστοιχο της ειδικότητας της θέσης που προκηρύσσεται και πέντε (5) έτη επιτυχούς επαγγελματικής δραστηριότητας κατάλληλου επιπέδου στην ειδικότητα από τη λήψη του πτυχίου σε χώρους εφαρμογής. Εφόσον δεν υπάρχει υποψήφιος πτυχιούχος αντίστοιχης ειδικότητας Τ.Ε.Ι., πτυχίο ή δίπλωμα Α.Ε.Ι. εσωτερικού ή ισότιμο εξωτερικού στην ειδικότητα της θέσης που προκηρύσσεται και τρία (3) έτη επιτυχούς επαγγελματικής δραστηριότητας κατάλληλου επιπέδου στην ειδικότητα από τη λήψη του πτυχίου ή διπλώματος σε χώρους εφαρμογής. Αναγνωρισμένοι μεταπτυχιακοί τίτλοι σπουδών και ερευνητική δραστηριότητα συνεκτιμώνται, εφόσον σχετίζονται με την ειδικότητα."

δ) Στην παράγραφο 4 στο τέλος της περίπτωσης ε' προστίθενται τα ακόλουθα:

"Προκειμένου περί Επιστημονικών Συνεργατών με ελλιπή προσόντα, προηγούνται στην επιλογή οι κάτοχοι αναγνωρισμένου διδακτορικού διπλώματος, όπως αυτό προβλέπεται στην ανωτέρω περίπτωση α'."

ε) Στο τέλος της παραγράφου 4 προστίθενται περιπτώσεις στ' και ζ' ως εξής:

"στ) Δεν επιτρέπεται η πρόσληψη επιστημονικών ή Εργαστηριακών Συνεργατών και Εκπαιδευτικών Ειδικών Μαθημάτων (Ε.Ε.Μ.) που έχουν υπερβεί το εξηκοστό έτος της ηλικίας τους.

ζ) Από τα αρμόδια όργανα πρόσληψης συνεκτιμάται κάθε φορά τυχόν προηγούμενη θητεία του με οποιαδήποτε σχέση στο ίδιο ή άλλο Τ.Ε.Ι.".

στ) Η παράγραφος 5 αντικαθίσταται ως ακολούθως:

"5. α) Στους Επιστημονικούς Συνεργάτες Τ.Ε.Ι. μπορεί να ανατεθεί ως διδακτική απασχόληση η διδασκαλία θεωρητικών μαθημάτων. Με απόφαση του Συμβουλίου Τ.Ε.Ι. και μετά από αιτιολογημένη πρόταση του Συμβουλίου του Τμήματος μπορούν να αναλάβουν τη διεξαγωγή εξειδικευμένων εργαστηρίων. Ο συνολικός χρόνος απασχόλησης των Επιστημονικών Συνεργατών δεν μπορεί να υπερβαίνει τις δώδεκα (12) ώρες εβδομαδιαίως.

β) Στους Εργαστηριακούς Συνεργάτες Τ.Ε.Ι. μπορεί να ανατεθεί ως διδακτική απασχόληση η διεξαγωγή εργαστηριακών ή φροντιστηριακών ασκήσεων. Εφόσον δεν υπάρχουν ή δεν επαρκούν για συγκεκριμένο θεωρητικό μάθημα Επιστημονικοί Συνεργάτες, μπορεί να ανατεθεί η διδασκαλία του σε Εργαστηριακούς Συνεργάτες με απόφαση του Συμβουλίου του Τ.Ε.Ι. μετά από αιτιολογημένη πρόταση του Συμβουλίου του Τμήματος. Ο αριθμός ωρών διδασκαλίας που ανατίθενται σε Εργαστηριακούς Συνεργάτες δεν μπορεί να υπερβαίνει τις δεκαπέντε (15) ώρες εβδομαδιαίως.

γ) Ο αριθμός των ωρών διδασκαλίας που ανατίθενται σε Ε.Ε.Μ. δεν μπορεί να υπερβαίνει τις δεκαπέντε (15) ώρες εβδομαδιαίως."

ζ) Το στοιχ. α' της παραγράφου 12 αντικαθίσταται ως εξής:

"α) Το προσωπικό του παρόντος άρθρου εντάσσεται και προσφέρει υπηρεσίες στο Τμήμα, από το οποίο γίνεται η ανάθεση των περισσότερων διδακτικών ωρών. Σε περίπτωση που υπάρχουν ίσες ώρες διδασκαλίας σε δύο ή παραπάνω Τμήματα, αποφασίζει για την ένταξη ο Διευθυντής της Σχολής ή ο Πρόεδρος του Τ.Ε.Ι. εάν τα Τμήματα ανήκουν σε διαφορετικές Σχολές."

'Αρθρο 17

Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός εάν άλλως ορίζεται από τις ειδικότερες διατάξεις του.

Σελίδα 2574 

 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Εισερχόμαστε στη συζήτηση του νομοσχεδίου του Υπουργείου Εργασίας και Κοινωνικών Ασφαλίσεων. Μόνη συζήτηση επί της αρχής των άρθρων και του συνόλου του νομοσχεδίου "Σύσταση Κλάδου Κύριας Ασφάλισης Αγροτών και άλλες διατάξεις".

Για το νομοσχέδιο αυτό, κύριοι συνάδελφοι, η Διάσκεψη των Προέδρων αποφάσισε να συζητηθεί με τη διαδικασία της οργανωμένης συζητήσεως σε τρεις συνεδριάσεις, εκ των οποίων θα διατεθούν μία συνεδρίαση επί της αρχής και δύο επί των άρθρων.

Στη σημερινή συνεδρίαση της Διασκέψεως των Προέδρων συνεζητήθη και πάλι το θέμα αυτό και υπήρξε η πρόταση, σε ό,τι αφορά τη διαδικασία, να συζητηθεί με την τακτική διαδικασία και όχι με τη διαδικασία της οργανωμένης συζήτησης, γιατί ο χρόνος που δίνεται εκεί στα μικρότερα Κόμματα είναι λίγος. Επίσης έχουν κατατεθεί τροπολογίες, μετά την απόφαση της Διασκέψεως των Προέδρων, για τις οποίες επιφυλάσσομαι να προτείνω χρόνο, ο οποίος θα εξαρτηθεί. Αν μεν πρόκειται να τελειώσουμε την τρίτη ημέρα, θα τελειώσουμε και τις τροπολογίες αυτές ίσως το βράδυ. Αν δούμε από την κατ' άρθρο συζήτηση ότι θα έχουμε καθυστέρηση, θα προστεθεί και μία συνεδρίαση, για τις τροπολογίες και όποια άρθρα απομείνουν.

Επίσης προτείνω, αντί της μιας ημέρας επί της αρχής και δύο επί των άρθρων, να πάμε σε δύο ημέρες επί της αρχής και μία επί των άρθρων και αν χρειασθεί, να παρασχεθεί χρόνος ή και συνεδρίαση επί των άρθρων.

Στην περίπτωση που ολοκληρωθεί η συζήτηση επί της αρχής νωρίτερα από τη δεύτερη συνεδρίαση, είναι αυτονόητο ότι, μετά την ψηφοφορία επι της αρχής, θα προχωρήσουμε στα άρθρα.

Συμφωνείτε επί της προτάσεώς μου;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΣΤΡΑΤΗΣ ΚΟΡΑΚΑΣ: Οι επιφυλάξεις μας είναι γνωστές. Δε θέλω να τις επαναλάβω. Τις αναφέραμε, άλλωστε, στη Διάσκεψη των Προέδρων.

ΠΡΟΕΔΡΟΣ (Απόστολος Κακλαμάνης): Θέλετε οργανωμένη συζήτηση; Καλώς, λοιπόν. Αποσύρω την πρότασή μου. Να προχωρήσουμε.

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε, δεν είπα αυτό.

ΠΡΟΕΔΡΟΣ (Απόστολος Κακλαμάνης): Εάν δε συμφωνούμε, προχωρούμε κανονικά, όπως λέει ο Κανονισμός.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν υπάρχει καμία αμφιβολία γι' αυτό.

'Ομως, θα πρέπει να συμφωνεί και η Ολομέλεια για να γίνει αυτό. Και δε νομίζω ότι ο κ. Κόρακας έχει την ένσταση να μη συζητηθεί με τη συνήθη διαδικασία.

ΠΡΟΕΔΡΟΣ (Απόστολος Κακλαμάνης): Αυτό λέω, ότι πρέπει να συμφωνεί η Ολομέλεια. Εάν το Κομμουνιστικό Κόμμα Ελλάδας δε συμφωνεί, δεν μπορώ να προχωρήσω εγώ.

ΣΤΡΑΤΗΣ ΚΟΡΑΚΑΣ: Μπορείτε να προχωρήσετε σε οργανωμένη;

ΠΡΟΕΔΡΟΣ (Απόστολος Κακλαμάνης): Αυτό λέει ο Κανονισμός, κύριε συνάδελφε.

Και επειδή πρέπει κάποτε να ενημερώνεται και η κοινή γνώμη, τι γίνεται σ' αυτήν την Αίθουσα και για να μην είμεθα αντιρρησίες και συζητούμε συνεχώς θέματα διαδικαστικά -σε θέματα ουσίας το καταλαβαίνω, αλλά σε θέματα διαδικασίας, ποιο νόημα έχει;- θα αναφέρω στο συνάδελφο του Κομμουνιστικού Κόμματος Ελλάδος ότι, σύμφωνα με τον Κανονισμό, εάν το νομοσχέδιο συζητηθεί με τη διαδικασία της οργανωμένης συζητήσεως, ο χρόνος τον οποίο έχει το Κομμουνιστικό Κόμμα Ελλάδας είναι τριάντα λεπτά, όπως μοιράζεται σε όλα τα Κόμματα και τρία λεπτά επιπλέον, σύνολο δηλαδή τριάντα τρία λεπτά. Εάν, δηλαδή, η συζήτηση επί της αρχής θα είναι σε δύο συνεδριάσεις, θα μιλήσετε τριάντα τρία λεπτά. Στη συζήτηση, δε, επί των άρθρων έχετε τριάντα συν δώδεκα λεπτά, σαράντα δύο λεπτά.

Είναι προφανές ότι η οργανωμένη συζήτηση δε διευκολύνει τα μικρότερα Κόμματα. Για το λόγο αυτό γίνεται αυτή η προσπάθεια.

ΣΤΡΑΤΗΣ ΚΟΡΑΚΑΣ: Μου επιτρέπετε, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Φυσικά εμείς δε συμφωνούμε με τη διαδικασία της οργανωμένης συζήτησης.

ΠΡΟΕΔΡΟΣ (Απόστολος Κακλαμάνης): Μα, αυτό λέει ο Κανονισμός, κύριε συνάδελφε.

ΣΤΡΑΤΗΣ ΚΟΡΑΚΑΣ: Το ξέρουμε. Θέλουμε απλώς να υπογραμμίσουμε άλλη μια φορά το γεγονός, ότι θα πρέπει ορισμένα νομοσχέδια τουλάχιστον να συζητηθούν με την κανονική διαδικασία, χωρίς πάντοτε να μας αναγκάζουν να έχουμε αυτό το στρίμωγμα των συγκεκριμένων ημερών. Μας έχει τύχει πολλές φορές να συζητάμε ένα νομοσχέδιο, να φθάνουμε στις 12 τα μεσάνυκτα της ημέρας που αποφασίσαμε, να μην έχουμε συζητήσει ένα σωρό άρθρα και να εκφωνούνται απλώς για να τα ψηφίσουμε.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Ζαφειρόπουλε, και εσείς, κύριοι συνάδελφοι, να παρακολουθήσετε, γιατί για όλους λέγονται αυτά τα πράγματα. Δε λέγονται για μένα και για τον κ. Κόρακα. Ο κ. Κόρακας τα γνωρίζει. Είναι είκοσι χρόνια σ' αυτήν την Αίθουσα. Γι' αυτό λυπάμαι, γιατί δεν εκδηλώνετε αυτό που πρέπει να κάνει κανείς σ' αυτή την Αίθουσα. Δε θέλω εγώ να κάνω χαρακτηρισμούς, το αποφεύγω όπως ξέρετε.

Λέει, λοιπόν, ο Κανονισμός ότι με εξαίρεση τα σχέδια για τις προτάσεις νόμου, που σύμφωνα με το άρθρο 72 του Συντάγματος υπάγονται στην αρμοδιότητα της Ολομέλειας, όπως ο εκλογικός νόμος, τα ατομικά δικαιώματα κ.λπ., τα λοιπά νομοσχέδια και οι προτάσεις νόμων μπορούν να εισαχθούν για συζήτηση και ψήφιση στη Βουλή με τη διαδικασία της οργανωμένης συζήτησης, εφόσον η αρμόδια Κοινοβουλευτική Επιτροπή τα έχει επεξεργαστεί σε τρεις τουλάχιστον συνεδριάσεις ή εάν προηγήθηκε ακρόαση εξωκοινοβουλευτικών φορέων.

Κατά συνέπεια, όταν συντρέχουν αυτές οι προϋποθέσεις, η Διάσκεψη των Προέδρων, σύμφωνα με το άρθρο αυτό, αποφασίζει εάν θα κάνει χρήση αυτής της διαδικασίας. Εκεί λέγει ο Κανονισμός ότι αποφασίζει η Διάσκεψη για τη διεξαγωγή οργανωμένης συζήτησης, αφού διαπιστώσει ότι συντρέχουν οι προϋποθέσεις αυτές, οι τρείς δηλαδή συνεδριάσεις στη Διαρκή Επιτροπή. Και μπορεί να αποφασίσει η Διάσκεψη, ακόμα και αν δε συντρέχουν αυτές οι προϋποθέσεις, με την πλειοψηφία των 4/5, να γίνει η οργανωμένη συζήτηση. Λέει εάν ...

ΣΤΡΑΤΗΣ ΚΟΡΑΚΑΣ: Πήρε τέτοια απόφαση η Διάσκεψη;

ΠΡΟΕΔΡΟΣ (Απόστολος Κακλαμάνης): Τότε, ου με πείσεις καν με πείσεις.

Σας διαβάζω τον Κανονισμό, που λέει ότι και σε άλλη περίπτωση και αν δε συντρέχουν αυτές οι προϋποθέσεις, μπορεί η Διάσκεψη να αποφασίσει οργανωμένη συζήτηση. Δεν έχουμε τέτοια περίπτωση τώρα. 'Εχουμε την περίπτωση που συντρέχουν οι προϋποθέσεις. Και αποφάσισε λοιπόν ότι θα γίνει η οργανωμένη συζήτηση σε τρείς συνεδριάσεις.

ΣΤΡΑΤΗΣ ΚΟΡΑΚΑΣ: Η Διάσκεψη το αποφάσισε αυτό;

ΠΡΟΕΔΡΟΣ (Απόστολος Κακλαμάνης): Φυσικά αυτό λέει ο Κανονισμός.

Κύριοι συνάδελφοι, ας προχωρήσουμε και παρακαλώ το Κομμουνιστικό Κόμμα να βοηθήσει, τουλάχιστον σε θέματα που εξυπηρετούν...

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι πολύ σωστά 

Σελίδα 2575 

όλα αυτά τα οποία είπατε. Δε θέλω να παρεξηγήσετε την παρέμβαση την οποία κάνω, αλλά κύριε Πρόεδρε, θα μου επιτρέψετε να δηλώσω εκ μέρους της Αξιωματικής Αντιπολίτευσης, επειδή αυτήν την ώρα που συζητείται ένα από τα σημαντικότερα νομοσχέδια που έρχεται στη Βουλή, αφορά το 25% του Ελληνικού Λαού...

ΠΡΟΕΔΡΟΣ (Απόστολος Κακλαμάνης): Κύριε Σιούφα, το πρωΐ ετέθη στη Διάσκεψη των Προέδρων το θέμα αυτό.

ΔΗΜΗΤΡΙΟΣ ΣΙΟΥΦΑΣ: Δεν είπα ακόμα αυτό που ήθελα να πώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Μα, εγώ ξέρω τι θα πείτε.

ΔΗΜΗΤΡΙΟΣ ΣΙΟΥΦΑΣ: 'Ηθελα να πώ για τις Επιτροπές που συνεδριάζουν ταυτόχρονα.

ΠΡΟΕΔΡΟΣ (Απόστολος Κακλαμάνης): Σας λέω, λοιπόν, ότι πρέπει να αποφασίσετε αν θέλετε να συνεδριάζουν οι Επιτροπές τη Δευτέρα πρωΐ ή απόγευμα και την Τρίτη πρωΐ και ότι δε θα συνεδριάζουν την ώρα που συνεδριάζει η Ολομέλεια. Εάν, όμως, θέλουμε να μη συνεδριάζουν οι Επιτροπές Δευτέρα πρωί ή απόγευμα και Τρίτη πρωΐ, να μη συνεδριάζουν Παρασκευή, να μη συνεδριάζουν Πέμπτη απόγευμα, πολλές φορές να μη συνεδριάζουν και Πέμπτη πρωΐ, τότε τι άλλο πρέπει να κάνουμε, παρά να συνεδριάζουν έστω και αν συγχρόνως η Ολομέλεια έχει νομοσχέδια της αρμοδιότητάς τους; Βρείτε μου άλλη λύση εσείς.

ΔΗΜΗΤΡΙΟΣ ΣΙΟΥΦΑΣ: Θα σας απαντήσω. Κατ' αρχάς εκείνο το οποίο ήθελα να θέσω και με προλάβατε -δε θέλω να δημιουργήσω εκνευρισμό στην Αίθουσα, γίνεται μια προσπάθεια να βρεθεί η χρυσή λύση- είναι ότι θα μπορούν οι Επιτροπές στην αρχή της εβδομάδος να γίνονται την Τρίτη το πρωΐ. Αυτή είναι υποχρέωσή μας. Δεν είπε καμιά πλευρά ούτε η Αξιωματική Αντιπολίτευση, να μην υπάρχουν Επιτροπές την Τρίτη το πρωΐ.

ΣΤΡΑΤΗΣ ΚΟΡΑΚΑΣ: Εμείς λέμε και την Πέμπτη το απόγευμα.

ΔΗΜΗΤΡΙΟΣ ΣΙΟΥΦΑΣ: Δεν είπε, επαναλαμβάνω, η Αξιωματική Αντιπολίτευση να μην υπάρχουν την Τρίτη το πρωΐ Επιτροπές. Αυτή την ώρα, λοιπόν, συνεδριάζουν δύο σημαντικές Επιτροπές. Η μία είναι η Επιτροπή Δημόσιας Διοίκησης και Δικαιοσύνης που έχει τέσσερα νομοσχέδια στην ημερήσια διάταξή της, εκ των οποίων τα δύο είναι ιδιαίτερα σημαντικά -και αναφέρομαι στο νόμο "περί ευθύνης Υπουργών", αυτό είναι το ένα από τα νομοσχέδια που πρόκειται να συζητήσει-και είναι και η Επιτροπή Θεσμών που έχει, επίσης, ιδιαίτερα σημαντικό αντικείμενο απόψε και ταυτόχρονα η Ολομέλεια κουβεντιάζει ένα νομοσχέδιο το οποίο ακουμπάει το 25% του Ελληνικού Λαού.

Τι θέλω να πω μ' αυτό. 'Ηταν ατυχής η σύμπτωση για σήμερα, κύριε Πρόεδρε. 'Ετσι και αλλιώς αυτήν την ώρα δεν μπορούν να σταματήσουν οι Επιτροπές, αλλά θερμή παράκληση, είναι στην προσπάθεια να τα προλάβουμε όλα, να μη λειτουργεί αυτό εις βάρος της ποιότητας της κοινοβουλευτικής εργασίας που γίνεται. Αυτή είναι η παράκλησή μας, κύριε Πρόεδρε.

ΠΡΟΕΔΡΟΣ (Aπόστολος Κακλαμάνης): Κύριε Σιούφα, η παράκλησή σας είναι απολύτως κατανοητή, αλλά θα πρέπει ως Κόμμα -και θα πρέπει το κάθε Κόμμα και ο κάθε Εκπρόσωπος να το ακούσει εδώ για το Κόμμα του, ισχύει αυτό για όλα τα Κόμματα- να πείσετε τους Βουλευτές του Κόμματός σας ώστε όταν ο Πρόεδρος μιας Διαρκούς Επιτροπής, διότι όπως γνωρίζετε δεν ορίζω εγώ τις συνεδριάσεις των Διαρκών Επιτροπών, αλλά τις ορίζει ο Πρόεδρος της κάθε Επιτροπής, λέει, διακόπτουμε σήμερα -το λέει αυτό την Τετάρτη- για αύριο Πέμπτη οι Βουλευτές του κάθε Κόμματος, του δικού σας, του διπλανού, του πιο δίπλα, όλων των Κομμάτων, να λένε, ναι, εντάξει για την Πέμπτη και να μη λένε, όχι, πρέπει να φύγουμε. 'Η, όταν λέει για την Πέμπτη το απόγευμα, να μη λένε, πρέπει να φύγουμε. 'Η, εάν θα λέει, Παρασκευή πρωΐ, να μη λένε, πρέπει να φύγουμε. 'Η, εάν θα λέει, Δευτέρα, να μη λένε, πρέπει να φύγουμε. Το ίδιο και για την Τρίτη το πρωΐ.

Εγώ θα δώσω, λοιπόν εντολή στους Προέδρους των Διαρκών Επιτροπών προκειμένου να μη συμπίπτουν οι συνεδριάσεις αυτές με τις συνεδριάσεις της Ολομέλειας, να ορίζουν συνεδριάσεις σε ημέρες που θα διευκολύνεται το έργο των Επιτροπών. Και τα Κόμματα θα αναλάβετε την ευθύνη, οι Βουλευτές σας που ανήκουν σε κάθε Επιτροπή να εμφανίζονται τις ημέρες και ώρες που ορίζονται οι Επιτροπές.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, πήραμε μία απόφαση όλοι μαζί εδώ και μεταφέραμε τον Κοινοβουλευτικό 'Ελεγχο τη Δευτέρα, ακριβώς σε μια προσπάθεια να εξομαλύνουμε αυτές τις καταστάσεις.

ΠΡΟΕΔΡΟΣ (Aπόστολος Κακλαμάνης): Και θυμάσθε πόση αντίρρηση είχα γι' αυτό. Θυμάσθε ότι εγώ είχα αντίρρηση αλλά ενέδωσα σ' αυτό που οι περισσότεροι ήθελαν, ιδιαίτερα οι συνάδελφοι των επαρχιών.

ΔΗΜΗΤΡΙΟΣ ΣΙΟΥΦΑΣ: Και υπήρξε επιτυχής η απόφαση που ελήφθη, κύριε Πρόεδρε.

ΠΡΟΕΔΡΟΣ (Aπόστολος Κακλαμάνης): Ναι, αλλά συγχρόνως λέμε ότι Δευτέρα και Τρίτη πρωΐ δεν πρέπει να βάζουμε Επιτροπές ή ότι πρέπει Πέμπτη απόγευμα και Παρασκευή, επίσης, να μη βάζουμε Επιτροπές. Αυτή είναι η ουσία και αυτό είναι το πρόβλημα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για να κλείσω το θέμα: Σ' ό,τι αφορά την Αξιωματική Αντιπολίτευση δεν είμαστε αντίθετοι ούτε για Τρίτη πρωΐ ούτε για Πέμπτη απόγευμα. Αυτή είναι η επίσημη θέση της Νέας Δημοκρατίας. Και ως διευκόλυνσή σας σε μία από τις προσεχείς συνεδριάσεις της Διάσκεψης των Προέδρων συζητήστε αυτό το θέμα, ώστε εκεί να ληφθεί μία απόφαση και να λυθεί μία και καλή αυτό το θέμα, για να μην παρουσιάζεται αυτή η εμπλοκή.

ΠΡΟΕΔΡΟΣ (Aπόστολος Κακλαμάνης): Αυτό δεν είναι αρμοδιότητα της Διασκέψεως των Προέδρων, αλλά είναι αρμοδιότητα των Προέδρων των Επιτροπών. Εγώ θα τους διαβιβάσω αυτή την παράκληση, να ορίζουν συνεδριάσεις και σε άλλες ημέρες ώστε να μη συμπίπτουν να συνεδριάζουν οι Επιτροπές τους όταν συζητούνται νομοσχέδια της αυτής κατηγορίας. Διότι το θέμα δεν τίθεται μόνο για την Τρίτη το πρωί ή την Πέμπτη το απόγευμα αλλά τίθεται και για τις πρωΐνές ή απογευματινές αντιστοίχως συνεδριάσεις. Γνωρίζετε τα προβλήματα, είναι εγγενείς οι αδυναμίες, τις γνωρίζουμε όλοι και δεν έχει κανένα νόημα αυτή η συζήτηση αυτών των θεμάτων εδώ.

Με βάση αυτά τα οποία είπαμε και τα οποία έστω με επιφύλαξη ομοφώνως γίνονται δεκτά, εισερχόμαστε στη συζήτηση του νομοσχεδίου, "Σύσταση Κλάδου Κύριας Ασφάλισης Αγροτών και άλλες διατάξεις".

Ο Εισηγητής της Πλειοψηφίας κ. Σαλαγιάννης έχει το λόγο.

ΝΙΚΟΛΑΟΣ ΣΑΛΑΓΙΑΝΝΗΣ:Κυρίες και κύριοι συνάδελφοι, η Κυβέρνηση του ΠΑ.ΣΟ.Κ. φέρνει σήμερα για συζήτηση στην Ολομέλεια της Βουλής των Ελλήνων, το νομοσχέδιο για τη "Σύσταση Κλάδου Κύριας Ασφάλισης αγροτών και άλλες διατάξεις", με πλήρη συνείδηση, ότι αποτελεί και επιχειρεί αυτό το νομοσχέδιο μία βαθειά ιστορική τομή στην κοινωνικοασφαλιστική πραγματικότητα των αγροτών μας. Θεωρεί, έτσι, ότι ανταποκρίνεται στις ανάγκες των καιρών, ότι εκπληρώνει μια οφειλή της Πολιτείας και της κοινωνίας απέναντι στον αγροτικό κόσμο της Χώρας.

Το παρόν νομοσχέδιο, για μας, αποτελεί μια ώριμη και ουσιαστική θεσμική παρέμβαση και, όπως επί λέξει αναφέρει στη γνωμοδότησή της η Οικονομική και Κοινωνική Επιτροπή, αυτή η παρέμβαση αποτελεί ένα ιδιαίτερα θετικό βήμα σε έναν τομέα, που χρειαζόταν εδώ και δεκαετίες ριζική θεσμική παρέμβαση.

Αν σήμερα, πέρα από τις ανέξοδες διακηρύξεις και πολλές φορές πέρα από τους αδιέξοδους λαϊκισμούς, έχουμε βαθειά συνείδηση των προβλημάτων που αντιμετωπίζει ο αγροτικός κόσμος της Χώρας, αν έχουμε βαθειά συνείδηση των αλλαγών που έχουν επέλθει και του μακρύ δρόμου που έχουμε να κινηθούμε, για να αντιμετωπίσουμε το μέλλον αποτελεσματικά και με αισιοδοξία και αν έχουμε βαθειά συνείδηση ότι πρέπει να πάρουμε τολμηρά και αποφασιστικά μέτρα διαρθρωτικού 

Σελίδα 2576 

χαρακτήρα προς αυτή την κατεύθυνση, τότε το πρώτο, το θεμελιακό διαρθρωτικό βήμα, που πρέπει να κάνουμε, είναι η πλήρης και συστηματική ασφαλιστική κάλυψη των αγροτών μας.

Δεν αποτελεί απλά επιταγή στοιχειώδους κοινωνικής δικαιοσύνης το να πάψει ο 'Ελληνας αγρότης να αποτελεί τον παρία του ασφαλιστικού συστήματος της Χώρας, μόνος αυτός από όλους τους επαγγελματίες, μόνος στη Χώρα και μόνος στην Ευρωπαϊκή 'Ενωση, που δεν εντάσσεται ισότιμα στο ασφαλιστικό σύστημα της Χώρας. Μόνος αυτός είναι απομονωμένος, ασύμβατος με τους υπόλοιπους ασφαλισμένους του αστικού πληθυσμού της Χώρας.

Δεν αποτελεί, λοιπόν, απλά και μόνο επιταγή κοινωνικής δικαιοσύνης. Είναι ανάγκη για τη Χώρα, γιατί η Χώρα έχει να αντιμετωπίσει καίρια προβλήματα, επώδυνα προβλήματα ερήμωσης της υπαίθρου, εγκατάλειψής της, προβλήματα γήρανσης του πληθυσμού, προβλήματα εγκατάλειψης της υπαίθρου από τους νέους αγρότες, προβλήματα συσσώρευσης των νέων αγροτών στον αστικό χώρο. Αυτά τα προβλήματα ασφαλώς χρειάζονται τομές, πακέτο μέτρων διαρθρωτικών στα πλαίσια μιας εθνικής αγροτικής πολιτικής.

'Ομως, προϋπόθεση, πρώτο θεμελιακό βήμα αυτής της τομής που πρέπει να γίνει, είναι να αποτελέσει η πλήρης ασφαλιστική κάλυψη των αγροτών θεμελιακή προτεραιότητα. Αυτή είναι η αλήθεια, κυρίες και κύριοι συνάδελφοι και αυτή την αλήθεια αργήσαμε -μπορώ να πω- να τη συνειδητοποιήσουμε. 'Ηδη, από το 1992, οι φορείς των αγροτών, με ομόφωνες αποφάσεις τους, ζητούσαν τη σύσταση ταμείου με κύρια χαρακτηριστικά και με βασικές αρχές αυτές που διέπουν το παρόν νομοσχέδιο.

Κυρίες και κύριοι συνάδελφοι, μιλάμε για την ασφαλιστική κάλυψη δυόμισι εκατομμυρίων περίπου Ελλήνων, έμμεσα και άμεσα ασφαλισμένων.

Ποια είναι η πραγματικότητα σήμερα, η ασφαλιστική πραγματικότητα στο χώρο αυτό; 'Εχει δύο συνιστώσες: Η πρώτη συνιστώσα είναι αυτή η βασική σύνταξη των 25.000 σήμερα και 29.000 αύριο. Από το 1961 που θεσπίστηκε, για τριάντα πέντε χρόνια όλες οι κυβερνήσεις κατά το κοινώς λεγόμενο, "ανταποκρινόμενες στα δίκαια αιτήματα των αγροτών" έφθασαν τη σύνταξη στις 25.000 το μήνα. Αυτή η σύνταξη είναι στην ουσία του ένα προνοιακό επίδομα, που δίνεται σε όλους. Και σε εκείνους, που γι' αυτούς η μηνιαία σύνταξη των 25.000 αποτελεί ένα μικρό τμήμα του μηνιάτικου εισοδήματός τους και για αυτούς που αποτελεί το μόνο πόρο ζωής, που ζουν απ' αυτήν την σύνταξη!

Γι' αυτήν την σύνταξη δεν μπορούμε να μιλάμε καθόλου για χαρακτηριστικά κύριας σύνταξης: δεν έχει ανταποδοτικότητα αφού δεν υπάρχουν εισφορές. Δεν ισχύει γι' αυτές η αλληλεγγύη των γενεών εσωτερικά στο σύστημα. Δεν ισχύει καμία μεταβίβαση δικαιωμάτων του ασφαλισμένου. Δεν σχύει και δεν υπάρχει θεσμοθετημένος κανόνας αναπροσαρμογής τους, επαφίεται στην καλή θέληση των εκάστοτε κυβερνήσεων. Και δεν υπάρχει τέλος, διαδοχικότητα, κρίσιμο θέμα σε μία εποχή που υπάρχει έντονη κινητικότητα του πληθυσμού, ανάμεσα στον αγροτικό και στον αστικό χώρο. Αυτό σημαίνει ότι αν ένας αγρότης γίνει υπάλληλος και ασφαλιστεί στο Ι.Κ.Α., δεν μπορεί να μεταφέρει τα ασφαλιστικά του δικαιώματα, τις προσδοκίες του, στο Ι.Κ.Α.. Δεν μπορεί, αν αλλάξει επάγγελμα και ασφαλιστεί στο Τ.Ε.Β.Ε. να μεταφέρει τα χρόνια του και τα δικαιώματά του στο Τ.Ε.Β.Ε., ούτε επίσης αν ανοίξει κατάστημα και ασφαλιστεί στο Ταμείο Εμπόρων, να μεταφέρει εκεί και τα δικαιώματά του. Και δεν μπορεί να ισχύσει και το αντίστροφο. Αδύνατο και καίριο σημείο αβεβαιότητας ασφαλιστικής για τον αγροτικό κόσμο της χώρας και κυρίως το νέο η έλλειψη διαδοχικότητας.

Η δεύτερη συνιστώσα είναι η πρόσθετη ασφάλιση, που θεσπίστηκε με νόμο του 1987 και ίσχυσε από το 1988. Να υπενθυμίσω εδώ ότι από το ένα εκατομμύριο διακόσιες χιλιάδες ασφαλισμένους γράφτηκαν τελικά οκτακόσιες δεκατέσσερις χιλιάδες περίπου στην πρόσθετη ασφάλιση. Από αυτούς εννιά χρόνια μετά οι 400 χιλ. πληρώνουν σχεδόν κανονικά τις εισφορές τους, οι τριακόσιες δέκα χιλιάδες περίπου δεν έχουν πληρώσει πάνω από τρία χρόνια και υπάρχει ερωτηματικό για τους υπόλοιπους αν είναι ή δεν είναι πλέον στην πρόσθετη ασφάλιση. Οι συνταξιούχοι της πρόσθετης ασφάλισης είναι περίπου διακόσιες τρεις χιλιάδες σήμερα. Οι εισφορές τους είναι ανάλογες με την κλάση. Υπάρχουν τρεις κλάσεις, κυμαίνονται από 43.500 το χρόνο, μέχρι 86.900 δραχμές το χρόνο. Οι συντάξεις τους υπολογίζονται με βάση τα ημερομίσθια του ανειδίκευτου εργάτη. Για παράδειγμα αν κάποιος είναι ασφαλισμένος από το 1988 στην πρόσθετη ασφάλιση, εννιά χρόνια δηλαδή πρόσθετης ασφάλισης, θα έπαιρνε σήμερα 13.200 δραχμές το μήνα σύνταξη στην πρώτη κλάση 18.800 δραχμές στη δεύτερη κλάση και 24.340 στην τρίτη κλάση. Αυτά είναι τα δεδομένα.

Θα πρέπει εδώ να επισημάνω, ότι ενώ η σύνταξη υπολογίζεται, όταν βγαίνει, με βάση τα ημερομίσθια του ανειδίκευτου εργάτη, όμως δεν προβλέπεται κανένας μηχανισμός αναπροσαρμογής της. Από τη στιγμή που βγήκε, που υπολογίστηκε παραμένει σταθερή, δεν προσαυξάνεται. Είναι καίριας σημασίας θέμα, γιατί κάποιοι θέλουν να βάλουν πλάι-πλάι και να συγκρίνουν το νέο σύστημα με το παλιό, με την πρόσθετη.

Επίσης πρέπει να πούμε ότι εδώ δεν υπάρχει διαδοχικότητα, όσον αφορά τα ταμεία κύριας ασφάλισης. Το κυριότερο, όμως, είναι ότι ήδη ο κλάδος της πρόσθετης ασφάλισης είναι ένας κλάδος βαθιά και έντονα ελλειμματικός. Από μελέτη που έγινε το 1993 αποδείχθηκε ότι μετά από τρία-τέσσερα χρόνια, το 2000, αρχίζει να έχει έλλειμμα και μέσα σε μία εικοσαετία από το 1992, δηλαδή το 2012, δηλαδή σε δεκαπέντε χρόνια, θα έχει έλλειμμα πάνω από 1,2 τρις 'Ενας βαθύτατα, λοιπόν, ελλειμματικός κλάδος, που δεν μπορεί να σταθεί στα πόδια του.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)

Κυρίες και κύριοι συνάδελφοι, αυτή είναι η σκληρή πραγματικότητα της ασφαλιστικής κάλυψης των αγροτών μας. Και υπάρχει ένα κρίσιμο ερώτημα, που πρέπει να απαντηθεί απ' όλους: Μπορεί αυτό το πράγμα να συνεχίσει έτσι; Υπάρχει τρόπος να βγούμε από μία αδιέξοδη κατάσταση; Μπορούν στο τέλος του 20ού αιώνα οι 'Ελληνες αγρότες, μόνο αυτοί σε όλη τη Χώρα και σ' ολόκληρη την Ευρώπη, να παραμένουν παρίες της ασφάλισης; Πώς απαντάμε σ' αυτό το ερώτημα;

Η Κυβέρνηση, κυρίες και κύριοι συνάδελφοι, απάντησε σ' αυτό το ερώτημα με αίσθημα ευθύνης, με τόλμη και αποφασιστικότητα, με βήμα διαρθρωτικό, με βήμα-τομή και βήμα αναπτυξιακό. Απάντησε με το παρόν νομοσχέδιο.

Οι βασικές αρχές του νέου νομοσχεδίου είναι: η υποχρεωτικότητα. Σ' αυτό ασφαλίζονται υποχρεωτικά και αυτοδίκαια όλοι όσοι ασφαλίζονται στον Ο.Γ.Α., σύμφωνα με τις ισχύουσες διατάξεις κάθε φορά. Επισημαίνω, εδώ, ότι αν υπάρχει ζευγάρι, ασφαλίζονται αυτοδίκαια και τα δύο μέλη του, εκτός αν με κοινή δήλωσή τους δηλωθεί ότι ο ένας από τους δύο ασφαλίζεται κι ο άλλος όχι.

Υπάρχει ανταποδοτικότητα, αφού στηρίζεται και στις εισφορές των αγροτών. Υπάρχει αλληλεγγύη των γενεών στο εσωτερικό του και ασφαλώς υπάρχει και η κρατική συμμετοχή. Υπάρχει κοινωνική αλληλεγγύη, κυρίαρχο στοιχείο στο νέο σύστημα, όπως το προτείνει η Κυβέρνηση του ΠΑ.ΣΟ.Κ.. 

Κυρίες και κύριοι συνάδελφοι, η κοινωνική αλληλεγγύη εκφράζεται στο νέο σύστημα από το γεγονός, ότι η εισφορά του ασφαλισμένου ανέρχεται στο 7% της ασφαλιστικής κλάσης, ενώ το κράτος συμμετέχει με διπλάσιο ποσοστό, με 14%. Η αναλογία δύο προς ένα δεν ισχύει για κανέναν άλλο φορέα, για κανένα άλλο επάγγελμα στη χώρα. Ισχύει ακριβώς η αντίθετη αναλογία σε όλον τον άλλο τομέα των αυτοαπασχολουμένων: Δύο μέρη ο ασφαλισμένος και ένα το Κράτος.

Υπάρχει επίσης διαδοχικότητα, κύριο γνώρισμα, καθοριστικό του νέου ασφαλιστικού συστήματος που προτείνουμε, για να μπορεί να καλυφθεί και να συνδεθεί ο ασφαλιστικός βίος για οποιονδήποτε θελήσει να αλλάξει επάγγελμα.

Τέλος, υπάρχει θεσμοθέτηση της αναπροσαρμογής των συντάξεων, σύμφωνα με την αναπροσαρμογή κάθε φορά των συντάξεων των δημοσίων υπαλλήλων, επίσης καίριο θέμα, 

Σελίδα 2577 

για να μη γίνεται η αναπροσαρμογή των συντάξεων στοιχείο πελατειακών σχέσεων, προεκλογικών κυρίως.

Κυρίες και κύριοι συνάδελφοι, με αυτές τις βασικές αρχές πιστεύουμε ότι το νέο σύστημα μπορεί, πέρα από το να δώσει μία αξιοπρεπή σύνταξη -και θα πω πώς- να δημιουργήσει προϋποθέσεις, να καλλιεργηθεί ασφαλιστική και επαγγελματική συνείδηση στο χώρο των αγροτών. Μπορεί επίσης να αποτελέσει σοβαρό κίνητρο παραμονής των νέων ανθρώπων στον αγροτικό χώρο και μπορεί να αποτελέσει κίνητρο μεταβίβασης αγροτικής γης από τον ηλικιωμένο πατέρα στο διάδοχο γιό, όταν πάψει η ανασφάλεια και η αβεβαιότητα για το μέλλον του γέρου αγρότη. Μπορεί επίσης, να απαλλάξει συνολικά τον αγροτικό χώρο από ένα σημαντικό στοιχείο αβεβαιότητας.

Για όλα αυτά θεωρούμε, ότι το σύστημα που προτείνουμε είναι ένα σύστημα βαθειά διαρθρωτικό, αναπτυξιακό και τομή στη σημερινή πραγματικότητα.

Θα αναφερθώ, επί τροχάδην, στις βασικές ρυθμίσεις αυτού του συστήματος, που δίνουν σε αδρές γραμμές το στίγμα του. Το νέο σύστημα θα αρχίσει, κατά την πρότασή μας, να ισχύει από 1.7.1997, την ίδια δε στιγμή θα πάψει να υπάρχει ο κλάδος πρόσθετης ασφάλισης και καθολικός του διάδοχος θα είναι ο νέος κλάδος. Οι βασικές πηγές χρηματοδότησης είναι οι πόροι του ασφαλισμένου και του Κράτους. Επίσης τα αποθεματικά και η περιουσία, η οποία θα αξιοποιηθεί, μπορούν να αποδώσουν ένα δυναμικό πόρο στο νέο κλάδο.

Η σύνταξη υπολογίζεται για κάθε έτος συντάξιμης υπηρεσίας στο 2% της αντίστοιχης ασφαλιστικής κατηγορίας. 'Εχουμε επτά ασφαλιστικές κατηγορίες. Με βάση τις πέντε που ισχύουν για όλα τα ταμεία των αυτοαπασχολουμένων, προσθέσαμε δύο ακόμη, για να μπορέσουμε να έχουμε μικρότερες κλίμακες, να αντιστοιχηθεί έτσι η κλίμακα στη δυνατότητα που έχει ένα μέρος των αγροτών μας. Πρέπει να τονίσω εδώ, ότι το 2% είναι ευνοϊκή μεταχείριση για τους αγρότες, γιατί σε όλα τα ταμεία των αυτοαπασχολουμένων το ποσοστό αυτό είναι 1,714. Αυτό σημαίνει ότι για τριάντα πέντε χρόνια συντάξιμου βίου, ο αγρότης θεμελιώνει δικαίωμα σύνταξης 70% της ασφαλιστικής κατηγορίας την οποία έχει επιλέξει, ενώ όλοι οι άλλοι ασφαλισμένοι των άλλων ταμείων των αυτοαπασχολουμένων θεμελιώνουν δικαίωμα 60%. Είναι, αυτή μια ευνοϊκή μεταχείριση υπέρ των αγροτών μας.

Να τονίσω, επίσης, ότι ο χρόνος που διανύθηκε στον κλάδο της πρόσθετης ασφάλισης εξομοιώνεται με το χρόνο που διανύει κάποιος στο νέο κλάδο, έτσι που να μπορεί να μεταφέρει τα δικαιώματά του και στο νέο σύστημα. Σε όσους, ενώ χρωστούσαν στον κλάδο της πρόσθετης ασφάλισης και δεν έχουν εκπληρώσει τις υποχρεώσεις τους, δίνεται το δικαίωμα μέχρι 31/12/1998 να υποβάλουν αίτηση και είτε εφάπαξ και με έκπτωση 10% να εκπληρώσουν τις υποχρεώσεις τους είτε σε δώδεκα ισόποσες μηνιαίες δόσεις.

Οι προϋποθέσεις αναπηρίας από κοινή νόσο είναι 67% και πέντε χρόνια ασφάλισης και αν ο ασφαλισμένος είναι μικρότερος από είκοσι έξι χρονών, τότε χρειάζεται μόνο ένας χρόνος ασφάλισης. Επίσης θεσπίζεται δικαίωμα για σύνταξη από αναπηρία λόγω εργατικού ατυχήματος έστω και με μια μέρα ασφάλιση του ασφαλισμένου. Αυτό είναι κρίσιμο θέμα.

Επίσης, υπάρχει η σύνταξη θανάτου, μεταβιβάζεται δηλαδή το δικαίωμα στο ή στην σύζυγο κατά 50%, ή στα ανήλικα παιδιά κατά 25% εφόσον αυτά είναι μέχρι δέκα οκτώ ετών, ή είκοσι τεσσάρων ετών εάν σπουδάζουν, ή είναι ανίκανα, αλλά η ανικανότητα έχει επέλθει πριν το 18ο έτος, ή εφόσον αυτά σπούδαζαν.

'Οσοι είναι σήμερα συνταξιούχοι ή θα συνταξιοδοτηθούν μέχρι και το 2001, θα παίρνουν τη βασική σύνταξη που χορηγείται σήμερα, παράλληλα με τη σύνταξη του νέου κλάδου. Για όσους συνταξιοδοτηθούν από το 2002 και μετά, θα αφαιρείται ένα ποσοστό 4%, δηλαδή περίπου ένα χιλιάρικο το χρόνο, για να μπορεί το 2025, να ισχύσει τελεσίδικα και μόνο του το νέο σύστημα, δηλαδή μετά από τριάντα χρόνια από σήμερα. Μετά από τριάντα χρόνια από σήμερα, τότε θα πάψει να υπάρχει η βασική σύνταξη του Ο.Γ.Α. που υπάρχει σήμερα.

Θεσμοθετείται επίσης για πρώτη φορά καταβολή εισφοράς ασθένειας στο 1,5% της ασφαλιστικής κατηγορίας.

Κυρίες και κύριοι συνάδελφοι, το 1,5% είναι ένα συμβολικό ποσό, θα έλεγα. Αντιστοιχεί στην πρώτη κλάση σε 1.440 δρχ. το μήνα, ή περίπου σε 17.000 δρχ. το χρόνο. Θεσμοθετείται για ίση μεταχείριση με τους άλλους ασφαλισμένους της Χώρας, αλλά και για να μπορέσουμε να περάσουμε ομαλά σ' ένα ενιαιποιημένο σύστημα παροχής υπηρεσιών ασθένειας.

Επειδή δεν έχω πολύ χρόνο στη διαθεσή μου, θα αναφέρω στη δευτερολογία μου τα ποσά και τους αριθμούς, για να δώσω ένα μέτρο του νέου συστήματος και για να απαντηθεί γιατί δε "χαρατσώνουμε" τους αγρότες με το νέο σύστημα. 

Θα πω μόνο, αγαπητοί συνάδελφοι, ότι από το 1935 που συστήθηκε το Ι.Κ.Α. έπρεπε να περάσουν εξήντα χρόνια για να ολοκληρώσει η ελληνική Πολιτεία τον ασφαλιστικό χάρτη της χώρας, για ένα μεγάλο τμήμα του ελληνικού πληθυσμού, τους αγρότες.

'Επρεπε να περάσουν τριάντα πέντε χρόνια από το 1961, για να κάνουμε μία καινούρια τομή στο σύστημα αυτό.

Η Κυβέρνηση του ΠΑ.ΣΟ.Κ. είναι περήφανη γιατί ολοκληρώνει, μ' αυτήν τη θεσμική παρέμβαση, την παρέμβασή της στο σύστημα των αγροτών.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

'Ενα λεπτό, μόνο, κύριε Πρόεδρε, αν επιτρέπετε.

Το νέο σύστημα είναι ικανό να αντέξει, είναι ικανό να υπηρετήσει τον αγρότη, με δύο προϋποθέσεις. Η πρώτη είναι ότι οι κυβερνήσεις -και η δική μας Κυβέρνηση- να αναλάβουν τις ευθύνες τους, να καταθέσουν τις εισφορές του Κράτους, να εγγυηθούν τη δυνατότητα των ταμείων να αξιοποιήσουν τα αποθεματικά τους, την περιουσία τους, να εκσυγχρονίσουν τον Ο.Γ.Α. και τις υπηρεσίες του. Η δεύτερη είναι όλοι οι φορείς, όλα τα Κόμματα, να υπερασπιστούν στην πράξη, ακόμα και αν διαφωνούν σήμερα σε επιμέρους θέματα, το νέο φορέα, το νέο σύστημα, για να μπορέσει να αποκτήσει ασφαλιστική συνείδηση και ο αγρότης, ιδιαίτερα. Γιατί το σύστημα απευθύνεται κυρίως στο νέο αγρότη, αυτός θα το υπερασπιστεί και αυτός θα το υπηρετήσει κυρίως.

Κυρίες και κύριοι συνάδελφοι, όλες οι μαζικές οργανώσεις των αγροτών, η ΠΑΣΕΓΕΣ, η ΓΕΣΑΣΕ, η ΣΥΔΑΣΕ, η Οικονομική και Κοινωνική Επιτροπή, συμφώνησαν επί της αρχής και επί της ουσίας του νομοσχεδίου.

Καλώ την Εθνική Αντιπροσωπεία να το υπερψηφίσει, γιατί πιστεύω ότι βλέπει το μέλλον, ότι υπηρετεί τον αγρότη και τον υπηρετεί με τρόπο που του αρμόζει.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν.Κρητικός): Κύριοι Βουλευτές, έχω την τιμή να ανακοινώσω στο Σώμα, ότι το Κομμουνιστικό Κόμμα Ελλάδας, δια του Κοινοβουλευτικού Εκπροσώπου του, ορίζει Ειδικό Αγορητή του συζητούμενου νομοσχεδίου τον κ. Αχιλλέα Κανταρτζή.

Επίσης, ο Πρόεδρος του Δημοκρατικού Κοινωνικού Κινήματος ορίζει Ειδικό Αγορητή τον κ. Ιωάννη Αράπη.

Η Εισηγήτρια της Νέας Δημοκρατίας κα Παρθένα Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κυρίες και κύριοι συνάδελφοι, διθυράμβους επέλεξε η Κυβέρνηση, για να μας παρουσιάσει το σχέδιο νόμου για τη Σύσταση Κύριας Ασφάλισης των Αγροτών.

Καυχιέται και πανηγυρίζει γι' αυτά, που για μένα είναι επιβεβλημένα και αυτονόητα, κύριε Υπουργέ και μη χαμογελάτε. 'Ερχεται με την κατάθεση του νόμου αυτού, επιτέλους -γιατί είναι βλέπετε τόσο σπάνιο γι'αυτούς- να υλοποιήσει μία προεκλογική της δέσμευση.

Και εγώ είμαι έκπληκτη και αναρωτιέμαι, τι τέλος πάντων δεν πάει καλά με την Κυβέρνηση. Αδυνατεί να αντιληφθεί την πραγματικότητα ή υπηρετώντας κάποια σκοπιμότητα υποκρίνεται;

Η προεκλογική πολιτική εξαγγελία-απάτη του Πρωθυπουργού, που δεν εκπληρούται με το παρόν νομοσχέδιο, για

Σελίδα 2578 

αυξήσεις των αγροτικών συντάξεων κατά 32%, δεν τους ενοχλεί; Η απόκρυψη αύξησης των εισφορών κατά 125% δεν τους εναντιώνει;

Ασφαλώς και είναι δικαίωμα του κάθε πολίτη να διεκδικεί και είναι υποχρέωση της Πολιτείας να εξασφαλίζει για όλους τους πολίτες, ισονομία, ισοπολιτεία, κράτος δικαίου και ασφαλή διαβίωση. Κυρίως, όμως και πάνω απ' όλα, είναι υποχρέωσή της να μην τον εμπαίζει, να μην τον εξαπατά, να μην τον υποτιμά. Να του λέει πάντα την αλήθεια.

'Ολοι εμείς οι πολιτικοί, κυρίες και κύριοι συνάδελφοι, σε οποιοδήποτε Κόμμα και αν ανήκουμε, πρέπει να είμαστε απόλυτοι στο σημείο αυτό. Μόνο έτσι θα ανακτήσουμε τη χαμένη μας αξιοπιστία και το ηθικό και πολιτικό ανάστημα σε τούτον εδώ το χώρο, να αποφασίζουμε εν ονόματι του Λαού και των συμφερόντων του. Επομένως, τους παιάνες και τις μεγαλοστομίες ας τα κρατήσει η Κυβέρνηση για κάτι καλύτερο.

'Ηλπιζα και θα ήθελα -πιστέψτε το- να είναι αυτό το νομοσχέδιο μία νέα αρχή, να αφήνατε πίσω τα υποκριτικά και τετριμμένα τερτίπια σας και σε μια σοβαρή και ουσιαστική προσέγγιση του καυτού προβλήματος της Αγροτικής Ασφάλισης, να μας αποδεικνύατε, ότι πράγματι σας ενδιαφέρει ο αγρότης και η βελτίωση του συστήματος συνταξιοδότησης και ιατροφαρμακευτικής περίθαλψης.

'Οχι ψυχρά τι πρέπει και τι σας ταιριάζει, αλλά σε σχέση με τη σημερινή κατάσταση, την οικονομική και την κοινωνική του, τα δεδομένα και τις προοπτικές.

Θα ήθελα να δω να υιοθετείτε κίνητρα και πολιτικές, ώστε να δυναμώσουμε το κοινωνικό και εθνικό ρόλο του αγρότη της υπαίθρου, σε σχέση με τις πραγματικές δυνατότητές του, σήμερα να ανταποκριθεί στις επαχθείς οικονομικές εισφορές του νέου σχεδίου νόμου.

Τότε, θα ήμασταν πρόθυμοι απολύτως να συνδράμουμε στην προσπάθειά σας, γιατί και εμάς κατ' ουσίαν, δεν μας βρίσκει αντίθετους μια προσπάθεια εκσυγχρονισμού και αναμόρφωσης του ασφαλιστικού συστήματος με στόχο τη βελτίωσή του. Και πάντως όχι την κατάργηση των κεκτημένων ελάχιστων ομολογουμένως δικαιωμάτων του αγρότη.

Είναι πλέον εμφανές και ας αποφεύγετε να το ομολογήσετε, ότι με το σχέδιο αυτό, στοχεύετε στη μετακύλιση του κόστους ασφάλισης από την Πολιτεία, όπου ανήκε μέχρι σήμερα, εξ ολοκλήρου στους αγρότες, με την επιβολή ληστρικών εισφορών σε βάρος του, υψηλότερων μέχρι 125% σε σχέση με αυτές της πρόσθετης ασφαλίσης, για να απολαύσουν 30% χαμηλότερες συντάξεις απ' αυτές της πρόσθετης, συντάξεις φτώχειας και εξαθλίωσης δυσανάλογα μικρότερες των εισφορών που θα καταβάλουν. Και φυσικά κακίστης ποιότητας περίθαλψη, αφού καμία βελτίωση δεν προβλέπεται.

Σε μια εποχή που ο αγρότης συμπιέζεται μεταξύ της κλιμάκωσης του διεθνούς ανταγωνισμού και των τραγικών αδιεξόδων του υψηλού κόστους παραγωγής, των περιορισμών στις καλλιέργειες, την έλλειψη εναλλακτικών προτάσεων καλλιέργειας, καθυστερήσεων πληρωμών και φυσικών καταστροφών, που ο αναχρονιστικός ΕΛΓΑ δεν καλύπτει, όταν δεν μπορείτε να του απαντήσετε στο ερώτημα τι να καλλιεργήσει -το ένα το απαγορεύετε και το άλλο είναι πλεονασματικό και ασύμφορο- όταν δεν μπορείτε να τον κρατήσετε στην ύπαιθρο για το αγροτικό επάγγελμα, μην το εξωθείτε τουλάχιστον να το εγκαταλείψει. Γιατί εκεί κύριοι της Κυβέρνησης, τον οδηγείτε με τις υψηλές εισφορές. Και εγώ σας λέω, ότι μπορεί να πετύχετε ένα Ασφαλιστικό Σύστημα Αγροτών. Δεν θα έχετε, όμως, αγρότες να ασφαλίσετε, γιατί σήμερα δεν συζητάμε για τη Σύσταση Ταμείου Κύριας Ασφάλισης, αλλά τη σύσταση ταμείου κύριας εξόντωσης. Και αν και πιστεύω, ότι δεν σας είναι πολύ γνωστή η έννοια της πολιτικής ευθύνης, αναζητείστε την σήμερα, γιατί είναι δική σας εξ ολοκλήρου για τις συνέπειες.

Κυρίες και κύριοι συνάδελφοι, είναι γεγονός πάντως αδιαμφισβήτητο, ότι ο Ο.Γ.Α. είναι Ταμείο Κύριας Ασφάλισης των Αγροτών από της συστάσεώς του. Μια ιστορική αναδρομή είναι χρήσιμη αφ' ενός τιμή για τους εμπνευστές του, αλλά και για την αντίληψη της ιδιαιτερότητας των αγροτών, αφού συνεπής επί τριάντα έξι ολόκληρα χρόνια λογική όλων των κυβερνήσεων, ήταν η κάλυψη του κόστους ασφάλισης από την Πολιτεία.

Οι αγροτικές κοινωνικές ασφαλίσεις στη Χώρα μας είναι γνωστό, ότι θεμελιώθηκαν από την παράταξή μας. Κατ' αρχήν, με βάση το ν. 3487/55 και το ν.δ. 3735/57 λειτούργησε στην ύπαιθρο χώρα πυκνό δίκτυο κοινοτικών αγροτικών ιατρείων, με τα οποία παρήχετο ιατρική περίθαλψη στον αγροτικό πληθυσμό και στη συνέχεια, με το θεμελιώδους σημασίας ν. 4169/61 περί γεωργικών κοινωνικών ασφαλίσεων, προβλέφθηκε η παροχή σύνταξης γήρατος στους αγρότες, η παροχή περίθαλψης ασθενείας στους αγρότες και στις οικογένειές τους και η ασφάλιση της γεωργικής παραγωγής και συνεπώς η προστασία του εισοδήματος των αγροτών.

Με το ν. 4169/61 πραγματοποιήθηκε το αποφασιστικότερο βήμα στην άσκηση της κοινωνικής πολιτικής, το δεύτερο μόλις ήμισυ του αιώνα μας, με την πλήρη ασφαλιστική κάλυψη των τότε 4.300.000 αγροτών. Το ΠΑ.ΣΟ.Κ. με το ν. 1745/87 δημιούργησε το θεσμό της πρόσθετης ασφάλισης των αγροτών, που τώρα έρχεται να τον καταργήσει.

Συνεπώς, ο Ο.Γ.Α. δεν χρειάζεται τώρα να γίνει αυτόνομος οργανισμός κύριας ασφάλισης, διότι ήδη με τον ιδρυτικό του νόμο από το 1961 χαρακτηρίζεται έτσι.

Τη νομική αυτή κατάσταση του OΓΑ την αναγνωρίζουν τα δικαστήρια, με εκατοντάδες αποφάσεις τους, καθώς και η Ενωμένη Ευρώπη. Γι' αυτό άλλωστε και συνταξιοδοτούνται από τις χώρες της Ενωμένης Ευρώπης χιλιάδες 'Ελληνες πρώην αγρότες, οι οποίοι συνυπολόγιζαν και χρόνο ασφαλίσεως στον Ο.Γ.Α.. Το ίδιο συμβαίνει και με τις διμερείς συμβάσεις κοινωνικής ασφάλισης που έχει υπογράψει η Χώρα μας με τις τρίτες χώρες.

Περίμενα λοιπόν, αφού η Κυβέρνηση τα γνωρίζει, να είναι πιο προσεκτική. Καλό και εθνικά ωφέλιμο θα ήταν η Κυβέρνηση στην περίπτωση αυτή να μη δυναμιτίζει τα συνταξιοδοτικά και τα λοιπά δικαιώματα χιλιάδων Ελλήνων, διότι με το παρόν νομοσχέδιο ελοχεύει αυτός ο κίνδυνος.

Ο τίτλος, λοιπόν, του νομοσχεδίου είναι παραπλανητικός και ψευδεπίγραφος. Η Κυβέρνηση επιδιώκει να δημιουργήσει στον αγροτικό πληθυσμό την εντύπωση, ότι τάχα κάτι σπουδαίο και ωφέλιμο, κάτι πολύ μεγάλο για πρώτη φορά θα προκύψει γι' αυτόν, ενώ ο σκοπός του νομοσχεδίου είναι να αυξήσει τις ατομικές εισφορές των αγροτών και να μειώσει κατ' ουσίαν τις χαμηλές ήδη σε ύψος αγροτικές συντάξεις. 

Την προσπάθεια αυτή της Κυβέρνησης την καταγγέλουμε στον Ελληνικό Λαό. Στην προκειμένη περίπτωση η θέση μας είναι απολύτως σαφής. Πρώτον, δεχόμεθα να υποστηρίξουμε κάθε λογική επέκταση και βελτίωση της ασφαλιστικής προστασίας των αγροτών. Είναι πασίδηλο, ότι η τάξη αυτή χειμάζεται τα τελευταία έτη. Η δε παρεχόμενη από το Κράτος συνταξιοδοτική προστασία των αγροτών δεν είναι δίκαιη. Εξυπακούεται ότι οποιαδήποτε επιχειρούμενη επέκταση ή βελτίωση της ασφαλιστικής προστασίας των αγροτών θα πρέπει να στηρίζεται σε ακριβείς αναλογιστικές μελέτες, από τις οποίες θα υποδεικνύεται κατά τρόπο σαφή η καλυτέρευση της θέσης της αγροτικής τάξης.

Προτείναμε, σας υπενθυμίζω, κατά το παρελθόν και εμμένουμε στην πρότασή μας, τη σύσταση Διακομματικής Επιτροπής για το ασφαλιστικό και τις συντάξεις των αγροτών. Το αρνηθήκατε.

Δεύτερον, κατά τα ισχύοντα σήμερα, οι αγρότες, τις παροχές των κλάδων σύνταξης, ήτοι τις βασικές συντάξεις του ν. 4169/61, υγείας και ασφαλίσεως γεωργικής παραγωγής, τις δικαιούνται χωρίς καταβολή ατομικών εισφορών από τριακονταπενταετίας περίπου. Αυτό δεν αποτελεί ιδιαίτερη εύνοια για τους αγρότες. Είναι το ελάχιστο που η Πολιτεία παρέχει στους αγρότες μας, έναντι εκείνων των παροχών που χορηγούνται στις άλλες κοινωνικές τάξεις, όπως υψηλότερες συντάξεις, ασφαλιστική προστασία, κοινωνικοί πόροι, φοροαπαλλαγές, κ.λπ.

'Εντονη επιδίωξή μας είναι οι τρεις ανωτέρω κατηγορίες παροχών, ούτε να θιγούν ούτε να φαλκιδευτούν. Συνεπώς ο 

Σελίδα 2579 

περιορισμός ή η κατάργηση των συγκεκριμένων παροχών ή η εξάρτηση της χορήγησή τους από την καταβολή ασφαλιστικών εισφορών μας βρίσκει αντίθετους.

Και τρίτον, είναι αυτονόητο, ότι οι ασφαλισμένοι οι οποίοι έχουν υπαχθεί στο θεσμό της πρόσθετης ασφάλισης και έχουν πληρώσει ατομικές εισφορές, θα πρέπει να μπορούν, αν το επιθυμούν, να συνεχίσουν την ασφάλισή τους και στο μέλλον με τους ίδιους όρους και προϋποθέσεις όπως μέχρι σήμερα. Στην αντίθετη περίπτωση το Κράτος καθίσταται αναξιόπιστο και ανυπόληπτο.

Η προσπάθεια παραπλάνησης των αγροτών είναι συστηματική από την Κυβέρνηση. Η δε συρρίκνωση του αγροτικού κόσμου, αν όχι μεθοδευμένη, είναι τότε αναπότρεπτη εξαιτίας της πολιτικής της Κυβέρνησης. Απέκρυψε τις κυριότερες ρυθμίσεις του νομοσχεδίου, ότι δηλαδή για πρώτη φορά επιβάλλεται από 1.1.97 εισφορά σε βάρος των αγροτών ποσοστού 7% επί των ποσών των επτά ασφαλιστικών κατηγοριών, που συνιστά το καινούριο σχέδιο. Επιβάλλεται για πρώτη φορά εισφορά σε βάρος των αγροτών για τον κλάδο ασθενείας σε ποσοστό 1,5% επί των ιδίων ποσών των ασφαλιστικών κατηγοριών, η οποία λέει, ότι μπορεί να αυξάνεται απεριόριστα με κοινές υπουργικές αποφάσεις, κάτι που θεωρώ αντισυνταγματικό.

Επιβάλλεται επίσης για πρώτη φορά εισφορά 4% επί των πάσης φύσεως συντάξεων που χορηγεί ο Ο.Γ.Α. για τον κλάδο ασθενείας. Από το έτος 2002 μέχρι το 2005 καταργείται σταδιακά η βασική στήριξη του Ο.Γ.Α. κατά 4% ετησίως.

Θεσπίζονται κυρώσεις σε βάρος των αγροτών για τη μη καταβολή των εισφορών στο συνιστώμενο κλάδο, κυριώτερες των οποίων είναι:

α)Η στέρηση του βιβλιαρίου υγειονομικής περίθαλψης.

β)Η μη παροχή δανείου από τράπεζες.

γ)Η μη καταβολή επιχορηγήσεων και επιδοτήσεων.

δ)Η μη χορήγηση άδειας κυκλοφορίας αγροτικών μηχανημάτων

Εισάγεται ουσιαστικά, κατά έμμεσο τρόπο, το πιστοποιητικό απορίας στους αγρότες, που αδυνατούν να καταβάλουν τις εισφορές, προκειμένου να έχουν υγειονομική περίθαλψη.

Με τη δυνατότητα που παρέχει το σχέδιο νόμου για εξαίρεση του ενός των συζύγων από την ασφάλιση του κλάδου, δημιουργείται το ερώτημα, αν ο εξαιρούμενος σύζυγος θα δικαιούται τη βασική σύνταξη του Ο.Γ.Α., η οποία μειώνεται από το 2002 και καταργείται ολικά από το 2026.

Δεν προβλέπεται από το σχέδιο νόμου η συνταξιοδότηση των αναπήρων παιδιών των ασφαλισμένων και συνταξιούχων του Ο.Γ.Α., όπως έχει ρυθμιστεί με τις ισχύουσες διατάξεις.

Χρήσιμο θα ήταν να δούμε με το νέο σύστημα, πόσο επιβαρύνονται οι αγρότες.

Σύμφωνα με τον πίνακα που κατέθεσε η Κυβέρνηση, ο αγρότης που θα καταταγεί στην α' υποχρεωτική ασφαλιστική κατηγορία, θα καταβάλλει 97.920 δραχμές. Τα ποσά αυτά είναι βάση των σημερινών δεδομένων, χωρίς να λαμβάνεται υπόψη η αύξηση από την αναπροσαρμογή των ασφαλιστικών κατηγοριών κατ' έτος. 

Με βάση τα ισχύοντα σήμερα, ο αγρότης για το 1997 θα πλήρωνε εισφορά μόλις 43.560 δρχ., ενώ από την παράθεση και μόνο των στοιχείων αυτών προκύπτει, ότι ο αγρότης της α' υποχρεωτικής κατηγορίας θα επιβαρυνθεί σε ποσοστό 125%.

Ανάλογες είναι και οι επιβαρύνσεις των αγροτών, που θα υπαχθούν σε ανώτερες ασφαλιστικές κατηγορίες. Το παράδοξο είναι, ότι η ποσοστιαία επιβάρυνση της α' κατηγορίας, που είναι πιθανότατα οι φτωχότεροι, είναι μεγαλύτερη από την επιβάρυνση των δύο άλλων κατηγοριών, που είναι πιθανότατα οι πλουσιότεροι αγρότες.

Πόσο θα δικαιωθεί ο αγρότης; Παρά τις "γενναίες" αυτές αυξήσεις των εισφορών, ο αγρότης δεν θα δικαιωθεί αναλόγων αυξήσεων της σύνταξής του, αλλά θα λάβει μικρότερες συντάξεις.

Ενδεικτικά με τα ισχύοντα σήμερα, ο αγρότης που έχει δεκαέξι χρόνια ασφάλισης στην α' ασφαλιστική κατηγορία, θα δικαιούται σύνταξη 54.000 δραχμών και με βάση το σχέδιο νόμου θα δικαιούται σύνταξη 52.720, δηλαδή μικρότερη από την ισχύουσα.

Τα αντίστοιχα ποσά για είκοσι πέντε χρόνια ασφάλισης είναι: Με την ισχύουσα κατάσταση 70.300 και με το σχέδιο νόμου 61.000.

Από τα δύο αυτά παραδείγματα προκύπτει, ότι ενώ οι αγρότες θα επιβαρυνθούν με αύξηση των εισφορών τους μέχρι και 125% θα λάβουν μικρότερες συντάξεις μέχρι 15%-30%. Φυσικά οι νέες συντάξεις θα μειωθούν κατά ποσοστό 4% υπέρ του κλάδου ασθενείας. 

Επιφυλάξεις για το σχέδιο νόμου διατυπώνει και η Ο.Κ.Ε. στην έκθεσή της.

Ερωτήματα πάμπολλα προέκυψαν και ετέθησαν, κατά τις συνεδριάσεις της Επιτροπής Κοινωνικών Υποθέσεων. Περιμέναμε απαντήσεις και διορθώσεις, τις οποίες αγνόησε η Κυβέρνηση.

Σημαντική ερώτηση είναι, αν η κρατική εισφορά 14% θα καταβάλλεται ετησίως κανονικά, πέρα από την επιχορήγηση για τη βασική σύνταξη ή θα συμψηφίζεται με αυτή; Επίσης, πώς θα διαμορφωθεί το σύστημα, αφού ο προϋπολογισμός του 1997 δεν προβλέπει σχετικά κονδύλια;

Στον προϋπολογισμό του Ο.Γ.Α. υπάρχουν επιπλέον κονδύλια 6,5 δισ.. Από πού θα αντλήσει τα υπόλοιπα η Κυβέρνηση, αφού απαιτούνται 184 δισ. για την εφαρμογή του νέου συστήματος;

Πραγματικά το όλο σύστημα, με πρόβλεψη ελλειμματική, βρίσκεται στον αέρα από το ξεκίνημά του. Εκτός αν η Κυβέρνηση ενεργοποίηση αμέσως τον τρόπο και τη διαδικασία επιβολής και είσπραξης τέλους, μέσω ενός κοινωνικού πόρου, πρόθεση που διετυπώθη στο σχέδιο νόμου, χωρίς να μας ορίζει "ποιος θα πληρώσει τη νύφη": ο καταναλωτής, ο αγρότης ή -πάντως σίγουρα- ο πολίτης;

Η πρόβλεψη για χρησιμοποίηση των υπηρεσιών του Ι.Κ.Α. -ήδη ασφυκτικά υπερφορτωμένο από τους ασφαλισμένους του Ο.Γ.Α.- μαθηματικά οδηγεί σε υποβάθμιση της περίθαλψης, τόσο για τους ασφαλισμένους του Ο.Γ.Α. όσο και του Ι.Κ.Α., που χρόνια τώρα διαμαρτύρονται για τις "ουρές" και την κακή εξυπηρέτησή τους.

Η δε αδυναμία των υπηρεσιών του Ο.Γ.Α. να ανταποκριθούν στις απαιτήσεις του νέου συστήματος χωρίς νέες υπηρεσίες ή τουλάχιστον αναδιάρθρωση των υπηρεσιών εν όψει των νέων δεδομένων, συνεπάγεται καθυστερήσεις, λάθη, κακή εξυπηρέτηση του αγρότη και ταλαιπωρία των εργαζομένων, για το σύνολο των οποίων δεν φαίνεται να ενδιαφέρεται και πολύ η Κυβέρνηση, αφού και τις προτάσεις τους αγνόησε αλλά και ογδόντα πέντε εκλεκτούς υπαλλήλους τους έχει αποσπάσει σε θέσεις νεκρές, της επιθυμίας τους.

Αναρωτιέμαι, τι δικλείδες ασφαλείας υπάρχουν για τις βεβαιώσεις των πιστοποιητικών απορίας, γιατί περί αυτών κατ' ουσίαν πρόκειται, ως προς την αντικειμενική λειτουργία των επιτροπών. Λέτε οι "ημέτεροι", οι φίλοι και συγγενείς να έχουν ίση μεταχείριση με το νομοταγή πολίτη; Δεν με ξένισε καθόλου, όταν διάβασα στην εισηγητική έκθεση του σχεδίου νόμου, ότι η εισφορά ασθενείας στους αγρότες επιβάλλεται για λόγους ίσης μεταχείρισης με τον πληθυσμό τον υπόλοιπο, μια και ο αγρότης είναι ο μόνος που δεν υπόκειται σε εισφορές και ετήσιες δαπάνες για την περίθαλψή του και αυτή καλύπτεται από τον κρατικό προϋπολογισμό. Το ίδιο ξανακούσαμε όταν επεβλήθη η φορολόγηση των αγροτών. Προνομιούχοι, λοιπόν, θεωρείται ότι ήταν μέχρι τώρα οι αγρότες. Εγώ ενώ ένιωθα υπερήφανη για όσα και από το ιστορικό που προανέφερα η Παράταξή μας έκανε γι αυτούς, γιατί και πάλι στα τελευταία λίγα χρόνια διακυβέρνησής της τις 8.000 σύνταξη τις έκανε 22.000, γιατί ειλικρινής της πρόθεση και όχι προεκλογικό πυροτέχνημα ήταν να κάνει τη βασική σύνταξη 35.000 δρχ. εκτός της πρόσθετης, γεγονός που αποδείξαμε φέρνοντας προς ψήφιση πρόταση νόμου στη Βουλή, την οποία η Κυβέρνησή σας καταψήφισε, ένιωσα συγχρόνως ένοχη, διότι δεν προσφέραμε στο συνταξιούχο αγρότη ποτέ τη δυνατότητα να κεράσει ένα καφεδάκι το φίλο του στο καφενείο, να αγοράσει ένα δώρο στο εγγονάκι του, 

Σελίδα 2580 

όχι γιατί δεν εργάστηκε και δεν μόχθησε σκληρά στη ζωή του, όχι γιατί δεν πάλεψε, αλλά γιατί η εγκατάλειψη και η μακροχρόνια αδιαφορία τους οδήγησε εκεί.

Γιατί, κύριοι της Κυβέρνησης, επικαλείσθε ανόμοια πράγματα; Ξέρουν οι άλλες κοινωνικές τάξεις τι σημαίνει να δουλεύεις ολόκληρο χρόνο, όχι ένα αλλά τέσσερα και πέντε άτομα στην οικογένεια και να μην εισπράττεις ούτε τα έξοδά σου; Να σε χτυπάει η φύση και να μην αποζημιώνεσαι; Να σε εξαπατούν οι έμποροι και να μην ελέγχονται; Να σε αφήνουν απλήρωτο και να σε φορτώνουν τόκους και χρέη; Εάν ωστόσο επιμένετε να μιλάτε για ίση μεταχείριση, σας προκάλεσα να εφαρμόσετε την αρχή αυτή στο θέμα των συντάξεων αναπηρίας των αγροτών όπου τίθεται το όριο 67% και το επόμενο 100% μόνο σε τετραπληγικούς και τυφλούς, ενώ το Ι.Κ.Α. έχει διαβάθμιση 51%, 75%, 80% και 100%. Δεν είναι άδικο χειρουργημένος αγρότης στην καρδιά ή με μεταμόσχευση σπληνός να παίρνει σύνταξη 25.000 δρχ., ενώ ο ασφαλισμένος στο Ι.Κ.Α. να παίρνει 150.000 δρχ., κάτι που δεν διορθώνεται με το παρόν νομοσχέδιο; Αγρότης με κομμένο χέρι ή χειρουργημένος στη σπονδυλική στήλη να θεωρείται ικανός για εργασία, ενώ ο ασφαλισμένος του Ι.Κ.Α. να παίρνει σύνταξη 80.000 δρχ.; Εδώ δεν πρέπει να ισχύσει η αρχή της ίσης μεταχείρισης;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας της κας Βουλευτού.)

'Ενα λεπτό, κύριε Πρόεδρε.

'Η μήπως πιστεύετε, ότι ίσα μεταχειρίζεστε την αγρότισσα με τη ρύθμιση που κατ' ουσίαν θα την αφήσει ανασφάλιστη; Τι θα γίνει σε περίπτωση διάστασης, διαζυγίου ή αλλαγής επαγγέλματος η γυναίκα αγρότισσα; Δεν υπάρχει πρόβλεψη στο σχέδιο νόμου.

ΠΡΟΕΔΡΕΥΩΝ (Παναγιώτης Ν. Κρητικός):Θα παρακαλέσω να τελειώσετε.

ΠΑΡΘΕΝΑ ΦΟΥΝΤΟΥΚΙΔΟΥ: 'Ενα λεπτάκι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Μα το ένα λεπτό έγινε περισσότερα και προχωρούμε από λεπτό σε λεπτό.

ΠΑΡΘΕΝΑ ΦΟΥΝΤΟΥΚΙΔΟΥ: Ειδικά τώρα για το αγροτικό επάγγελμα ακούγεται πολύ να πληρώνει ο αγρότης, με μία από τη φύση της πολύ σκληρή δουλειά, σαράντα πέντε ολόκληρα χρόνια ασφάλιστρα. Είναι ίσως από τους μοναδικούς εργαζομένους. Τα τριάντα πέντε χρόνια θα ήταν υπεραρκετά, κύριε Υπουργέ και έχετε πολλά στοιχεία κοινωνικής δικαιοσύνης για να πείσετε, λόγω των ιδιαίτερων συνθηκών εργασίας, ευκαιριών ζωής και ελλείψεων στις παροχές υπηρεσιών, που δυστυχώς έχουν οι αγρότες. Αρκεί να το θέλετε. Μην απαντήσετε ότι όλα χρειάζονται χρήματα και από πού.

ΠΡΟΕΔΡΕΥΩΝ (Παναγιώτης Ν. Κρητικός): Να τελειώσετε, σας παρακαλώ πολύ. Είναι αρκετοί εγγεγραμμένοι ...

ΠΑΡΘΕΝΑ ΦΟΥΝΤΟΥΚΙΔΟΥ: 'Ενα λεπτάκι ακόμα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Πόσο ακόμα; Πήγατε είκοσι τρία λεπτά. Σας παρακαλώ πολύ! Είστε και ασθενής με πυρετό και θέλω να σας διευκολύνω.

ΠΑΡΘΕΝΑ ΦΟΥΝΤΟΥΚΙΔΟΥ: Ο κάθε πολίτης θα σας απαντήσει: 'Ο,τι θα δίνατε για την Ολυμπιακή, για την ΕΒΟ, τις αστικές συγκοινωνίες, την ΕΤΒΑ, τη διαφήμιση του ανύπαρκτου σχεδίου περιβαλλοντικής ανάπτυξης της Αττικής, όπου η κομματική σκοπιμότητα...

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι, όχι! Βλέπω πάρα πολλές σελίδες ακόμα. Να τελειώσετε.

ΠΑΡΘΕΝΑ ΦΟΥΝΤΟΥΚΙΔΟΥ: Τελειώνω, είναι η τελευταία. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι!

ΠΑΡΘΕΝΑ ΦΟΥΝΤΟΥΚΙΔΟΥ: Σας παρακαλώ πολύ! Είναι η τελευταία.

ΠΡΟΕΔΡΕΥΩΝ (Παναγιώτης Ν. Κρητικός): Να μην παραβιάζετε το χρόνο. Το γνωρίζετε ότι ...

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, εγώ δεν κάνω κατάχρηση.

ΠΡΟΕΔΡΕΥΩΝ (Παναγιώτης Ν. Κρητικός): Α, μη διαμαρτύρεστε κιόλας, γιατί δεν σας αφήνω να υπερβείτε το χρόνο! Να κάνω παράβαση του Κανονισμού;

ΠΑΡΘΕΝΑ ΦΟΥΝΤΟΥΚΙΔΟΥ: Αλλού λοιπόν απλόχερα τα σπαταλάτε. Συνεπώς θέληση χρειάζεται και πολιτική προτεραιότητα. Και είναι πλέον γνωστό, ότι ο αγροτικός πληθυσμός δεν είναι μέσα στις πολιτικές προτεραιότητες της Κυβέρνησης. Είναι λυπηρό όταν έστω και η "βιτρίνα" σας ως φιλολαϊκού Κόμματος αλλάζει, γκρεμίζεται και μετατρέπεται σε νέο εξόχως αντιλαϊκό και εν προκειμένω αντιαγροτικό Κόμμα χωρίς προσχήματα. Είναι όμως επικίνδυνο, όταν μία Κυβέρνηση επιλέγει πλέον απροκάλυπτα τη μετωπική σύγκρουση με το Λαό. Γι αυτό είναι χρέος μας για άλλη μία φορά, να υψώσουμε τη φωνή μας...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

ΠΑΡΘΕΝΑ ΦΟΥΝΤΟΥΚΙΔΟΥ: ... να ενώσουμε τις διαμαρτυρίες μας και να προειδοποιήσουμε την Κυβέρνηση Σημίτη : Δεν αντέχει ο Λαός άλλα βάρη, πολύ περισσότερο δεν αντέχουν οι αγρότες ...

ΠΡΟΕΔΡΕΥΩΝ (Παναγιώτης Ν. Κρητικός): Θα τελειώσετε καμία στιγμή, κυρία συνάδελφε;

ΠΑΡΘΕΝΑ ΦΟΥΝΤΟΥΚΙΔΟΥ: ... είναι καζάνι που βράζει ο αγροτικός κόσμος. Μην τον προκαλείτε...

ΠΡΟΕΔΡΕΥΩΝ (Παναγιώτης Ν. Κρητικός): Στερείτε το δικαίωμα από τους συναδέλφους σας να μιλήσουν.

ΠΑΡΘΕΝΑ ΦΟΥΝΤΟΥΚΙΔΟΥ: ... Και εσείς τον προκαλείτε.

ΠΡΟΕΔΡΕΥΩΝ (Παναγιώτης Ν. Κρητικός): Πως είπατε; Σας παρακαλώ κυρία μου! Παρακαλώ κατεβείτε κάτω τώρα. Με συγχωρείτε πάρα πολύ. Δεν μπορείτε να αντιμετωπίζετε κατ' αυτόν τον τρόπο το Προεδρείο και τον Κανονισμό.

ΠΑΡΘΕΝΑ ΦΟΥΝΤΟΥΚΙΔΟΥ: Μία τελευταία παράγραφο. Τελειώνοντας θα ήθελα να πω, ότι θα αγωνιστούμε...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ! Καμία παράγραφος. Μου δείξατε σελίδες, μου δείξατε την τελευταία σελίδα. Δεν είστε και συνεπής με αυτά που λέτε ενώπιον της Βουλής.

ΠΑΡΘΕΝΑ ΦΟΥΝΤΟΥΚΙΔΟΥ: Με μία παράγραφο παραπάνω δε χάνονται τα δικαιώματα...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Φουντουκίδου! 'Εχουν και άλλοι συνάδελφοί σας δικαιώματα σε αυτήν την Αίθουσα τα οποία περιορίζετε με αυτόν τον τρόπο. Πώς τα φαλκιδεύετε; Πώς τολμάτε να στερείτε τα δικαιώματα των άλλων συναδέλφων;

ΠΑΡΘΕΝΑ ΦΟΥΝΤΟΥΚΙΔΟΥ: Τα γνωρίζω τα δικαιώματα των συναδέλφων...

ΠΡΟΕΔΡΕΥΩΝ (Παναγιώτης Ν. Κρητικός): 'Οταν είναι ορισμένος ο χρόνος, καθορισμένος ο χρόνος των συνεδριάσεων και οι ομιλητές συγκεκριμένοι, περιορίζετε το δικαίωμα των άλλων και δεν έχετε αυτό το δικαίωμα.

ΠΑΡΘΕΝΑ ΦΟΥΝΤΟΥΚΙΔΟΥ: Μα γιατί μου μιλάτε έτσι;

ΠΡΟΕΔΡΕΥΩΝ (Παναγιώτης Ν. Κρητικός): Δεν είχα διάθεση να σας μιλήσω έτσι, αλλά με προκαλέσατε. Δεν είστε μόνη εδώ μέσα και ούτε ο Κανονισμός είναι μόνο για σας, για να τον χρησιμοποιείται κατά το δοκούν.

ΠΑΡΘΕΝΑ ΦΟΥΝΤΟΥΚΙΔΟΥ: Εντάξει, κύριε Πρόεδρε, αλλά ...

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα εννέα μαθητές με δύο συνοδούς δασκάλους του 49ου Δημοτικού Σχολείου Αθηνών. Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες της Βουλής.)

Με επιστολή του ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει Ειδικό Αγορητή το Βουλευτή Ροδόπης κ. Μουσταφά Μουσταφά.

Επίσης, ορίζει Ειδικό Κοινοβουλευτικό Εκπρόσωπο στο συζητούμενο νομοσχέδιο το Βουλευτή Εύβοιας κ. Ευάγγελο Αποστόλου.

Ο Ειδικός Αγορητής του Κομμουνιστικού Κόμματος Ελλάδος κ. Αχιλλέας Κανταρτζής έχει το λόγο επί του νομοσχεδίου.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι 

Σελίδα 2581 

συνάδελφοι, ακούσαμε και σήμερα για άλλη μία φορά τον Εισηγητή του Κυβερνώντος Κόμματος να παρουσιάζει σαν ένα επίτευγμα το νομοσχέδιο που συζητάμε σήμερα για το συνταξιοδοτικό καθεστώς των αγροτών, που φέρνει τον ψευδεπίγραφο τίτλο "Σύσταση Κλάδου Κύριας Ασφάλισης των Αγροτών". Ούτε λίγο ούτε πολύ είδαμε να το εμφανίζει σαν μια απλόχερη παροχή της Κυβέρνησης προς τους αγρότες, σαν μια μεγάλη κατάκτηση των αγροτών. Δεν μας εκπλήσσει βέβαια αυτή η τακτική που προσπαθεί να παρουσιάσει το "μαύρο", "άσπρο", όπως επίμονα προσπαθεί να κάνει η Κυβέρνηση αντιστρέφοντας την πραγματικότητα, στην προσπάθειά της να πείσει τους αγρότες να δεχθούν οικειοθελώς το νέο δυσβάσταχτο χαράτσι, που θα επιβληθεί με την ψήφιση του νόμου. 'Ενα χαράτσι που θα έχει σαν αποτέλεσμα την ακόμα μεγαλύτερη χειροτέρευση της θέσης τους, όταν από τη μία μεριά θα πληρώνουν υπέρογκες εισφορές, ενώ από την άλλη θα δουν τις συνταξιοδοτικές τους παροχές να μειώνονται. Για να δικαιολογήσει τα μέτρα αυτά η Κυβέρνηση, επικαλείται με την εισηγητική της έκθεση τις μεγάλες κοινωνικές και οικονομικές αλλαγές, που έγιναν τα τελευταία χρόνια στον Τόπο μας και τη δήθεν εξασφάλιση ενός υψηλού αγροτικού εισοδήματος, που επιτρέπουν την προώθηση αυτών των αλλαγών, δηλαδή το νέο χαράτσι.

Και αναρωτιέται κανείς, σε ποιον κόσμο ζούμε; Ποιον προσπαθεί να πείσει η Κυβέρνηση με αυτά τα επιχειρήματα για το υψηλό εισόδημα των αγροτών, όταν είναι πρόσφατες ακόμα οι μεγαλειώδεις αγροτικές κινητοποιήσεις που με επίκεντρο τη Θεσσαλία αγκάλιασαν όλη τη Χώρα; Τις κινητοποιήσεις αυτές τις προκάλεσε η αντιαγροτική πολιτική της Κυβέρνησης με την εφαρμογή των αποφάσεων της Ευρωπαϊκής 'Ενωσης, στα πλαίσια πάντα της κοινής αγροτικής πολιτικής και της συμφωνίας της GATT. Μία πολιτική που με τις ποσοστώσεις και τους περιορισμούς στις καλλιέργειες, τα πρόστιμα, την περικοπή και τη σταδιακή κατάργηση των επιδοτήσεων, την ανεξέλεγκτη αύξηση του κόστους παραγωγής, έχει σαν αποτέλεσμα τη ραγδαία μείωση του αγροτικού εισοδήματος, μία πολιτική που με μαθηματική ακρίβεια οδηγεί στο ξεκλήρισμα τη φτωχή και τη μεσαία αγροτιά του Τόπου μας.

Η κατάσταση αυτή ασφαλώς θα επιταχυνθεί από τις νέες υπέρογκες ασφαλιστικές εισφορές και θα επιβαρυνθεί πριν από όλα η φτωχή και η μεσαία αγροτιά, έτσι όπως καθιερώνονται από το νέο νόμο και προκύπτει και από τα στοιχεία, τα οποία θα αναφέρουμε στη συνέχεια.

Γι' αυτό ασφαλώς και δεν πρόκειται οι αγρότες της Χώρας μας να δώσουν τη δική τους συναίνεση σε αυτό το νομοσχέδιο, όσα "ναι" και αν αποσπάσει η Κυβέρνηση από τις ηγεσίες της ΠΑΣΕΓΕΣ, της ΓΕΣΑΣΕ ή της ΣΥΔΑΣΕ. Γι' αυτό οι αγρότες, που για είκοσι πέντε μερόνυκτα αγωνίστηκαν στα μπλόκα, ένα από τα βασικά αιτήματα που είχαν ήταν η απόσυρση του νομοσχεδίου αυτού, το οποίο χαρακτήρισαν φορομπηχτικό και φοροεισπρακτικό, όπως φαίνεται και από το ομόφωνο ψήφισμα των Ομοσπονδιών Αγροτικών Συλλόγων Θεσσαλίας, που απάρτιζαν και τη συντονιστική επιτροπή και όπως είναι γνωστό συμμετείχαν αγρότες διαφόρων πολιτικών και ιδεολογικών πεποιθήσεων, ψήφισμα το οποίο καταθέτω και στα Πρακτικά.

(Στο σημείο αυτό ο Βουλευτής κ. Αχιλλέας Κανταρτζής καταθέτει για τα Πρακτικά το προαναφερθέν ψήφισμα, που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου.)

Το νομοσχέδιο αυτό, κατά τη γνώμη μας, δεν ξεφεύγει, αλλά εντάσσεται στα γενικότερα πλαίσια, τα οποία χαράσσει το πρόγραμμα σύγκλισης και η Συνθήκη του Μάαστριχτ. Γι' αυτό και συνάντησε την ουσιαστική ανοχή από Κόμματα, που στήριξαν αυτήν την πολιτική, γι' αυτό και συνάντησε και την ανοικτή στήριξη από τη μεριά του Συνασπισμού με την ψήφισή του επί της αρχής κατά τη συζήτηση στην αρμόδια Κοινοβουλευτική Επιτροπή.

Με το νομοσχέδιο αυτό προωθείται ουσιαστικά ο περιορισμός των κοινωνικών δαπανών και η μεταφορά τους στις πλάτες του Λαού. Το νομοσχέδιο είναι ένας προάγγελος των αλλαγών που προωθεί η Κυβέρνηση και για τα άλλα ασφαλιστικά ταμεία των εργαζομένων -όπως ακριβώς επιβεβαιώνεται και από τα πρόσφατα δημοσιεύματα του Τύπου- αλλαγές που οδηγούν στην κατεδάφιση των κοινωνικών κατακτήσεων και των δικαιωμάτων των εργαζομένων -όσων βέβαια απέμειναν από τους αντιασφαλιστικούς νόμους που ψηφίστηκαν επί Νέας Δημοκρατίας- αλλαγές που εντάσσονται πάντα στις αντεργατικές κατευθύνσεις της Λευκής Bίβλου.

Kύριος στόχος των νέων ρυθμίσεων είναι η μείωση των κρατικών επιχορηγήσεων προς τον Ο.Γ.Α., σύμφωνα με τις οδηγίες της Ευρωπαϊκής 'Ενωσης για μείωση των δαπανών του κρατικού προϋπολογισμού. Οι ετήσιες δαπάνες του προϋπολογισμού για τις σημερινές συντάξεις του Ο.Γ.Α., που ανέρχονται περίπου στα 300 δισ. δραχμές, σταδιακά θα περικοπούν και θα μεταφερθούν στις υποχρεώσεις του νέου ταμείου, που θα λειτουργεί σε ανταποδοτική πλέον βάση, αφού η κρατική συμμετοχή δεν πρόκειται να καταβληθεί.

Τα πλεονάσματα που θα έχει τα πρώτα χρόνια το ταμείο αυτό, αφού θα εισπράτει εισφορές, αλλά θα αντιμετωπίζει μικρή έξοδο, θα χρησιμοποιηθούν από την Κυβέρνηση για την πληρωμή των σημερινών βασικών συντάξεων του Ο.Γ.Α. και θα έχει βέβαια αντίστοιχη μείωση στην κρατική επιχορήγηση.

Στην ίδια κατεύθυνση θα χρησιμοποιηθούν και τα αποθεματικά του κλάδου της πρόσθετης ασφάλισης, όσα δεν έχουν ήδη χρησιμοποιήσει οι Κυβερνήσεις του ΠΑ.ΣΟ.Κ. και της Νέας Δημοκρατίας.

Εμείς ρωτάμε και πάλι την Κυβέρνηση να μας πει, πόσα είναι τα αποθεματικά του κλάδου της πρόσθετης ασφάλισης και πόσα χρησιμοποιήθηκαν για την πληρωμή των βασικών συντάξεων του Ο.Γ.Α..

Τέλος, οι εισφορές του Κράτους δεν πρόκειται ποτέ να καταβληθούν, όπως δεν καταβλήθηκαν και στον κλάδο της πρόσθετης ασφάλισης και όπως δεν κατεβλήθησαν οι εισφορές προς τους άλλους ασφαλιστικούς οργανισμούς.

Δεύτερος στόχος, όπως ομολογεί και η Κυβέρνηση στην εισηγητική της έκθεση, είναι να στηριχθεί ο κλάδος της πρόσθετης ασφάλισης, που οδηγείται στη χρεοκοπία, οκτώ μόλις χρόνια μετά τη σύστασή του. Οι ευθύνες για τη χρεοκοπία του κλάδου βαρύνουν την Κυβέρνηση του ΠΑ.ΣΟ.Κ., όπως επίσης και την κυβέρνηση της Νέας Δημοκρατίας, για τη μη καταβολή της κρατικής συμμετοχής, για το πώς διαχειρίστηκαν τα αποθεματικά του κλάδου αυτού.

Η προσπάθεια στήριξης γίνεται με τον υπερδιπλασιασμό των εισφορών, ένα βάρος που θα κληθούν να πληρώσουν οι αγρότες.'Ομως και το νέο ταμείο μετά από πέντε το πολύ δέκα χρόνια θα χρειασθεί να στηριχθεί σε νέες αυξημένες εισφορές, πέρα από τους άλλους λόγους που αναφέρθηκαν και γιατί ο αγροτικός πληθυσμός της Χώρας μας οδηγείται σε ραγδαία συρρίκνωση. Αυτές άλλωστε οι επιφυλάξεις διαπιστώνονται και στην 'Εκθεση της γνωστής Οικονομικής και Κοινωνικής Επιτροπής, που εκφράζει την επιφύλαξή του για τη βιωσιμότητα του νέου ταμείου.

Ο χαρακτήρας του νομοσχεδίου κατά τη γνώμη μας, είναι καθαρά φοροεισπρακτικός. Ενώ υπερδιπλασιάζονται οι εισφορές του κλάδου πρόσθετης ασφάλισης, αντίθετα οι συντάξεις του νέου ταμείου, όχι μόνο δεν θα αυξηθούν αλλά θα μειωθούν, όπως ακριβώς προκύπτει και από τη σχετική μελέτη του Στατιστικού Τμήματος του Ο.Γ.Α., την οποία κατέθεσα για τα Πρακτικά.

Πόσες αλήθεια αγροτικές οικογένειες θα μπορέσουν να σηκώσουν το βάρος των 300.000 και 400.000 δραχμών ετησίως έχοντας τρεις και τέσσερις υποχρεωτικά ασφαλισμένους; Ακριβώς γι'αυτό λέμε, ότι αποτελεί εμπαιγμό, αφού αντί για αύξηση που υποσχέθηκε ο κύριος Πρωθυπουργός στη Λάρισα στην προεκλογική του ομιλία, θα έχουμε παραπέρα επιδείνωση της θέσης των αγροτών. Πώς, λοιπόν, μπορεί να κάνει λόγο η Κυβέρνηση για νέο θεσμό ασφαλιστικής κάλυψης βελτιωμένο, που θέλει μάλιστα να τον παρομοιάσει με του Ι.Κ.Α.; Οι αγρότες δεν θα μπορέσουν να σηκώσουν το βάρος των αυξημένων εισφορών, αφού οι ίδιοι οφείλουν μεγάλα ποσά και από τον προηγούμενο κλάδο της πρόσθετης ασφάλισης. Η 

Σελίδα 2582 

εισφορά για τον κλάδο υγείας είναι ένα πραγματικό χαράτσι, αφού δεν συνοδεύεται από οποιαδήποτε βελτίωση στην περίθαλψη των αγροτών. Η επέκταση της περίθαλψης του Ι.Κ.Α. και στους αγρότες θα σημάνει και τη δραματική αύξηση της εισφοράς στα επίπεδα του Ι.Κ.Α., δηλαδή στο 6,45%, γεγονός που αφήνεται ανοικτό, από το νομοσχέδιο να ρυθμισθεί μεταγενέστερα με υπουργική απόφαση.

Τέλος, δημιουργείται το ερώτημα πώς θα μπορέσει το Ι.Κ.Α. να ανταποκριθεί στις νέες αυξημένες απαιτήσεις για την περίθαλψη των αγροτών, όταν σήμερα το ίδιο το Ι.Κ.Α. δεν μπορεί να ανταποκριθεί στις στοιχειώδεις ανάγκες των ασφαλισμένων του; Δεν θα έχουμε βέβαια τίποτε άλλο, παρά μια γενική υποβάθμιση του επιπέδου περίθαλψης του Ι.Κ.Α..

Από το νομοσχέδιο θίγονται περισσότερο οι γυναίκες, οι αγρότισσες, που δεν θα μπορέσουν να ασφαλιστούν στο νέο ασφαλιστικό ταμείο, ενώ όσες δεν ασφαλιστούν μετά τις 31.12.02, δεν θα μπορούν να πάρουν ούτε τη βασική πλέον σύνταξη του Ο.Γ.Α.. Ο θεσμός της επαρκούς κατώτατης σύνταξης που προβλέπεται από τη διεθνή σύμβαση 102/52 και εφαρμόζεται στις περισσότερες χώρες του Κόσμου, προσδίδει στην κοινωνική ασφάλιση κοινωνικό χαρακτήρα. Χωρίς την κατοχύρωση κατώτατης σύνταξης, το σύστημα είναι ανταποδοτικό κατά κύριο λόγο και ακολουθεί τη φιλοσοφία της ιδιωτικής ασφάλισης. Με το νομοσχέδιο δεν προβλέπεται κατώτατη σύνταξη γήρατος, αλλά μόνο αναπηρίας. Η κατώτατη σύνταξη του Ι.Κ.Α. που καταργήθηκε το 1990 και την επαναφορά της ζητούν οι εργαζόμενοι, που αποτελεί στοιχειώδη κοινωνική εγγύηση για την αντιμετώπιση των πλέον βασικών αναγκών, πρέπει να καθιερωθεί και για τους αγρότες. Εκτός και αν οι αγρότες θεωρούνται πολίτες β' κατηγορίας.

Εν όψει και του βεβαίου κινδύνου του νέου ταμείου, που όπως φαίνεται θα είναι από τη γέννησή του προβληματικό, πρέπει να μην τεθούν σε κίνδυνο οι βασικές συντάξεις του Ο.Γ.Α.. Πρέπει να αυξηθούν άμεσα στο ποσό των 40.000 δραχμών με στόχο να αυξηθούν παραπέρα στην κατώτατη σύνταξη του Ι.Κ.Α..

'Εχοντας όλα αυτά υπόψη, θεωρούμε, ότι το νέο ασφαλιστικό νομοσχέδιο για τους αγρότες κινείται σε μια πραγματικά αντιαγροτική κατεύθυνση, που θα σημαίνει νέα επιπρόσθετα βάρη και γι'αυτό το Κ.Κ.Ε. το καταψηφίζει.

Στο άρθρο 1, η αναφερόμενη λογιστική και οικονομική αυτοτέλεια δεν θα εμποδίσει την Κυβέρνηση να πάρει τα αποθεματικά του ταμείου για την πληρωμή των βασικών συντάξεων του Ο.Γ.Α., όπως έχει κάνει και με τα άλλα ταμεία.

Από τη μια δηλώνει η Κυβέρνηση στο άρθρο 3, ότι δήθεν η κρατική συμμετοχή θα ανέρχεται στο 14% της ασφαλιστικής κατηγορίας. Από την άλλη όμως διατηρεί τη δυνατότητα να μην καταβάλει ποτέ αυτήν τη συμμετοχή και αφήνει ανοιχτό το παράθυρο, να επαναφέρει εκείνο το οποίο αναφερόταν στα προηγούμενα σχέδια νόμου, που είχαν δει το φως της δημοσιότητας. Δηλαδή τις διατάξεις εκείνες, που προέβλεπαν την παρακράτηση από τα εισοδήματα των αγροτών και επιδοτήσεων. 

Χαρακτηριστικό είναι αυτό που αναφέρεται στην εισηγητική έκθεση, ότι πρόθεση της Κυβέρνησης είναι το ήμισυ της κρατικής συμμετοχής στα επόμενα χρόνια να αντικατασταθεί από κοινωνική ανταποδοτικότητα ή από κοινωνικούς πόρους. Και δεν είναι βέβαια πολύς καιρός που ψηφίσαμε τον κρατικό προϋπολογισμό, που είδαμε μέσα εκεί να μην υπάρχει καμιά πρόβλεψη για την κρατική συμμετοχή που επιβεβαιώνει όλα όσα αναφέραμε παραπάνω μια και όπως προβλέπεται από το νομοσχέδιο η λειτουργία του νέου ταμείου αρχίζει από την 1.7.97.

Θεωρούμε αδικαιολόγητο το άνοιγμα της ψαλίδας ανάμεσα στην πρώτη και στην τελευταία ασφαλιστική κλάση, που θα προκαλέσει νέες μεγάλες ανισότητες μέσα στους αγρότες. Το άνοιγμα των κλάσεων στην κατηγορία της πρόσθετης ασφάλισης ήταν και μικρότερο και δικαιότερο. Η συνταξιοδότηση στα εξήντα πέντε χρόνια για τους άνδρες και για τις γυναίκες είναι σημαδιακός οιωνός και για την αύξηση των ορίων συνταξιοδότησης και στα άλλα ασφαλιστικά ταμεία και ιδιαίτερα των γυναικών. Και αυτό το γεγονός επιβεβαιώνεται και από τα τελευταία σχέδια που προωθεί η Κυβέρνηση, όπως αποκαλύφθηκε από τα πρόσφατα δημοσιεύματα του Τύπου.

Η αναπροσαρμογή των συντάξεων αποτελεί βασική θεσμική ρύθμιση στα ζητήματα κοινωνικής ασφάλισης. Η αναπροσαρμογή πρέπει να γίνεται με το σύστημα της αυτόματης τιμαριθμικής αναπροσαρμογής. Υποβαθμίζονται οι κλάσεις της πρόσθετης ασφάλισης. Δεν πρέπει να γίνει καμιά υποβάθμιση για να αντιστοιχούν οι κλάσεις, στις κλάσεις του νέου ταμείου. 

Η κατώτατη σύνταξη αναπηρίας πρέπει να είναι ίση με την κατώτατη σύνταξη γήρατος όπως ισχύει στο Ι.Κ.Α. και στα άλλα ασφαλιστικά ταμεία.

'Εχουμε αναφερθεί στην ανάγκη διατήρησης και όχι μείωσης των βασικών συντάξεων του Ο.Γ.Α.. Προβλέπεται μετά το 2002 η σταδιακή κατάργηση των βασικών συντάξεων του Ο.Γ.Α. στους ασφαλισμένους, οι οποίοι δεν θα είναι ασφαλισμένοι στο νέο ταμείο, συνέπεια που κυρίως θα την υποστούν οι γυναίκες αγρότισσες. Δηλαδή καταργείται μια μεγάλη κατάκτηση των αγροτών. Ο θεσμός της διαδοχικής ασφάλισης δεν θα έχει αντίκρυσμα τα πρώτα δέκα πέντε χρόνια, αφού θα συνυπολογίζεται μόνο η ασφάλιση στο νέο ταμείο.

Αίτημα των αγροτών και θέση του Κ.Κ.Ε. ήταν πάντοτε ο συνυπολογισμός και της ασφάλισης του Ο.Γ.Α.. Και στις συμβάσεις της κοινωνικής ασφάλισης με τις χώρες της Ευρωπαϊκής 'Ενωσης λαμβάνεται υπόψη η ασφάλιση του Ο.Γ.Α. από τα αντίστοιχα ασφαλιστικά ταμεία των χωρών. 'Εχουμε αναφερθεί στις βαρειές συνέπειες για τον κλάδο της υγείας. Για την ανανέωση του βιβλιαρίου θα ασκούνται πιέσεις στους οικονομικά αδύνατους, στους ασθενείς αγρότες που δεν θα έχουν τη δυνατότητα να πληρώσουν τις εισφορές τη στιγμή μάλιστα που θα έχουν την άμεση ανάγκη για να μπουν στο νοσοκομείο. Θα πιέζονται δηλαδή να ξοφλήσουν πρώτα τις οφειλές τους.

Τα όσα ακριβώς αναφέρονται για τις αρμόδιες επιτροπές που θα δίνουν μια πρόσκαιρη θεώρηση του βιβλιαρίου αυτού δεν είναι τίποτε άλλο παρά ένα ακόμα βήμα για να ασκηθούν πρόσθετες ρουσφετολογικές πιέσεις στην κατεύθυνση αυτή.

Οι εξουσιοδοτήσεις τέλος του νομοσχεδίου αφορούν θέματα δευτερεύουσας σημασίας. Δεν θεωρούμε όμως δευτερεύουσας σημασίας εξουσιοδοτήσεις που αφορούν τα αρμόδια όργανα για την είσπραξη των εισφορών, όπως επίσης και τα αρμόδια όργανα για την απονομή των συντάξεων. Δεν θεωρούμε επίσης δευτερεύουσας σημασίας και τη σχετική διάταξη για την αξιοποίηση και διαχείριση των πόρων που αφήνεται και αυτή στα προεδρικά διατάγματα.

Το Κ.Κ.Ε. για όλους αυτούς τους λόγους καταψηφίζει το νομοσχέδιο για τη σύσταση του κλάδου της κύριας ασφάλισης των αγροτών.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και θεωρεί ότι ο νέος νόμος, όχι απλώς δεν πρόκειται να λύσει τα προβλήματα, όχι απλώς δεν πρόκειται να βελτιώσει τη θέση του αγρότη στην κοινωνία, αλλά θα αποτελέσει ένα ακόμα βήμα στην κατεύθυνση της μεγαλύτερης ακόμα επιδείνωσης της θέσης του, θα αποτελέσει ένα ακόμα βήμα που θα σπρώξει τη μικρή και τη μεσαία αγροτιά του Τόπου μας στο ξεκλήρισμα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Στην αρχή της συνεδρίασης είπα στον Πρόεδρο του Σώματος για την αρρυθμία που δημιουργείται από την ταυτόχρονη συμμετοχή, την ώρα που λειτουργεί η Ολομέλεια, συναδέλφων στις Διαρκείς Κοινοβουλευτικές Επιτροπές. Αποτέλεσμα αυτού ήταν αρκετοί συνάδελφοι να μην μπορέσουν, λόγω της συμμετοχής τους σε άλλες επιτροπές, να γραφούν για να μιλήσουν επί της αρχής.

'Ηδη βλέπετε το ενδιαφέρον που υπάρχει, κύριε Πρόεδρε και είναι σπάνιες οι φορές να εγγράφονται επί της αρχής σαράντα συνάδελφοι για να ομιλήσουν. Και αυτό το είχα θέσει 

Σελίδα 2583 

στην αρχή της συζήτησης στον κύριο Πρόεδρο.

Θα ήθελα να παρακαλέσω -χωρίς αυτό να σημαίνει ότι θα παραβιάζεται συστηματικά ο Κανονισμός- να συνεννοηθείτε με τον Πρόεδρο του Σώματος, όσοι συνάδελφοι συμμετείχαν στις τρεις Διαρκείς Επιτροπές, που συνεδριάζουν ακόμη αυτήν την ώρα, να τους επιτρέψετε κατ'οικονομία να πάρουν το λόγο επί της αρχής.

ΠΡΟΕΔΡΕΥΩΝ (Λουκάς Αποστολίδης): Είναι κατανοητό το αίτημά σας, κύριε συνάδελφε και θα ληφθεί υπόψη από το Προεδρείο.

Ο συνάδελφος κ.Μουσταφά Μουσταφά έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε και εγώ ήμουν στην Επιτροπή και δεν μου δόθηκε η δυνατότητα να εγγραφώ. Δεν θα μιλήσω; Μάλιστα έβαλα συνάδελφο να πάρει την κάρτα μου να την κτυπήσει και δεν το επιτρέψατε.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, παίρνετε το λόγο χωρίς να σας τον δώσω. Σας είπα ότι το Προεδρείο κρίνει ότι είναι δίκαιο το αίτημα και θα συνεννοηθώ με τον Πρόεδρο να δούμε τι θα κάνουμε.

Ορίστε, κύριε συνάδελφε.

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, κυρίες και κύριοι συνάδελφοι, η πλήρης ουσιαστική και συστηματική ασφαλιστική κάλυψη είναι απαραίτητος όρος της κοινωνικής δικαιοσύνης, του κοινωνικού κράτους και υποχρέωση της οργανωμένης πολιτείας προς τους πολίτες της Χώρας.

Ο αγροτικός πληθυσμός στη Χώρα μας και αριθμητικά είναι μεγάλος και η συμβολή του στην οικονομία της Χώρας μας είναι ουσιαστική. Επίσης, ο ρόλος του αγροτικού πληθυσμού από την άποψη της κοινωνικής συνοχής, της διατήρησης του κοινωνικού ιστού της Χώρας μας, της ισομερούς ανάπτυξης της Χώρας μας, είναι σημαντικότατος.

Τα τελευταία χρόνια η αγροτική οικονομία, οι αγρότες μας, αντιμετωπίζουν σοβαρά προβλήματα, λόγω της μη χάραξης μέχρι τώρα από τις εκάστοτε κυβερνήσεις, μιας εθνικής στρατηγικής, μιας εθνικής αγροτικής πολιτικής, η οποία θα ελάμβανε υπόψη της την πραγματικότητα και την παγκόσμια και την ευρωπαϊκή, τις δικές μας εγγενείς αδυναμίες και ελλείψεις, αλλά και τις ιδιαιτερότητες τις δικές μας και θα προετοίμαζε την αγροτική μας οικονομία, τον αγροτικό μας πληθυσμό στις καινούριες περιστάσεις.

Σήμερα, σε μια τέτοια συγκυρία, σε ένα τέτοιο πλαίσιο, μετά από τις μεγάλες αγροτικές κινητοποιήσεις των τελευταίων μηνών, ερχόμαστε και συζητάμε το νομοσχέδιο για τη σύσταση κλάδου κύριας ασφάλισης των αγροτών. Προχθές είχαμε το Εθνικό Συμβούλιο Αγροτικής Πολιτικής. Αυτές τις μέρες στην ύπαιθρο, στα χωριά της Χώρας αρχίζει να υλοποιείται το Μητρώο Αγροτών. Σαν μαζεμένα να έπεσαν όλα επάνω στην αγροτιά.

'Ολα αυτά, το ασφαλιστικό, το μητρώο, το Συμβούλιο Αγροτικής Πολιτικής, κατά την εκτίμησή μας, έπρεπε να είχαν υλοποιηθεί πριν από πολλά χρόνια. Βέβαια και κατά τη συζήτηση στην αρμόδια Επιτροπή...

ΦΟΙΒΟΣ ΙΩΑΝΝΙΔΗΣ: Κάλλιο αργά, παρά ποτέ.

ΜΟΥΣΤΑΦΑ ΜΟΥΣΤΑΦΑ: Είναι και αυτή μια σκέψη, κύριε Ιωαννίδη.

'Ελεγα, λοιπόν, ότι στην αρμόδια Επιτροπή, στην Επιτροπή Κοινωνικών Υποθέσεων, τονίστηκε κατά κόρον, ότι ήταν προεκλογική δέσμευση της Κυβέρνησης η ψήφιση αυτού του νομοσχεδίου. Αλλά νομίζουμε ότι το νομοσχέδιο προωθείται εσπευσμένα, χωρίς την απαραίτητη μελέτη και νομίζουμε, υπό το βάρος των τελευταίων εξελίξεων στον αγροτικό τομέα. Δεν θα σταθώ εγώ στα νούμερα, απλώς μια επισήμανση θα κάνω για μερικά ζητήματα, τα οποία μελετώντας τα βρήκαμε ότι αντικατοπτρίζουν αυτήν την αγωνία, αυτήν την προχειρότητα και υπάρχει νομίζω και ένα αίσθημα ενοχής απέναντι στον αγροτικό πληθυσμό της Χώρας.

Φερ'ειπείν, είναι η συμμετοχή του κράτους κατά τα 2/3 στην πραγματοποίηση αυτού του εγχειρήματος. Οπωσδήποτε πηγάζει από τη δεινή θέση, στην οποία βρίσκεται ο αγροτικός πληθυσμός. Γι' αυτό και η συμμετοχή του Κράτους είναι μεγάλη. 'Ομως, αυτό το ποσοστό δεν κατοχυρώνεται με σαφήνεια και παραπέμπεται είτε σε πόρους κοινωνικής αλληλεγγύης, είτε σε τυχόν κρατήσεις από τις επιδοτήσεις ή από τα διάφορα τιμολόγια.

Φόβος μας είναι, μήπως μετά από μερικά χρόνια, θα αναζητούμε άλλοθι, για ν'απαλλαγεί ο κρατικός προϋπολογισμός απ'αυτό το βάρος της συμμετοχής, όταν θ'αρχίσει και ο Ο.Γ.Α. να γίνεται προβληματικός, ελλειμματικός σαν τα άλλα ταμεία.

Μια άλλη παράμετρος, που νομίζουμε ότι δεν έχει μελετηθεί, είναι η εξέλιξη που θα έχουμε στον αγροτικό πληθυσμό της Χώρας. Είναι σε όλους γνωστό, ότι ο αγροτικός πληθυσμός της Χώρας μας είναι γερασμένος, ηλικιωμένος και σε λίγα χρόνια, το ποσοστό συνταξιούχων -ενεργών ασφαλισμένων, που είναι ένα κριτήριο για τη βιωσιμότητα των ταμείων, θα είναι ένας συντελεστής που θα δυσκολέψει πάρα πολύ τη βιωσιμότητα του κλάδου.

Η προοπτική της ταχείας μείωσης του αγροτικού πληθυσμού είναι γνωστή σε όλους. Και σε λίγα χρόνια, πραγματικά, ο Ο.Γ.Α. μόνο θα πληρώνει συντάξεις και θα εισπράττει από ελάχιστους αγρότες.

'Ενας άλλος συντελεστής, που θα λέγαμε ότι δεν έχει μελετηθεί και που πραγματικά χρειάζεται έρευνα, είναι ο φορέας πραγματοποίησης αυτού του εγχειρήματος. Θα είναι ο Οργανισμός Γεωργικών Ασφαλίσεων. 'Εχει, όμως, σήμερα αυτές τις δυνατότητες ο Οργανισμός Γεωργικών Ασφαλίσεων; Μπορεί ν'ανταποκριθεί, με την υπάρχουσα υποδομή, σ'αυτό το καθήκον;

Γνωστή είναι η εκτίμηση των αγροτών στα χωριά για το πόσο είναι παραγωγικός ο Οργανισμός Γεωργικών Ασφαλίσεων, πόσο ταχεία εξυπηρετεί και πόσο αποτελεσματικός είναι σαν οργανισμός.

Και πραγματικά, βλέπουμε να παίρνουν τις συντάξεις τους οι ηλικιωμένοι και οι ηλικιωμένες στα εξήντα οκτά και τα εξήντα εννιά τους, λόγω αυτής της όλης γραφειοκρατικής διελκυνστίδας που υπάρχει στον Οργανισμό Γεωργικών Ασφαλίσεων.

Και πραγματικά, είναι αντικείμενο μελέτης:

Ποιες βελτιώσεις θα γίνουν στον Οργανισμό Γεωργικών Ασφαλίσεων, ώστε να μπορέσει ν'ανταποκριθεί σ'αυτή τη δύσκολη δουλειά;

Ποιοί νέοι οργανισμοί θα συσταθούν, ώστε να εφαρμόσει αυτόν το νέο νόμο;

Θα αποκεντρωθεί καμιά φορά;

Θα μπορέσει να διαχειρισθεί παραγωγικά, αποδοτικά τα αποθεματικά του ταμείου, που είναι πραγματικά ένας πάρα πολύ μεγάλος τομέας, ή θα γίνει ό,τι γίνεται με τα αποθεματικά των άλλων ταμείων;

'Ενα άλλο βασικό σημείο είναι η μοίρα της αγρότισσας, μοίρα που της επιφυλάσσουμε. Πάλι, υπό το βάρος της δεινής θέσης του αγροτικού πληθυσμού, θεσπίζεται η προαιρετική ασφάλιση για την αγρότισσα, λες και η αγρότισσα κάθεται στο σπίτι και δεν δουλεύει με τον άντρα της. Μπορούσε να προβλεφθεί μικρότερη συμμετοχή ή άλλες διαδικασίες. 'Ομως, η μη ασφάλιση της αγρότισσας την υποβιβάζει, κατά τη γνώμη μας και είναι αντίθετη και με τις γενικότερες αντιλήψεις περί ισότητας φύλων, περί κοινωνικής δικαιοσύνης, κ.λπ.

Το εξηκοστό πέμπτο έτος της ηλικίας -έγινε μια συζήτηση και στην αρμόδια επιτροπή- γενικά προβάλλεται ως αποδεκτό όριο ηλικίας για τη συνταξιοδότηση. Είναι πάρα πολλά τα χρόνια που θα πληρώνει εισφορές ο αγρότης. Λέει, βέβαια, από το εικοστό πρώτο έτος της ηλικίας του. Αλλά κάποιος που θα ξεκινήσει τη δουλειά του στην αγροτική παραγωγή, μάλλον θα ασφαλίζεται από το δέκατο έβδομο έτος της ηλικίας του και θα αρχίζει να δουλεύει από τα δέκα πέντε ή τα δέκα έξι. Αυτή είναι η πραγματικότητα. Θα πληρώνει, δηλαδή, γύρω στα σαράντα επτά χρόνια εισφορές, με προοπτική μήπως πάρει κάποτε σύνταξη.

Βέβαια τώρα ο στόχος μας δεν πρέπει να είναι τι λέει η διεθνής πρακτική ή τι λέει η Ευρώπη κ.λπ. Πάνω απ'όλα πρέπει να είναι και η λογική και η ευημερία των απομάχων της δουλειάς για λίγα χρόνια. Νομίζουμε, ότι πρέπει να υπάρξει 

Σελίδα 2584 

μείωση στο όριο ηλικίας της συνταξιοδότησης και για τον αγρότη και για την αγρότισσα.

Κυρίες και κύριοι συνάδελφοι, πραγματικά θα μπορούσαμε να απαριθμήσουμε και άλλα σημεία σχετικά με τη διαδοχική ασφάλιση, πως θα κατοχυρωθει αυτό, που είναι ένα μεγάλο πρόβλημα, γιατί πάρα πολλοί αγρότες, από την ανάγκη έχουν δουλέψει είτε σαν ναυτικοί, είναι ασφαλισμένοι στον Οίκο του Ναύτου,είτε έχουν αρκετά ένσημα, πως θα κατοχυρωθεί αυτό το πράγμα και σ'αυτά τα σημεία δεν υπάρχουν οι απαραίτητες διευκρινίσεις. Χρειάζεται περισσότερη μελέτη, χρειάζεται περισσότερη προετοιμασία, χρειάζεται περισσότερος διάλογος με τους φορείς. Πρέπει να ερευνηθεί η διαστρωμάτωση του αγροτικού μας πληθυσμού και το μέλλον της. Και παρόλο που το νομοσχέδιο εκφράζει μία αναγκαιότητα κοινωνική, λόγω του εσπευσμένου του χαρακτήρα, λόγω της μη ικανοποιητικής προεργασίας και μελέτης, επειδή έχει πάρα πολλές ασάφειες, εμείς δεν θα το ψηφίσουμε. Ευχαριστούμε.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Πρόεδρε, κύριοι συνάδελφοι, ως νέος Βουλευτής αυτής της Βουλής έχω πολλά ερωτήματα που έχουν σχέση τόσο με το συζητούμενο νομοσχέδιο της μετατροπής του Ο.Γ.Α. σε ταμείο κυρίας ασφάλισης των αγροτών, όσο και με τα άλλα επείγοντα μέτρα για την αντιμετώπιση πολλών προβλημάτων που προέκυψαν μετά τη γενική τους εξέγερση.

Η πορεία των αγροτικών τρακτέρ προς την Αθήνα εγκαινιάστηκε αμέσως μετά την πτώση της δικτατορίας και ήταν η συνέχεια μιας παναγροτικής διαμαρτυρίας τους πριν από την πτώση της για την αντιαγροτική πολιτική της που ασκήθηκε όλα τα χρόνια της ισχύος της, με μία ομόθυμη σε πανελλήνια κλίμακα πετυχημένη απεργία, με το σύνθημα: "Δεν πουλάμε τα αγροτικά προϊόντα". Αποτέλεσμα της πρώτης και μεγάλης αυτής αγωνιστικής αντίστασης ήταν οι εισαγωγές μεγάλων ποσοτήτων αγροτικών προϊόντων που είχε μεγάλο κόστος για τη δικτατορία. Από τότε, εποχιακά μέχρι το 1994, η περίοδος της συγκομιδής κάθε προϊόντος συνοδευόταν από κινητοποιήσεις παραγωγών. Αυτό γιατί κάθε φορά διαπιστωνόταν μείωση του εισοδήματός τους, η καλλιέργεια εγκαταλειπόταν και κατέφευγαν σε άλλη συμφέρουσα. Και μέχρι πέρυσι συνέφερε μόνο το βαμβάκι. Γι'αυτό διογκώθηκε τόσο πολύ η καλλιέργειά τους.

Με την εφαρμογή όμως του κανονισμού της συνυπευθυνότητας έγινε και αυτή ασύμφορη και η γενική εξέγερση του 1995 ήταν προειδοποιητική. Τι έγινε μέσα στο χρόνο για τις υποσχέσεις που είχε δώσει η Κυβέρνηση; Ποιο αγροτικό πρόβλημα αντιμετωπίστηκε; Και έχουμε, όπως ήταν φυσικό, τη δεύτερη εξέγερση, σκληρότερη που όσο και αν θέλουμε την αναστολή της για τις γιορτές να την θεωρήσουμε σαν ήττα της, ούτε ήττα είναι, ούτε τελείωσε. Ούτε κανείς ξέρει πως θα τελειώσει. Γιατί δυστυχώς μόλις τώρα στο τέλος, μετά από τριάντα πέντε χρόνια, κατάλαβαν οι αγρότες ότι η λύση του μεγάλου σήμερα αγροτικού ζητήματος είναι θέμα επιβίωσης και δεν μπορούν να δεχθούν την καταδίκη τους. Είχαν μάθει για την ΕΟΚ και τους είχαν τονιστεί οι ωφέλειες του αγροτικού τομέα της οικονομίας ειδικά. 'Ομως όλα τα χρόνια ως συνέπεια εφαρμογής του Κανονισμού της ΕΟΚ, το εισόδημά τους πήγαινε από το κακό στο χειρότερο.

'Ολοι οι Υπουργοί των Οικονομικών και της Γεωργίας της οκταετίας 1981-1989 στους απολογισμούς του δούναι και λαβείν με την ΕΟΚ μιλούσαν για παθητικό, για μείωση του αγροτικού εισοδήματος κ.λπ. Μα, τι είδους συμφωνία είχαμε κάνει με την ΕΟΚ;

Αμέσως μετά το τέλος της κατοχής των Γερμανοϊταλών, για την ανοικοδόμηση των ερειπίων, οι γεωργοί μας μέσα σε μία δεκαετία 1952-1962 έκαναν τον γεωργικό τομέα της οικονομίας τον ισχυρότερο στα πλαίσια της εθνικής οικονομίας. Να καλύπτει την εποχή της υπογραφής της Συμφωνίας της σύνδεσης το μεγαλύτερο μέρος του εξαγωγικού εμπορίου με ισχυρή τάση παραπέρα ανάπτυξης.

Η Συμφωνία της προσχώρησης δημιούργησε ελπίδες και όνειρα για παραπέρα ανάπτυξη με τη βοήθεια της ΕΟΚ. Τούτο γιατί και η τότε κυβέρνηση θριαμβολογούσε με την εκστρατεία "μάθε για την ΕΟΚ" και γιατί οι όροι της ΕΟΚ ήταν ευνοϊκοί.

Σας διαβάζω τρία αποσπάσματα αυτής της Συμφωνίας:

1) Οι συμβαλλόμενοι ήταν αποφασισμένοι να εξασφαλίσουν τη συνεχή βελτίωση των βιοτικών συνθηκών στην Ελλάδα και την Ευρωπαϊκή Κοινότητα (Προοίμιο της Συμφωνίας της συνθήκης).

2) 'Εχουν σκοπό να προαγάγουν τη διαρκή και ισόρροπον ενίσχυση των εμπορικών και οικονομικών σχέσεων μεταξύ των μελών, λαμβανομένης πλήρως υπόψη της ανάγκης, όπως εξασφαλιστεί η επιτάχυνση της ανάπτυξης της οικονομίας της Ελλάδος (άρθρο 2 της Συμφωνίας της σύνδεσης).

3) "Λαμβάνουν οι συμβαλλόμενοι υποσημείωση το γεγονός, ότι η Ελληνική Κυβέρνηση έχει αποδοθεί στην εκτέλεση μιας πολιτικής εκβιομηχάνισης και οικονομικής ανάπτυξης, η οποία αποσκοπεί στην προσέγγιση του βιοτικού επιπέδου της Ελλάδος με το επίπεδο των ευρωπαϊκών εθνών και την εξάλειψη της υποαπασχόλησης απαμβλύνοντας βαθμιαία τας περιφερειακάς διαφοράς επιπέδων αναπτύξεως" (Από το Πρωτόκόλλο της κύρωσης της Συμφωνίας της Ενιαίας Ευρωπαϊκής Πράξης με αντικείμενο πρόταση, που συζητήθηκε στη Βουλή των Ελλήνων περί της οικονομικής και βιομηχανικής αναπτύξεως της Ελλάδος).

Και εδώ ο Ελληνικός Λαός διερωτάται τι συνέβη και διαψεύστηκαν τόσες προσδοκίες και χάθηκαν τόσες ελπίδες, που είχαν επενδυθεί στη Συμφωνία προσχώρησης στην ΕΟΚ. Γιατί αντί της παραπέρα γεωργικής ανάπτυξης και της βελτίωσης του βιοτικού επιπέδου του αγρότη και της οικονομίας μας, βρέθηκαν μπροστά τους οι σταθεροποιητικές τιμές, που θα πει μείωση των καλλιεργουμένων εκτάσεων από τριάντα εννιά εκατομμύρια στρέμματα σε είκοσι πέντε εκατομμύρια, σύμφωνα με ένα μακροχρόνιο πρόγραμμα της δεκαετίας, μείωση των τιμών των γεωργικών προϊόντων, της παραγωγής και στα κατώφλια εγγύησης της ποσόστωσης και στα πρόστιμα της συνυπευθυνότητας αντί της επιβράβευσης για την αύξηση της παραγωγής, τη μείωση του αριθμού των αγροτών από 28% σε 8%, την ψευδεπίγραφη πρόωρη συνταξιοδότηση των αγροτών, ενώ τους δίνουν λίγα ψίχουλα για παύση της γεωργικής δραστηριότητας, τις φρικαλέες χωματερές κ.λπ. Και τώρα με το μητρώο των αγροτών απειλείται με συγκεκριμένη διάταξη το "ξύρισμα" της υπαίθρου από το ελάχιστο εργασιακό δυναμικό, που έχει μείνει από μικρομεσαίους αγρότες, που έτσι θα μακρύνουν τις ουρές των ανέργων.

Γιατί διαλύσαμε την ΚΥΔΕΠ, την πολυδύναμη Οργάνωση των οκτακοσίων ογδόντα χιλιάδων αγροτών, των εκατόν τριάντα τεσσάρων Ενώσεων Γεωργικών Συνεταιρισμών; Γιατί αλλάξαμε το χαρακτήρα της Αγροτικής Τράπεζας και την εμποροποιήσαμε; 'Εργο πολυετών αγώνων προοδευτικών πολιτών, αγροτών και γεωπόνων και των άλλων γεωτεχνικών.

Γιατί δεν είπαμε από την αρχή την αλήθεια για την ΕΟΚ. Γιατί δεν προετοιμάσαμε τους αγρότες να αντιμετωπίσουν, όπως μπορούσαν, την κατάσταση. Υπάρχουν ευθύνες. Δεν πρέπει να τις αναζητήσουμε όπου υπάρχουν; 'Επειτα απ' αυτά δεν πρέπει να αλλάξουμε πολιτική, να περισώσουμε ό,τι μπορούμε; 

Με το σημερινό νομοσχέδιο που κατατέθηκε αιφνιδιαστικά στις δύσκολες μέρες της εξέγερσης των αγροτών, χωρίς επεξεργασία από τους ίδιους τους αγρότες, πάει η Κυβέρνηση ακόμη και αυτό το σύστημα ασφάλισης να το περάσει, για να το κάνει χρήση σαν εργαλείο για επίλυση των διαφορών της.

Οι ομοσπονδίες αγροτικών συλλόγων θεωρούν φοροεισπρακτικό και φορομπηχτικό το νομοσχέδιο. Το νέο σύστημα ασφάλισης θα δημιουργήσει τεράστιο πρόβλημα στον αγροτικό κόσμο και ιδιαίτερα των ορεινών περιοχών, λόγω αδυναμίας να καταβάλει τις εισφορές. Με το σύστημα πρόσθετης ασφάλισης το οποίο εφαρμόζεται και σήμερα, το 40% των αγροτών δεν έχει να πληρώσει και το οποίο στην εισηγητική έκθεση αναγνωρίζει η Κυβέρνηση ότι είναι χρεωκοπημένο.

Σκεφθείτε, κύριοι συνάδελφοι, με το νέο σύστημα ασφάλισης 

Σελίδα 2585 

που διπλασιάζεται η άμεση εισφορά τι θα γίνει. Ο αγρότης που κατοικεί στις ορεινές περιοχές και έχει μόνο δύο ως πέντε στρέμματα, πώς θα μπορέσει να πληρώσει την εισφορά του, αφού σήμερα για να καλλιεργήσει ένα στρέμμα χρειάζεται κόστος καλαμποκιού 65 δρχ. ενώ η τιμή ασφαλείας είναι 41 δραχμές; Δηλαδή, είναι παθητικός σε όλες τις περιπτώσεις. Και δεν φτάνει αυτό, πρέπει να πληρώνει εκτός από τη κύρια ασφάλιση και 35% επιπλέον για την ιατροφαρμακευτική περίθαλψη.

Με το νέο φορέα ασφάλισης θίγεται η αγρότισσα που δεν θα μπορεί να ασφαλιστεί γιατί καταργείται η αυτοτελής σύνταξη της αργρότισσας και δεν θα μπορεί να καταβάλει τις υπέρογκες εισφορές. Από την 1η Ιουλίου οι υποχρεωτικές ασφαλιστικές εισφορές των αγροτών στον Ο.Γ.Α. θα ανέρχονται από 50% καθώς το νέο ταμείο κύριας ασφάλισης θα λειτουργεί σε καθαρά ανταποδοτικό πλαίσιο και η σύνταξη θα υπολογίζεται βάσει της εισφοράς.

Με το νέο φορέα δεν κατοχυρώνεται η κατώτερη σύνταξη αγροτών που έχουν πληρώσει εισφορές για διάστημα μικρότερο των σαράντα πέντε χρόνων. Ο αγρότης θα καταβάλει εισφορές επί σαράντα τέσσερα χρόνια, ενώ οι ασφαλισμένοι στα άλλα ταμεία Ι.Κ.Α. κ.λπ. θα καταβάλουν μόνο για τριάντα πέντε χρόνια. Σαν κύριος στόχος του νομοσχεδίου είναι η μείωση της κρατικής επιχορήγησης προς τον Ο.Γ.Α. παράλληλα δε η νέα φορολόγηση στον αγροτικό πληθυσμό, ότι δήθεν θα φτιάξει ασφάλεια καινούρια.

Με τα σημερινά δεδομένα και το χαμηλό οικονομικό επίπεδο ο αγροτικός κόσμος αδυνατεί να σηκώσει νέα βάρη, πράγμα που αποδεικνύεται από την πρόσφατη εξέγερση. Η αγρότισσα καταδικάστηκε σε αφανισμό, χωρίς να ακουστεί όλα αυτά τα χρόνια η φωνή της. 

Εμείς σαν ΔΗ.Κ.ΚΙ. θέλουμε το σύστημα ασφάλισης για την αγροτιά να είναι πραγματικό και όχι φορομπηχτικό. Αδικήθηκε και προδόθηκε η αγροτιά, γιατί κανείς δεν μπορούμε να ερμηνεύσει της κοινωνικοοικονομικές ιδιομορφίες και να εκφράσει τα ιδιότυπα προβλήματα αυτής της μεγάλης, ξεχωριστής κοινωνικής ομάδας, της οποίας η επίσης ιδιότυπη επαγγελματική απασχόληση είναι ο ιδιότυπος τρόπος ζωής ριζωμένος πολύ βαθειά στη μακροχρόνια πολλών αιώνων εθνική παράδοση.

Για όλα αυτά που αναφέραμε, εμείς σαν ΔΗ.Κ.ΚΙ. θα καταψηφίσουμε το νομοσχέδιο.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Δεν θα έπρεπε, κύριε Πρόεδρε, να ακουστούν όλοι οι συνάδελφοι και μετά να μιλήσει ο κύριος Υπουργός;

ΠΡΟΕΔΡΕΥΩΝ (Λουκάς Αποστολίδης): Είθισται, κύριε Γκελεστάθη, μετά τους Εισηγητές και τους Ειδικούς Αγορητές να ομιλεί ο κύριος Υπουργός και μετά οι Κοινοβουλευτικοί Εκπρόσωποι.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Θα παρέμβω εγώ τώρα, μετά τους εισηγητές, και ο κύριος Υπουργός θα απαντήσει στους επομένους ομιλητές.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Την σειρά δεν θα μας την καθορίσει ο κύριος Πρόεδρος.

ΠΡΟΕΔΡΕΥΩΝ (Λουκάς Αποστολίδης): Ασφαλώς όχι, κύριε Πρόεδρε. Λέω, είθισται. Εάν είχατε ζητήσει το λόγο θα ακουγόσαστε. Από τη στιγμή όμως που δεν ζητάτε το λόγο και τον ζητάει ο Υπουργός έχει κάθε δικαίωμα να μιλήσει.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Συμφωνούμε.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Αγαπητοί συνάδελφοι, ακούσαμε με πολύ προσοχή τους Εισηγητές των Κομμάτων στο συζητούμενο σχέδιο νόμου για τη σύσταση κλάδου κύριας ασφάλισης των αγροτών και πρέπει να πω εξαρχής, ότι οι τοποθετήσεις των Εισηγητών της Αντιπολίτευσης ήταν και μικρόψυχες και επιφανειακές, σε σχέση με το σχέδιο νόμου και υπαγορευμένες από τις σκοπιμότητες που συνεχώς και δυστυχώς μας ταλαιπωρούν σε αυτήν την Αίθουσα. Ελάχιστα ακούσαμε για το σχέδιο νόμου και πολύ περισσότερα για τα προβλήματα των αγροτών που είναι άλλωστε στην επικαιρότητα από την προηγηθείσα κινητοποίηση.

'Ομως επειδή θεωρούμε, ότι το σχέδιο νόμου αυτό είναι μια πολύ θετική για τους αγρότες ρύθμιση, είναι μία βαθιά τομή, κατά τη γνώμη μας, στην ελληνική κοινωνική και ασφαλιστική πραγματικότητα, έπρεπε να σταθούμε περισσότερο υπεύθυνα και να συνεισφέρουμε με τις προτάσεις μας στην βελτίωσή του.

Από την πλευρά της Εισηγήτριας της Νέας Δημοκρατίας ακούσαμε σε επανάληψη όσα και στη Διαρκή Κοινοβουλευτική Επιτροπή είπε. Φαίνεται, ότι δεν άκουσε τίποτε από τις απαντήσεις μας, δεν συνέχισε καν να μελετά το σχέδιο νόμου όπως εκεί διαμορφώθηκε. Κατάλαβε φαίνεται πολύ λίγα από όσα ρυθμίζουμε, αλλά δεν φταίμε εμείς για αυτό.

Μετά πολύ μακρό χρόνο προετοιμασίας εισηγείται η Κυβέρνηση την ψήφιση αυτού του σχεδίου νόμου για τη σύσταση κλάδου κύριας ασφάλισης των αγροτών. Μετά προετοιμασία δύο τουλάχιστον ετών και απαντώ με αυτό σε όλους τους εισηγητές οι οποίοι αναφέρθηκαν σε ελλειπή προετοιμασία. 'Ηδη από το καλοκαίρι του 1995 και πριν, όταν την ευθύνη των κοινωνικών ασφαλίσεων είχε ο σημερινός Κοινοβουλευτικός Εκπρόσωπος του ΠΑ.ΣΟ.Κ. ο συνάδελφος Ιωαννίδης, είχε συσταθεί η επιτροπή, η οποία παρέδωσε πόρισμα εισηγούμενο τη σύσταση κλάδου κύριας ασφάλισης των αγροτών και έκτοτε με συνέδριο που ετοίμασε ο Ο.Γ.Α., με συνεχείς συζητήσεις με τους εκπροσώπους των αγροτών, τους νομίμους εκπροσώπους των αγροτών, την ΠΑΣΕΓΕΣ, την ΓΕΣΑΣΕ την ΣΙΔΑΣΕ, κουβεντιάσαμε...

ΝΙΚΟΛΑΟΣ ΓΚΑΤΖΗΣ: Τους παράγοντες!

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Δεν ξέρω πώς τους λέτε, να τους ανατρέψετε ή να επηρεάσετε τους αγρότες να τους ανατρέψουν, αλλά δεν μπορείτε κύριε συνάδελφε, αφού με διακόπτετε, να αναγνωρίζετε συντονιστικές επιτροπές και να μην αναγνωρίζετε τριτοβάθμιες νόμιμες εκπροσωπήσεις του αγροτικού κόσμου!

Σας παρακαλώ να μην με διακόπτετε.

Μετά από συζητήσεις, λοιπόν, με εκείνους που εμείς θεωρούμε ότι νόμιμα εκπροσωπούν τον αγροτικό κόσμο της Χώρας, με την οικονομική και κοινωνική επιτροπή η οποία εξέφρασε εν Ολομελεία την άποψή της, έρχεται στη Βουλή αυτό το σχέδιο νόμου για να ολοκληρώσει την κοινωνική προστασία του 25% περίπου του ελληνικού πληθυσμού που είχε μέχρι τώρα ατελή έως μηδενική θα έλεγα κοινωνική προστασία.

Πώς είναι η ιστορία του θεσμού; Να πούμε δυο λόγια. Με το ν.3487/55 περί κοινωνικής ασφαλίσεως των αγροτών, τίθενται οι βάσεις παροχής υγειονομικής περίθαλψης μόνο στους αγρότες. Από το 1958 με τη σύσταση επιτροπής και την πρόσκληση Γερμανού εμπειρογνώμονα αρχίζει να μελετάται το ασφαλιστικό των αγροτών και η θέσπισή του.

Με το ν.4169/61 περί γεωργικών κοινωνικών ασφαλίσεων, καθιερώνεται η κάλυψη κυρίων ασφαλιστικών κινδύνων με χαμηλού ύψους παροχές, αλλά και με εισφορές των αγροτών, οι οποίες καταργούνται δύο χρόνια αργότερα.

Το 1983, καθιερώνεται το δικαίωμα της αυτοτελούς σύνταξης για την αγρότισσα και με το ν.1745/87, καθιερώνεται ο θεσμός της πρόσθετης ασφάλισης για τους αγρότες.

Τι έχουν δηλαδή οι αγρότες μέχρι σήμερα -επειδή πολλά ακούστηκαν περί καταργήσεως κεκτημένων- που δεν πρέπει να καταργήσουμε; Εάν υπάρχουν σ'αυτήν την Αίθουσα κόμματα ή συνάδελφοι που παρά τη θέληση των αγροτών -διότι οι αγρότες θέλουν αυτό που κάνουν και έχουμε τα μηνύματά τους- εισηγούνται να παραμείνουμε στο ισχύον καθεστώς, να το δηλώσουν σαφώς. Τι είναι, λοιπόν, το ισχύον σήμερα που δεν πρέπει να καταργήσουμε;

Σελίδα 2586 

 

Υπάρχει μια σύνταξη του ύψους που γνωρίζουμε, ένα προνοιακό δηλαδή ή φιλανθρωπικό επίδομα στα χέρια των Κομμάτων και των πολιτικών, που αυξάνεται όταν εκείνοι θέλουν ή επιθυμούν να κολακεύσουν τους αγρότες για την ψήφο τους. Αυτό υπάρχει σήμερα και τίποτα περισσότερο.

Υπάρχει η πρόσθετη ασφάλιση με εισφορά του αγρότη που δεν υπακούει όμως ως θεσμός επικουρικής ασφάλισης, ούτε στη διαδοχικότητα, ούτε σε άλλες αρχές της κοινωνικής ασφάλισης και κυρίως που δεν αυξάνεται και που ο λογαριασμός της, με αναλογιστική μελέτη του 1992, είναι έντονα ελλειμματικός. Από το 2002 θα αρχίσει να γίνεται εντονότερα ελλειμματικός, μέχρι το 2006 θα καλύπτεται από τα αποθεματικά που υπάρχουν και ανέρχονται στα 126 δισ. και από κει και πέρα θα πάμε σε ένα αναλογιστικό έλλειμμα που θα ξεπερνάει το 1 τρισεκατομμύριο.

'Αρα, έπρεπε ήδη να πάρουμε μέτρα, έστω και χωρίς αυτό το νομοσχέδιο, για την πρόσθετη ασφάλιση και τι θα γίνει στο μέλλον με αυτήν, πέραν του γεγονότος ότι έπρεπε να βελτιώσουμε συνολικά την ασφαλιστική κάλυψη του αγροτικού πληθυσμού της Χώρας.

Τι προβλέπει το νομοσχέδιο; Με το νομοσχέδιο κατ'αρχήν, απαλλάσσεται ο αγρότης από την εκμετάλλευση που του γίνεται απ'όλους μας, κόμματα και άτομα, από εκείνους που πολιτεύονται, όταν ερχόμαστε πριν από τις εκλογές και λέμε, π.χ. ο κ.'Εβερτ: "Θα σας δώσω 10.000", ο κ.Σημίτης: "Θα σας δώσω 4.000", το Κ.Κ.Ε.: "Να γίνουν 40.000 οι σημερινές 25.000" και δεν ξέρω τι άλλο, έτσι που να "μπερδεύεται" ο αγρότης και να μην ξέρει τι να κάνει. Ευτυχώς που επέλεξε αυτόν που του έταζε τα λιγότερα, γιατί μας έχει "πάρει χαμπάρι" και ψήφισε την Κυβέρνησή μας και Πρωθυπουργό τον Κωνσταντίνο Σημίτη, που του έλεγε ότι η αύξηση θα είναι 4.000 μετά τις εκλογές. Αύξηση η οποία ισχύει από 1/1/97 και περιλαμβάνεται στο σχέδιο νόμου.

Δεύτερον, καθιερώνεται και στον Ο.Γ.Α. ο θεσμός της διαδοχικής ασφάλισης, δηλαδή η μεταφορά ασφαλιστικών δικαιωμάτων από άλλους ασφαλιστικούς οργανισμούς στον Ο.Γ.Α. ή από τον Ο.Γ.Α. σε άλλους ασφαλιστικούς οργανισμούς. 'Ετσι, εξισώνεται ο παρίας της ασφάλισης, ο 'Ελληνας αγρότης, με τον ασφαλισμένο στους άλλους ασφαλιστικούς οργανισμούς.

Τρίτον, καθιερώνεται το εργατικό ατύχημα, δηλαδή θα μπορεί ο αγρότης χωρίς καμία προϋπόθεση, έστω ο ασφαλισμένος μιας ημέρας, να έχει σύνταξη, αν του συμβεί το εργατικό ατύχημα, όπως συμβαίνει π.χ. με τον ασφαλισμένο του Ι.Κ.Α.. Αυτό δεν υπάρχει μέχρι σήμερα.

Θεσπίζεται η μεταβίβαση των ασφαλιστικών δικαιωμάτων στον επιζώντα σύζυγο και στα προστατευόμενα μέλη, που είναι τα ανήλικα παιδιά μέχρι της ηλικίας των δέκα οκτώ ετών, τα ανίκανα προς εργασία παιδιά και τα σπουδάζοντα παιδιά μέχρι της ηλικίας των είκοσι τεσσάρων ετών, πράγματα άγνωστα για τον αγρότη.

Επιπλέον, ο αγρότης προσδοκά, μέσα στα πλαίσια βέβαια της ελληνικής ασφαλιστικής πραγματικότητας, μια αξιοπρεπή σύνταξη, όπως έχει ο αστικός πληθυσμός αυτής της Χώρας. Αυτές οι ρυθμίσεις δεν υπήρχαν και εισάγονται για τον αγρότη με το παρόν σχέδιο νόμου.

Επελέγησαν επτά ασφαλιστικές κατηγορίες, που αρχίζουν από 96.000 δραχμές και φθάνουν μέχρι τις 277.400, μια από τις οποίες επιλέγει ο αγρότης και επί αυτής θεσπίζεται πόρος εισφορά 21%, για να υπάρχει οικονομική βιωσιμότητα στο ταμείο. Ακούσαμε εδώ ότι δεν έχει μελετηθεί επαρκώς αυτό το θέμα και αμφισβητείται η οικονομική βιωσιμότητά του στο μέλλον, πράγμα που αναφέρεται και στην εισήγηση της Ο.Κ.Ε., η οποία δεν είχε υπόψη της την αναλογιστική μελέτη.

Απορούμε γιατί ξαναμπαίνει το θέμα στην Ολομέλεια. Ετέθη στη Διαρκή Κοινοβουλευτική Επιτροπή. 'Εχει διανεμηθεί, όμως, στα Κόμματα και σε όσους συναδέλφους έδειξαν ενδιαφέρον, την πλήρη αναλογιστική μελέτη για τον νέο τον οργανισμό, που δίνει στα πενήντα και πλέον χρόνια του μέλλοντος, της ζωής του, ένα έλλειμμα περίπου 500 δισ., που θεωρείται έλλειμμα αστείο για τα ασφαλιστικά δεδομένα -ούτε 10 δισ. το χρόνο- και επιπλέον είναι ένα έλλειμμα, όπως και ολόκληρη βέβαια η αναλογιστική μελέτη, που στηρίζεται σε κάποιες -πρέπει να το πούμε, γιατί έτσι συμβαίνει, δεν μπορεί να γίνει αλλιώς- "αυθαίρετες" παραδοχές.

Παίρνουμε, δηλαδή, έναν αριθμό ασφαλισμένων, που μπορεί να μην είναι αυτός, αλλά να είναι πάνω κάτω -είναι σχετικός βέβαια με αυτούς που είναι σήμερα ασφαλισμένοι στην πρόσθετη ασφάλιση, αλλά μικρότερος, επειδή δίνουμε προαιρετικότητα στην ασφάλιση της αγρότισσας- και υπολογίζουμε κατά προσέγγιση τη μέση ασφαλιστική κατηγορία, στην οποία θα ενταχθεί ο μεγαλύτερος αριθμός των ασφαλισμένων.

'Ετσι, λοιπόν, τα οικονομικά δεδομένα που προκύπτουν, μπορεί να μην είναι τα απολύτως ακριβή. Θα παρακολουθήσει ο Ο.Γ.Α. την πορεία του νέου κλάδου και μετά από πέντε, έξι ή δέκα ίσως χρόνια θα χρειαστεί να γίνει μια νέα αναλογιστική μελέτη και ίσως και αναθεώρηση των οικονομικών δεδομένων. Γιατί μας επικρίνετε, λοιπόν, ότι δεν είμαστε έτοιμοι; Από κάθε πλευρά έχουμε μελετήσει το σχέδιο νόμου, δηλαδή και από την οικονομική πλευρά με την αναλογιστική μελέτη, που υπάρχει στα χέρια σας και για κάθε ενδιαφερόμενο.

Καθορίζεται λοιπόν, πόρος 21%. Από τον πόρο αυτό, το 1/3, δηλαδή το 7%, θα είναι η εισφορά του αγρότη και τα 2/3, δηλαδή το 14%, θα είναι η εισφορά του Κράτους, παρά το γεγονός ότι σε όλα τα άλλα ταμεία των αυτοαπασχολουμένων συμβαίνει το αντίστροφο, δηλαδή είναι 2/3 η συμμετοχή, η εισφορά του ασφαλισμένου και 1/3 η εισφορά του Κράτους. Αυτή την ειδική μεταχείριση, για τους λόγους που και σεις αναφέρατε, εδικαιούτο ο 'Ελληνας αγρότης.

Εδώ έγινε μια παρατήρηση, αν έχει εγγραφεί ή δεν έχει εγγραφεί στον Προϋπολογισμό το ποσό των 70.000.000.000, που αναλογεί στο δεύτερο εξάμηνο αυτού του έτους ως εισφορά του Kράτους. Στο άρθρο 3, περί των πόρων, αναφέρουμε ότι ο τρόπος και ο χρόνος κατάθεσης -ας το πούμε έτσι-αυτού του ποσού της κρατικής εισφοράς θα καθορισθεί και διότι -μειδιάτε, κύριε συνάδελφε- πρέπει να καθορισθεί -και θα το πούμε στο σχετικό άρθρο, θα το προσθέσουμε εκεί για να φαίνεται καθαρότερα-αναγκαστικά απολογιστικά. Πόσοι θα είναι οι αγρότες που θα ασφαλισθούν; Αυτό το ποσό προκύπτει από την αναλογιστική μας μελέτη με τις παραδοχές για τις οποίες σας μίλησα. Μπορεί να είναι περισσότεροι, μπορεί να είναι λιγότεροι. Το ποσοστό του 14% δεν αλλάζει. Το ποσό, όμως, που πρέπει να εγγραφεί στον Κρατικό Προϋπολογισμό μπορεί να αλλάζει.

Γι' αυτό το λόγο απολογιστικά κάθε χρόνο, θα κατατίθεται η κρατική εισφορά.

Και θα διασφαλισθεί με όποιον τρόπο θέλετε. Αν έχετε να προτείνετε κάτι στα σχετικά άρθρα, να το κάνουμε αποδεκτό, ώστε να κατατίθεται πράγματι και να αποτελεί έσοδο και προς απόδοση, αν θέλετε αυτή η εισφορά του Κράτους στο φορέα της κύριας ασφάλισης.

Μεγάλες εισφορές και μικρές συντάξεις. 'Ολοι οι Εισηγητές αναφέρεσθε σ' αυτό και συγκρίνετε δύο ανόμοια πράγματα. Αυξάνουμε λέτε τις εισφορές της σημερινής πρόσθετης ασφάλισης και προσδοκά ο αγρότης μικρότερη σύνταξη από τη σημερινή πρόσθετη ασφάλιση. Είναι μία επίκρισή σας, εάν δεν έχετε αντιληφθεί πως λειτουργεί το σύστημα, ίσως δικαιολογημένη.

Τι συγκρίνουμε, λοιπόν; Την πρόσθετη για την οποία σας μίλησα, η οποία δεν αυξάνεται; Παίρνετε τα σημερινά νούμερα, εάν εδίδετο δηλαδή η σύνταξη με τη σημερινή μηνιαία εισφορά των 3.000 δραχμών της πρώτης κλάσης της πρόσθετης. Κάνετε αυτή τη σύγκριση. Εάν δηλαδή σήμερα υπολογίζαμε τριάντα πέντε έτη ασφάλισης και δίναμε μια σύνταξη, με το εάν δίναμε σήμερα πάλι μια σύνταξη του νέου κλάδου. Αν είχε δηλαδή κάποιος τριάντα πέντε χρόνια ασφαλισμένος, με 6.000 περίπου εισφορά, στην πρώτη κατηγορία. Δεν βλέπετε στο μέλλον τι θα συνέβαινε, μετά από τριάντα πέντε χρόνια δηλαδή από σήμερα, στην πρόσθετη ασφάλιση και στο φορέα της κύριας ασφάλισης. Η σύνταξη στο φορέα θα αυξάνεται ενώ η σύνταξη στην πρόσθετη είναι καθηλωμένη. Βέβαια, να 

Σελίδα 2587 

λάβετε υπόψη σας, ότι πρέπει να υπάρξει, εάν μείνουμε στο ίδιο καθεστώς, άμεση αναπροσαρμογή των εισφορών και στην πρόσθετη. Συγκρίνετε εντελώς ανόμοια πράγματα, είτε διότι δεν έχετε τη σωστή ενημέρωση -και με συγχωρείτε που αναφέρομαι με αυτόν τον τρόπο σ' αυτό- είτε διότι -και πάλι με συγχωρείτε-θέλετε να εκμεταλλευτείτε την κατάργηση τάχα κάποιων κεκτημένων από μια δήθεν ανάλγητη κυβέρνηση, η οποία ακούει κάποια αφεντικά από την Ευρώπη, από το Μάαστριχτ από κάποια Βίβλο όπως είπε ο Εισηγητής του Κομμουνιστικού Κόμματος Ελλάδος. Εγώ δεν κατάλαβα ποτέ, και θέλω να του πω ότι είμαι από αγροτική οικογένεια εγώ που εισηγούμαι αυτό το νομοσχέδιο ως αρμόδιος Υφυπουργός των Κοινωνικών Ασφαλίσεων, να έχω κανένα αφεντικό ούτε εντός, ούτε εκτός της Ελλάδος, όπως δεν έχει και αυτή η Κυβέρνηση αφεντικά για τις πολιτικές που εφαρμόζει. Μην κυνηγάτε λοιπόν μάγισσες, μην βλέπετε αφεντικά και υποβολείς. Δεν υπάρχουν τέτοια πράγματα. Αυτά μπορείτε να τα λέτε και μπορούν βέβαια να τα πιστεύουν ακόμα ελάχιστοι αφελείς εκ του Ελληνικού Λαού.

Είναι ταμείο κύριας ασφάλισης, γιατί το κάνετε; Αυτή είναι η μεγάλη κριτική για την οποία αφιερώσαμε πολλές ώρες και στη Διαρκή Κοινοβουλευτική και εδώ. Ε, δεν είναι! Αν θέλετε να το πούμε και από το Βήμα της Βουλής, να το πούμε. Δώσαμε μάχη χρόνια για να πεισθούν οι Ευρωπαίοι ότι είναι φορέας κύριας ασφάλισης και να το μεταχειρισθούν έτσι, αλλά μην το λέμε και μεταξύ μας. Πώς είναι; Υπάρχει λογαριασμός; Υπάρχει εισφορά; Υπάρχει ανταποδοτικότητα; Υπάρχει μεταβίβαση δικαιωμάτων; Πώς είναι; Είναι. 'Ετσι το λέμε εμείς, το βαφτίσαμε και πείσαμε και τους ξένους και καλά κάναμε. Πρέπει να σταματήσει αυτήν τη κουβέντα. Δεν είναι, πώς να το κάνουμε δηλαδή;

ΠΑΡΘΕΝΑ ΦΟΥΝΤΟΥΚΙΔΟΥ: Πώς τους πείσατε; Με τι επιχειρήματα;

ΠΡΟΕΔΡΕΥΩΝ (Λουκάς Αποστολίδης): Παρακαλώ, μη διακόπτετε, κυρία συνάδελφε.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Συστήνεται τώρα με όλα τα χαρακτηριστικά ενός Ασφαλιστικού Οργανισμού κύριας ασφάλισης. Δεν μπορούμε να το επαναλαμβάνουμε όσες φορές θέλει η κα Φουντουκίδου. Τι να κάνουμε! 'Ο,τι καταλαβαίνει απ'αυτά που λέμε και εμείς ό,τι καταλαβαίνουμε από εκείνα που λέει εκείνη.

Η Αξιωματική Αντιπολίτευση εισηγείται ακόμα να καλύψει το κόστος της ασφάλισης -το έχω σημειωμένο εδώ- η Πολιτεία. Η Αξιωματική Αντιπολίτευση δηλαδή, η οποία όταν ήταν κυβέρνηση θέσπισε σκληρά ασφαλιστικά μέτρα ανταποδοτικότητας, έρχεται σήμερα για να εκμεταλλευτεί το θέμα και ζητάει να μην υπάρξει καμιά εισφορά του ασφαλισμένου, καμια ανταπόδοση, να αλλάξει όμως το σύστημα υπέρ του και την κάλυψη να την κάνει η Πολιτεία. Τι είναι δηλαδή η Πολιτεία;

ΔΗΜΗΤΡΙΟΣ ΣΙΟΥΦΑΣ: Ποιος το υποστηρίζει αυτό, κύριε συνάδελφε;

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Η κα Φουντουκίδου. Το έχω γραμμένο.

ΔΗΜΗΤΡΙΟΣ ΣΙΟΥΦΑΣ:Μη λέτε ανακρίβειες.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Σιούφα, με συγχωρείτε. Το λέει η κα Φουντουκίδου και πάρτε τα Πρακτικά. Σας παρακαλώ.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, κύριε Σιούφα, με συγχωρείτε.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, μου επιτρέπετε;

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Δεν θέλω να με διακόπτετε. Θα απαντήσετε.

ΠΡΟΕΔΡΕΥΩΝ (Λουκάς Αποστολίδης): Κυρία Φουντουκίδου, σας παρακαλώ.

ΠΑΡΘΕΝΑ ΦΟΥΝΤΟΥΚΙΔΟΥ: 'Εχει κάνει αναληθείς αναφορές.

ΠΡΟΕΔΡΕΥΩΝ (Λουκάς Αποστολίδης): Συνεχίζετε να διακόπτετε, κυρία Φουντουκίδου; Σας διέκοψε ο κύριος Υφυπουργός; Σας παρακαλώ, σεβαστείτε τον ομιλητή.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Σας παρακαλώ να πάρετε τα Πρακτικά όσοι αμφισβητείτε αυτά που λέω και να μου απαντήσετε.

ΠΑΡΘΕΝΑ ΦΟΥΝΤΟΥΚΙΔΟΥ: Κάνετε αναληθείς αναφορές και προβληματικές. Θα ζητήσω το λόγο επί προσωπικού.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Λέει η Αξιωματική Αντιπολίτευση για κάλυψη κόστους ασφάλισης από την Πολιτεία. Το έχω σημειωμένο. Να μου απαντήσετε, όταν δευτερολογήσετε ή να μου απαντήσει ο Κοινοβουλευτικός σας Εκπρόσωπος. Δεν υπάρχει κανένα πρόβλημα.

Αυτά, λοιπόν, συμβαίνουν, σε σχέση με το νομοσχέδιο. Εμείς πιστεύουμε ότι είχαμε υποχρέωση να προχωρήσουμε στην ολοκλήρωση της ασφαλιστικής προστασίας του αγροτικού πληθυσμού της Χώρας. Το κάνουμε με πολλή ευθύνη, σε μια εποχή μάλιστα που, όπως γνωρίζετε, η οικονομική συγκυρία δεν είναι η ευνοϊκότερη δυνατή. Και αν συμπίπτει να κουβεντιάζουμε αυτό το σχέδιο νόμου στη Βουλή, με κάποιες κινητοποιήσεις των αγροτών για την διεκδίκηση αιτημάτων τους, αυτό δεν έγινε σκόπιμα και δεν πρέπει να τίθεται σε αυτή την Αίθουσα, όταν είναι γνωστό ότι μελετούμε το θέμα επί διετία, και όταν αυτό είναι προεκλογική εξαγγελία, αλλά και προγραμματική δέσμευση της Κυβέρνησης ότι θα είναι ένα από τα πρώτα νομοσχέδια που θα κατατεθούν στη Βουλή μετά τις εκλογές.

Απο τις 9.10.96, σε χρόνο δηλαδή ανύποπτο, που δεν υπήρχε καμία κινητοποίηση, είχαμε στείλει το σχέδιο νόμου στην Οικονομική και Κοινωνική Επιτροπή για επεξεργασία. Το συζητούμε σήμερα -επικαίρως εγώ θα έλεγα- ως μία επιπλέον απόδειξη ότι είμαστε εμείς εκείνοι που και στο παρελθόν, αλλά και τώρα, σταθήκαμε κοντά στον αγρότη και στα προβλήματά του.

Κυρίες και κύριοι συνάδελφοι, θα ολοκληρώσω με αυτές μόνο τις γενικές παρατηρήσεις -στα άρθρα θα έχουμε να πούμε πολύ περισσότερα- και χωρίς την εκπνοή του χρόνου που είχα στη διάθεσή μου. Σας καλώ, κύριοι συνάδελφοι, να υπερψηφίσετε το σχέδιο νόμου, γνωρίζοντας ότι προσφέρετε σημαντικές υπηρεσίες σε ένα πολύ μεγάλο κομμάτι του Ελληνικού Λαού. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Λουκάς Αποστολίδης): Είναι Κοινοβουλευτικός σας Εκπρόσωπος, κυρία Φουντουκίδου, και έχει ζητήσει το λόγο να μιλήσει. Εάν δε σας καλύψει ...

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ζητώ το λόγο επί προσωπικού.

ΠΡΟΕΔΡΕΥΩΝ (Λουκάς Αποστολίδης): Να σας ακούσω, κυρία Φουντουκίδου. Σε τι συνίσταται το προσωπικό σας θέμα;

ΠΑΡΘΕΝΑ ΦΟΥΝΤΟΥΚΙΔΟΥ: Ο τρόπος έκφρασης και το ύφος του κυρίου Υφυπουργού ήταν προσβλητικά. Τρεις φορές τουλάχιστον κατά τη διάρκεια της αγόρευσής του, επανέλαβε ότι η κα Φουντουκίδου ή η Εισηγήτρια της Πλειοψηφίας δεν κατάλαβε ή δε μελέτησε ή δεν είναι σε θέση να καταλάβει.

ΠΡΟΕΔΡΕΥΩΝ (Λουκάς Αποστολίδης): Κυρία Φουντουκίδου, δε νομίζω, όμως, ότι αυτό έχει σαν πρόθεση να σας προσβάλλει ή να υποβιβάσει τη νοημοσύνη σας. Νομίζω ότι αυτό μπορεί να το διευκρινίσει ο κύριος Υφυπουργός, δηλαδή ότι δεν υπήρξε τέτοια πρόθεση.

ΠΑΡΘΕΝΑ ΦΟΥΝΤΟΥΚΙΔΟΥ: Ασφαλώς ο καθένας σ' αυτήν την Αίθουσα αντιλαμβάνεται, ότι πρόθεσή του ήταν ακριβώς να με προσβάλλει και να με υποτιμήσει. Θα ήθελα, λοιπόν, να απαντήσω στον κύριο Υφυπουργο ότι το πρόβλημα εδώ μέσα δεν τίθεται, όταν ο Βουλευτής δεν αντιλαμβάνεται.

Το πρόβλημα τίθεται όταν ο Βουλευτής αντιλαμβάνεται περισσότερα από αυτούς που είναι Υπουργοί και ασκούν εξουσία και έρχονται να μας κυβερνήσουν.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Εγώ δεν έχω προσωπικό πρόβλημα μ' αυτά που είπε η κα Φουντουκίδου.

Σελίδα 2588 

 

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Υφυπουργέ.

Ο κος Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Αγαπητοί κύριοι συνάδελφοι, παίρνω το λόγο μετά την ομιλία του κυρίου Υφυπουργού. Θα μιλήσω για λίγα λεπτά, παρά το γεγονός ότι είχα παρακαλέσει τον κύριο Υφυπουργό να μιλήσουν αρκετοί Βουλευτές και στη συνέχεια να μπει η διαδικασία Υπουργού και Κοινοβουλευτικών Εκπροσώπων. Δεν το έκανε δεκτό. Θα είμαι, όμως, ιδιαίτερα σύντομος σ' ένα τόσο καίριας σημασίας νομοσχέδιο, που αφορά το 22% του Ελληνικού Λαού και έμμεσα σχεδόν ολόκληρο τον Ελληνικό Λαό και πρέπει να ομολογήσω ότι με καταπλήσσει σ' αυτήν την Αίθουσα η έπαρση με την οποία ο Υφυπουργός Κοινωνικών Ασφαλίσεων υπεραμύνεται του νομοθετήματος που εισάγει προς ψήφιση στη Βουλή και μάλιστα καλώντας όλους τους συναδέλφους να το υπερψηφίσουν, προσφέροντας σημαντική υπηρεσία προς τον Ελληνικό Λαό και ιδιαίτερα στους 'Ελληνες αγρότες.

Κύριε Υπουργέ, αναφερόμενος στην αναλογιστική μελέτη, που θεμελιώνει το νομοσχέδιο που φέρνετε εδώ, είπατε ότι είναι περίπου πάνω-κάτω τα πράγματα. Αλλά, δυστυχώς, κύριοι συνάδελφοι, από το πάνω-κάτω του κυρίου Υπουργού, γίνεται τα άνω-κάτω στην κοινωνική ασφάλιση του αγροτικού πληθυσμού.

Παρατήρηση πρώτη: Φέρνετε στην Εθνική Αντιπροσωπεία ασφαλιστικό οργανισμό, ο οποίος ξεκινάει με ασφαλιστικό έλλειμμα 600 δισ. δραχμών, που αν λάβετε υπόψη σας ότι μ' αυτές τις εισφορές και μ' αυτές τις παροχές που είναι αναμφίβολα πιεσμένα, το πραγματικό αναλογιστικό έλλειμμα αυτού του οργανισμού, κατά τις εκτιμήσεις τις δικές μας πρέπει να ξεπερνάει τα 1300 δισεκατομμύρια. 'Ενα είναι αυτό και ο κύριος Υπουργός το λέει πάνω-κάτω. Αυτά, λέει, είναι ψιλοπράγματα 10 δισ. το χρόνο. Αμφιβάλλω. Και γι' αυτό έχει παγκόσμια πρωτοτυπία η Κυβέρνηση, αν πουθενά συστήθηκε ασφαλιστικός οργανισμός θνησιγενής από την αρχή του και γι' αυτό μάλιστα να είναι και περήφανη η Κυβέρνηση.

Το δεύτερο κύριοι συνάδελφοι είναι, ότι γι' αυτόν τον οργανισμό, για τον οποίο είναι τόσο υπερήφανη η Κυβέρνηση, ενώ καλείται εδώ και σαράντα ημέρες να μας πει για τα 70 δισ. του δευτέρου εξαμήνου του 1997, που έχει ως υποχρέωση το κράτος εισφοράς στον υπό ανάπτυξη φορέα, και που δεν περιλαμβάνονται στον Προϋπολογισμό που ψηφίσαμε, δεν απαντάει, που σημαίνει ότι δεν τα έχει. Και γι' αυτό σας καλεί, κύριοι συνάδελφοι, ιδιαίτερα εσάς της Πλειοψηφίας, γιατί εμείς θα το καταψηφίσουμε αυτό το νομοσχέδιο να ψηφίσετε έναν οργανισμό που είναι ελλειμματικός από την αρχή και έναν οργανισμό που ξεκινάει τη λειτουγία του το δεύτερο εξάμηνο του 1997, χωρίς να δίνει μία δραχμή ο Κρατικός Προϋπολογισμός. Και μπαίνει και ένα άλλο μείζον θέμα.

Ο Πρόεδρος του Σώματος εισήγαγε αυτό το νομοσχέδιο, χωρίς να έχει τα χαρτιά τα οποία συνοδεύουν την 'Εκθεση του Γενικού Λογιστηρίου του Κράτους, ότι αυτά τα χρήματα είναι στη διάθεση της πολιτείας να τα διαθέσει στον ασφαλιστικό φορέα. Και το συζητούμε αυτό το νομοσχέδιο.

Εμείς, της Αξιωματικής Αντιπολίτευσης, κύριοι συνάδελφοι, δεν πρόκειται να συμπράξουμε σ' ένα τέτοιο εμπαιγμό των αγροτών. 

Και τώρα θα έλθω δι' ολίγον σε τέσσερα βασικά θέματα, τα οποία είναι κυρίαρχα στην αποψινή συζήτηση. Ο Ο.Γ.Α., που υπήρξε και είναι πρωτοποριακός ασφαλιστικός οργανισμός με παγκόσμια πρωτοτυπία σε ολόκληρο τον κόσμο, όταν ιδρύθηκε το 1961 από τον Κωνσταντίνο Καραμανλή, αφορούσε το 60% του Ελληνικού Λαού, τέσσερα εκατομμύρια επτακόσιες χιλιάδες ήταν οι αγρότες τότε. Και μάλιστα προέβλεπε από τότε συμμετοχή σ' αυτήν την ελάχιστη σύνταξη, την οποία έδινε των ίδιων των αγροτών, που, απ' ό,τι θα ενθυμείστε ή τουλάχιστον θα έχετε διαβάσει, κατηργήθη στην πρώτη κυβέρνηση που έκανε η 'Ενωση Κέντρου.

Αλλά και τα δύο τότε μεγάλα Kόμματα, γνωρίζοντας την ελληνική πραγματικότητα, έφτιαξαν έναν φορέα κύριας ασφάλισης που δίνει σύνταξη, αυτήν τη μικρή σύνταξη, δίνει ιατροφαρμακευτική και νοσοκομειακή περίθαλψη, που σε αρκετές περιπτώσεις είναι καλύτερη άλλων ασφαλιστικών οργανισμών. Και το Kόμμα που Kυβερνά σήμερα, σοφά πράττον το 1977, για να βελτιώσει το ήδη υπάρχον σύστημα, που η πολιτεία για να κρατήσει τον 'Ελληνα αγρότη στην ελληνική περιφέρεια ήλθε και έκανε το θεσμό της πρόσθετης ασφάλισης που αν χρειαζόταν να γίνει επέμβαση με τα σημερινά δεδομένα, εκεί έπρεπε να ρίξουμε το βάρος μας και τώρα κάνουμε το άσπρο μαύρο, ότι προσφέρουμε σημαντική υπηρεσία στους αγρότες.

Για να απαντήσει μάλιστα στην Αξιωματική Αντιπολίτευση ο κύριος Υπουργός είπε, "εσείς τους προσφέρατε 10.000 πρόσθετη σύνταξη, αλλά δεν προτίμησαν εσάς, προτίμησαν εμάς που τους είπαμε 4.000 δραχμές". Ξέχασε, όμως, ο κύριος Υπουργός τις είκοσι έξι ημέρες των αγροτών που ήταν στους δρόμους, διότι μετά τις εκλογές αντελήφθησαν με ποια Κυβέρνηση έχουν να κάνουν και πως ήταν μόνο προεκλογικές υποσχέσεις που αναφερόταν και στον αγροτικό τομέα και στην κοινωνική ασφάλιση.

Κύριοι συνάδελφοι, θα ήθελα ακόμα να πω εκτός απ' αυτά τα δύο σημαντικά ζητήματα που σας έθεσα,ότι αυτό το νομοθέτημα με το φορέα ασφάλισης για τους αγρότες, είναι οικονομικά στον αέρα. Και θα προσθέσω ακόμα και κάτι άλλο ιδιαίτερα σημαντικό ή μάλλον είναι το κλειδί, δια του οποίου προσπαθεί να επιλύσει άλλου είδους προβλήματα και τα εμφανίζει ως προσφορά προς τους 'Ελληνες αγρότες.

Σας ανέφερα πριν ότι με αυτού του είδους τη διάρθρωση των εισφορών και με αυτού του είδους τις παροχές, που προβλέπει αυτό το νομοθέτημα, που θα αρχίσουν να καταβάλλονται μετά το 2002, η Κυβέρνηση θέλει κάτω απ' αυτές τις διατάξεις να περιορίσει τη συμμετοχή στον Ο.Γ.Α.. Και να εξασφαλίσει με αυτό τον τρόπο χρήματα για να διευρύνει την άσπρη τρύπα στην κοινωνική ασφάλιση που κληρονόμησε με ομολογία και της Ευρωπαϊκής 'Ενωσης, αλλά και του ίδιου του Υπουργού της σημερινής Κυβέρνησης, για να έρθει αργότερα να κάνει ένα δεύτερο βήμα εκτός από τον περιορισμό και τη μη καταβολή των υποχρεώσεων προς τον Ο.Γ.Α.. Δηλαδή, να κάνει αυτό που είχε αρχικά επινοήσει το νομοσχέδιο, κοινωνική εισφορά, μείωση των υποχρεώσεων του κράτους και επίρριψη σε τρίτους των υποχρεώσεων που προκύπτουν από τον ασφαλιστικό οργανισμό.

Θα ήταν αυτό ενδεχομένως μια λύση, αλλά θα ήταν προτιμότερο να λέμε τα πράγματα με το όνομά τους, όσο και αν μας κοστίζει για να ξέρουμε ποιο δρόμο βαδίζουμε.

Κύριοι συνάδελφοι, για τη Νέα Δημοκρατία και όχι για λόγους αντιπολίτευσης, τα θέματα της κοινωνικής προστασίας, πρέπει να ανάγονται σε επίπεδο ανταλλαγής επιχειρημάτων για να συνεισφέρουμε όλοι, γι' αυτού του είδους τα ζητήματα, που αφορούν την κοινωνική αλληλεγγύη που πρέπει να δείχνουν οι κυβερνήσεις, οι πολιτείες και τα Κοινοβούλια. Δεν μπορούμε να συμμεριστούμε ούτε την αισιοδοξία της Κυβέρνησης, ούτε το σχέδιο που έχουμε μπροστά μας, διότι δύο πράγματα θα σας πουν για τους συναδέλφους μας εξ επαρχιών. Πρώτον ας πούμε, ότι είναι 100.000 δραχμές το χρόνο για κάθε έναν αγρότη, η συμμετοχή του από το 1997 και μετά και αυτό να το πολλαπλασιάσουμε επί δύο και για τη γυναίκα, που την τίμησε εξεχόντως το ΠΑ.ΣΟ.Κ., με το να της δώσει αυτοτελή σύνταξη.

(Θόρυβος στην Αίθουσα)

Συνάδελφε Βλαχόπουλε, γνωρίζεις ότι έχω μάθει να λέω τα πράγματα με το όνομά τους και να επιβραβεύω εκεί που χρειάζεται η επιβράβευση.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Εκ των υστέρων.

ΔΗΜΗΤΡΙΟΣ ΣΙΟΥΦΑΣ: Το "εκ των υστέρων", τί έννοια έχει, κύριε Υπουργέ; 

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Μετά από μερικά χρόνια.

ΔΗΜΗΤΡΙΟΣ ΣΙΟΥΦΑΣ: Γνωρίζετε τη θέση μου το 1982 σ'αυτό το θέμα; Θα σας πω ότι και τότε είπα μπράβο, για να μπορώ να το λέω και σήμερα.

Σελίδα 2589 

 

Κύριοι συνάδελφοι, είναι 200.000 δραχμές στην κατώτερη κλάση. Να απαντήσει ο κύριος Υπουργός αναφορικά μ'αυτήν τη σύνταξη, την οποία θα παίρνουν αυτοί οι δύο, πόσα θα πληρώνουν μετά από πέντε χρόνια μόνο με τον ρυθμό του πληθωρισμού. Και να σας πει με τη σύνταξη που παίρνουν σήμερα, των 29.000 δραχμών, την πρώτη ασφαλιστική κλάση της πρόσθετης ασφάλισης, που θα παίρνουν πολλαπλάσια, πολύ περισσότερα απ'αυτά τα οποία δίνει το νομοσχέδιο. Αλλά εν ονόματι του ότι πρέπει να είναι φορέας πλήρους ασφάλισης, όταν αύριο θα κληθείτε και επί της αρχής να το ψηφίσετε αυτό το νομοσχέδιο και μετά από ένα χρόνο που πραγματικά θα εφαρμοστεί και η άλλη διάταξη, που θα λέει, για να πάρεις δάνειο από την Αγροτική Τράπεζα δόσμου την εκκαθάριση ότι κατέβαλες τις ασφαλιστικές εισφορές, που σαν αρχή αυτό είναι σωστό, αλλά εδώ έχουμε να κάνουμε με αγρότες, που ενδέχεται να έχουν προβλήματα όπως τα φετεινά, δε θα μπορούν να πληρώσουν.

Αυτά είναι μείζονα ερωτήματα, τα οποία η Κυβέρνηση δε θέλει να απαντήσει, παρά μόνο επιμένει ότι είναι πεπεισμένη ότι κάνει το καλύτερο. Μακάρι να έχει δίκιο εκείνη. 'Ομως, εμείς πιστεύουμε, με όλη την επιχειρηματολογία, ότι κάνει μια παρέμβαση που δεν είναι για το καλό των αγροτών, αλλά εις βάρος τους.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκρατικού Κοινωνικού Κινήματος κ.Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, θέλω να επισημάνω κατ'αρχήν μια ουσιαστική αταξία στο Κοινοβούλιο μ'αυτό το νομοσχέδιο. Είναι γνωστό ότι πρόκειται για ένα πολύ σημαντικό οικονομικά νομοσχέδιο που αφορά τους αγρότες, αλλά αφορά και τον ίδιο το Γενικό Προϋπολογισμό του Κράτους.

Βλέπουμε στο σχέδιο νόμου που κατέθεσε η Κυβέρνηση να περιλαμβάνονται οι δύο εκθέσεις του άρθρου 75 του Συντάγματος, σ'αυτές να αναφέρονται μόνο ποιες δαπάνες θεωρητικά για τον Κρατικό Προϋπολογισμό συνεπάγεται το νομοσχέδιο, αλλά, όμως, πουθενά δεν αναφέρεται στην 'Εκθεση του Γενικού Λογιστηρίου, ποιά είναι τα ετήσια έσοδα του ιδρυόμενου νέου κλάδου που θα υπάγεται στον Ο.Γ.Α., για να μπορεί η Εθνική Αντιπροσωπεία, αλλά και μέσω αυτής, οι αγρότες και ο Ελληνικός Λαός να αντιληφθούν, αλλά και οι Βουλευτές ψηφίζοντας να ξέρουν, αν θα εισπράξει λιγότερα απ' όσα θα δώσει ο Κρατικός Προϋπολογισμός ή θα γίνει το αντίθετο.

Η θέση του υποφαινόμενου είναι ότι αυτό το νομοσχέδιο έρχεται εσπευσμένα μάλιστα, στη Βουλή, όχι γιατί το υποσχέθηκε προεκλογικά ο κύριος Πρωθυπουργός και το ΠΑ.ΣΟ.Κ. στον αγροτικό πληθυσμό, αλλά γιατί επείγεται μέσα στο 1997 να εισπράξει σημαντικά ποσά δισεκατομμυρίων- θα εξηγήσω εγώ κατά προσέγγιση πόσα τα υπολογίζω- από τους ήδη εξαθλιωμένους αγρότες λόγω της έλλειψης αγροτικής πολιτικής, επί σειρά ετών, αλλά και λόγω της πτώσης των τιμών σε πολλά βασικά αγροτικά είδη, ενώ από την άλλη μεριά πολλαπλασιάζονται τα τελευταία επτά-οκτώ χρόνια, το κόστος παραγωγής, οι τιμές των γεωργικών εισροών, τα επιτόκια της Αγροτικής Τράπεζας κ.ο.κ.

Δεν περιλαμβάνει λοιπόν η 'Εκθεση του Γενικού Λογιστηρίου του Κράτους -που είναι υποχρεωμένος ο Υπουργός Οικονομικών να την επισυνάπτει- καθόλου παράγραφο για το ποια είναι τα έσοδα, που είναι σημαντικά, και που θα προέλθουν από το άρθρο 4 που καθιερώνει την εισφορά που θα καταβάλει ο αγρότης με βάση τις επτά ασφαλιστικές κλάσεις ή κατηγορίες που προσδιορίζονται και τα ποσά κατά κλάσεις.

Κατά συνέπεια είμαι υποχρεωμένος να διαφωτίσω εγώ ως Αρχηγός Κόμματος και ως Βουλευτής, τη Βουλή, να κάνω απλούς συλλογισμούς: Παίρνοντας. Η Κυβέρνηση σκόπιμα δεν τα φέρνει στη Βουλή, για να μην αποδειχτεί ότι ο σκοπός είναι να εισπράξει και όχι να δώσει χρήματα στους αγρότες. Από τους μη έχοντες θα εισπράξει και άλλα χρήματα το 1997. Να κάνω παραδοχές συλλέγοντας στοιχεία από άλλες συζητήσεις που έγιναν για το αγροτικό πρόβλημα στη Βουλή με ευκαιρία επερωτήσεων, αλλά και με συζητήσεις από τα παράθυρα που έκανε κατά τη διάρκεια της εξέγερσης των αγροτών ο ίδιος ο Υπουργός Γεωργίας. Ακούσαμε να λέει ότι αυτήν τη στιγμή υπάρχουν εννιακόσιες χιλιάδες αγροτικά νοικοκυριά που μάλιστα είπε ότι θα πρέπει να μειωθούν στα τετρακόσιες πενήντα χιλιάδες. Αυτό το νομοσχέδιο πιάνει τα υπάρχοντα σήμερα και αυτά που θα υπάρξουν και αύριο αγροτικά νοικοκυριά. Αν πάρω και υπολογίσω έναν υποχρεωτικά που θα ασφαλιστεί από το ανδρόγυνο, χωρίς να υπολογίσω καθόλου τα παιδιά τους, γιατί τα εννιακόσιες χιλιάδες νοικοκυριά έτσι εγώ το αντιλαμβάνομαι σημαίνει ότι περιλαμβάνει ξεχωριστά πέρα από τις εννιακόσιες χιλιάδες τη σύζυγο και ενδεχομένως ένα ή δύο παιδιά σε κάθε οικογένεια. Εγώ θα πάρω ότι υπάρχει μόνο το ανδρόγυνο αγρότες μέσα στην οικογένεια και δε θα πάρω ότι θα ασφαλιστούν και οι δύο. Θα πάρω ότι ασφαλίζεται υποχρεωτικά ο ένας και το 50% κατά προσέγγιση -έτσι γίνονται οι εκθέσεις στο Υπουργείο Οικονομικών, στο Λογιστήριο, κατά προσέγγιση-άλλες τετρακόσιες πενήντα χιλιάδες που θα υπαχθούν στην ασφάλιση και είναι ένα εκατομμύριο τριακόσιες πενήντα χιλιάδες άτομα που θα ασφαλιστούν.

Από την άλλη μεριά, θα πάρω με βάση το άρθρο 3 την κατώτατη εισφορά που προβλέπεται που είναι περίπου κατά μέσο όρο ετησίως 100.000. Αυτό σημαίνει ότι από την 1.7.97 ο δημόσιος τομέας μέσω του κλάδου αυτού του Ο.Γ.Α., θα εισπράξει 135 δισ. δραχμές με απλούς υπολογισμούς, που κανονικά για να προσεγγίσω περισσότερο θα έπρεπε να πάρω το μέσο σταθμικό όρο. Είναι από 100.000 η εισφορά ετησίως μέχρι 240.000 περίπου. 'Αρα θα έπρεπε να πάρω το ενδιάμεσο μεταξύ των δύο, να πω περίπου 170.000, άρα θα εισπράξει μ'αυτό τον πιο προσεγγίσιμο υπολογισμό 170 δισ. το χρόνο, με βάση το ποσό των ασφαλιστικών κλάσεων το 1996. Γιατί αυτές οι ασφαλιστικές κλάσεις λέει το ίδιο το νομοσχέδιο, από φέτος, δηλαδή πριν την ημερομηνία ψήφισης αναπροσαρμόζεται λέει, με βάση την αύξηση των συντάξεων που θα παίρνει το Δημόσιο. Και από την άλλη μεριά, τι θα δώσει; Παίρνω τα στοιχεία της έκθεσης, που δεν είναι αληθινά, αλλά τα παίρνω ως αληθινά. Λέει η έκθεση, αν θα διαβάσετε, ότι γι'αυτό τον κλάδο θα πληρώσει ο Κρατικός Προϋπολογισμός 140 δισεκατομμύρια. Δηλαδή, θα εισπράττει το χρόνο 170 δισ. τουλάχιστον και θα πληρώνει κατ' ανώτατο όριο, όπως λέει η έκθεση, 140 δισεκατομμύρια.

'Αρα με τους δικούς μου οικονομικούς υπολογισμούς, που ξέρει να συντάσσει ο υποφαινόμενος, αλλά και να κάνει οικονομικούς υπολογισμούς αυτό γίνεται για να εισπράξει χρήματα από τους αγρότες άμεσα, στο 1997 και να δώσει σύνταξη μετά πάροδο πολλών ετών.

'Αρα υπάρχει η λογική των αριθμών και όχι της στήριξης των αγροτών. Αυτό θέλω να το επισημάνω, κυρίες και κύριοι συνάδελφοι, με όλη τη σοβαρότητα, που επιβάλλει η συζήτηση αλλά και οι στιγμές.

Επίσης, ορθά τίθεται στην εισηγητική έκθεση, φραστικά, όμως, ο στόχος ότι το επίπεδο προστασίας των αγροτών πρέπει να πλησιάσει το επίπεδο προστασίας του αγροτικού πληθυσμού. Ποιος θα έλεγε "όχι" σ' αυτό; Τελευταίοι, που θα λέγαμε "όχι" θα είμασταν εμείς του ΔΗ.Κ.ΚΙ. και ο υποφαινόμενος, ο οποίος έχει κατηγορηθεί ψευδώς και σκόπιμα στο παρελθόν, ότι "τα έδωσε όλα" στους αγρότες και στα λαϊκά στρώματα.

Επίσης, το ΔΗ.Κ.ΚΙ. ως γενική αρχή λαμβάνει σοβαρά υπόψη του ότι οι διεθνείς κανόνες της αγοράς, αλλά και οι νέες τεχνολογίες ασκούν πιέσεις στον ενεργό αγροτικό πληθυσμό του πρωτογενή τομέα για μείωση. Αυτό, όμως, μας οδηγεί σε τελείως αντίθετα συμπεράσματα, από αυτά που πάει να νομοθετήσει η Κυβέρνηση, η οποία αποκαλύπτει τους πραγματικούς στόχους, που προανέφερα. Δηλαδή, μας οδηγεί στο συμπέρασμα ότι, αφού οι πιέσεις των κανόνων της διεθνούς αγοράς -βλέπετε GATT, βλέπετε ΚΑΠ, βλέπετε Σύμβαση του Μάαστριχτ- πιέζουν για μείωση τους αγροτικούς πληθυσμούς, της κατ' εξοχήν αγροτικής χώρας, που είναι η Ελλάδα αυτό επιβάλλει το καθήκον και στην Ελλάδα και στην Ενωμένη 

Σελίδα 2590 

Ευρώπη, να καθιερώσουν συνταξιοδοτικούς κανόνες προστασίας, ώστε να εκτονώσουν το πρόβλημα, οικονομικά και κοινωνικά και να δημιουργήσουν με άλλα λόγια, προϋποθέσεις προστασίας του αγροτικού πληθυσμού, αυτού που αναγκάζεται να εγκαταλείψει την ύπαιθρο, να εγκαταλείψει την αγροτική απασχόληση, ώστε να μην έχουμε κοινωνικές εκρήξεις.

Αυτό επιβάλλει κατά συνέπεια όρους συνταξιοδότησης, όχι το εξηκοστό πέμπτο κύριοι της Κυβέρνησης και κύριε Πρωθυπουργέ. Το εξηκοστό πέμπτο εμένα με ανησυχεί πολύ. Το συνδυάζω, με αυτό που διάβασα σε μια φιλοκυβερνητική εφημερίδα, στο "ΒΗΜΑ ΤΗΣ ΚΥΡΙΑΚΗΣ", αν δεν απατώμαι, που έλεγε ότι σκέπτεται η Κυβέρνηση να θεσμοθετήσει γενικά για όλα τα ασφαλιστικά ταμεία, το εξηκοστό πέμπτο έτος της ηλικίας.

Και ερωτώ, κύριε Πρωθυπουργέ, καλόπιστα και υπεύθυνα: Αφού μιλάτε για ισότητα των όρων προστασίας συνταξιοδοτικής, του αγροτικού με τον αστικό πληθυσμό, γιατί βάζετε, αφού είναι κύριος φορέας ασφάλισης, που πρέπει να ισχύουν οι όροι συνταξιοδότησης που ισχύουν για το Ι.Κ.Α. και τα άλλα ασφαλιστικά ταμεία, το εξηκοστό πέμπτο έτος της ηλικίας, για θεμελίωση δικαιώματος σύνταξης, ενώ στο Ι.Κ.Α. ξέρουμε ότι δεν είναι το εξηκοστό πέμπτο έτος της ηλικίας;

Δεύτερον, αφού στο Ι.Κ.Α. είναι τα τριάντα πέντε χρόνια εργασίας για συνταξιοδότηση, γιατί βάζετε εδώ σαράντα τέσσερα χρόνια, αφού λέτε δικαίωμα στην ασφάλιση έχει αυτός, που έχει συμπληρώσει το εικοστό πρώτο και για να πάρει σύνταξη πρέπει να έχει συμπληρώσει το εξηκοστό πέμπτο έτος, που είναι μία εκ των δύο προϋποθέσεων, που θεσμοθετείτε στο 4 ή 5 άρθρο, του υπό κρίση νομοσχεδίου;

'Αρα, όπου σας συμφέρει επικαλείσθε ισότητα και όπου δε σας συμφέρει βάζετε όρους επαχθέστερους, για τους ήδη εξαθλιωμένους αγρότες, που τους οδήγησε στην εξαθλίωση η δική σας αντεργατική πολιτική, όπως και της προηγούμενης Κυβέρνησης, από το 1990 μέχρι σήμερα.

'Αρα εμείς λέμε, ότι οι όροι συνταξιοδότησης των αγροτών και χρηματοδότησης του κλάδου πρέπει να διαμορφωθούν ανάλογα, ιδιαίτερα μάλιστα στη συγκεκριμένη συγκυρία, όπου φθίνει η αγροτική εκμετάλλευση και ο αγροτικός πληθυσμός.

Θα αναφερθώ σε κάτι άλλο, που αποδεικνύει τον εισπρακτικό σας χαρακτήρα σε βάρος των αγροτών. Κατ' αρχήν -θα τα πούμε την Παρασκευή στην προ ημερησίας διατάξεως συζήτηση για το αγροτικό πρόβλημα και δε θα μπω στον πειρασμό να αναφερθώ σήμερα εγώ, για να μη χάσω χρόνο- θα έλεγα το εξής: Υποτίθεται ότι η Ενωμένη Ευρώπη και η Ελληνική Κυβέρνηση θεσμοθέτησε πριν από κάποια χρόνια την πρόωρη συνταξιοδότηση. Γιατί θεσμοθέτησαν και η Ευρώπη και η Ελλάδα και άλλες αγροτικές χώρες την πρόωρη συνταξιοδότηση; Για να δώσει κίνητρα για έξοδο από την αγροτική απασχόληση, για να μην έχουμε μεγάλη παραγωγή -γι' αυτό άλλωστε υπάρχει και η συνυπευθυνότητα- ώστε να φεύγουν σε ηλικία μικρότερη. Αυτά που κάνετε με το νομοσχέδιο αυτό, είναι αντιφατικά. Είναι αντικίνητρα σ' αυτήν την πολιτική και σ' αυτό το σκεπτικό και σ' αυτήν τη συλλογιστική, που η ίδια η Ενωμένη Ευρώπη κι εσείς θεσμοθετήσατε και θεσμοθετήσαμε εδώ την πρόωρη σύνταξη.

Είναι λοιπόν και γι' αυτό το λόγο εμφανής ο σκοπός. Να εισπραχθούν χρήματα και να μην δοθούν. Δε σας ενδιαφέρει καθόλου τι θα γίνει με τις στρατιές των αγροτών, οι οποίοι δεν μπορούν να ανταποκριθούν στα αναγκαία για να ζήσουν; Δε σας απασχολεί, δε σας έδωσε κανένα μήνυμα το επί είκοσι πέντε μέρες φρακάρισμα των εθνικών δρόμων, του ξεσηκώματος των αγροτών; Κάνετε λάθος, κύριοι της Κυβέρνησης, αν πιστεύετε ότι νικήσατε. Αυτή είναι η άποψή σας. Κάνετε λάθος. Το καζάνι βράζει συνεχώς και αν δεν το αντιληφθείτε, ώστε να αποσύρετε κι αυτό το νομοσχέδιο, να χαράξετε πραγματικά μία αγροτική πολιτική αναδιάρθρωσης καλλιεργειών κ.λπ., ώστε να δώσετε προοπτική στην αγροτιά και άμεση ανακούφιση, τότε θα ψάχνετε συνεχώς για υποκινητές. Υποκινητές, όμως, θα είναι τα προβλήματα, που η δική σας πολιτική δημιουργεί στους αγρότες και ειδικότερα στους νέους αγρότες.

Πιστεύουμε, ότι παρά τις προσδοκίες της Κυβέρνησης λόγω της οικονομικής δυσμενούς κατάστασης, στην οποία βρίσκεται ο αγρότης, δε θα μπορέσει να ανταποκριθεί στις εισφορές, τις οποίες επιβάλλετε, ακόμη και με τα μέσα που επιβάλλετε, πέρα από το ότι ο τρόπος και τα μέσα που βάζετε για να εισπραχθούν, τορπιλίζει ακόμη περισσότερο το συνεταιριστικό κίνημα στην Ελλάδα. Γιατί ο άλλος ξέροντας ότι μέσω του συνεταιρισμού θα πάει να εισπράξει τις εισφορές, θα φύγει κι αυτός που έχει απομείνει στους συνεταιρισμούς. Δε θα αναλώσω, όμως, χρόνο γι' αυτά. Θα τα πούμε στις άλλες παρεμβάσεις αύριο ή στις επόμενες μέρες, με τη συζήτηση των άρθρων.

Εδώ μπαίνει ένα τεράστιο ζήτημα. Είναι δυνατόν πραγματικά να επιβαρύνεις, έστω με την ελάχιστη, την πρώτη κλάση, με 100.000 το χρόνο τον αγρότη της ορεινής περιοχής της Ηπείρου, της Αρκαδίας και οποιασδήποτε άλλης περιοχής της Χώρας, που έχει τα τρία ή τα δέκα ή τα δεκαπέντε στρέμματα κάτω από τις σημερινές αγροτικές συνθήκες, που δημιουργεί η συγκεκριμένη ευρωπαϊκή, αλλά και εθνική αγροτική πολιτική; Νομίζω ότι ήρθατε σε τελείως ακατάλληλο χρόνο να επιβάλλετε εισφορά ασφαλιστική για τους αγρότες.

Βέβαια, όταν ιδρύθηκε ο Ο.Γ.Α. ως ασφαλιστικός φορέας στην Ελλάδα, αλλά και λειτούργησε όπως λειτούργησε μέχρι σήμερα, χωρίς ασφαλιστική εισφορά των αγροτών, οι κυβερνήσεις και τα κόμματα που πέρασαν το έκαναν εν συνειδήσει, γιατί ακριβώς ήξεραν ότι ο αγροτικός κλήρος στην Ελλάδα είναι μικρός και κατά συνέπεια το καθαρό αγροτικό εισόδημα είναι ανύπαρκτο στο μεγαλύτερο ποσοστό του αγροτικού πληθυσμού.

'Ερχεσθε σεις τώρα, που οι ίδιοι ομολογείτε ότι έχει δημιουργηθεί τεράστιο πρόβλημα σε μεγάλο τμήμα του αγροτικού πληθυσμού και όπως λέμε στην 'Ηπειρο, "βρήκε η νύφη το Γενή πίσω από την πόρτα". 'Ερχεσθε να βρείτε αυτό που δεν μπορούσαν να βρουν ο αείμνηστος Γεώργιος Παπανδρέου, ο Κωνσταντίνος Καραμανλής, ο Ανδρέας Παπανδρέου. 'Ηρθατε σεις, οι ψευτοεκσυγχρονιστές, να φέρετε, σ'αυτήν την κρίσιμη για τον αγροτικό τομέα και τον αγροτικό πληθυσμό στιγμή, νομοσχέδιο με το οποίο να βάζετε εισφορές ασφαλιστικές.

Δεν αντιλαμβάνεσθε; Μα, τόσο έχετε τυφλωθεί από τους αριθμούς και από την Ευρω-λαγνεία, που τα πάντα τα ρυθμίζετε με αριθμούς; Δεν καταλαβαίνετε ότι, πίσω από τους αριθμούς αυτούς και αυτήν την απαράδεκτη, την κοινωνικά και οικονομικά αδιέξοδη πολιτική, υπάρχουν άνθρωποι αγρότες, εργάτες, μισθωτοί οι οποίοι πένονται;

Και έρχεσθε τώρα εσείς να μας πείτε ότι εκσυγχρονίζετε το ασφαλιστικό σύστημα των αγροτών, δήθεν για να εξομοιώσετε την προστασία των αγροτών με τον αστικό πληθυσμό. Δε σας πιστεύει κανένας! Παραπλανάτε τον αγρότη και την κοινή γνώμη.

Μέσα απ'αυτό το νομοσχέδιο, πάτε να εισπράξετε λεφτά, για να δώσετε πενιχρές συντάξεις μετά από κάποια χρόνια. Και τι συντάξεις;

Λέτε ότι -πραγματικά είναι τρομερό και θέλω απάντηση από την Κυβέρνηση- προϋποθέσεις για θεμελίωση είναι: Ηλικία εξήντα πέντε ετών και τουλάχιστον πέντε χρόνια συντάξιμα που να έχουν πληρωθεί οι εισφορές.

Και πόση είναι η σύνταξη; Στο άρθρο 9 -εκτός εάν το έχετε αλλάξει, εγώ το κοίταξα και στην Επιτροπή και δεν είδα αλλαγή και μη μου απαντήσετε ότι είναι στην παρ. 2, γιατί η διατύπωση εκεί δε βάζει για τη σύνταξη γήρατος κατώτερο τα δέκα πέντε χρόνια- λέτε ότι θα είναι το 2% ανά χρόνο πάνω στο ποσό της πρώτης κλίμακας. Πόσο είναι το ποσό της πρώτης κλίμακας; Είναι 96.000. Αν είναι ο άλλος εξήντα πέντε ετών και έχει πέντε χρόνια συντάξιμα που έχουν πληρωθεί οι εισφορές, σημαίνει ότι θα πάρει το 10% των 96.ΟΟΟ. 'Αρα, θα πάρει 9.600 το μήνα. Αυτό είναι;

Γιατί στην παρ. 2 που λέτε ότι το κατώτερο δεν μπορεί να είναι κάτω από τα δεκαπέντε χρόνια επί του κλιμακίου του πρώτου, που σημαίνει 28.800, πληρώνοντας ο άλλος τουλάχιστον 6.800 το μήνα.

Σελίδα 2591 

 

Αν είναι έτσι, εσείς τι κάνετε; Τα λεφτά, που έδινε μέχρι σήμερα ο Κρατικός Προϋπολογισμός προς τον Ο.Γ.Α., πέρα από τον κοινωνικό πόρο, τα γλυτώνετε σταδιακά με την απορρόφηση. Και τελικά, δίνετε και λιγότερα απ'όσα δίνατε μέχρι τώρα και εισπράττετε τα 170.000.000.000 το χρόνο.

Είναι απάτη από το νομοσχέδιο για τους αγρότες.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Ζητώ συγγνώμη, κύριοι συνάδελφοι. 'Ενα λεπτό μόνον. Δε θ'απαντήσω συνολικά στα όσα ανέφεραν ο κ. Τσοβόλας και ο κ. Σιούφας. Και δε θ'απαντήσω ιδιαιτέρως στις κραυγές του κ. Τσοβόλα περί ψευτοεκσυγχρονιστών, κ.λπ. Δε χρειάζεται νομίζω.

Θέλω, όμως, να πω ότι δεν είναι αληθές αυτό που είπε, ότι στην έκθεση του Γενικού Λογιστηρίου δεν αναφέρεται τι θα εισπράξει ο φορέας. Αναφέρεται σαφώς. Φαίνεται ότι δεν έχει διαβάσει την έκθεση ο κ. Τσοβόλας. Είναι η ακροτελεύτια παράγραφος. Παρακαλώ να τη διαβάσει ο Πρόεδρος του ΔΗ.Κ.ΚΙ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Διαβάστε την εσείς!'Εχετε υποχρέωση.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Δεύτερον, στην πρόχειρη αναλογιστική μελέτη, την προφορική που έκανε από του Βήματος, θα ήθελα να του πω ότι αν είναι σωστό ότι οι αγρότες θα καταβάλουν τα 135.000.000.000 στα οποία αναφέρθηκε, δεν είναι σωστό ότι θα εισπράττει περισσότερα και θα δίνει λιγότερα το Κράτος. Γιατί, πρέπει να του θυμίσω, ότι σ'αυτά τα 135.000.000.000, που θα είναι οι πιθανές εισφορές των ασφαλισμένων, πρέπει να προστεθούν τα 2/3, που θα είναι η εισφορά του Κράτους, δηλαδή άλλα 270.000.000.000, που θα είναι τα έσοδα, οι πόροι οι ετήσιοι του οργανισμού, του νέου κλάδου.

Επίσης θέλω να του πω σε ό,τι αφορά τις παρατηρήσεις του για τα εξήντα πέντε χρόνια και τα σαράντα τέσσερα δήθεν της ασφάλισης, ότι υπάρχουν δύο προϋποθέσεις για να συνταξιοδοτηθεί κάποιος. Υπάρχει όριο ηλικίας και υπάρχουν και οι ασφαλιστικές προϋποθέσεις.

Το όριο ηλικίας είναι πράγματι τα εξήντα πέντε χρόνια, όπως είναι στους περισσότερους ασφαλιστικούς οργανισμούς, ιδιαιτέρως των αυτοαπασχολουμένων, με τους οποίους προσιδιάζει ο νέος κλάδος που συνιστούμε, αλλά όπως είναι και για τους άνδρες στο Ι.Κ.Α..

'Ομως, για τα σαράντα τέσσερα χρόνια της ασφάλισης δεν είναι αληθές ότι είναι έτσι. Η σύνταξη χορηγείται και με λιγότερα χρόνια. Τα σαράντα τέσσερα χρόνια είναι τα περισσότερα δυνατά, μέχρι τη συμπλήρωση του ορίου ηλικίας του εάν θέλει. Μπορεί να είναι τόσα χρόνια ασφαλισμένος, αλλά τότε παίρνει πολύ αυξημένη σύνταξη δηλαδή 2% επί 44, 88% επί της ασφαλιστικής κατηγορίας. Τίποτα άλλο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Πρόεδρε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, λυπάμαι γιατί ο κύριος Υφυπουργός δεν σέβεται κάποια πράγματα.

Κατ' αρχήν, εφόσον ήθελε να αντικρούσει αυτά που είπα ως προς την έκθεση, πρέπει να αντιληφθεί ότι δεν είναι τσιφλίκι του η Βουλή και ότι όταν κάποιος είναι Υπουργός δεν μπορεί να μην απαντάει με τρόπο που να ενημερώνει τη Βουλή.

Κύριε Υπουργέ, σε ποια έκθεση γράφετε αυτά που λέτε; 'Εχω το σχέδιο το δικό σας. Στη σελίδα δώδεκα υπάρχει ειδική έκθεση του άρθρου 75 παρ. 3 του Συντάγματος. Τη διάβασα, έχει τρεις παραγράφους. Πέστε μου που γράφει ότι τα έσοδα του Κράτους ετησίως θα είναι τόσα.

Εάν εννοείτε την έκθεση του 75.1, εκεί στην παράγραφο 3 λέτε απλά ότι περιλαμβάνεται και 7%. Δε λέτε πόσα έσοδα θα φέρει το 7%. Πέστε μου που είναι.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Πριν την υπογραφή του γενικού διευθυντού του Γενικού Λογιστηρίου του Κράτους, "ετήσια δαπάνη ακαθόριστη από την κρατική επιχορήγηση για τη βελτίωση των παροχών ασθενείας του αγροτικού πληθυσμού.

Επίσης, επέρχονται έσοδα του ιδρυομένου κλάδου κατά ποσό 225 δισ. δρχ. περίπου ετησίως από την εισφορά ασφαλισμένων (70 δισ. δρχ.) από την κρατική εισφορά (140 δισ. δρχ.) και από την εισφορά ασθενείας (15 δισ. δρχ.) και μελλοντική δαπάνη ακαθόριστη από την καταβολή συντάξεων σε ασφαλισμένους αγρότες".

Συνεπώς είναι σαφώς καθορισμένα τα έσοδα του οργανισμού.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Αρα μου λέτε ότι τα έσοδα είναι 225 δισ. ετησίως;

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Να το επαναλάβω; Είναι 225 δισ. από τον κλάδο σύνταξης και 15 δισ. από τον κλάδο ασφάλισης, σύνολο 240 δισ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Αρα οι υπολογισμοί που έκανα εγώ ήταν συντηρητικότεροι.

Κατά συνέπεια θα δαπανήσει το Κράτος ...

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Από τα οποία 225 δισ., τα 140 δισ. είναι η κρατική συμμετοχή. Το αναφέρει αναλυτικότατα.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, και κύριε Πρόεδρε του ΔΗ.Κ.ΚΙ. θα σας παρακαλέσω να σταματήσει αυτός ο συνεχής διάλογος. Υπάρχει και η συζήτηση επί των άρθρων για να δοθούν οι διευκρινήσεις. Κατατέθηκαν οι απόψεις σας και η δικιά σας, κύριε Πρόεδρε, και του κυρίου Υφυπουργού.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, έκανα μία παρέμβαση για πέντε λεπτά.

ΠΡΟΕΔΡΕΥΩΝ (Λουκάς Αποστολίδης): Κάνω αυτήν την παρέμβαση, γιατί έχουν εγγραφεί τριάντα ένα συνάδελφοι Βουλευτές και άλλοι δεκαπέντε συνάδελφοι που ήταν στις Διαρκείς Επιτροπές και δε θα προλάβουν να μιλήσουν επί της αρχής.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, με συγχωρείτε πολύ, έχω δικαίωμα να παρέμβω για πέντε λεπτά.

ΠΡΟΕΔΡΕΥΩΝ (Λουκάς Αποστολίδης): 'Εχετε δικαίωμα, αλλά να μη γίνεται κατάχρηση αυτού του δικαιώματος. Κάνω παράκληση, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα είχα τελειώσει τώρα, κύριε Πρόεδρε.

Θα πω αυτό και τίποτε άλλο, κύριε Πρόεδρε.

Θέλω να κατατεθεί στη Βουλή από τους υπηρεσιακούς παράγοντες που βρίσκονται πίσω, εάν είναι του Λογιστηρίου -που δε βλέπω να είναι- κανένας, πώς βγάζουν το έσοδο 7%, πώς το έχουν εκτιμήσει και ποια είναι η βάση υπολογισμού, σε ποια κλίμακα έκαναν τους υπολογισμούς, ποιον αριθμό ασφαλισμένων έχουν πάρει, για να ξέρουμε κατά τη συζήτηση επί της αρχής.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Τσοβόλα, δείτε παρακαλώ την αναλογιστική μελέτη.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, σας παρακαλώ να ζητάτε το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Να δει ο κ. Τσοβόλας την αναλογιστική μελέτη. Δεν τη διάβασε καθόλου. Υπάρχει ο αριθμός των ασφαλισμένων, η εισφορά, πόση είναι, πώς υπολογίζεται, ποιες είναι οι παραδοχές και αναφέρθηκε και πριν. 'Ελεος!

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υφυπουργέ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτό κατετέθη στη Βουλή.

ΠΡΟΕΔΡΕΥΩΝ (Λουκάς Αποστολίδης): Κάνω μία έκκληση, κύριε Υφυπουργέ. Ζητήστε τουλάχιστον το λόγο, γιατί δε νομίζω ότι αρμόζει αυτή η κατάσταση.

Πριν δώσω το λόγο στο συνάδελφο τον κ. Αποστόλου, θα

Σελίδα 2592 

ήθελα να καταθέσω την πρόταση και θα ήθελα να ζητήσω τη συναίνεση του Σώματος, διότι μπήκε από τους Κοινοβουλευτικούς Εκπροσώπους. Είχαν εγγραφεί τριάντα ένα συνάδελφοι επί της αρχής του νομοσχεδίου και δεκαέξι συνάδελφοι βρίσκονταν στις Διαρκείς Επιτροπές ή στη συνεδρίαση που είχε το Προεδρείο της Κοινοβουλευτικής Ομάδας. Θα ήθελα να έχω την συναίνεση του Σώματος για να εγγραφούν οι συνάδελφοι αυτοί και να μπορέσουν να μιλήσουν επί της αρχής.

Εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε.

Ο συνάδελφος κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, όταν το ΠΑ.ΣΟ.Κ. έφερε το 1987 το ν.1745 στη Βουλή, δημιουργήθηκε η εντύπωση στον αγροτικό κόσμο ότι με την επικούρηση που εισήγαγε, θα λυνόταν το συνταξιοδοτικό πρόβλημα των αγροτών. Μετά από οκτώ χρόνια εφαρμογής του νόμου, το Ταμείο αυτό έγινε έντονα ελλειμματικό και έχει ήδη χρεοκοπήσει στη συνείδηση του αγροτικού κόσμου.

Και ερχόμαστε σήμερα με την ίδια επιπολαιότητα και βιασύνη που χαρακτήριζε εκείνο το νομοσχέδιο και φέρνουμε ένα σχέδιο νόμου που θέλει να μετατρέψει τον Ο.Γ.Α. σε Ταμείο κύριας Ασφάλισης.

Κύριε Υπουργέ, το πρώτο που χρειάζεται ένα ασφαλιστικό νομοσχέδιο είναι η σοβαρή αναλογιστική μελέτη κάτι από το οποίο πάσχουν όλα μέχρι σήμερα τα ασφαλιστικά Ταμεία της Χώρας μας. Και δεν το λέω εγώ αυτό. Το λέει για το συγκεκριμένο νομοσχέδιο και η Ο.Κ.Ε.. Δηλαδή, λείπει η πρόβλεψη των εσόδων και των εξόδων του.

Μήπως η κατάρτιση του νομοσχεδίου έγινε υπό την πίεση των πρόσφατων κινητοποιήσεων; Η επιπολαιότητα του και η βιασύνη του φάνηκε και μόνο από το γεγονός ότι στην αρχή πρόβλεπε χρόνο έναρξής του την 1.1.97 και με την κατάθεσή του έγινε 1.7.97 και δεν ξέρουμε αν θα είναι τελικά αυτή η ημερομηνία. Να σας πω ένα απλό πράγμα: Τα 70 δισεκατομμύρια που αναφέρονται στην εισηγητική έκθεση δεν προβλέπονται στον Προϋπολογισμό.

Σήμερα οι οφειλές των αγροτών από το φορέα πρόσθετης ασφάλισης ξεπερνούν τα 200 δισεκατομμύρια. 'Οταν για την εφαρμογή του νέου νόμου λέτε ότι οι καταβολές αυτές των αγροτών πρέπει να πληρωθούν δεν είναι αυτό εμπαιγμός; Είναι δυνατόν στις σημερινές συνθήκες να γίνει αυτό το πράγμα;

Μεταξύ του ν.1745/87 και του σημερινού νομοσχεδίου υπάρχει μία διαφορά που σε μερικές κλάσεις φθάνει σε μείωση της σύνταξης κατά 50%. 'Εχω κάνει μία σχετική μελέτη. Συγκεκριμένα στη δεύτερη κλάση του νομοσχεδιου και μετά από τριανταπέντε χρόνια ασφάλισης έχουμε με το νομοσχέδιο 1745 114.850 δραχμές σύνταξη ενώ με το υπό συζήτηση νομοσχέδιο 76.000 δραχμές δηλαδή έχουμε μία μείωση αρκετά σοβαρή. Μάλιστα στην ανώτερη κλάση φθάνει στο 50%. Αντίστοιχα οι ετήσιες εισφορές ενώ με το ν.1745 για την τρίτη κλάση είναι 79.680, με το νέο νομοσχέδιο φθάνουν στις 180.000.

Και ένα άλλο που δεν έχετε προβλέψει στο νέο νομοσχέδιο: Τι θα γίνει μ' αυτούς τους αγρότες; Στο φορέα πρόσθετης ασφάλισης έχουν υπαχθεί το 1996 οκτακόσιες χιλιάδες αγρότες. Υπάρχουν τριακόσιες χιλιάδες αγρότες πέριπου, οι οποίοι δεν έχουν υπαχθεί. Τι θα γίνει μ' αυτούς τους υπόλοιπους; Θα υπαχθούν στο νέο φορέα;

Στόχος αυτού του ταμείου ασφάλισης, κύριε Υπουργέ, πρέπει να είναι η εξασφάλιση ενός τουλάχιστον επιπέδου διαβίωσης σ' όλους τους συνταξιούχους αγρότες. Στην ασφάλιση αυτού του κλάδου πρέπει να υπαχθούν υποχρεωτικά αλλά και αυτοδίκαια μόνο οι αγρότες. Και αυτοί οι αγρότες θα ορισθούν βέβαια, μέσα από μητρώα αγροτών.

Αν σύμφωνα με το νομοσχέδιο συνεχιστεί η βασική σύνταξη των 25.000 δραχμών με την μορφή της κατώτατης σύνταξης, τότε πρέπει να ασφαλίζονται και οι γυναίκες σύζυγοι αυτοτελώς και υποχρεωτικά και σ' αυτήν την περίπτωση μπορεί να γίνει ανάλογη προσαρμογή των διατάξεων για τις συντάξεις χηρείας. Μάλιστα αν είναι υποχρεωτική η κατάταξη σε κλάσεις μπορεί να υπάρξει η δυνατότητα υπαγωγής σε χαμηλότερες κλάσεις μια και έχουμε ασφάλιση και άλλου μέλους της οικογένειας.

Με την έναρξη της ασφάλισης στα είκοσι ένα χρόνια και της συνταξιοδότησης στα εξήντα πέντε έχουμε σαράντα τέσσερα χρόνια ασφάλισης, πράγμα που δε συμβαίνει σε κανένα άλλο ταμείο. Αν λάβουμε ως μέσο όρο ζωής τα εβδομήντα πέντε χρόνια -για τον αγρότη αυτά είναι πολλά, δεδομένων των αντίξοων συνθηκών εργασίας του- τα σαράντα τέσσερα χρόνια ασφάλισης είναι πολλά μπροστά στα δέκα χρόνια σύνταξης και ειδικά για τη γυναίκα αγρότισσα είναι πολλά.

Εμείς πιστεύουμε ότι κυρίαρχο θέμα στην εφαρμογή του σχεδίου νόμου ασφάλισης των αγροτών είναι και τα ποσά που θα κληθούν να πληρώσουν οι ασφαλισμένοι στις επτά ασφαλιστικές κλάσεις που προβλέπονται.

Πρέπει να προσεχθεί ειδικά η πρόθεση της Κυβέρνησης για μελλοντική υποκατάσταση του πόρου αλληλεγγύης γιατί υπάρχει μεγάλη πιθανότητα αυτός ο πόρος να επανέλθει στις πλάτες των αγροτών έμμεσα. Πρέπει να προβλέπεται ρητά στον προϋπολογισμό, που όπως είπα και πριν, δεν προβλέπεται στον προϋπολογισμό του 1997 το αντίστοιχο ποσό της κρατικής επιχορήγησης. Ειδικά μάλιστα στις άγονες περιοχές οι εισφορές νομίζω ότι χρειάζεται να προσεχθούν ιδιαίτερα γιατί έχουμε αγρότες εκεί με πάρα πολύ χαμηλά εισοδήματα.

Επίσης το σχέδιο νόμου πρέπει να προβληματιστεί σοβαρά και με το θέμα της διαδοχικής ασφάλισης. Πρέπει να αποφευχθεί ή να περιοριστεί -αν είναι δυνατόν- στο μέγιστο δυνατό το ενδεχόμενο να χρησιμοποιείται χρόνος ασφάλισης στον Ο.Γ.Α. από άτομα που δεν έχουν σχέση με την αγροτική παραγωγή για την αναγνώριση μέσω της διαδοχικής ασφάλισης ενσήμων στο Ι.Κ.Α. ή σε άλλους ασφαλιστικούς φορείς.

Το πρόβλημα δημιουργείται επειδή το σύστημα ασφάλισης των αγροτών, τουλάχιστον σήμερα, είναι προαιρετικό μια και δεν υπάρχει το μητρώο αγροτών και αυτό το πράγμα αν συμβεί θα είναι μια σημαντική επιβάρυνση για τον Ο.Γ.Α.. Αντίθετα η μεταφορά πόρων από άλλους ασφαλιστικούς οργανισμούς στον Ο.Γ.Α., πρέπει να επιδιωχθεί στα πλαίσια της διαδοχικής ασφάλισης αφού είναι γνωστό ότι οι αγρότες και ειδικά των μειονεκτικών περιοχών έχουν πραγματοποιήσει πολλά ημερομίσθια με αντίστοιχα ένσημα, κυρίως στο Ι.Κ.Α. και επειδή πολλές φορές δεν έχουν συμπληρώσει τα τεσσερισήμιση χιλιάδες ένσημα για την κατώτερη σύνταξη, παίρνουν την αγροτική, ενώ παράλληλα χάνονται σημαντικοί πόροι για τον Ο.Γ.Α..

Αναλογιζόμαστε βέβαια, τα προβλήματα του Ι.Κ.Α., αλλά διερωτόμαστε γιατί θα πρέπει να πληρώνουν οι δοκιμαζόμενοι αγρότες με τις εισφορές τους τα ελλείμματα του Ι.Κ.Α. που στο κάτω-κάτω πολλές φορές είναι αποτέλεσμα κυβερνητικών πολιτικών ή της ασυδοσίας των επιχειρήσεων.

Μπορεί, κύριε Υπουργέ, οι δαπάνες για τις συντάξεις στην Ελλάδα σαν ποσοστό του ΑΕΠ να είναι υψηλές, όμως για τον αγροτικό κόσμο οι συντάξεις είναι χαμηλότατες.

Η οργάνωση της κοινωνικής ασφάλισης στην Ελλάδα κατά επαγγελματικές κατηγορίες άφησε εκτός κοινωνικής προστασίας τους οικονομικά ασθενέστερους αγρότες.

Καιρός είναι να καθιερωθεί ένα σωστό σύστημα κοινωνικής ασφάλισης για την αγροτική οικογένεια, ένα σύστημα που πρέπει να στηριχθεί στη φιλοσοφία παρότρυνσης των αγροτών να παραμείνουν στις εστίες τους.

Τελειώνοντας, θέλω να επιστήσω ιδιαίτερα την προσοχή στα οικονομικά του νέου θεσμού. Αν υπολογίσουμε ότι οι άμεσα ασφαλισμένοι στον Ο.Γ.Α. είναι ένα εκατομμύριο εκατό χιλιάδες και αν παρουμε ως μέσο όρο από τις επτά ασφαλιστικές κατηγορίες τη μεσαία, την τέταρτη, που αντιστοιχεί εισφορά εκατόν ογδόντα χιλιάδες δραχμές και προσθέσουμε και την αντίστοιχη κρατική εισφορά ύψους διακόσιες ενενήντα έξι χιλιάδες δραχμές συγκεντρώνεται κάθε χρόνο

Σελίδα 2593 

το ποσό των πεντακοσίων είκοσι τεσσάρων δισεκατομμυρίων. Τι θα γίνει μ' αυτό το ποσό; Δεν πρέπει σε καμιά περίπτωση αυτό το ποσό να χρησιμοποιηθεί για κάλυψη άλλων αναγκών του Ο.Γ.Α. που απορρέουν από την υπάρχουσα νομοθεσία, αλλά να μπει σε έναν ειδικό έντοκο λογαριασμό.

Εμείς από τη στιγμή που δεν ρυθμίζονται τα θέματα που ανέφερα πιο πάνω καταψηφίζουμε το νομοσχέδιο. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κυρίες και κύριοι συνάδελφοι, όταν συζητούνται θέματα που αφορούν στην κοινωνική ασφάλιση πολλές φορές και για πολλά χρόνια έχω πει μέσα σ' αυτήν την Αίθουσα ότι θα πρέπει όλοι με δέος και πολλή προσοχή να τα προσεγγίζουμε διότι αφορούν σε μεγάλες κατηγορίες πολιτών, διότι αναφέρονται σε ιερό δικαίωμα όπως είναι η κοινωνική ασφάλιση και διότι η σύγχρονη αντίληψη περί Δημοκρατίας, ακόμα και για εκείνους που δεν ταυτίζονται ιδεολογικά με το χώρο του σοσιαλισμού, του δημοκρατικού, αλλά έχουν αντιλήψεις συντηρητικές ή συντηρητικότερες, περιλαμβάνει οπωσδήποτε με τη μια ή την άλλη μορφή το κράτος κοινωνικής προστασίας.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)

Ειδικότερα στο χώρο της Ευρώπης, στο χώρο της Ευρωπαϊκής 'Ενωσης στον οποίο ανήκουμε είναι στοιχείο πλέον της ταυτότητας του Ευρωπαίου μαζί με άλλα, πολιτικές ελευθερίες κ.λπ., όπως καθορίζεται από ομόφωνες αντιλήψεις που έχουν εκφραστεί και σε αποφάσεις των αρμοδίων Υπουργών της Ευρωπαϊκής 'Ενωσης, η κοινωνική προστασία.

Στη Χώρα μας η κοινωνική ασφάλιση δεν αναπτύχθηκε ομαλά, διότι μεσολάβησαν περίοδοι δύσκολες, διότι είχαμε στην έναρξη της λειτουργίας του βασικού ασφαλιστικού οργανισμού της Χώρας, του Ι.Κ.Α. τη δικτατορία Μεταξά αρχικώς, αλλά κυρίως τη γερμανική κατοχή και εν συνεχεία την εμφυλιοπολεμική περίοδο και διότι αποσπασματικά, συμπτωματικά και ευκαιριακά γινόντουσαν κατά καιρούς διάφορες ρυθμίσεις ασφαλιστικού περιεχομένου.

Είναι όμως βέβαιο -όποια γνώμη και αν έχει κανείς για τις κυβερνήσεις του ΠΑ.ΣΟ.Κ.- ότι ειδικότερα στο τομέα της κοινωνικής προστασίας και της κοινωνικής ασφάλισης όλες οι κυβερνήσεις του ΠΑ.ΣΟ.Κ. αντιμετώπισαν με στοργή και κοινωνική ευαισθησία τα προβλήματα τα σχετικά.

Στην προσπάθεια αυτή μπορεί να έγιναν και λάθη, μπορεί να έγιναν και υπερβολές. Γι' αυτό όμως και ήταν μόνιμη η κατηγορία των αντιπάλων μας και κυρίως των αντιπάλων της συντηρητικής Παράταξης, ότι το ΠΑ.ΣΟ.Κ. εδημιούργησε το Κράτος των αλόγιστων παροχών, που υποτίθεται ότι ήταν η αιτία των κακών εξελίξεων, που υπήρξαν στην οικονομία. Δεν είναι του παρόντος να αντιμετωπίσω όλα αυτά τα επιχειρήματα. 'Εχουν, άλλωστε, πολλές φορές στη Βουλή αντιμετωπισθεί και νομίζω με επάρκεια και επιτυχία και από άλλους συναδέλφους.

Πάντως, όσον αφορά όλες τις άλλες κατηγορίες εργαζομένων στη Χώρα μας, υπάρχει, υπήρχε και λειτουργεί με δυσκολίες, με ανωμαλίες, ένα καθεστώς κοινωνικής ασφάλισης. Κοινωνική ασφάλιση όμως άξια του ονόματός της, δεν υπήρχε για τους αγρότες. Υπήρχε ένα προνοιακό καθεστώς, γνωστό σε όλους, δεν υπήρχε όμως πραγματική ασφαλιστική προστασία, πράγμα που για πρώτη φορά επιχειρείται να γίνει και θα γίνει με την ψήφιση από το Σώμα του σχεδίου νόμου, που συζητούμε αυτήν τη στιγμή.

Γι' αυτό και παραξενεύτηκα που δεν άκουσα από κανέναν από τους Εισηγητές και τους Κοινοβουλευτικούς Εκπροσώπους να αναφέρονται σ' αυτό τουλάχιστον το σημείο, να πουν την άποψή τους. Υπάρχει ή δεν υπάρχει ανάγκη; Και το ζήτησε και ο Υφυπουργός και ο Υπουργός και ζητήθηκε και στη Διαρκή Επιτροπή και στην ομιλία του ο Υφυπουργός σήμερα ζήτησε από τους εκπροσώπους των Κομμάτων της Αντιπολίτευσης να ξεκαθαρίσουν τη θέση τους. Πιστεύουν ότι δεν υπάρχει ανάγκη να αλλάξει το καθεστώς του Ο.Γ.Α. που υπάρχει σήμερα; Αν πιστεύουν κάτι τέτοιο, ας το πουν.

Αν όμως πιστεύουν ότι κάτι πρέπει να αλλάξει, ας αναφέρουν άλλα επιχειρήματα ή επικρίσεις σε ό,τι αφορά το συζητούμενο σήμερα σχέδιο νόμου, ας αποδεχθούν όμως τουλάχιστον την ανάγκη και τη φιλοσοφία, που αυτό εκφράζει. Διότι αν αρνούνται την ανάγκη να μετεξελιχθεί ο Ο.Γ.Α., να γίνει πραγματικά ένας ασφαλιστικός φορέας κύριας ασφάλισης, όπως γίνεται με το παρόν σχέδιο νόμου, τότε η απόσταση των απόψεών μας είναι πολύ μεγάλη, δε νομίζω ότι μπορούμε να συνεννοηθούμε, θα επιμείνει ο καθένας στη δική του αντίληψη και βεβαίως, η πλειοψηφία θα αποφασίσει, όπως προβλέπει το δημοκρατικό μας πολίτευμα.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Μη βάζετε τέτοια διλήμματα, αν είναι ανάγκη ή όχι να γίνει ο οργανισμός.

ΦΟΙΒΟΣ ΙΩΑΝΝΙΔΗΣ: Τα διλήμματα μπαίνουν από την πραγματικότητα και μπαίνουν από μόνα τους. Δε σας τα βάζω εγώ.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Υπάρχει η ανάγκη να γίνει.

ΦΟΙΒΟΣ ΙΩΑΝΝΙΔΗΣ: Ωραία, πείτε το, λοιπόν, γιατί δεν το είπε κανείς μέχρι τώρα. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Εξυπακούεται.

ΦΟΙΒΟΣ ΙΩΑΝΝΙΔΗΣ: 'Οταν θα μιλήσετε εσείς, θα σας ακούσω με προσοχή, κύριε συνάδελφε, και θα χαρώ να ακούσω να λέτε ότι υπάρχει η ανάγκη και ότι διαφωνείτε σε επιμέρους ρυθμίσεις. Δηλαδή, αποδέχεστε την αρχή του νομοσχεδίου και διαφωνείτε σε επιμέρους ρυθμίσεις. Αυτό θα είναι πολύ ευχάριστο. 

'Αλλωστε στη συζήτηση στη Διαρκή Επιτροπή, είχα ακούσει με πολλή προσοχή μια σκέψη, που διετύπωσε ο κ. Σιούφας -και νομίζω και η κ. Φουντουκίδου- και την είχα συμμερισθεί και την έχω συζητήσει με τους αρμόδιους, με τον Υπουργό και με τον Υφυπουργό και ενδεχομένως αυτό να μπορέσει να υιοθετηθεί. Αυτό θα μας το πει ο Υπουργός ενδεχομένως αύριο.

Επειδή η προσπάθεια της Κυβέρνησης είναι να ξεκινήσει σωστά, πάνω σε υγιείς βάσεις και με σωστές προοπτικές, η λειτουργία αυτού του νέου ασφαλιστικού οργανισμού, γιατί περί νέου ασφαλιστικού οργανισμού στην ουσία πρόκειται, μπορεί, αντί να αρχίσει η λειτουργία του από τα μέσα του 1997, όπως προτάθηκε και από τον κ. Σιούφα και από άλλους νομίζω συναδέλφους, να δημιουργηθεί ...

ΔΗΜΗΤΡΙΟΣ ΣΙΟΥΦΑΣ: Δεν έκανα τέτοια πρόταση εγώ.

ΦΟΙΒΟΣ ΙΩΑΝΝΙΔΗΣ: Δεν το είπατε σήμερα, το είπατε όμως στη Διαρκή Επιτροπή, το θυμάμαι καλά. Το είπε όμως και η κ. Φουντουκίδου και στη Διαρκή Επιτροπή, το είπαν και άλλοι συνάδελφοι.

Συμμερίζομαι ως ένα σημείο την άποψη αυτή όχι για άλλους λόγους, αλλά διότι δεν ξέρω αν οργανωτικά μπορεί να επαρκέσει ο χρόνος της προετοιμασίας για την άμεση λειτουργία.

Κυρίες και κύριοι συνάδελφοι, γιατί να σας κουράζω με δικά μου λόγια; Υπάρχει η γνώμη της Ο.Κ.Ε., που οπωσδήποτε είναι μία γνώμη που προήλθε μετά από μελέτη, προέρχεται από πολλούς αρμόδιους ανθρώπους...

Κύριε Πρόεδρε, με συγχωρείτε, αλλά είναι η φωνή σας πολύ βαριά και ακούω συνέχεια τη δική σας φωνή χωρίς να μπορώ να προσέξω τη δική μου.

ΠΡΟΕΔΡΕΥΩΝ (Παναγιώτης Ν. Κρητικός): Κάποιοι υπηρεσιακοί λόγοι με αναγκάζουν να κάνω κάποια συζήτηση ...

ΦΟΙΒΟΣ ΙΩΑΝΝΙΔΗΣ: Μα, εγώ δεν αμφισβητώ τους λόγους, αλλά είναι πολύ δυνατή η φωνή σας και θα παρακαλούσα να γίνει πιο χαμηλή.

ΠΡΟΕΔΡΕΥΩΝ (Παναγιώτης Ν. Κρητικός): Τελείωσε η συνεργασία. Δεν παρενοχλείσθε πλέον.

ΔΗΜΗΤΡΙΟΣ ΣΙΟΥΦΑΣ: Ας είμαστε δυνατοί στη φωνή, μια που στο ανάστημα είμαστε ισοϋψείς.

ΦΟΙΒΟΣ ΙΩΑΝΝΙΔΗΣ: Στον κύριο Πρόεδρο απευθύνεσθε;

ΔΗΜΗΤΡΙΟΣ ΣΙΟΥΦΑΣ: Και στον κύριο Πρόεδρο.

ΦΟΙΒΟΣ ΙΩΑΝΝΙΔΗΣ: Λέει "και". Θα μπορούσε να πει "και στον Υφυπουργό".

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωαννίδης εξαιρείται.

Σελίδα 2594 

 

ΦΟΙΒΟΣ ΙΩΑΝΝΙΔΗΣ: Κάποτε υπήρξε ένας διάλογος στη Βουλή μεταξύ του αειμνήστου Θανάση Καννελόπουλου, του κ. Παπαθεμελή και του Προεδρεύοντος τότε του κ. Κρητικού, περί ύψους, ισοϋψών κ.λπ. και τότε είπα εγώ, που δεν απέχω και πολύ από το δικό τους ύψος, ότι εν πάση περιπτώσει μπορεί κανείς να είναι χαμηλού ύψους, αλλά μεγάλου αναστήματος ή και το αντίστροφο, λαμπρό παράδειγμα του οποίου υπάρχει και σ'αυτήν την Αίθουσα. Τότε το είπα. Αλλά ας είναι μία άλλη ιστορία αυτή, μία παρένθεση.

Κύριοι συνάδελφοι, τι λέει η Ο.Κ.Ε.. Ακούστε μόνο την εισαγωγή: 

"Η Οικονομική και Κοινωνική Επιτροπή θεωρεί ότι το υπό εξέταση σχέδιο νόμου αποτελεί ένα ιδιαίτερα θετικό βήμα σε έναν τομέα που χρειαζόταν εδώ και δεκαετίες ριζική θεσμική παρέμβαση".

Και συνεχίζει: "Με τη γενίκευση και τη συστηματοποίηση της ασφαλιστικής κάλυψης των αγροτών, αλλά και με την καθιέρωση σταθερού τρόπου αναπροσαρμογής των εισφορών και των συντάξεων αίρεται ένα σημαντικό στοιχείο αβεβαιότητας για τον κόσμο της υπαίθρου και δίνεται ένα κίνητρο για τη διατήρηση της αγροτικής απασχόλησης. Στην κατεύθυνση αυτή θετικά επίσης, εκτιμάται η καθιέρωση της διαδοχικής ασφάλισης, κάτι που είχε προ πολλού καταστεί αναγκαίο λόγω της κινητικότητας που παρατηρείται τις τελευταίες δεκαετίες μεταξύ αγροτικών και μη αγροτικών επαγγελμάτων". Και λέει και άλλα σημαντικά στα οποία σας παραπέμπω. 

Αλλά πέραν του τι λέει η Ο.Κ.Ε., επειδή άκουσα να κατακεραυνώνεται το σχέδιο νόμου...

Κύριε Πρόεδρε, υποτονθορύζετε συνεχώς και δεν μπορώ πραγματικά να συνεχίσω έτσι.

Λοιπόν, είναι μόνον τι λέει η Ο.Κ.Ε.; 'Ακουσα να μιλάτε από όλες τις Πτέρυγες στο όνομα των αγροτών. Αγανακτισμένο το ΔΗ.Κ.ΚΙ., αγανακτισμένο το Κ.Κ.Ε., αγανακτισμένος περίπου και ο Συνασπισμός, σίγουρα αγανακτισμένη και η Νέα Δημοκρατία στο όνομα των αγροτών.

ΔΗΜΗΤΡΙΟΣ ΣΙΟΥΦΑΣ: Λάθος διάγνωση κάνετε.

ΦΟΙΒΟΣ ΙΩΑΝΝΙΔΗΣ: Χαίρομαι που έχω κάνει λάθος.

Και εγώ ξέρω ότι οι εκπρόσωποι των αγροτών το ζητούσαν αυτό πριν ακόμα το βάλουμε εμείς μπροστά, τότε που ήμουν αρμόδιος Υφυπουργός. Και είχα συναντήσεις με την ΠΑΣΕΓΕΣ, με τη ΓΕΣΑΣΕ, με τη ΣΥΔΑΣΕ και είχαμε κείμενα, προτάσεις γραπτές -σας τα είπε ο Υφυπουργός αυτά- και όλοι οι εκπρόσωποι των αγροτών, πλην της Συντονιστικής Επιτροπής αγροτών Θεσσαλίας, κύριε Σιούφα -η οποία δεν ξέρω αν σας εκφράζει λόγω περιοχής- έχουν και μετά την εισαγωγή του νομοσχεδίου προς συζήτηση και ψήφιση στη Βουλή εκφραστεί -και ακούσαμε και τους εκπροσώπους τους σε ζωντανή επαφή- θετικά για το σχέδιο νόμου. Δεν μπορώ, λοιπόν, να το καταλάβω. Είναι τόσο σατανική η Κυβέρνηση και έχει τόσο σατανικές προθέσεις, ώστε κατάφερε να ξεγελάσει όλους τους αρμόδιους, όλους αυτούς τους οποίους αφορά αυτό το σχέδιο νόμου; Και κατάφερε με αυτόν το σατανικό τρόπο, που περιέγραψε και ο κ. Σιούφας και ο κ. Τσοβόλας να παραπλανήσει τους ενδιαφερόμενους, να τους πάρει λεφτά -λέει- γιατί έχουμε ανάγκη από λεφτά και μέσα στο 1997 μάλιστα.

Αν είναι δυνατόν, με κρατική χρηματοδότηση των 2/3 να θεωρείται ότι το σχέδιο νόμου που συζητούμε έχει εισπρακτικό χαρακτήρα και σκοπό αφαίμαξης των αγροτών. Για ποιο λόγο; Μήπως έχουμε εμείς προηγούμενα με τους αγρότες;

Μα, το Κόμμα μας, η Κυβέρνηση του ΠΑ.ΣΟ.Κ. κατ'εξοχήν στους αγρότες στηρίχθηκε και στηρίζεται. Ποιο λόγο θα είχαμε να θέλουμε την αφαίμαξή τους; Και μάλιστα αυτό συνδυάζεται με το άλλο επιχείρημα που ακούγεται ότι το νομοσχέδιο ήρθε εξαιτίας των αγροτικών κινητοποιήσεων. 

Προσέξτε. Από τη μια το φέρνουμε για να ξεγελάσουμε τους αγρότες, θετικά υποτίθεται για να σταματήσουν τις κινητοποιήσεις, από την άλλη όμως κάνουμε αφαίμαξη των αγροτών. Είναι ή δεν είναι αντιφατικά αυτά τα πράγματα; Αυτά δεν μπορούν να σταθούν σε καμιά λογική.

Μίλησε ο κ. Τσοβόλας με εντυπωσιακό τρόπο για το εξηκοστό πέμπτο έτος. Μα, το εξηκοστό έτος είναι το κανονικό όριο ηλικίας για όλους τους ασφαλισμένους. Δεν είναι πρωτότυπο για τους αγρότες. Περισσότερο είναι βεβαίως για όλους τους αυτοαπασχολούμενους αν θέλετε, αλλά εν πάση περιπτώσει, για τους άνδρες αυτό είναι το όριο ηλικίας και για τους ασφαλισμένους του Ι.Κ.Α..

Αναφέρθηκαν οι συνάδελφοι στην προαιρετική ασφάλιση της αγρότισσας, σαν μια αδυναμία του σχεδίου νόμου. Και ερωτώ: Θα ήταν λογικότερο να θεσπισθεί η υποχρεωτική ασφάλιση και της αγρότισσας; Υπάρχει αυτό ως υποχρέωση στους άλλους εργαζόμενους; Αν η αγρότισσα είναι πράγματι αγρότισσα και θέλει να ασφαλισθεί μπορεί. Από πού βγαίνει ότι θα έπρεπε να ασφαλίζεται υποχρεωτικώς και η αγρότισσα, επειδή ο σύζυγός της είναι αγρότης; Δίνεται η δυνατότητα να κρίνει και αν τη συμφέρει στο κάτω-κάτω να ασφαλισθεί. Επομένως, είναι πλεονέκτημα και όχι μειονέκτημα. Δεν είναι δυσμενής μεταχείριση της αγρότισσας, αλλά ευμενέστερη, θα έλεγα, αφού της δίνει τη δυνατότητα να διαλέξει, αν θέλει να ασφαλισθεί ή όχι, παρά τη βασική αρχή που ισχύει στην κοινωνική ασφάλιση, της υποχρεωτικότητας της ασφάλισης σε όλους, ακριβώς διότι δεν είναι και γνωστό ποιες πράγματι ασχολούνται με τις αγροτικές εργασίες και ποιες είναι απλές σύζυγοι αγροτών. Κυρίες και κύριοι συνάδελφοι, δε θέλω να εξαντλήσω το χρόνο, διότι πρέπει να σεβαστώ τους συναδέλφους που επιθυμούν να μιλήσουν.

Παρά το ότι θα ήταν ίσως σωστότερο να ασχοληθώ πολύ πιο ουσιαστικά και θα έλεγα πιο επιστημονικά με το υπό συζήτηση σχέδιο νόμου, επειδή δεν έγινε αυτό από τις άλλες πλευρές, από τα άλλα Κόμματα, είμαι και εγώ υποχρεωμένος να ακολουθήσω κατά κάποιο τρόπο το κλίμα και το πνεύμα, με το οποίο μίλησαν οι συνάδελφοι Κοινοβουλευτικοί Εκπρόσωποι.

Θέλω να υπενθυμίσω στη Νέα Δημοκρατία μια επιστολή -την έχω εδώ μπροστά μου- που είχε στείλει με προσωπική του υπογραφή ο Αρχηγός της Νέας Δημοκρατίας κ. Μητσοτάκης σε όλους τους αγρότες, με τίτλο "Φίλε αγρότη", όπου έδινε την υπόσχεση προ των εκλογών που κέρδισε η Νέα Δημοκρατία -είναι στις 1.6.89 η επιστολή- για σύνταξη σαράντα οκτώ χιλιάδες δραχμών το μήνα.

ΔΗΜΗΤΡΙΟΣ ΣΙΟΥΦΑΣ: Τα μπλέξατε, κύριε συνάδελφε.

ΦΟΙΒΟΣ ΙΩΑΝΝΙΔΗΣ: Η Κυβέρνηση, όμως του ΠΑ.ΣΟ.Κ. λέει για την πρόωρη. Τι σημασία έχει; Θέλετε να σας διαβάσω αυτό το γράμμα; Αν θέλετε να σας το διαβάσω ολόκληρο, αλλά το θεωρώ...

ΔΗΜΗΤΡΙΟΣ ΣΙΟΥΦΑΣ: 'Ανθρακες ο θησαυρός.

ΦΟΙΒΟΣ ΙΩΑΝΝΙΔΗΣ: Με συγχωρείτε. Λέει "θα πρέπει να ξέρεις ότι η Κυβέρνηση της Νέας Δημοκρατίας έχει ήδη δεσμευθεί δημόσια ότι, όχι μόνο θα συνεχίσεις να παίρνεις τη σύνταξή σου, αλλά θα σου δώσει αυτό που επιπλέον δικαιούσαι, δηλαδή θα παίρνεις σαράντα οκτώ χιλιάδες δραχμές το μήνα".

Εσείς τις κόψατε. Αυτό θέλω να πω. Δεν είναι αλήθεια αυτό;

ΔΗΜΗΤΡΙΟΣ ΣΙΟΥΦΑΣ: Αφήστε τώρα την τρίπλα!

ΦΟΙΒΟΣ ΙΩΑΝΝΙΔΗΣ: Είναι για τις πρόωρες συντάξεις. Γιατί επικαλέστηκε τις πρόωρες συντάξεις και την πρόωρη συνταξιοδότηση ο κ. Τσοβόλας.

Αυτός είναι ένας θεσμός άσχετος...

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Oσοι δεν εδικαιούντο...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, παρακαλώ!

ΦΟΙΒΟΣ ΙΩΑΝΝΙΔΗΣ: Η πρόωρη συνταξιοδότηση είναι θεσμός άσχετος με την ασφάλιση των αγροτών.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Ποιοι τις πήραν;

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας παρακαλώ!

ΦΟΙΒΟΣ ΙΩΑΝΝΙΔΗΣ: Αυτό είναι απάντηση στον κ. Τσοβόλα. Εάν σας ενοχλεί έστω και η απλή αναφορά στο παρελθόν σας, το κοινωνικο-ασφαλιστικό ή το συνταξιοδοτικό, αυτό είναι μία άλλη ιστορία.

Εγώ, όμως, θα πω ότι οι μόνοι που δε δικαιούνται να μας

Σελίδα 2595 

κατηγορούν για μείωση του κράτους κοινωνικής προστασίας, είσθε εσείς η Νέα Δημοκρατία, διότι εσείς ως Κυβέρνηση, το μειώσατε. Εγώ δεν θα πω ότι ήταν μόνο λανθασμένες εκείνες οι ρυθμίσεις, διότι δε θέλω να είμαι άδικος. Υπήρχαν και σωστές ρυθμίσεις, αλλά υπήρχαν και εσφαλμένες που τις πλήρωσε πολύ ακριβά ο Ελληνικός Λαός, συνταξιούχοι και ασφαλισμένοι.

Συνεπώς, σήμερα που εμείς κάνουμε μία προσπάθεια αναβάθμισης της κοινωνικής προστασίας του αγρότη και της αγρότισσας, τουλάχιστον θα έπρεπε να είναι προσεκτικότερες οι εκφράσεις που χρησιμοποιήσατε στην κατεύθυνση καταπολέμησης ενός σχεδίου νόμου, το οποίο εγώ πιστεύω ότι θα μπορούσατε και εσείς να υποστηρίξετε, όπως και όλες οι Πτέρυγες της Βουλής. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο για ένα λεπτό παρακαλώ. 

ΠΡΟΕΔΡΕΥΩΝ (Παναγιώτης Ν. Κρητικός): Το ένα λεπτό θα γεννήσει και άλλα λεπτά των άλλων Κοινοβουλευτικών Εκπροσώπων και το γνωρίζετε αυτό. 

ΔΗΜΗΤΡΙΟΣ ΣΙΟΥΦΑΣ: Μίλησα για εννέα λεπτά, δεν έκανα χρήση του χρόνου, αλλά ζητώ το λόγο για ένα λεπτό, για να πω δύο πράγματα.

ΠΡΟΕΔΡΕΥΩΝ (Παναγιώτης Ν. Κρητικός): Μα θα πάρει το λόγο και ο Υπουργός και άλλος Κοινοβουλευτικός Εκπρόσωπος κ.λ.π. 'Αλλωστε το στάδιο της δευτερολογίας δεν είναι σ' αυτήν τη φάση.

Ορίστε, έχετε το λόγο για λίγο.

ΔΗΜΗΤΡΙΟΣ ΣΙΟΥΦΑΣ: Το πρώτο, το οποίο οφείλω να κάνω είναι, να πω ότι η αναφορά στο όνομα του πρώην Πρωθυπουργού του Κωνσταντίνου Μητσοτάκη και η συνεισφορά του στο χώρο της κοινωνικής ασφάλισης αποδεικνύεται από το γεγονός ότι η ίδια η σημερινή και η προηγούμενη Κυβέρνηση ανεγνώρισαν το επιτυχές και το αναγκαίο των ρυθμίσεων.

Το δεύτερο: Κύριοι συνάδελφοι , θα χρησιμοποιήσω τρεις αριθμούς και κρατήστε τους για όλη τη συζήτηση, αλλά και για μετά. Πρόσθετη ασφάλιση. Δήλωσαν συμμετοχή οκτακόσιες πενήντα χιλιάδες αγρότες. Από αυτούς καταβάλλουν τις εισφορές τους τετρακόσιες πενήντα χιλιάδες αγρότες. Και τετρακόσιες πενήντα χιλιάδες αγρότες, μ' αυτά τα ελάχιστα της πρόσθετης ασφάλισης δε δήλωσαν συμμετοχή από το 1987 και μετά στο θεσμό της πρόσθετης ασφάλισης.

Αυτός είναι ο ορίζοντας του αγροτικού κόσμου επί του οποίου κάνει γυμναστική κοινωνικής ασφάλισης η Κυβέρνηση. Κρατήστε τους αριθμούς, συγκρίνετέ τους και από εκεί και πέρα αναμένονται και οι απαντήσεις της Κυβέρνησης επί όλων των άλλων θεμάτων, γιατί είπε ο κύριος Υπουργός και για τα σαράντα τέσσερα χρόνια κοινωνικής ασφάλισης για τη λήψη της πλήρους σύνταξης που καθιερώνεται με το νέο θεσμό, αλλά πάντοτε πρέπει να προσθέτει τη λέξη υποχρεωτικής κοινωνικής ασφάλισης και ρύθμισης.

ΦΟΙΒΟΣ ΙΩΑΝΝΙΔΗΣ: Το λόγο παρακαλώ, κύριε Πρόεδρε.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τέσσερις ώρες δεν ακούστηκε ούτε ένας Βουλευτής.

ΠΡΟΕΔΡΕΥΩΝ (Παναγιώτης Ν. Κρητικός): Δε διαφωνούμε, κύριε Σπυριούνη, έχετε δίκιο. Είναι τα προνόμια των πατρικίων.

ΚΥΡΙΑΚΟΣ ΣΠΥΡΙΟΥΝΗΣ: Να σηκωθούμε να φύγουμε, λοιπόν. 

ΠΡΟΕΔΡΕΥΩΝ (Παναγιώτης Ν. Κρητικός): Τα γνωρίζω αυτά και γι' αυτό είπα ας κρατήσουν οι Κοινοβουλευτικοί Εκπρόσωποι τις δευτερολογίες τους σε άλλη φάση.

Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, εγώ συμμερίζομαι την άποψη του συναδέλφου του κ. Σπυριούνη, δεν πρόκειται να μιλήσω τώρα. Κακώς ίσως ομίλησα, αλλά δεν είναι δυνατόν όταν μιλούν Κοινοβουλευτικοί Εκπρόσωποι -μίλησε ο κύριος Σιούφας, δε ζήτησα το λόγο- όλων των Κομμάτων, κάπου πρέπει να ακουσθεί και το πλειοψηφών Κόμμα. Γι' αυτό και αναγκάστηκα να μιλήσω, δεν είχα πρόθεση.

Μία λέξη μόνο. Η Ο.Κ.Ε. επισημαίνει κάτι που θέλω να το προσέξουμε όλοι, κύριοι συνάδελφοι, και αγαπητέ κύριε Σιούφα εσείς ιδιαιτέρως. 'Οτι η επιτυχία του θεσμού είναι συναρτημένη με την ανάπτυξη ασφαλιστικής συνείδησης των αγροτών και δε βοηθάμε, εάν εκφραζόμασθε γι' αυτόν το νέο θεσμό με τόση κατηγορηματικότητα, όσο κάνετε μέχρι σήμερα. Τίποτε άλλο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπένος έχει το λόγο.

ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, θέλω να ξεκινήσω μ' ένα ερώτημα και θα παρακαλέσω τον κ. Σιούφα να με παρακολουθήσει για λίγο, γιατί δεν είναι μόνο Κοινοβουλευτικός Εκπρόσωπος, υπήρξε και Υπουργός Κοινωνικών Ασφαλίσεων επί σειρά ετών.

Στον πυρήνα του νομοσχεδίου, που καθιερώνει αυτόν τον ασφαλιστικό φορέα για τους αγρότες, που υπάρχει η αρχή της ανταποδοτικότητας, που το Κράτος μετέχει με τα 2/3 και οι αγρότες με το 1/3, που υπάρχει η διαδοχή, που υπάρχει η μεταβίβαση σε περίπτωση θανάτου, που υπάρχει η κάλυψη ατυχήματος, αυτός είναι ο πυρήνας του νομοσχεδίου. 'Ολα τα άλλα είναι λεπτομέρειες. Ακόμα και το έλλειμμα που υπάρχει, κύριε Σιούφα, έτσι με έναν τόνο πολύ κατηγορηματικό τα εξακόσια δισ., που έχετε δίκιο σ' αυτό, μέσα στη διάχυση ενός συστήματος πολλών δεκαετιών, δεν έχει τόσο μεγάλη σημασία -είναι σημαντικό- όσο ο πυρήνας του νομοσχεδίου. Για τον πυρήνα, λοιπόν, του νομοσχεδίου, αγαπητοί συνάδελφοι, δεν είπατε τίποτα, δεν τοποθετηθήκατε. Μάλιστα για να μην είσαστε εκτεθειμένοι και απέναντι στους αγρότες αποκρύψατε και αν το ψηφίζετε επί της αρχής το νομοσχέδιο.

ΔΗΜΗΤΡΙΟΣ ΣΙΟΥΦΑΣ: Το καταψηφίζουμε, κύριε συνάδελφε, δε μας προσέξατε.

ΠΑΡΘΕΝΑ ΦΟΥΝΤΟΥΚΙΔΟΥ:Δε μας άφησε να τελειώσουμε ο κύριος Πρόεδρος.

ΣΤΑΥΡΟΣ ΜΠΕΝΟΣ: Για τον πυρήνα όμως, κύριε Σιούφα και κυρία Φουντουκίδου, θα είναι πολύ ενδιαφέρον, όταν θα κάνετε τις δευτερολογίες σας, γι' αυτόν να μας πείτε αν διαφωνείτε σε αυτές τις αρχές. Γιατί από εκεί απορρέουν όλα. Και δεν μπορεί κανείς να αμφισβητήσει, αγαπητοί συνάδελφοι, ότι αυτό αποτελεί ένα πάρα πολύ σημαντικό βήμα το νομοσχέδιο. 'Ενα πολύ σημαντικό βήμα για ένα πρόβλημα εκρηκτικών διαστάσεων την περίοδο αυτή. Δηλαδή, του αγροτικού μας προβλήματος. Και αν θέλουμε το αγροτικό πρόβλημα να μην είναι μόνο υπόθεση των εξελίξεων στην Ευρωπαϊκή 'Ενωση, αλλά και υπόθεση μόνο της οικονομίας της αγοράς και του ανταγωνισμού που εκεί δημιουργείται όχι μόνο σε εθνικό, αλλά και σε διεθνές επίπεδο, πρέπει να οικοδομήσουμε και εθνικούς θεσμούς τέτοιους που να εξοπλίσουν τους αγρότες μας και την αγροτική μας παραγωγή για τις δύσκολες χρονιές και τις επόμενες δεκαετίες που έρχονται. Και αυτό είναι ένα σημαντικό βήμα. Γιατί είναι σημαντικό βήμα και απευθύνεται κυρίως προς τη νέα γενιά των αγροτών, εκεί που είναι το μεγάλο πρόβλημα. Δημιουργεί κατ' αρχήν μια προϋπόθεση για κάποιον άνθρωπο να καθίσει να δουλέψει στο χωράφι. Δημιουργεί ύστερα την αυτονόητη προϋπόθεση της αξιοπρέπειας του αγρότη, που μέχρι τώρα ήταν αντικείμενο των προεκλογικών πυροτεχνημάτων των πολιτικών Παρατάξεων. Βεβαίως δεν είναι μέτρο που πρέπει από μόνο του να μείνει, γιατί από μόνο του δε θα φέρει αποτέλεσμα. Πρέπει να συνοδευτεί από το μητρώο των αγροτών, το οποίο ετοιμάζεται. Πρέπει να συνοδευτεί από άλλα σημαντικά διαρθρωτικά μέτρα στις καλλιέργειες. Πρέπει να συνοδευτεί από την εξυγίανση του κυκλώματος της εμπορίας των αγροτικών προϊόντων. Πρέπει να συνοδευτεί από την προώθηση των επώνυμων προϊόντων έτσι ώστε πραγματικά να μπορέσουν οι αγρότες μας, η αγροτική μας παραγωγή, να οδεύσουν με ασφάλεια σε μια πάρα πολύ δύσκολη περίοδο που έρχεται γι'αυτούς.

Λυπάμαι, αγαπητοί συνάδελφοι, που σήμερα αναδείχθηκε και η παθογένεια της πολιτικής περιόδου και του πολιτικού συστήματος. Αν για ένα, κατά τη γνώμη μου, αυτονόητο θετικό μέτρο δεν μπορούμε να έχουμε μια στοιχειώδη προσέγγιση οι πολιτικές δυνάμεις, τότε πού θα προκύψουν αυτές οι 

Σελίδα 2596 

προσεγγίσεις; Αν στις εισηγήσεις όλων των Παρατάξεων αποκρύπτεται ο πυρήνας και το ουσιαστικό μέρος του νομοσχεδίου και αναδεικνύονται άλλα πράγματα, κατά τη γνώμη μου θετικά είναι αυτά που αναδεικνύονται, θα αναφέρω ένα παράδειγμα. Κυρία Φουντουκίδου, κάνατε έναν υπολογισμό και είδατε ότι με το παλιό καθεστώς της πρόσθετης συνταξιοδότησης ενδεχομένως σε κάποιες κατηγορίες θα απέδιδε περισσότερα ως σύνταξη το καθεστώς εκείνο από το καινούριο. Αυτό να το κουβεντιάσουμε. Και εγώ θα είχα να κάνω την πρόταση στην πολιτική ηγεσία του Υπουργείου να μπει μια ρήτρα, έτσι ώστε σε καμία περίπτωση, το καθεστώς αν υπάρχει αν και είναι σωστοί οι υπολογισμοί να ισχύει το αποτέλεσμα της πρόσθετης συνταξιοδότησης. Δηλαδή, να μην υπολείπεται σε τίποτα με το καινούριο καθεστώς και να προβλεφθεί αυτή η ρύθμιση να το συζητήσουμε αυτό, αφού έχει δημιουργηθεί όμως ένα κλίμα συνεννόησης μεταξύ μας στα βασικά του νομοσχεδίου, στον πυρήνα που το ζητούν άλλωστε όλες οι οργανώσεις.

Και κλείνοντας, κύριοι συνάδελφοι, διότι το θέμα δεν είναι να λέμε πολλά, αλλά αυτά που θεωρούμε ουσιαστικά, θα διαφωνήσω ριζικά με τον Κοινοβουλευτικό Εκπρόσωπο και φίλο μου, κ. Ιωαννίδη, στο θέμα της αγρότισσας. Το πιο σημαντικό σημείο του νομοσχεδίου είναι κατά τη γνώμη μου η ισότιμη μεταχείριση της αγρότισσας. Γνωρίζετε τι συμβαίνει στα περισσότερα χωριά. Τα πράγματα τα διαφεντεύει ο άνδρας, ενώ μπορεί να δουλεύει περισσότερες ώρες η γυναίκα στο χωράφι. Και νομίζω, ότι με την προαιρετική ασφάλιση της αγρότισσας, θα οδηγηθούμε σε ασφάλιση των ανδρών και θα μείνουν ανασφάλιστες οι αγρότισσες.

Αυτό που είπατε, κύριε Ιωαννίδη, δεν είναι σωστό, ότι δηλαδή η αγρότισσα είναι όπως όλες οι άλλες περιπτώσεις. Διότι η γυναίκα οπουδήποτε να εργάζεται, σε οποιαδήποτε οικογένεια, ασφαλίζεται. Εγώ δε λέγω να ασφαλιστούν αγρότισσες, που δεν είναι αγρότισσες. Θέλετε να βάλουμε την αρχή του μητρώου των αγροτών και όσες αγρότισσες είναι στο μητρώο; Εγώ όμως επιμένω ότι θα πρέπει να προβλέψει το νομοσχέδιό μας να γίνει υποχρεωτική η ασφάλιση. Αυτές δηλαδή οι αγρότισσες, που θα μπούν στο μητρώο των αγροτών, θα πρέπει να είναι πραγματικές αγρότισσες. Θεωρώ ότι είναι καθοριστικό σημείο του νομοσχεδίου. Δεν ξέρω εάν βγαίνει απολογιστικά αυτό ...

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Βγαίνει καλύτερα.

ΣΤΑΥΡΟΣ ΜΠΕΝΟΣ: Νομίζω, λοιπόν, ότι είναι ένα σημείο στο οποίο όλοι θα πρέπει να συμφωνήσουμε. 'Οταν μιλάμε για ισότητα γυναικών, θα πρέπει να το εννοούμε κι'όλας. Και αυτό που προτείνω είναι η διάταξη που προβλέπεται για τις αγρότισσες γυναίκες, με την προϋπόθεση βεβαίως ότι είναι πραγματικά αγρότισσες, να υπάρχει και για εκείνες η υποχρεωτική ασφάλιση.

Τέλος, θέλω να εκφράσω τη χαρά μου, που ήρθε τόσο γρήγορα μια από τις σημαντικότερες εξαγγελίες αυτής της Κυβέρνησης, και να δηλώσω ότι θα διαθέσω όλες μου τις δυνάμεις, όσες δυνάμεις έχω, όχι μόνο για την επιτυχία αυτού του θεσμού, αλλά για να δημιουργηθεί και η απαραίτηση συνείδηση στους αγρότες μας, που επιτέλους μ'αυτό το νομοσχέδιο παύουν να είναι παρίες της Ελληνικής Κοινωνίας και της προοπτικής της ανάπτυξης και να γίνουν και αυτές ισομέτοχοι, όπως όλοι οι άλλοι εργαζόμενοι. Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν.Κρητικός): Ο συνάδελφος κ.Ευμοιρίδης ζητά ολιγοήμερη άδεια στο εξωτερικό. Το Σώμα εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Το Σώμα ενέκρινε.

Η κα Μπόσκου έχει το λόγο για πέντε λεπτά, διότι ο χρόνος των ομιλητών του Κόμματος που εκπροσωπείται με Ειδικό Αγορητή στη συζήτηση, περιορίζεται στο ήμισυ.

ΜΑΡΙΑ ΜΠΟΣΚΟΥ: Κύριε Πρόεδρε, μέσα στα τόσα που είπε ο κύριος Υφυπουργός σήμερα, παραδέχτηκε και μια αλήθεια. Βέβαια για άλλο σκοπό το έκανε. Το έκανε, για να υποστηρίξει αυτό το νομοσχέδιο. Η αλήθεια, όμως είναι ότι παραδέχτηκε πως όλα αυτά τα χρόνια και το Κόμμα του και η Νέα Δημοκρατία, χρησιμοποίησαν τον αγρότη, με τις κατά καιρούς προεκλογικές τους εξαγγελίες για να υφαρπάξουν την ψήφο του για να έρχονται σήμερα να καμώνονται πως τάχα έχουν τη λαϊκή συναίνεση για την εφαρμογή του αντιλαϊκού προγράμματός τους. Τουλάχιστον αυτήν την αλήθεια την παραδέχτηκε.

Συζητούμε σήμερα το νομοσχέδιο για τη σύσταση κλάδου κύριας ασφάλισης των αγροτών, ένα νομοσχέδιο που όλο το προηγούμενο διάστημα από τη συζήτηση ακόμα των προγραμματικών δηλώσεων του Προϋπολογισμού μέχρι σήμερα, η Κυβέρνηση το έχει διαφημίσει κατά κόρον. 

Δημαγωγικά και με περισσή υποκρισία το παρουσιάζει σαν λύση στο πάγιο αίτημα της αγροτιάς για ανθρώπινη σύνταξη και υποφερτή παροχή υπηρεσιών υγείας. Και παρά τις μεγάλες αντιδράσεις που συνάντησαν οι εξαγγελίες της Κυβέρνησης για το νομοσχέδιο αυτό και παρά το αίτημα των αγροτών να αποσυρθεί, η Κυβέρνηση προχωρά ακάθεκτη στον κατήφορο της αντιλαϊκής και φορομπηχτικής πολιτικής, φέροντάς το προς ψήφιση στη Βουλή.

Ακόμα και στην πρόσφατη φιέστα παραπλάνησης, στο Συμβούλιο Αγροτικής Πολιτικής, ο κύριος Πρωθυπουργός δεν παρέλειψε να αναφερθεί δηλώνοντας μάλιστα περί αγροτικής προστασίας. Πρόκειται, λοιπόν, περί υποκρισίας και απάτης, τη στιγμή που στην πράξη καταργείται η αυτοτελής σύνταξη της αγρότισσας που έχει θεωρηθεί κατάκτηση, παρά το γεγονός ότι ήταν σύνταξη πείνας. Και αυτό διότι η αγρότισσα δε θα είναι σε θέση να πληρώνει τις υπέρογκες εισφορές. Είναι, λοιπόν, δημαγωγία να λέει η Κυβέρνηση και ο Πρωθυπουργός ότι περιλαμβάνει την αυτοτελή σύνταξή της.

Για πρώτη φορά η Κυβέρνηση με το νομοσχέδιο υποχρεώνει τον αγρότη σε εισφορά για ιατροφαρμακευτική περίθαλψη, υποσχόμενη πως θα του την παρέχει στα πλαίσια, λέγει, του Ι.Κ.Α., αφήνοντας αναπάντητο το ερώτημα πως θα μπορέσει να ανταπεξέλθει στις νέες αυξημένες υποχρεώσεις του όταν σήμερα το Ι.Κ.Α. δεν είναι σε θέση να ανταποκριθεί στις ήδη υπάρχουσες ανάγκες των ασφαλισμένων του. Παρ' όλα αυτά ακούσαμε δια στόματος του κυρίου Πρωθυπουργού, ότι με το παρόν νομοσχέδιο αναβαθμίζεται η περίθαλψη των αγροτών.

Τελικά η γνώμη μας είναι ότι οι αληθινοί σκοποί του συγκεκριμένου νομοσχεδίου είναι οι εξής. Πρώτα απ' όλα να εισπράξει ένα σοβαρό ποσό από τις δυσβάστακτες εισφορές που επιβάλλει στους αγρότες για να καλύψει μαύρες τρύπες που ανοίγει η πολιτική της με τα προνόμια που δίνει η Κυβέρνηση στο μεγάλο κεφάλαιο.

Δεύτερον, να καταργήσει το προνοιακό επίδομα των είκοσι πέντε χιλιάδων, ικανοποιώντας έτσι τα αφεντικά της Ευρωπαϊκής 'Ενωσης που θέλουν περικοπές στις κοινωνικές δαπάνες.

Τρίτον, να κρύψει και να συγκαλύψει τις ευθύνες της για τη χρεωκοπία του κλάδου πρόσθετης ασφάλισης, αφού ποτέ δεν έδωσε την κρατική επιχορήγηση που προέβλεπε ο 1745/87.

Τέταρτον, να δώσει άλλο ένα χτύπημα στη μικρομεσαία και φτωχή αγροτιά, οδηγώντας την μια ώρα αρχίτερα στο ξεκλήρισμα.

Το Κ.Κ.Ε., όπως είπε και ο Ειδικός Αγορητής μας καταψηφίζει αυτό το νομοσχέδιο και ζητάμε, έστω και την τελευταία στιγμή, από την Κυβέρνηση να το αποσύρει.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ:Κυρίες και κύριοι συνάδελφοι, πρέπει νομίζω να υπενθυμίσω ότι συζητούμε αυτήν τη στιγμή την αρχή του νομοσχεδίου και εγώ τουλάχιστον θα ήθελα να ασχοληθώ με τις επιμέρους διατάξεις και ρυθμίσεις, όταν θα κάνουμε τη συζήτηση στα άρθρα.

'Ακουσα με προσοχή τις τοποθετήσεις πάνω στην αρχή του νομοσχεδίου των Εισηγητών και των Κοινοβουλευτικών Εκ-

Σελίδα 2597 

προσώπων των Κομμάτων της Αντιπολίτευσης και διαπίστωσα δυο τουλάχιστον στοιχεία, τα οποία ασφαλώς κάνουν τη σημερινή συνεδρίαση να μην είναι από τις καλύτερες στιγμές του Κοινοβουλίου μας.

Διαπίστωσα το στοιχείο της μικροψυχίας από την πλευρά των πολιτικών Κομμάτων της Αντιπολιτεύσεως. Μίλησαν οι Εισηγητές και οι Κοινοβουλευτικοί Εκπρόσωποι και δε βρήκαν να πουν ούτε ένα θετικό λόγο, για τις ρυθμίσεις και τομές που γίνονται μ'αυτό το νομοσχέδιο για το σύστημα κοινωνικής ασφάλισης των αγροτών.

Διεπίστωσα και ένα δεύτερο στοιχείο την υποκρισία. Υποκρισία στο μέγιστο βαθμό, διότι, ενώ γνωρίζουν πολύ καλά τα Κόμματα της Αντιπολίτευσης ότι δεν πρόκειται να βγουν από το περιθώριο της κοινωνικής ασφάλισης οι 'Ελληνες αγρότες εάν δεν υπάρχει ασφαλιστικό ταμείο με εισφορές (τις οποίες εν μέρει θα πληρώνει ο αγρότης και εδώ ο νόμος θεσπίζει ότι θα πληρώνει το 1/3 της εισφοράς και τα 2/3 θα τα πληρώνει το Κράτος) εδώ καταψηφίζουν την αρχή του νομοσχεδίου και έχουν αναλωθεί σε ένα παραλήρημα χαρακτηρισμών του τύπου "απάτη" (ότι πρόκειται περί απάτης), του τύπου "πρόκειται για ληστρική εισπρακτική πολιτική" του τύπου "φορομπηχτική πολιτική" και άλλα τέτοια τα οποία δεν έχουν καμιά σχέση με την πραγματικότητα της τομής που γίνεται με το συγκεκριμένο νομοσχέδιο.

Αναρωτιέμαι ποιον αγγίζουν από τον αγροτικό κόσμο της Χώρας μας όλα αυτά τα οποία ακούσαμε από την Αντιπολίτευση σήμερα.

Ο 'Ελληνας αγρότης, αν πάει κανείς και τον κουβεντιάσει στα καφενεία όλης της Χώρας (το έχουμε κάνει όλοι κύριοι συνάδελφοι) θα διαπιστώσει ότι το σύστημα που υπάρχει σήμερα είναι προ πολλού ξεπερασμένο στη συνείδησή τους.

Είναι γνωστό και το ξέρουμε όλοι, και ας μην υποκρινόμαστε κύριοι συνάδελφοι της Αντιπολίτευσης. Αισθάνονται πως είναι στο περιθώριο της κοινωνικής ασφάλισης και αποζητούν μία τομή. Και η τομή γίνεται. Και σεις δείχνετε μικροψυχία και δεν βρίσκετε κανένα θετικό λόγο να πείτε για το νομοσχέδιο. 'Ομως, η αίσθηση που έχω εγώ, μιλώντας με τον κόσμο στην ύπαιθρο, τουλάχιστον στην εκλογική μου περιφέρεια, είναι ότι η συντριπτική πλειοψηφία, θα έλεγα το σύνολο των αγροτών, στηρίζει την τομή η οποία γίνεται μ' αυτό το νομοσχέδιο, από την Κυβέρνηση. Και βλέπει ο κάθε 'Ελληνας αγρότης, ο απλός 'Ελληνας αγρότης, ότι του δίνει αυτό το καινούργιο νομοσχέδιο, την αξιοπρέπεια που αποζητά από χρόνια. Πού βρίσκεται η αξιοπρέπεια; Στο να μην εκλιπαρεί την κάθε κυβέρνηση να βάλει 1.000, 2.000 και 5.000 δραχμές πάνω στη σύνταξη, αλλά να έχει ένα σύστημα, που να ξέρει πώς ξεκινά, πώς βγαίνει στη σύνταξη και που θα καταλήξει. Πώς μπαίνει στο σύστημα, με τις εισφορές τις δικές του και του Κράτους και τι θα πάρει, όταν πρόκειται να συνταξιοδοτηθεί. Τώρα δεν ξέρει τίποτε. Τώρα το μόνο που ξέρει, είναι η υποκρισία και η δημαγωγία τις παραμονές των εκλογών, να βγαίνει τη μία ο κ. Μητσοτάκης, την άλλη ο κ. 'Εβερτ και δεν ξέρω ποιος άλλος πολιτικός Αρχηγός, να υπόσχεται αύξηση στις αγροτικές συντάξεις μετά τις εκλογές, για να παραπλανήσει και να αρπάξει την ψήφο τους. Αυτό ξέρει ο πολίτης και το λένε όλοι στα καφενεία των χωριών μας ανά την Ελλάδα.

Λοιπόν, με την αναπροσαρμογή των συντάξεων (έτσι όπως αναπροσαρμόζονται και οι συντάξεις των δημοσίων υπαλλήλων) που καθιερώνει το νομοσχέδιο, δίνει πρώτα, την αξιοπρέπεια στον 'Ελληνα αγρότη. Και ερωτώ, η Αντιπολίτευση συμφωνεί σ' αυτήν τη βασική επιλογή που γίνεται κύριοι συνάδελφοι, ναι ή όχι; Χωρίς υποκρισία. Ξέρει ο 'Ελληνας αγρότης, ότι όταν δούλεψε για κάποιο διάστημα της ζωής του σαν ναυτικός ή αν δούλεψε σαν οικοδόμος ή αν δούλεψε ξενοδοχοϋπάλληλος και έχει πληρώσει εκατοντάδες και χιλιάδες ένσημα σε άλλους ασφαλιστικούς φορείς, σήμερα δε δικαιούται να τα αξιοποιήσει αυτά, γιατί σήμερα πηγαίνουν χαμένα. Με το σύστημα της διαδοχικής ασφάλισης που καθιερώνει το νομοσχέδιο, δε θα χάνεται κανένα ένσημο και θα μπορεί να συνυπολογίζονται για τον προσδιορισμό του συνταξιοδοτικού του δικαιώματος- της σύνταξης. Αυτό το στηρίζει το σύνολο των αγροτών, ανεξάρτητα αν έχουν κόκκινο, πράσινο ή δεν ξέρω εγώ τι άλλο χρώμα, θέλετε να τους προσδώσετε. Το σύνολο των αγροτών το στηρίζει.

Ερωτώ, η Αντιπολίτευση, εάν αφήσει την υποκρισία κατά μέρος, συμφωνεί ναι ή όχι, σ' αυτήν τη βασική επιλογή που γίνεται με το νομοσχέδιο;

ΠΑΡΘΕΝΑ ΦΟΥΝΤΟΥΚΙΔΟΥ: Στις 52.000 που θα πάρει ο αγρότης ....

ΚΟΣΜΑΣ ΣΦΥΡΙΟΥ: Δεν είναι έτσι, κυρία Φουντουκίδου. Παραπλανάτε τον αγρότη μιλώντας στο Κοινοβούλιο, γιατί, όπως σας είπε ο Υφυπουργός, θα είναι σαφώς πιο αυξημένες οι συντάξεις, διότι το σύστημα αυτό προβλέπει αυξήσεις, ενώ αυτή που παρέχεται με την πρόσθετη ασφάλιση είναι καθηλωμένη και το ξέρετε πάρα πολύ καλά. Και ξέρετε ακόμη, ότι συγκρίνετε τις τιμές τις σημερινές και όχι την αξία της σύνταξης, όταν ο αγρότης βγαίνει και παίρνει τη σύνταξή του. Επομένως, όχι με παραπλανητικά επιχειρήματα και με παραποίηση των στοιχείων, να προσπαθείτε να ξεγελάσετε τον 'Ελληνα αγρότη. Θα σας έλεγα μην το κάνετε και στην ύπαιθρο, για να μην εισπράξετε την ηχηρή απάντηση των αγροτών, όπως πραγματικά σας αρμόζει.

Υπάρχει ακόμη νομίζω, ένα άλλο στοιχείο, το οποίο είναι ιδιαίτερα θετικό στις διατάξεις που συζητούμε:

Η δυνατότητα της μεταβίβασης της σύνταξης έστω κατά 50% στο σύζυγο ή κατά 25% στο παιδί του αγρότη, που πιθανόν θα πεθάνει.

Βέβαια ούτε αυτό το στοιχείο σας αφήνει την υποκρισία, να δεχθείτε ότι είναι θετικό και να το επαινέσετε. Το γεγονός ότι αναλαμβάνει το Κράτος και θα πρέπει ασφαλώς και το εγγυάται αυτό απόλυτα η Κυβέρνηση, αλλά στον Προϋπολογισμό του 1998, θα πρέπει να είναι ρητά καταχωρημένο, το ποσό που προβλέπει η σχετική έκθεση του Γενικού Λογιστηρίου του Κράτους, το Κράτος να πληρώνει το 2/3 των εισφορών, ούτε αυτό είναι θετικό στοιχείο;

Κατά την άποψή σας, η οποία είναι άκρως υποκριτική, ποια άραγε θα έπρεπε να είναι η σχέση ανάμεσα στην εισφορά του αγρότη και στην εισφορά του Κράτους, για να είναι από τη δική σας την πλευρά αποδεκτό; 'Η μήπως είναι σωστό αυτό που λέει το Κ.Κ.Ε. ότι πρέπει να τα δίνει όλα ο κρατικό Προϋπολογισμός; 'Οταν γνωρίζουμε τα δεδομένα του κρατικού Προϋπολογισμού και όταν γνωρίζουμε ότι επί τριάντα πέντε χρόνια, που ακολουθήθηκε αυτό το σύστημα, οδηγήθηκε ο 'Ελληνας αγρότης στο περιθώριο της κοινωνικής ασφάλισης, κάτι που είναι καταδικασμένο στη συνείδηση των Ελλήνων αγροτών σήμερα.

Εκείνο που θα ήθελα, κύριε Υπουργέ, να υπογραμμίσω είναι, ότι επειδή τα προβλήματα τα οργανωτικά, που θα σας απασχολήσουν μέσα στο 1997, προκειμένου να λειτουργήσει ο νόμος στην πράξη, θα είναι πολλά και δύσκολα -θα προσπαθήσετε να τα λύσετε ασφαλώς- να μην παραλείψουμε να προβλέψουμε, με το προεδρικό διάταγμα, για το οποίο έχετε τη σχετική εξουσιοδότηση, και την αποκέντρωση των Υπηρεσιών του Ο.Γ.Α.

Δε θα μπορέσει να λειτουργήσει το ασφαλιστικό ταμείο αν όλα εκπορεύονται από την οδό Πατησίων, στην Αθήνα. Πρέπει να ιδρυθούν απαραιτήτως σε περιφερειακή βάση Υπηρεσίες του Ο.Γ.Α. για να μπορέσει να λειτουργήσει το σύστημα.

Θα ήθελα τέλος να πω, ότι αφού ο Συνασπισμός, κύριε Αποστόλου, βρήκε το κουράγιο στην Κοινοβουλευτική Επιτροπή, να πει ότι το νομοσχέδιο κινείται προς τη σωστή κατεύθυνση και που άφησε να καταλάβουμε όλοι ότι το ψηφίζετε, αναρωτιέμαι τι άλλαξε από τότε; Μήπως παρασυρθήκατε και σεις από το παραλήρημα της μικροψυχίας ή της υποκρισίας ή της δημαγωγίας που δυστυχώς δεν μας αφήνει να συνεννοηθούμε σ' αυτήν την Αίθουσα, για τα βασικά και στοιχειώδη ζητήματα, τα οποία θέλει το σύνολο του Ελληνικού Λαού;

(Χειροκροτήματα από την Πτέρυγα του ΠΑ.ΣΟ.Κ.)

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μου δίνετε το λόγο για ένα λεπτό, γιατί ο κύριος συνάδελφος δεν κατάλαβε τι είπα.

Σελίδα 2598 

 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε δικαίωμα δευτερολογίας. 

Ο κ. Στάικος Βουλευτής Φθιώτιδας έχει το λόγο.

ΕΥΑΓΓΕΛΟΣ ΣΤΑΙΚΟΣ: Κύριε Πρόεδρε, κυρίες και κύριοι συνάδελφοι, το συζητούμενο σχέδιο νόμου, "Σύσταση Κλάδου Κύριας Ασφάλισης Αγροτών, και άλλες διατάξεις" αποτελεί πράγματι μία τομή. Αποτελεί μια μεγάλη θεσμική παρέμβαση στην σημερινή κοινωνική και ασφαλιστική πραγματικότητα, δεδομένου ότι αλλάζει ο ασφαλιστικός χάρτης της Χώρας μας με την ένταξη με την υπαγωγή και των αγροτών μας στις γενικότερες αρχές του κοινωνικοασφαλιστικού μας συστήματος.

Είναι γνωστό ότι οι αγρότες ήταν οι μόνοι που ήταν ουσιαστικά ανασφάλιστοι, που δεν είχαν ταμείο κύριας ασφάλισης. 'Ηταν συνεπώς μια, από πάρα πολλά χρόνια ανεκπλήρωτη οφειλή, ένα ανεξόφλητο χρέος της Πολιτείας προς το πολυπληθέστερο σκληρά δοκιμαζόμενο και ολιγότερο αμειβόμενο κομμάτι της ελληνικής κοινωνίας, τους αγρότες, που ζουν, εργάζονται και προσφέρουν κάτω από πολλαπλώς αντίξοες συνθήκες.

'Ηταν, επαναλαμβάνω, υποχρέωση της Πολιτείας να ανασύρει το 25% περίπου του ελληνικού πληθυσμού από την ασφαλιστική απομόνωση και να το εντάξει, όπως είπαμε, στις γενικότερες αρχές του κοινωνικοοικονομικού μας συστήματος. Με την ασφάλιση των αγροτών πραγματοποιείται μία μεγάλη μεταρρύθμιση και ολοκληρώνεται ο χάρτης της κοινωνικής ασφάλισης. 'Ετσι με το προς ψήφιση σχέδιο νόμου, οι απόμαχοι αγρότες -τονίστηκε κατά κόρον, αισθάνομαι και εγώ την ανάγκη να το τονίσω- θα μπορούν να ζουν με αξιοπρέπεια και δε θα είναι αναγκασμένοι να εργάζονται μέχρι τα βαθιά γηρατειά τους, γαντζωμένοι κυριολεκτικά στο μικρό γεωργικό τους κλήρο και να μην τον μεταβιβάζουν, ειδικότερα οι πιο πτωχοί απ'αυτούς. Αυτό το γεγονός σε συνδυασμό με το μητρώο των αγροτών, που επίκειται η σύνταξή του θα αποτελέσει κίνητρο για τους νέους αγρότες να παραμείνουν στα χωριά τους και να ασχοληθούν με τη γεωργία.

Συνεπώς το συζητούμενο σχέδιο νόμου υπηρετεί και εξορθολογίζει ολόκληρο τον αγροτικό τομέα, αφού αναδιάρθρωση της γεωργίας δεν μπορεί να γίνει, αν εκτός των άλλων δεν αντιμετωπιστεί ουσιαστικά, όπως αντιμετωπίζεται με το συζητούμενο νομοσχέδιο, το ζήτημα της ασφάλισης και κατά συνέπεια της διαδοχής του γεωργικού κλήρου.

'Ετσι ο αγρότης, μέσα στα πλαίσια της κοινωνικής και ασφαλιστικής, όπως ελέχθη, πραγματικότητας, θα εξασφαλίζει μία σύνταξη αξιοπρεπούς διαβίωσης αντίστοιχη με αυτήν των ασφαλισμένων ανάλογων ασφαλιστικών οργανισμών, ανάλογων ασφαλιστικών ταμείων και η οποία -το λέει το νομοσχέδιο, αλλά τονίστηκε και από τους προηγούμενους ομιλητές- θα αυξάνεται βάσει της αύξησης των συντάξεων των δημοσίων υπαλλήλων. Συνεπώς εφεξής ο αγρότης δε θα αποτελεί αντικείμενο πολιτικής εκμετάλλευσης, όπως γινόταν μέχρι σήμερα. Μεταχείριση, την οποία όλες οι παρατάξεις, όπως τονίστηκε, επιφύλαξαν στους αγρότες, πέραν του ότι αποκτούν ταυτότητα επαγγελματία και παύουν να θεωρούνται "οι παρίες" της ελληνικής κοινωνίας.

Η έλλειψη της κοινωνικής καταξίωσης και το σύνδρομο της ανασφάλειας από το οποίο διακατέχεται ο αγρότης σχετικά με την τύχη της ανασφάλιστης ουσιαστικά παραγωγής του, είναι από τους σημαντικότερους λόγους ερήμωσης της υπαίθρου. Αισθάνεται ο αγρότης, και πράγματι είναι, "έρμαιο" των αντίξοων καιρικών συνθηκών.

Θα μου επιτρέψετε, κύριοι συνάδελφοι, να αναφέρω ένα παράδειγμα από την ιδιαίτερη πατρίδα μου τη Φθιώτιδα, που επιβεβαιώνει του λόγου το αληθές. Το περασμένο καλοκαίρι καταστράφηκαν κυριολεκτικά πολλές καλλιέργειες, όπως οι δενδροκαλλιέργειες, οι καπνοκαλλιέργειες, οι σιτοκαλλιέργειες κ.λπ. Και αυτό έγινε εξαιτίας του ασυνήθους δυνατού ανέμου, που ενέκυψε στην περιοχή. Οι τεράστιες δε, οι ασυνήθεις προχθεσινές βροχοπτώσεις, που συνετέλεσαν στην υπερχείλιση του Σπερχειού, ολοκλήρωσαν την καταστροφή σε χιλιάδες αγρότες του Φθιωτικού "κάμπου". 'Ολοι μας γίναμε μάρτυρες αυτής της πρωτοφανούς, της βιβλικής καταστροφής.

Και ερωτάσθε: Πώς να μην ερημωθεί η ύπαιθρος, πώς να αισθάνεται ασφαλής ο αγρότης, όταν ο ΕΛΓΑ δεν τον καλύπτει για τις ζημίες, τις οποίες προανέφερα; Μήπως είναι καιρός, κύριε Υπουργέ -δεν έχετε αρμοδιότητα εσείς, υπάγεται στο Υπουργείο Γεωργίας- να αντιμετωπισθεί και η αναμόρφωση του ΕΛΓΑ για να μπορέσει να ανταποκριθεί στα σημερινά δεδομένα; Αυτό το αναφέρω σαν μία απλή σκέψη, σαν μία απλή ιδέα.

'Υστερα από την παραπάνω παρέμβαση, έρχομαι σε ένα γενικότερο βασικό στοιχείο του ασφαλιστικού συστήματος, στην ανταποδοτικότητα. Δεν μπορεί κύριοι συνάδελφοι, να επιβιώσει -αυτό είναι βασική ασφαλιστική αρχή- ένα ασφαλιστικό σύστημα, εάν δεν έχει ανταποδοτικότητα. Δεν μπορεί να είναι βιώσιμο. Και όσοι ισχυρίζονται το αντίθετο, νομίζω ότι δεν είναι καλόπιστοι.

Εδώ ειδικά πρέπει να τονισθεί, ότι το ΠΑ.ΣΟ.Κ. έδειξε όλη την ευαισθησία του και για πρώτη φορά -δε νομίζω ότι συμβαίνει σε άλλα ασφαλιστικά ταμεία- πληρώνει το Κράτος δύο μερίδια και ο αγρότης πληρώνει ένα μερίδιο. Ενώ είναι γνωστό, ότι στους άλλους ασφαλιστικούς οργανισμούς συμβαίνει το ακριβώς αντίθετο. Αυτή η μεταχείριση που επιφυλάσσεται από το ΠΑ.ΣΟ.Κ. στους αγρότες, νομίζω ότι πρέπει να επισημανθεί και βέβαια είναι μία ιδιαίτερη μεταχείριση, την οποία οι αγρότες και την αξίζουν και τη δικαιούνται.

Να δούμε τι είχε ο αγρότης μέχρι σήμερα. Τονίσθηκε και προηγουμένως. Είχε ένα προνοιακό επίδομα, το οποίο αυξανόταν -είναι κοινό μυστικό αυτό- μόνο στις προεκλογικές περιόδους. Και αισίως έφθασε τώρα που μιλάμε, τις 29.000 δραχμές.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Δύο λεπτά, κύριε Πρόεδρε.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Αυτή ήταν η παροχή της Πολιτείας προς τον αγρότη. 'Υστερα από τριάντα χρόνια ζωής του Οργανισμού, εδέησε ο αγρότης να εξασφαλίσει τις είκοσι εννέα χιλιάδες δραχμές με το ισχύον σύστημα. Ευτυχώς που βρέθηκε το ΠΑ.ΣΟ.Κ. και έδωσε και αντίστοιχο ισόποσο αυτοτελές ποσό στην αγρότισσα.

Οι συνάδελφοι της Αντιπολίτευσης είπαν για την πρόσθετη ασφάλιση και ανέφερε μάλιστα και ο Κοινοβουλευτικός Εκπρόσωπος ο κ. Σιούφας και νούμερα. 'Ετσι είναι στην πραγματικότητα. Δεν μπορούσε να επιβιώσει η πρόσθετη ασφάλιση, διότι από τις οκτακόσιες χιλιάδες περίπου, που ήταν ασφαλισμένοι, πράγματι οι μισοί πλήρωσαν. Οι τριακόσιες χιλιάδες πλήρωσαν περίπου τρία χρόνια και οι υπόλοιποι εκατό χιλιάδες πλήρωσαν μόνο δύο χρόνια.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Το Κράτος έβαλε την εισφορά του;

ΕΥΑΓΓΕΛΟΣ ΣΤΑΙΚΟΣ: Κύριε συνάδελφε, πράγματι εδώ -θα το πω παρακάτω, αν μου επιτρέψει ο κύριος Πρόεδρος, διότι δεν έχω χρόνο- θα ήθελα απευθυνόμενος στον κύριο Υπουργό, να του πω ότι όπως εξασφαλίζονται ασφαλιστικές δικλείδες με την ασφαλιστική ενημερότητα, όταν πρόκειται να δανειοδοτηθεί ή να επιδοτηθεί ή να δοθεί άδεια αγροτικού οχήματος, να καταβάλει την εισφορά ο αγρότης, έτσι πρέπει να εξασφαλιστεί από τον Υπουργό Εργασίας και Κοινωνικών Ασφαλίσεων και η κρατική συμμετοχή. Διότι, ας μη γελιόμαστε, αν τυχόν αυτό δεν εξασφαλιστεί, με μαθηματική ακρίβεια θα γίνει και αυτό το Ταμείο ελλειμματικό και έτσι θα απογοητευθούν οι αγρότες, που τόσες ελπίδες έχουν επενδύσει στο νομοσχέδιο αυτό. Δεν είναι αληθές αυτό το οποίο ισχυρίζεσθε, ότι δηλαδή οι αγρότες δε θέλουν. Οι αγρότες το θέλουν το νομοσχέδιο αυτό. Απλώς έχουν κάποιες επιφυλάξεις.

Αναρωτήθηκε ο Κοινοβουλευτικός Εκπρόσωπος της Νέας Δημοκρατίας πώς θα μπορέσουν οι αγρότες, εάν έχουμε μία χρονιά -όπως ήταν φέτος- που θα είναι δύσκολη γι'αυτούς, να πληρώσουν την εισφορά τους. Μα εδώ μιλάμε για το μείζον, δε μιλάμε για το έλασσον. Το μείζον είναι ότι πάντοτε η 

Σελίδα 2599 

Πολιτεία, όταν ενσκήπτουν ασυνήθεις καιρικές συνθήκες, αντίξοες καιρικές συνθήκες, που δεν μπορεί ο αγρότης να ανταποκριθεί, παρεμβαίνει -και καλά κάνει- και ρυθμίζει τα χρέη των αγροτών.

Το θέμα θα σταματήσει στο να υποχρεώσει τον αγρότη να καταβάλει την εισφορά του των 5.000 δραχμών αφού θα ρυθμίσει τα χρέη του;

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, θα σας παρακαλέσω.

ΕΥΑΓΓΕΛΟΣ ΣΤΑΙΚΟΣ: Τελειώνω, κύριε Πρόεδρε. Και τώρα να δούμε τι θα πάρει ο αγρότης. Μία αξιοπρεπή σύμπραξη, θα έχει την διαδοχικότητα, θα έχει κάλυψη σε περίπτωση αγροτικού ατυχήματος, ανεξαρτήτως χρόνου ασφάλισης και θα υπάρχει η μεταβίβαση των ασφαλιστικών δικαιωμάτων σε περίπτωση θανάτου.

ΠΡΟΕΔΡΕΥΩΝ (Παναγιώτης Σγουρίδης): Τελειώστε με μία φράση. 'Εχετε φθάσει ήδη τα δώδεκα λεπτά.

ΕΥΑΓΓΕΛΟΣ ΣΤΑΙΚΟΣ: Η φράση η τελευταία είναι η εξής: Για να γίνει πράξη αυτό το νομοσχέδιο, πρέπει όλοι μας να συμβάλουμε. Πρέπει να συμβάλουν τα συνδικαλιστικά όργανα των αγροτών, να συμβάλουν οι ίδιοι οι αγρότες.

Και εμείς, όμως, πρέπει να κάνουμε σωστή ενημέρωση στους αγρότες, για να προσέλθουν και να ασφαλισθούν. Αυτό νομίζω ότι είναι ευθύνη και χρέος μας να το κάνουμε.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Στάϊκο.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, είναι βασικό σημείο και διαπλάθεται εδώ η αξιοπιστία του πολιτικού μας συστήματος, η αξιοπιστία του πολιτικού κόσμου. Και είναι παράδοση, από την άλλη μεριά, ότι αγωνίζεται για την αξιοπιστία η εκάστοτε κυβέρνηση και την καταπολεμά αρειμανίως η συνολική αντιπολίτευση. Αν αυτό γινόταν μέχρι χθες, υπήρχαν πολλοί λόγοι, που θα μπορούσαν να το δικαιολογήσουν. Σήμερα, όμως, που τα πράγματα έχουν φθάσει στα γνωστά σημεία κρίσεων, αποτελεί έλλειψη ευθύνης η μη ευλαβεία στο πρόβλημα αξιοπιστία του πολιτικού συστήματος του πολιτικού κόσμου.

Αποτελεί βασική προϋπόθεση η καλλιέργεια συνείδησης. Γιατί είναι η συμμετοχή του αγροτικού κόσμου στο περικλειόμενο νέο ασφαλιστικό σύστημα του συζητούμενου νομοσχεδίου. Πώς θα καλλιεργηθεί -και αποτελεί καθολική ευθύνη- αυτή η συνείδηση με αυτό το αντιπολιτευτικό μένος;

Θα προσθέσω και κάτι άλλο: Κύριοι συνάδελφοι, θα έχετε αντιληφθεί, ότι σήμερα πλέον, ο κόσμος έχει μνήμη, έχει κρίση, έχει γνώση και έχει εμπειρία πολιτική. Και μοιάζει σαν ν' αντλείτε σε πύθο Δαναίδων, όταν προσπαθείτε δια της ευτελούς ψηφοθηρίας, να διαστρέφετε αυτονόητα πράγματα.

Είναι λυπηρό το ότι η Αντιπολίτευση, όπως και στον Προϋπολογισμό, στα δεκαεπτά άρθρα -είκοσι είναι, αλλά τα δεκαεπτά νομίζω ότι αναφέρονται στο αγροτικό- δε βρήκε ένα σημείο θετικό να πει και μάλιστα λυπάμαι περισσότερο για το ότι, η Αξιωματική Αντιπολίτευση προδίδοντας τις αρχές της, παίρνει θέσεις σχεδόν αρνητικές.

Πώς διαμορφώθηκε, ποιό ήταν το πλαίσιο μέσα στο οποίο διεπλάθη η σκέψη, εκυοφορήθησαν τα κίνητρα για τη συγκρότηση του παρόντος νομοσχεδίου; Είναι το νομικό πλαίσιο, που εκάλυπτε μέχρι τώρα την ασφάλιση των αγροτών. Είναι ο ν. 4169/81, είναι ο ν. 1766/87. Η αποκομισθείσα εμπειρία, τα αδιέξοδα που δημιούργησαν, το χαμηλό επίπεδο ασφάλισης, η ανατροπή του όλου συστήματος από τα υπερβολικά ελλείμματα είναι καταστάσεις που δεν αφήνουν άλλα περιθώρια.

Το δεύτερο είναι η πραγματικότητα του αγροτικού μας κόσμου, ή τουλάχιστον, μιας μεγάλης μερίδας του αγροτικού κόσμου. Γιατί, μεταξύ μας, όλοι δεν είναι αγρότες. Τα ξέρετε και τα ξέρουμε. Κάποιοι είναι επιχειρηματίες αγρότες, με δεκάδες εκατομμύρια έσοδα ετησίως. Και είναι οι αγρότες της Μάνης, οι αγρότες της Ηπείρου του 'Εβρου των ορεινών περιοχών οι οποίοι δεν έχουν μοίρα στον ήλιο.

Η κατάσταση της αγροτιάς είναι γνωστή, επιτεινομένη μέσα στο σύστημα των συγκλιτικών οδεύσεων, του Οργανισμού Διεθνούς Εμπορίου της σύγχρονης GATT και εκείνων που πρόκειται να ακολουθήσουν αυτά που μέχρι τώρα έχουν ρυθμιστεί.

'Αρα υπάρχει πράγματι πρόβλημα για τον αγροτικό κόσμο, για το μείζον μέρος του αγροτικού κόσμου.

'Επρεπε, λοιπόν, να έλθει ένα νομοσχέδιο, που να γονιμοποιεί αυτήν την πραγματικότητα των δύο νόμων και το πλαίσιο της πραγματικής κατάστασης στην οποία βρίσκονται και την οποία θα αντιμετωπίσουν, επιτεινομένη αύριο οι αγρότες. Και έρχεται το νομοσχέδιο, που θέτει στα δεκαεπτά άρθρα του τους σκοπούς, τις αρχές, τις κατηγορίες και τις διευκολύνσεις, για να οδεύσει το σύστημα σ'ένα βιώσιμο ασφαλιστικό σύστημα που θα παρέχει ένα αξιοπρεπές επίπεδο ελπίδας στους αγρότες.

Ποιες είναι οι αρχές του συστήματος. Είναι έξι-επτά και είναι λίαν σημαντικές. Αποτελούν την αναγκαιότερη προϋπόθεση για την κάλυψη βασικής προοπτικής.

Είναι η αρχή της υποχρεωτικότητας. Από κοινωνικό πνεύμα δεν περιελήφθη σαν υποχρεωτική και η ασφάλιση της γυναίκας, της αγρότισσας. Θα ήταν ωφέλιμο για το ταμείο, για τη στήριξη του ταμείου, για τη στήριξη του συστήματος, και η υποχρέωση της αγρότισσας να ασφαλιστεί. Το έκανε η Κυβέρνηση από κοινωνική ευαισθησία.

Είναι η αρχή της ανταποδοτικότητας, η συμμετοχή του αγρότη , όπως σε όλα τα ασφαλιστικά συστήματα. Αποτελεί βασική ασφαλιστική αρχή η ανταποδοτικότητα του συστήματος.

Είναι η συμμετοχή του Κράτους. Και εδώ αντιστρέφει τη γενική αρχή, που είναι 2/3 ο ασφαλιζόμενος και 1/3 το Κράτος και πάμε, 2/3 το Κράτος, 1/3 ο ασφαλιζόμενος, 7% και 14% αντίστοιχα.

Είναι η αρχή της κοινωνικής αλληλεγγύης. Είναι η αρχή της αυτόματης αναπροσαρμοστικότητας και διαδολικότητας των συντάξεων. Είναι στοιχεία, δηλαδή, που θεμελιώνουν την ελπίδα, ότι σ'αυτό το σύστημα το μεν Κράτος θα εξασφαλίσει αξιοπρεπές επίπεδο συντάξεως, και μιλώ πάντα μέσα στη σχετικότητα της πραγματικότητας, και από την άλλη μεριά, θα του δώσει τα θεμέλια, τις βάσεις για να επιβιώσει το σύστημα. 'Ετσι θα έχει μέσα του την ελπίδα της συνεχούς προσαρμογής προς το καλύτερο, την εγγύηση, ότι αύριο όλα τα πράγματα θα είναι καλύτερα για τον αγρότη, από πλευράς συντάξεως και κλάδου ασθένειας.

Οι ασφαλιστικές κατηγορίες γίνονται με ένα δίκαιο τρόπο. Από κοινωνική αντίληψη πάλι και εκτίμηση της πραγματικότητας, αντί των πέντε κατηγοριών που ισχύει για τους άλλους ασφαλιστικούς οργανισμούς, υιοθετεί επτά ασφαλιστικές κατηγορίες. Ξεκινά από τις 96.000, περνά διαδοχικά από τις 119.000, που είναι η δεύτερη, από τις 143.000, που είναι η τρίτη, από τις 176.000, που είναι η τέταρτη, από τις 210.000, είναι η πέμπτη, από τις 243.000 είναι η έκτη και φθάνει στις 277.000, που είναι η έβδομη.

Είναι ποσά, που αν τα δείτε μέσα στη δυναμική της ετήσιας αύξησης με βάση τον τιμάριθμο και τα διορθωτικά, ή όπως αύριο θα τα ονομάζουμε, θα δείτε ότι θεμελιώνεται μια σιγουριά, ότι το νέο σύστημα υπερβαίνει τα μειονεκτήματα του μέχρι τώρα ισχύοντος και διαμορφώνει συνθήκες για στήριξη των αγροτών και ικανοποίηση ενός πάγιου και δικαίου αιτήματός τους.

Υπάρχουν τώρα και τα εγγενή προβλήματα του συστήματος. Γι' αυτά πρέπει η Κυβέρνηση και όλοι μαζί εδώ να αναζητήσουμε λύσεις, βελτιώνοντας τις διατάξεις του νομοσχεδίου κατά τη συζήτηση επί των άρθρων, που θα γίνει στο Κοινοβούλιο.

Πρώτον, αυτός ο αυτοτελής οικονομικά και διοικητικά κλάδος, ενταγμένος όμως, μέσα στον Ο.Γ.Α., έχει ανάγκη από στήριξη των υπηρεσιών του Ο.Γ.Α. 'Εχει ο Ο.Γ.Α. αυτές τις δυνατότητες για να καλύψει την πρόσθετη αυτή λειτουργία, που δημιουργεί η ένταξη του νέου κλάδου; Αυτό είναι το πρώτο.

Δεύτερον, υπάρχουν, κύριε Υπουργέ, κάτι αναδυόμενοι 

Σελίδα 2600 

πειρασμοί, κάτι ερεθισμοί, που προκύπτουν από το αποθεματικό της επικουρικής ασφάλισης κάπου 140 δισ., αν το διάβασα καλά στις προτάσεις της Ο.Κ.Ε. Αυτά τα χρήματα να μη χρησιμοποιηθούν -και το πιστεύω- για άλλη ανάγκη, αλλά να πάνε ακριβώς για την ενίσχυση και στήριξη του νέου συστήματος.

'Ενα τρίτο πρόβλημα και η εμπειρία είναι αρνητική είναι οι εισφοροδιαφυγές. Αν δε λειτουργήσει η ανταποδοτική αρχή, δεν υπάρχει ελπίδα επιβίωσης του συστήματος. Με την καθιέρωση ότι θα καταβάλουμε στον άλφα, βήτα κ.λπ., μένουν κάποιες περιοχές, που δεν υπάρχει τράπεζα, δεν υπάρχει τίποτα. Είναι κάποιες περιοχές που πρέπει να αναζητήσουμε νέους τρόπους δυνατότητας καταβολής των εισφορών των αγροτών. Θα μπορούσαν στο σημείο αυτό να μπουν και οι Ο.Τ.Α., να μπορεί δηλαδή ο αγρότης να πηγαίνει στην κοινότητα και να καταθέτει την οφειλομένη εισφορά.

Πιστεύω ότι όλα αυτά τα προβλήματα, που αναφύονται μέσα από το σκεπτικό που περιλαμβάνει το νομοσχέδιο, είναι σημεία που μπορούμε να κουβεντιάσουμε και με την ευθύνη αναζήτησης του καλύτερου, που έχουμε -έτσι εξάλλου δικαιολογείται αυτή η συζήτηση που γίνεται στο Κοινοβούλιο- να ενώσουμε τις προσπάθειές μας, για να εξασφαλίσουμε την έξοδο του νομοσχεδίου από το Κοινοβούλιο με τους καλύτερους όρους, που εγγυώνται την επιβίωση του συστήματος και την ανταπόκριση του νομοσχεδίου στους απώτερους σκοπούς του.

Θέλω κλείνοντας, κύριοι συνάδελφοι, να επαναλάβω ότι οι καιροί δε μοιάζουν με τους χθεσινούς. 'Οτι τα προβλήματα που πιέζουν την Πατρίδα μας είναι πολλά. Η απογοήτευση του κόσμου είναι δεδομένη απέναντι στα πράγματα. Αθροιστικά απ' αυτά και απ' άλλους λόγους, γνωστούς σε όλους μας, προκύπτει η ανάγκη ενός άλλου προσώπου και στη λειτουργία του πολιτικού μας συστήματος. Είναι κρίμα να απωλεσθούν και άλλοι καιροί.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ(Παναγιώτης Σγουρίδης): Ευχαριστούμε τον κ. Σπυριούνη.

Ο κ. Κατσιλιέρης έχει το λόγο.

ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, αγαπητοί συνάδελφοι, είναι γνωστό ότι η αγροτική οικονομία της Χώρας μας αντιμετωπίζει πολύμορφα και σύνθετα προβλήματα. Οι διεθνείς εξελίξεις, όπως η αναμόρφωση της Κοινής Αγροτικής Πολιτικής (Κ.Α.Π.), η πορεία της Ευρωπαϊκής Ενωσης και η εφαρμογή των αποφάσεων της Γενικής Συμφωνίας Δασμών και Εμπορίου (GATT), αποτελούν τη μια πλευρά των δυσκολιών που αντιμετωπίζει η ελληνική γεωργία.

Η άλλη πλευρά των δυσκολιών έχει να κάνει με τα εσωτερικά προβλήματα του γεωργικού μας τομέα, όπως η χαμηλή παραγωγικότητα, οι διαρθρωτικές αδυναμίες, οι μειονεκτικές δομές των συνθηκών παραγωγής, καθώς επίσης και η ανεπάρκεια σε επίπεδο θεσμών.

Μέσα σε ένα διεθνές περιβάλλον, που ευνοεί και μάλιστα με τρόπο ραγδαίο την παγκοσμιοποίηση της αγοράς των γεωργικών προϊόντων και τη μεγιστοποίηση της ανταγωνιστικότητας των επιμέρους αγροτικών οικονομιών, γίνεται φανερό πως είναι αδήριτη η ανάγκη για ριζικές τομές και πρωτοβουλίες αναπτυξιακού χαρακτήρα στο γεωργικό τομέα, έτσι ώστε να μπορέσει η ελληνική γεωργία να ανταπεξέλθει στο σκληρό ανταγωνισμό.

Η ελληνική αγροτική οικονομία βρίσκεται σε οριακό σημείο.

Το ουσιαστικό δίλλημα που έχει να αντιμετωπίσει αυτήν τη στιγμή, είναι είτε να αναπροσαρμοστεί προχωρώντας σε βαθιές διαρθρωτικές αλλαγές, έτσι ώστε να αποκτήσει μία ανταγωνιστική θέση στην παγκόσμια αγορά, είτε να συνεχίσει εμμένοντας σε αναχρονιστικές δομές, οπότε θα ξεπεραστεί από τις εξελίξεις και μοιραία θα οδηγήσει σε συρρίκνωση το βιοτικό επίπεδο όσων απασχολούνται σε αυτή.

Στο δίλλημα αυτό, η Κυβέρνηση του ΠΑ.ΣΟ.Κ. αυτονόητα τάσσεται υπέρ της προώθησης των αναγκαίων προσαρμογών της ελληνικής γεωργίας στα νέα δεδομένα. Γι' αυτό με μέτρα και ρυθμίσεις, αλλά και με θεσμικές παρεμβάσεις και πρωτοβουλίες προωθεί τον εκσυγχρονισμό της. Στα πλαίσια αυτής της προσπάθειας εντάσσεται και η σύνταξη του μητρώου αγροτών, μετά την ολοκλήρωση του οποίου θα αποσαφηνισθεί το τοπίο των πραγματικά απασχολούμενων στη γεωργία, πράγμα που θα οδηγήσει στον ευχερέστερο σχεδιασμό της αγροτικής πολιτικής.

Στην ίδια ακριβώς κατεύθυνση του θεσμικού εκσυγχρονισμού στοχεύει και το νομοσχέδιο που συζητάμε σήμερα, για τη σύσταση κλάδου κύριας ασφάλισης αγροτών, με το οποίο επιχειρείται μία ριζική τομή στα όσα μέχρι σήμερα ισχύουν σχετικά με την ασφαλιστική κάλυψη του αγροτικού κόσμου της Χώρας.

Αγαπητοί συνάδελφοι, σε ιστορικές κοινωνίες, όπως η ελληνική, ο ρόλος του αγροτικού τομέα δεν περιορίζεται σε μονοσήμαντες οικονομικές λειτουργίες. 'Εχει ευρύτερες κοινωνικές, δημογραφικές, εθνικές, αλλά και πολιτισμικές προεκτάσεις. Εκφράζει έναν τρόπο και μια αντίληψη ζωής, που επί αιώνες τροφοδότησε και στήριξε την πορεία του 'Εθνους μας μέσα στο χρόνο. Γι'αυτό, οι παρεμβάσεις που αφορούν στον αγροτικό τομέα δεν μπορούν παρά να γίνονται λαμβάνοντας υπόψη όλες αυτές τις παραμέτρους και δεν μπορούν παρά να κατατείνουν στο να στηρίξουν τον αγροτικό κόσμο με τρόπο ώστε οι όποιες ανακατατάξεις οι οποίες ανακατατάξεις που συντελούνται στο διεθνές περιβάλλον, να μην έχουν γι'αυτόν αρνητικές συνέπειες, που με τη σειρά τους θα έχουν ευρύτερες καταλυτικές κοινωνικές παρενέργειες. 

Το νομοσχέδιο για τη σύσταση κλάδου κύριας ασφάλισης αγροτών, αποτελεί μία γενναία θεσμική παρέμβαση, αφού με τις διατάξεις και τις προβλέψεις του, δίνει τολμηρή και μόνιμη απάντηση στην "ασφαλιστική ανασφάλεια" που ως τα σήμερα ταλαιπωρούσε μία μεγάλη μερίδα του Ελληνικού Λαού, όπως οι αγρότες, και ταυτόχρονα θέτει τις προϋποθέσεις ώστε ο αγροτικός κόσμος να αποκτήσει πλέον ένα σύστημα ασφαλιστικής κάλυψης στηριγμένο σε ορθολογικές και στέρεες βάσεις.

Με τον ιδρυτικό νόμο του Ο.Γ.Α., τον 4169/1961, εισήχθη στη Χώρα μας ένα σύστημα πρόνοιας για τους αγρότες. Με αυτό, προβλεπόταν η χορήγηση στους αγρότες, παροχών χαμηλού ύψους με στόχο τη στοιχειώδη εισοδηματική και ιατροφαρμακευτική προστασία τους. Αυτό το σύστημα πρόνοιας με τις όσες θετικές επιδράσεις του στον αγροτικό πληθυσμό, με την παρέλευση του χρόνου κατέστη ανεπαρκές, αδύναμο να καλύψει τις σύγχρονες ασφαλιστικές ανάγκες και απαιτήσεις του αγρότη. Παράλληλα αποδείχθηκε και οικονομικά δυσβάσταχτο, καθώς, ενώ απορροφούσε διαρκώς αυξανόμενους πόρους, παρείχε συνεχώς και χαμηλότερου επιπέδου προστασία στους αγρότες.

Παρά τις περί του αντιθέτου προσδοκίες, η κατάσταση δεν βελτιώθηκε ούτε μετά τη θέσπιση, με το ν. 1745/1987 της πρόσθετης ασφάλισης των αγροτών, που λειτούργησε παράλληλα με το προηγούμενο καθεστώς του Ο.Γ.Α. Το δυαδικό σύστημα, που επιχειρήθηκε με τη ρύθμιση αυτή να διαμορφωθεί, δεν μπόρεσε να λειτουργήσει αποδοτικά. Η εξέλιξη αυτή, ωρίμασε την πεποίθηση, πως το ασφαλιστικό ζήτημα των αγροτών έπρεπε επιτέλους να αντιμετωπισθεί σε αμιγώς κοινωνικοασφαλιστική βάση.

Αυτήν ακριβώς την ώριμη πεποίθηση υλοποιεί το συζητούμενο νομοσχέδιο για τη σύσταση του κλάδου κύριας ασφάλισης αγροτών.

Αναφορικά με τα ασφαλιστικά συστήματα, υπάρχουν τρεις βασικές προσεγγίσεις. Η πρώτη είναι η λεγόμενη "προσέγγιση της ανταποδοτικότητας", που αποτελεί προέκταση της "λογικής" της ιδιωτικής ασφάλισης και βασίζεται στην αρχή, ότι οι παροχές προς τους ασφαλισμένους θα πρέπει να είναι ευθεία συνάρτηση των ανατοκισμένων εισφορών που έχουν καταβάλλει κατά την περίοδο της εργασίας τους.

Η δεύτερη είναι η λεγόμενη "προσέγγιση της διανεμητικότητας", που αντιμετωπίζει τις συντάξεις και τις άλλες παροχές στους ασφαλισμένους, σαν μεταβιβαστικές πληρωμές σε μία συγκεκριμένη κατηγορία δικαιούχων, υποστηρίζοντας πως η 

Σελίδα 2601 

χρηματοδότησή τους θα πρέπει να γίνεται από τα φορολογικά έσοδα του Kράτους και όχι από τις εισφορές των εργαζομένων.

Η τρίτη είναι η "προσέγγιση της κοινωνικής ασφάλισης", που αντιμετωπίζει τις συντάξεις και τις άλλες παροχές στις σύγχρονες κοινωνίες, ως ένα πολυδιάστατο συλλογικό αγαθό, όπου το κυρίαρχο στοιχείο θα είναι η έκφραση της κοινωνικής αλληλεγγύης.

Eίναι φανερό, ότι η Κυβέρνηση του ΠΑ.ΣΟ.Κ. επέλεξε με το σημερινό νομοσχέδιο το σύστημα της κοινωνικής ασφάλισης. Η πρόβλεψη του νομοσχεδίου, η εισφορά του Kράτους να είναι διπλάσια από την εισφορά του αγρότη, αποτελεί έμπρακτη απόδειξη της απόφασης της Πολιτείας να στηρίξει το νέο ασφαλιστικό σύστημα, επιτελώντας μ' αυτόν τον τρόπο το κοινωνικό της χρέος απέναντι στον αγροτικό κόσμο.

Στην ίδια αντίληψη κοινωνικής στήριξης του 'Ελληνα αγρότη, κινείται και η πρόβλεψη, η εισφορά ασθενείας να ανέρχεται στο 1,5% για κάθε ασφαλιστική κλάση, καθώς επίσης το σύστημα που θεσπίζεται να έχει διαδοχικότητα. Να μπορεί δηλαδή ο αγρότης να μεταφέρει σε άλλο ασφαλιστικό φορέα τα δικαιώματά του, εφόσον μεταπηδήσει σε άλλο επαγγελματικό χώρο, αλλά και αντίστροφα.

Η θέσπιση των επτά ασφαλιστικών κλάσεων με τη ρύθμιση μάλιστα να υπάρχουν δύο κλάσεις χαμηλότερων ασφαλίστρων απ' όσες υπάρχουν στα άλλα ασφαλιστικά ταμεία, καθιστά το σύστημα ευλύγιστο και κοινωνικά ευαίσθητο.

Η ρύθμιση τέλος να μπορεί να απαλλάσσεται από την υποχρεωτική ασφάλιση στον κλάδο, ο ένας εκ των δύο συζύγων, κατόπιν σχετικής δηλώσεώς του, δείχνει ότι ο στόχος του νομοσχεδίου είναι να υποβοηθήσει και όχι να επιβαρύνει τους αγρότες, που δε θα μπορούσαν ίσως να αναλάβουν ένα διπλό κόστος ασφάλισης.

Αγαπητοί συνάδελφοι, με τις σύντομες αναφορές μου στις βασικότερες διατάξεις του νομοσχεδίου, προσπάθησα να καταδείξω πως το υπό συζήτηση νομοσχέδιο κινείται μέσα σε ρεαλιστικά πλαίσια, διαθέτει τις ασφαλιστικές δικλείδες να λειτουργήσει ορθολογικά και αποδοτικά επ' ωφελεία των ασφαλισμένων και διαθέτει όλους εκείνους τους μηχανισμούς, που το καθιστούν κοινωνικά ευαίσθητο.

Εκείνο, λοιπόν, που απομένει, είναι να διασφαλιστεί, ότι ο νέος κλάδος θα λειτουργήσει απαλλαγμένος από τις γραφειοκρατικές κακοδαιμονίες και τις διοικητικές δυσλειτουργίες, που επί χρόνια ταλαιπώρησαν τον Ο.Γ.Α. 

Προπάντων, όμως, η Πολιτεία πρέπει με πειστική και λεπτομερή ενημέρωση να εμπεδώσει ασφαλιστική συνείδηση στον αγρότη, ειδάλλως, το σύστημα θα καταρρεύσει. Και τότε, ούτε τα διοικητικού τύπου ούτε τα οικονομικού χαρακτήρα αντίμετρα θα μπορέσουν να σώσουν μεσοπρόθεσμα ή και μακροπρόθεσμα τον κλάδο κύριας ασφάλισης από τη χρεωκοπία.

Αγαπητοί συνάδελφοι, την ψήφιση του νομοσχεδίου αυτού οι πολιτικές δυνάμεις του Τόπου, τη χρωστούν στον αγροτικό κόσμο της Πατρίδας μας. Το να προαχθούν διαφωνίες σε λεπτομέρειες ή επιμέρους διαφορετικές προσεγγίσεις, για να προβληθεί χάριν αντιπολιτευτικής σκοπιμότητας άρνηση στην τεράστια υπηρεσία που το νομοσχέδιο αυτό παρέχει στον 'Ελληνα αγρότη, θα είναι ένα μεγάλο λάθος.

'Ολοι μας χρωστάμε στον 'Ελληνα αγρότη και την Ελληνίδα αγρότισσα, ένα μεγάλο ευχαριστώ για τα όσα έχουν προσφέρει στον Τόπο. Και αυτό το νομοσχέδιο εξασφαλίζει με την εφαρμογή του μία σίγουρη προοπτική για το μέλλον τους, αλλά και το μέλλον των παιδιών τους. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλασσόπουλος έχει το λόγο.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, κύριοι συνάδελφοι, είναι η πρώτη φορά που ανεβαίνω σ' αυτό το ιερό Βήμα, που έχουν τιμήσει άξιοι κοινοβουλευτικοί, παλαιότεροι, νεότεροι και τωρινοί. 

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο σας εύχεται να τα εκατοστήσετε.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Ζητώ την επιείκεια και την ανοχή σας, κύριε Πρόεδρε, αν ξεφύγω λίγο από το χρόνο. 

Ξεκινώντας από την πεποίθηση, πως το ενδιαφέρον όλων μας για τους αγρότες είναι πραγματικό και ουσιαστικό, με ξένισε η ισοπεδωτική τοποθέτηση και αναφορά πολλών προηγουμένων συναδέλφων.

Η επιχειρουμένη με το συζητούμενο νομοσχέδιο στην Ολομέλεια της Βουλής σύσταση κλάδου κύριας ασφάλισης αγροτών, όπως το όνομα του νομοσχεδίου, αποτελεί κοινωνική αναγκαιότητα και ώριμο αίτημα των καιρών.

Αναγκαιότητα και αίτημα, που αφορά την πολυπληθέστερη ομάδα του ελληνικού πληθυσμού και την πλέον πολύπαθη, τους 'Ελληνες αγρότες.

Η δημιουργία του κλάδου υπαγορεύεται από κανόνες στοιχειώδους κοινωνικής δικαιοσύνης, αλληλεγγύης και ανθρωπιάς. Υπαγορεύεται, όμως, από πραγματικά στοιχεία, που θα επικαλεστώ συνοπτικά.

Η σύνταξη που παρέχεται μέχρι σήμερα στον 'Ελληνα αγρότη με το ν.4169/1961, που αφορά τον Ο.Γ.Α., αποτελεί παροχή χαμηλού ύψους, που απλώς ενισχύει και συμπληρώνει το αγροτικό εισόδημα χωρίς να βελτιώνει τις ανάγκες της σημερινής ελληνικής αγροτικής οικογένειας. Η ενίσχυση επίσης που παρέχεται με τη συνταξιοδοτική επικούρηση του ν.1745/87 ελάχιστα βελτιώνει τη σκληρή οικονομική πραγματικότητα του 'Ελληνα αγρότη. Οι παρεχόμενες επίσης ιατροκοινωνικές παροχές είναι χαμηλής στάθμης, περιορισμένης εκτάσεως και υπολειπομένης αποδοτικότητας.

Αυτή η σύνταξη-παροχή δύσκολα μπορεί να χαρακτηριστεί σαν σύνταξη, αφού απέχει πολύ από τη διασφάλιση ενός ελάχιστου ορίου εισοδήματος και αφού δεν υπάρχει ασφαλιστική εισφορά του 'Ελληνα αγρότη.

Αποδίδοντας κανένας την πραγματικότητα, θα μπορούσε να τη χαρακτηρίσει σαν φιλοδώρημα του Κράτους προς τους 'Ελληνες αγρότες, ένα δείγμα φιλευσπλαχνίας, που μετά βεβαιότητος, τραυματίζει την ευαισθησία και την έμφυτη περηφάνειά τους.

Αυτή η μικρή σύνταξη-παροχή-φιλοδώρημα τον έχει καταστήσει παρία της ελληνικής κοινωνίας, τον έχει μετατρέψει σε συνταξιούχο δεύτερης κατηγορίας και τον έχει αποβάλει, στο περιθώριο του κοινωνικοασφαλιστικού μας συστήματος. Βέβαια, από το 1961, που ο Ο.Γ.Α. άρχισε να λειτουργεί με τον ν. 4169, έχουν περάσει τριάντα πέντε ολόκληρα χρόνια. 'Εχουν επίσης περάσει εννέα χρόνια, από τότε που άρχισε να ισχύει ο ν.1745 της πρόσθετης ασφάλισης.

Σήμερα οι οικονομικές και κοινωνικές συνθήκες της ελληνικής κοινωνίας έχουν αλλάξει και η κοινωνική ασφάλιση καλείται και υποχρεούται να καλύψει το σύνολο του Ελληνικού Λαού. Σήμερα η Ελλάδα αποτελεί ισότιμο μέλος της Ευρωπαϊκής 'Ενωσης, που καθορίζει τους ρόλους των αγροτών στα κράτη μέλη. 

Σήμερα ο 'Ελληνας αγρότης έχει αυξημένες βιοτικές ανάγκες και παντοειδείς και καταναλωτικές απαιτήσεις. Η αύξηση των αναγκών του είναι περισσότερο εμφανής, σε ιατροκοινωνικές παροχές και φροντίδες, που και αυτές σχετίζονται, μεταξύ των άλλων, με την αύξηση του προσδόκιμου της επιβιώσεως.

Τέλος, σήμερα ο 'Ελληνας αγρότης έχει αποκτήσει συνείδηση επαγγελματία και απαιτεί ισότιμη συμμετοχή στο κοινωνικοασφαλιστικό γίγνεσθαι με όλα τα δικαιώματα και τις απορρέουσες υποχρεώσεις.

'Ολοι αυτοί οι λόγοι αναδεικνύουν τα νέα δεδομένα, στα οποία υποχρεωνόμαστε να προσαρμοστούμε και καταδεικνύουν πόσο η δημιουργία κλάδου κύριας ασφάλισης των αγροτών είναι αναγκαία, άμεση και επιτακτική.

Αν, όμως, αυτοί οι λόγοι και πολλοί άλλοι, καθιστούν αναγκαία, άμεση και επιτακτική την παρέμβαση της Πολιτείας στη σύγχρονη αντιμετώπιση του ασφαλιστικού προβλήματος των Ελλήνων αγροτών, το συζητούμενο σχέδιο νόμου με τον πραγματικό και ξεκάθαρο και όχι ψευδεπίγραφο τίτλο "Σύσταση Κλάδου Κύριας Ασφάλισης Αγροτών και άλλες διατάξεις", αντιμετωπίζει το πρόβλημα στις σύγχρονες παραμέτρους του;

Σελίδα 2602 

Κατά τη γνώμη μου, ναι, διότι εκσυγχρονίζει το υπάρχον ασφαλιστικό σύστημα και το καθιστά αναπτυξιακό. Διότι ο 'Ελληνας αγρότης γίνεται κοινωνός, συμμέτοχος και δέκτης όλων των πλεονεκτημάτων και παροχών της κοινωνικής ασφάλισης. Διότι σταματάει να είναι παρίας της κοινωνίας και αποπαίδι της κοινωνικής ασφάλισης, διότι δίνεται η δυνατότητα στον 'Ελληνα αγρότη και του παρέχεται ουσιαστικό κίνητρο, να παραμείνει στην ελληνική ύπαιθρο, που διαρκώς ερημώνεται, διότι γίνεται επαγγελματίας και αποκτά συνείδηση επαγγελματία, διότι με το παρόν νομοσχέδιο θεσπίζεται η υποχρεωτικότητα, διασφαλίζεται η ανταποδοτικότητα και καθορίζεται η διαδοχικότητα. Τέλος, διότι, με αυτό το σχέδιο νόμου, εξασφαλίζεται η κοινωνική αλληλεγγύη, η συνέχεια και η αλληλεγγύη των γενεών και η προνομιακή μεταχείριση των ασφαλισμένων αγροτών μας έναντι των άλλων ασφαλισμένων, καθώς και η διασφάλιση του συνταξιοδοτικού τους εισοδήματος.

Αν όμως η σύσταση και η δημιουργία του κλάδου της κύριας ασφάλιοης των αγροτών αποτελεί ώριμο αίτημα για τους αγρότες και στοιχειώδη υποχρέωση για την Πολιτεία, για να φθάσουμε ως εδώ χρειάστηκε μακρά κυοφορία, μακρά περίοδος λεπτομερειακής επεξεργασίας, από το 1991 και εδώ, μετά από προτάσεις των αρμοδίων, των ενδιαφερομένων, και των εμπλεκομένων φορέων, μακρά περίοδος, που αναλύθηκαν τα στοιχεία και τα δεδομένα και ελήφθησαν υπόψη η διεθνής και κυρίως η ευρωπαϊκή εμπειρία.

Θα ήθελα να πώ μερικά λόγια για τις γενικές αρχές, που διέπουν το σχέδιο νόμου, που αποτελεί προϊόν μελέτης, συνδιαμόρφωσης και συναποδοχής όλων των εμπλεκομένων κοινωνικών φορέων.

Πρώτον, ο κλάδος έχει οικονομική και λογιστική αυτοτέλεια. Δεύτερον, καλύπτει υποχρεωτικά και αυτοδίκαια όλους τους αγρότες. Τρίτον, εξασφαλίζεται διμερής χρηματοδότηση, 14% του κράτους και 7% καταβάλλει ο αγρότης. Τέταρτον, καταργείται ο κλάδος της πρόσθετης ασφάλισης νόμος 1745/1987. Πέμπτον, ρυθμίζονται θέματα χρηματοδότησης του κλάδου, καθορίζονται οι πόροι του και ο τρόπος είσπραξής τους. Και τελευταίον, ρυθμίζονται θέματα αναφερόμενα στις προϋποθέσεις συνταξιοδότησης λόγω γήρατος, αναπηρίας, εργασιακού ατυχήματος, ή ατυχήματος εκτός εργασίας, ή λόγω θανάτου του ασφαλισμένου.

Μετά τα όσα εξέθεσα, έχω το δικαίωμα να διατείνομαι πως αυτό το σχέδιο νόμου αποτελεί, νομοσχέδιο - τομή για την ασφάλιση των αγροτών μας. Για να καταστεί όμως ο νόμος, που θα ψηφίσει η Εθνική Αντιπροσωπεία, λυσιτελής και αποτελεσματικός, αλλά και αντάξιος των προσδοκιών, των απαιτήσεων και των αναγκών των αγροτών μας, θα πρέπει η Κυβέρνηση να λάβει σοβαρά υπόψη -ας με ακούσει ο κύριος Υπουργός- 1)την παρατηρουμένη ασυνέπεια ή αδυναμία του κράτους να καταβάλει τη δική του κάθε φορά συμμετοχή -ελπίζω όχι τώρα- τη δυνατότητα ή όχι του Ο.Γ.Α. να σηκώσει αυτό το βάρος έλλειψη υποδομής, στελεχώσεως, μηχανισμού εισπράξεως 3)τις διατυπωθείσες επιφυλάξεις και τον σκεπτικισμό της αναλογιστικής μελέτης.

Μόνον έτσι, κύριε Πρόεδρε και κύριοι συνάδελφοι, όλοι οι έχοντες την αντίθετη άποψη θα διαψευσθούν, μόνον έτσι εγώ και οι υπόλοιποι συνάδελφοι, που θα υπερψηφίσουμε το σχέδιο νόμου, θα δικαιωθούμε, μόνον έτσι, κύριε Υπουργέ, θα δικαιωθεί η Κυβέρνηση, αλλά κυρίως θα δικαιωθεί η ελληνική αγροτιά. Της το οφείλουμε.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ.Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριοι συνάδελφοι, σύσσωμη η Αντιπολίτευση χαρακτήρισε το νομοσχέδιο απαράδεκτο. Η Κυβέρνηση από την άλλη πλευρά ισχυρίζεται ότι είναι τέλειο. Δεν είναι δυνατόν και οι δύο πλευρές να έχουν δίκιο. 'Ηταν μια χρυσή ευκαιρία σήμερα, αναφερόμενη στο μεγάλο αυτό πρόβλημα των αγροτών, στο ασφαλιστικό τους πρόβλημα, να επιτύχουμε μια ομόφωνη ψήφιση ενός νόμου και να τους δείξουμε ότι έστω γι'αυτούς μονιάσαμε μια φορά, αλλά με ευθύνη όλων των Πτερύγων και της Κυβέρνησης και της Αντιπολίτευσης δεν επιτευχθεί αυτό. Καμιά πλευρά δεν θέλει να κάνει υποχωρήσεις δυστυχώς και οδηγούμεθα στο να μην ψηφίσουμε όλοι μαζί νομοσχέδιο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων):Συμφωνώ μαζί σας και περιμένω τις προτάσεις σας. Αν συμφωνούμε επί της αρχής σαν Κοινοβουλευτική Επιτροπή, περιμένω τις προτάσεις σας.

ΠΡΟΕΔΡΕΥΩΝ (Παναγιώτης Σγουρίδης):Θα παρακαλούσα τον κύριο Υπουργό να μη διακόπτει αυθαιρέτως.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ:Δεν πειράζει.

Εύχομαι να μη μετανοιώσουμε εμείς και κυρίως να μη μετανοιώσουν οι αγρότες και δεν μας στείλουν άλλη φορά σ'αυτήν την Αίθουσα.

Αναγνωρίζω σε όλους σ'αυτήν την Αίθουσα την ίδια αγάπη, την ίδια στοργή και το ίδιο ενδιαφέρον για τους αγρότες. Δεν πιστεύω πως κανείς από εμάς νοιάζεται περισσότερο από κάποιον άλλο σ'αυτήν την Αίθουσα για τους αγρότες. Αλλά εμάς που καταγόμαστε από αγροτικές, ορεινές, ακριτικές, προβληματικές γεωργικές περιοχές επιτρέψτε μας να μένουμε με την αίσθηση και την εντύπωση ότι προσεγγίζουμε το θέμα με μεγαλύτερη ευαισθησία. Δεν ανέβηκα στο Βήμα να αποδοκιμάσω το νομοσχέδιο. Εγώ συμφωνώ με την ανάγκη να υπάρξει το νομοσχέδιο αυτό. Είναι επιτακτική ανάγκη για τους αγρότες να λυθεί αυτό το τεράστιο και χρονίζον πρόβλημά τους, όχι πλέον όμως με ημίμετρα, αλλά με λύση, η οποία θα βοηθήσει τους απόμαχους του αγροτικού χώρου αξιοπρεπώς τα τελευταία χρόνια της ζωής τους να διαβιώσουν. Και ακόμη ο τρόπος με τον οποίο αναφερόμεθα σ'αυτούς μιλώντας για το ασφαλιστικό ορισμένες στιγμές δίνει την εντύπωση ότι τους δίνουμε ελεημοσύνη. Δεν είναι έτσι. Τους θίγουμε με αυτόν τον τρόπο. Είναι υπερήφανοι και φιλότιμοι άνθρωποι οι γεωργοί. Δεν τους δίνουμε ελεημοσύνη. Οφειλόμενα και λιγότερα απ' ό,τι τους χρωστάμε. Και τους τα χρωστάμε όλοι μας, δεν τα χρωστάει μόνο η Κυβέρνηση.

Είναι ανάγκη, λοιπόν, να υπάρξει αυτό το νομοσχέδιο. Είναι ανάγκη να ψηφιστεί αυτό το νομοσχέδιο με τις όποιες επιφυλάξεις, αντιρρήσεις, και ενστάσεις. Και στο κάτω-κάτω, κύριοι συνάδελφοι, να πούμε κάποια πράγματα. Κανένα νομοσχέδιο δεν είναι τέλειο. Στην πράξη, στην εφαρμογή οι αδυναμίες τους θα διαφανούν. Εδώ είναι η Βουλή θα έλθουν, και θα διορθωθούν, όταν μάλιστα αυτό το νομοσχέδιο αναφέρεται στους αγρότες για τους οποίους θα πω ότι είναι ο μόνος κλάδος στην Ελλάδα που έχει μόνο δυσμενή προνόμια, και τίποτε άλλο. Δεν έχει επαγγελματική κατοχύρωση ο αγρότης. Κάνει τον αγρότη οποιοσδήποτε θέλει, ενώ το γιατρό, το δικηγόρο, τον επαγγελματία οδηγό δεν μπορεί να τον κάνει κανένας. Δεν εξαρτάται από την ικανότητα και από τη θέλησή του και από την αξιοσύνη του η απόδοση, γιατί είναι και θέμα δυσμενών καιρικών συνθηκών. Δεν έχει πλήρη ασφαλιστική κάλυψη του προϊόντος του. Δεν έχει εργοδότη με τον οποίο να συζητήσει να τον απειλήσει, να τον εκβιάσει για να πάρει αυτά που δικαιούται, ή μέρος αυτών που δικαιούται. Τα προϊόντα μας, αν εξαιρέσει κανείς το λάδι, τον καπνό και το βαμβάκι είναι όλα κάτω από 100 δραχμές και η αγορά είναι πάρα πολύ μακριά και το κόστος της μεταφοράς δημιουργεί προβλήματα που τα βγάζουν εκτός αγοράς από τους μεγάλους χώρους της κατανάλωσης. Και ακόμη την περιουσία, την οποία εκμεταλλεύονται, -την αγροτική γη- είναι μικράς αξίας σε σχέση με τα μέσα, τα εργαλεία, τα σκεύη και τις εγκαταστάσεις που χρειάζεται να την εκμεταλλευθεί. Και εμείς εδώ διαφωνούμε. Αν είναι δυνατόν να μην ξέρουμε ποιά είναι η αλήθεια.

Ακόμη έχουμε απροθυμία στην Κυβέρνηση, όχι στο θέμα του νομοσχεδίου, γενικά στην αντιμετώπιση των προβλημάτων της αγροτιάς. Δεν θέλετε απροθυμία; Πείτε ανικανότητα στην προώθηση και επίλυση των προβλημάτων, είτε μέσα στην Ευρωπαϊκή 'Ενωση, είτε μέσα στη δική μας τη χώρα στο μέτρο που βέβαια τα οικονομικά το επιτρέπουν. Εάν σε αυτό το 

Σελίδα 2603 

πράγμα τώρα προσθέσουμε και τις δυσμενείς επιπτώσεις-και δεν θα πω ποιός φταίει- και τι φταίει, του Σεπτεμβρίου του 1994 με την υπογραφή της GATT, της τελωνειακής σύνδεσης της Τουρκίας, -το ότι η πίττα της Ευρωπαϊκής 'Ενωσης μοιράζεται δια δεκαπέντε ενώ μοιραζόταν με δέκα και με δώδεκα και άρα η πίττα μένει η ίδια και τη μοιραζόμαστε περισσότεροι- δραματική θα είναι η κατάσταση για τον αγροτικό κόσμο, όχι μόνο γιατί είναι η Κυβέρνηση του ΠΑ.ΣΟ.Κ. στην εξουσία, αλλά όποια κυβέρνηση και αν θα είναι, αν δεν πάρουμε έγκαιρα μέτρα για να αντιμετωπίσουμε τα προβλήματα των αγροτών.

Προέχει, λοιπόν, για τους αγρότες η ευνοϊκή όσο μπορεί γι'αυτούς ρύθμιση της σχέσης ασφαλιστικής εισφοράς και σύνταξης, όσο μπορείτε. Απαιτείται να διασφαλιστεί η συνέπεια της Πολιτείας στην εκπλήρωση των υποχρεώσεων που αναλαμβάνει έναντι αυτού του ασφαλιστικού φορέα γιατί στην πρώτη χρονιά, που θα είναι ένα εξάμηνο ουσιαστικά, θα έχουμε μία δυσκολία, γιατί έχουμε γράψει πίστωση 6,5 δισ., ενώ τα μισά που χρειαζόμαστε -αφού είναι ένα εξάμηνο (του 140-) είναι 70 δισ. και θα υπάρξει ένα πρόβλημα για το πώς θα βρεθούν. Και πολύ φοβούμαι, αν δεν τα βρούμε έγκαιρα, δεν θα μπορέσει να λειτουργήσει για ένα εξάμηνο ο θεσμός στο δεύτερο εξάμηνο της χρονιάς.

Ακόμα πρέπει να αποκλεισθεί η όποια δυνατότητα της Πολιτείας, όπως στο παρελθόν υπήρξαμε μάρτυρες, ώστε τα τυχόν αποθέματα του πρώτου καιρού να μην τα δανεισθεί και άτοκα μάλιστα, για να καλύψει άλλες πληγές και άλλες ανάγκες.

Ακόμη θα πρέπει να υπάρξει απόλυτη ασφαλιστική εξίσωση του αγρότη και της αγρότισσας. Δεν νοείται να έχουν διαφορετική αντιμετώπιση είτε στη μεταβίβαση της σύνταξης είτε στην υποχρέωση της ασφάλισης είτε στα όποια άλλα δικαιώματα.

Ακόμη την πρυτανεύουσα αρχή του Συντάγματος, της ίσης μεταχείρισης ομοίων καταστάσεων, να την κάνει πράξη η Κυβέρνηση μ' αυτό το νομοσχέδιο. Δεν μπορεί με 50% αναπηρία η δακτυλογράφος, ο γραφιάς του ιδιωτικού τομέα που είναι ασφαλισμένος στο Ι.Κ.Α. να παίρνει σύνταξη και ο γεωργός, ο αγρότης και η αγρότισσα να θέλει 67%, όταν μάλιστα δουλεύει κάτω από δυσμενέστερες συνθήκες. Θα πρέπει, λοιπόν, να πάει στο 50%, όπως είναι και για το Ι.Κ.Α..

Ο χρόνος της ασφάλισης δεν μπορεί στον ένα κλάδο να είναι τα 35 χρόνια για την πλήρη σύνταξη και στον άλλο να είναι τα 44 χρόνια. Πρέπει και εδώ να εξομαλυνθεί αυτή η διαφορά, γιατί αυτά υπαγορεύονται και από λόγους, αν θέλετε, όχι μόνο ευαισθησίας, στοργής, αγάπης και ενδιαφέροντος, αλλά και από λόγους κοινωνικής δικαιοσύνης.

Να μην υστερεί η σύνταξη που θα δοθεί με το νέο θεσμό σε καμιά περίπτωση, από εκείνο που θα έπαιρνε με τα ισχύοντα, γιατί αλλοιώς θα έχουμε προσβολή κεκτημένων δικαιωμάτων και θα έχουν οι γεωργοί την πικρή γεύση της αδικίας.

Δίνεται στ' αλήθεια η εντύπωση ότι έχει εισπρακτικό χαρακτήρα το νομοσχέδιο. Καλό είναι να απεξαρτηθεί από αυτό το χαρακτηρισμό, με βελτίωσή του.

Υπάρχει ένα πολύ σοβαρό πρόβλημα. Από τη μία είμαστε αναγκασμένοι να αγωνισθούμε προς την κατεύθυνση της μείωσης του αγροτικού μας πληθυσμού, από την άλλη όμως, αυτόν τον πληθυσμό που θέλουμε να μειώσουμε σε λίγα χρόνια, τον ασφαλίζουμε όλο. Τι θα γίνουν εκείνοι οι οποίοι θα αποχωρήσουν στη διαδρομή, ενώ θα έχουν ασφαλισθεί;

Για τους αγρότες, κυρίες και κύριοι συνάδελφοι, καμιά θυσία δεν είναι μεγάλη. 'Οταν διαθέτουμε εκατοντάδες δισεκατομμύρια στις ποδοσφαιρικές ανώνυμες εταιρείες, ή τους χαρίσαμε και εμείς παλαιότερα τα χρέη, όταν για τις προβληματικές και τους εργαζόμενους δίνουμε -και καλά κάνουμε και δίνουμε, γιατί και αυτοί είναι 'Ελληνες και αυτοί έχουν ανάγκη- θα πρέπει απέναντι στους γεωργούς να μην είμαστε φειδωλοί. Πρέπει να σταθούμε απέναντί τους και γενναιόδωροι και μεγαλόψυχοι και να ενσκύψουμε με περισσότερη στοργή, με απεριόριστη αγάπη, με μεγαλύτερη συμπάθεια και με κατανόηση απέναντι στα προβλήματά τους. Και ένα από τα μεγάλα τους προβλήματα είναι και το συζητούμενο ασφαλιστικό.

Κύριοι συνάδελφοι, πριν λίγο καιρό υπήρξαμε μάρτυρες της μετατροπής, της μεταβολής, της ήρεμης αγωνίας των αγροτών για επιβίωση σε μια κραυγή διαμαρτυρίας. Τη ζήσαμε. Αν δεν φροντίσουμε όλοι μας εδώ, παίρνοντας υπόψη και την οικονομική αντοχή του κράτους -κάθε επιθυμία δεν σημαίνει ότι μπορεί να ικανοποιηθεί, μπορεί να θέλουμε να την ικανοποιήσουμε, αλλά να μην υπάρχει η δυνατότητα- τότε θα μεταβληθεί αυτή η κραυγή σε κοινωνική έκρηξη, με απρόβλεπτες, με απρόσμενες, με ανέλεγκτες και ανεξέλεγκες επιπτώσεις και συνέπειες για όλους μας και για όλα. Επιπλέον θα εκτινάξει το ποσοστό των ανέργων. Η συρρίκνωση του αγροτικού εισοδήματος και η αδυναμία επίλυσης των προβλημάτων θα οδηγήσει τους αγρότες στα αστικά κέντρα και θα έχουμε ένα τεράστιο πρόβλημα απασχόλησης.

Και μια μικρή παρατήρηση. Μην το λέτε εργατικό ατύχημα το ατύχημα του αγρότη. 'Η πείτε το αγροτικό ατύχημα ή εργασιακό ατύχημα. Χαρακτηρίστε το έτσι. Τουλάχιστον μην τους δίνουμε ξένα ονόματα, έστω στις αρρώστειες και στους τραυματισμούς τους.

Μ' αυτές τις σκέψεις, εγώ τοποθετούμαι, υπέρ της αρχής του νομοσχεδίου και στα άρθρα θα διατυπώσω λεπτομερέστερα ενδεχομένως τις απόψεις μου.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριοι συνάδελφοι, η σύσταση κλάδου ασφάλισης είναι μία σοβαρή υπόθεση. Είναι πολύ σοβαρότερη όταν πρόκειται για μία κοινωνική τάξη που είναι το 1/5 του πληθυσμού, κάτι περισσότερο, και μάλιστα για την τάξη εκείνη που αντιμετωπίζει σήμερα εκρηκτικά προβλήματα, όπως είναι οι αγρότες.

Ειλικρινά πολύ θα ήθελα να ψηφίσω αυτό το νομοσχέδιο. Και κατέβαλα προσπάθεια να πείσω τον εαυτό μου, μην παραγνωρίζοντας τις καλές σας προθέσεις και επιδιώξεις, να έρθω εδώ στη Βουλή και να ψηφίσω αυτό το νομοσχέδιο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Μπορεί να σας πείσουμε μέχρι το τέλος.

ΓΕΩΡΓΙΟΣ ΣΟΥΡΛΑΣ: Μακάρι. Δυστυχώς, όμως, μέσα από προσεκτική μελέτη, αντικειμενική προσέγγιση είδα ότι δεν συντρέχουν οι προϋποθέσεις και οι λόγοι εκείνοι που θα με έκαναν να πειστώ ότι αυτή η προσπάθεια μπορεί να ευοδώσει.

Θέλω να είμαι συγκεκριμένος και σαφής στο ποιοί είναι αυτοί οι λόγοι.

Πρώτα-πρώτα, δεν υπάρχει το κατάλληλο κλίμα στον αγροτικό κόσμο να δεχθεί αυτή ή οποιαδήποτε άλλη ρύθμιση. Γενικότερα δεν υπάρχει στον πολίτη σήμερα έναντι των πολιτικών και των όποιων επιδιώξεων νομοθετικών ρυθμίσεων. Αλλά ιδιαίτερα στον αγροτικό κόσμο δεν υπάρχει, γιατί πριν από δέκα χρόνια από το Νοέμβριο μήνα σε αυτήν εδώ την αίθουσα συζητούσαμε την επικουρική ασφάλιση των αγροτών. Είχαμε διατυπώσει επιφυλάξεις πάλι για αναλογιστικές μελέτες και για την έκβαση εκείνης της νομοθετικής προσπάθειας. Τότε εδώ ο αρμόδιος υπουργός που υποστήριζε το νομοσχέδιο ο κ. Ριζογιάννης ήταν πάρα πολύ ενθουσιασμένος και ικανοποιημένος, όπως ο παριστάμενος Υπουργός και μάλιστα έλεγε ότι είναι ένα σπουδαίο και βαρυσήμαντο νομοσχέδιο, θεσμός εφάμιλλος σε σημασία και σπουδαιότητα με αυτόν του Ι.Κ.Α. και άλλων ασφαλιστικών οργανισμών.

Σήμερα και προτού ορθοποδήσει αυτός ο θεσμός έρχεται η Κυβέρνηση ευθαρσώς -προς τιμή σας- και λέει: Αυτό δεν πήγε καλά, "σύντομα θα αρχίσει να είναι έντονα ελλειμματικό" προβληματικό, το εγκαταλείπουμε και προχωρούμε σε μια άλλη ρύθμιση.

Μια επιβεβαίωση, λοιπόν, των επιφυλάξεων τότε και προσωπική και των άλλων συναδέλφων. Είναι δικαιολογημένη η επιφύλαξη και σήμερα όταν η ίδια η Κυβέρνηση, εισηγείται ένα άλλο Νομοσχέδιο, έχουμε υποχρέωση τουλάχιστον να είμαστε επιφυλακτικοί. Τότε, λοιπόν, πως να μην κλονιστεί η εμπιστοσύνη του αγρότη που ακούει ότι θα γίνει ένα παραπάνω

Σελίδα 2604 

βήμα, ένα τολμηρό βήμα όταν το πρώτο βήμα δεν έχει πετύχει; Δεν υπάρχει εμπιστοσύνη γιατί υπάρχει αντίφαση έργων και λόγων, κύριε Υπουργέ.

Ξέρετε, ότι ταλανίζει τον τόπο το ασφαλιστικό σύστημα. Ξεκινάτε έναν διάλογο για τα ασφαλιστικά ταμεία. Αυτός εντάσσεται στην εξυγίανση, τον εκσυγχρονισμό του ασφαλιστικού συστήματος γενικού προφανώς και των αγροτών. Και έρχεται προχθές στο φως της δημοσιότητας μια έκθεση ειδικής επιτροπής η οποία συγκροτείται με απόφαση του Υπουργού Εθνικής Οικονομίας -ενδεχομένως εν αγνοία σας- και η οποία παρά τις προεκλογικές διακηρύξεις, τις κυβερνητικές δεσμεύσεις σε όλους τους τόνους και σε όλα τα επίπεδα, τις επικρίσεις εναντίον των Κυβερνήσεων της Νέας Δημοκρατίας, κάνει προτάσεις -πιστεύω μέσα από κάποια κυβερνητική κατεύθυνση- και λέει ότι θα ισχύσει σε όλους τη σύνταξη στα 65 χρόνια. Από το 80% οι αποδοχές θα μειωθούν στο 60% και βεβαίως σε σχέση με τα ημερομίσθια του ανειδίκευτου εργάτη θα περιοριστούν και θα καθηλωθούν στο 15,6%. Πραγματικά είναι μια ευκαιρία κύριε Υπουργέ, να ξεκαθαρίσετε αυτήν την κατάσταση που δημιουργεί μεγάλα προβλήματα σήμερα στους ασφαλισμένους, στους συνταξιούχους, στους εργαζόμενους και μέσα σε αυτό το κλίμα έρχεστε να προτείνετε αυτή τη σύσταση του κλάδου.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Μου επιτρέπετε μία διακοπή;

ΓΕΩΡΓΙΟΣ ΣΟΥΡΛΑΣ: Αν κρατηθεί ο χρόνος από το προεδρείο, εγώ πολύ ευχαρίστως να δεχθώ, γιατί υπέβαλα μια επίκαιρη ερώτηση και μας ενδιαφέρει πολύ το θέμα αυτό.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, επιτρέψτε μου παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ.Εργασίας και Κοινωνικών Ασφαλίσεων): Θα επαναλάβω αυτά που είπε ο Κοινοβουλευτικός Εκπρόσωπος και ήταν επιλογή μου να αναφερθεί στο συγκεκριμένο θέμα κύριε συνάδελφε, ότι δεν υπάρχει επιτροπή. Από τη στιγμή που δεν υπάρχει καμία επιτροπή στο Υπουργείο Εθνικής Οικονομίας, σας διαβεβαιώνω γι αυτό, δεν μπορεί να υπάρχει και πόρισμα επιτροπής.

Εμείς, όσον αφορά τα θέματα του διαλόγου, έχουμε δεσμευθεί και θα καλέσω όχι μόνο τους κοινωνικούς φορείς, αλλά και τα πολιτικά κόμματα να συμφωνήσουμε σ'ένα πλαίσιο αρχών γιατί είναι πολύ δύσκολο να διακρίνει κανείς τι είναι συντηρητικό και τι είναι προοδευτικό, στην κατάσταση που είναι σήμερα το ασφαλιστικό μας σύστημα και νομίζω, ότι θα υπάρξει συμφωνία για να πάμε σε επιμέρους μέτρα.

Αυτό το σχέδιο νόμου υπηρετεί συγκεκριμένες αρχές και εγώ αυτήν την ώρα πραγματικά εκπλήσσομαι ότι από την πλευρά της Νέας Δημοκρατίας, υπάρχουν φωνές που δεν δέχονται την αρχή της ανταποδοτικότητας, υπάρχουν και άλλες που εσείς με τόση συνέπεια στηρίξατε, στα προηγούμενα ασφαλιστικά νομοσχέδια.

Αν λοιπόν, δεν συμφωνήσουμε πάνω σε αρχές, δεν θα υπάρξει το αποτέλεσμα εκείνο που σήμερα έχει ανάγκη η κοινωνία και οι έλληνες πολίτες. Και παρακαλώ επειδή θα υπάρξουν πάρα πολλές παρεμβάσεις, μέχρι να φθάσουμε στα τελικά συμπεράσματα όπως καταλαβαίνετε, για να μην υπάρξει αποπροσανατολισμός της κοινής γνώμης και των ενδιαφερομένων, θέλω όλοι μας να είμαστε προσεκτικοί.Εκείνο που είπα είναι, ότι κανένας δε θα προκαταλάβει και πολύ περισσότερο δε θα επιβάλει τα αποτελέσματα του κοινωνικού διαλόγου. Και παρακαλώ στα όσα προανέφερα, να έχετε και εσείς την εκτίμηση και την πεποίθηση, ότι είμαστε απόλυτα ειλικρινείς.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, αυτές οι παρεμβάσεις δεν θα έπρεπε να γίνονται στο μέσο ομιλίας των Βουλευτών.

ΓΕΩΡΓΙΟΣ ΣΟΥΡΛΑΣ : Είναι πολύ χρήσιμο όμως, κύριε Πρόεδρε, και σημαντικό και πολύ παραγωγικό.

ΠΡΟΕΔΡΕΥΩΝ (Παναγιώτης Σγουρίδης): Ναί, αλλά θα μπορούσε να απαντήσει αμέσως μετά, σε πέντε λεπτά.

ΓΕΩΡΓΙΟΣ ΣΟΥΡΛΑΣ : Θέλω όμως να πω το εξής: Οτι είναι μια δική σας διάψευση, δεν έχουμε όμως καμία του Υπουργού Εθνικής Οικονομίας, δεν έχουμε ακόμη το κείμενο βάσει διαλόγου με τους κοινωνικούς φορείς και τα κόμματα, θα το περιμένουμε και βεβαίως ο χρόνος θα δείξει προς ποία κατεύθυνση πορεύεται αυτός ο διάλογος και ποιές θα είναι εκείνες οι κατευθύνσεις, που θα διέπουν το διάλογο. 

Θέλω ακόμη να πω ότι υπάρχει κλονισμένη εμπιστοσύνη. 'Ερχεστε, κύριε Υπουργέ, και εισάγετε αυτό το νομοσχέδιο το τόσο φιλόδοξο για σας σε μια χρονική περίοδο που βρίσκεται σε εκρηκτική κατάσταση ο αγροτικός κόσμος, στην επιτροπή των κοινωνικών υποθέσεων. Δικαιολογημένα, λοιπόν, κανείς σκέπτεται ότι επιδίωξή σας είναι να δράσετε πυροσβεστικά κατασταλτικά σ' αυτήν την έκρηξη και έρχεσθε εσείς οι ίδιοι αν το πιστεύετε ότι είναι ένα σημαντικό νομοσχέδιο και το θυσιάζετε στο βωμό αυτών των σκοπιμοτήτων. Γιατί να μην οδηγηθούμε στη σκέψη ότι εξυπηρετεί κάποιες σκοπιμότητες κάποιες ανάγκες πρόσκαιρες και όχι ουσιαστικές.

Γιατί δεν περιμένατε λίγο χρονικό διάστημα ακόμη; Δεν σας κάνει εντύπωση, κύριε Υπουργέ και κύριοι συνάδελφοι του ΠΑ.ΣΟ.Κ., όσοι πολιτεύεσθε σε αγροτικές περιοχές ότι κανένα ενδιαφέρον δεν δείχνει ο αγροτικός κόσμος γι'αυτό εδώ το νομοσχέδιο, το τόσο σημαντικό στον τίτλο αν θέλετε και στην επιδίωξή του; Είδατε να γίνεται καμία κουβέντα στα καφενεία, στις συναντήσεις; Εγώ είμαι από αγροτική οικογένεια και έχω και ιδιαίτερους λόγους να πονώ αυτόν τον κόσμο, γιατί βίωσα μέσα μέχρι τα είκοσι χρόνια σκληρή κτηνοτροφική και γεωργική ζωή. Κανένα ενδιαφέρον δεν υπάρχει. Είδατε το κλίμα το οποίο έχει δημιουργηθεί; Τυχαίο είναι αυτό; 'Αρα, εδώ υπάρχει έλλειψη εμπιστοσύνης γενικότερα στην όποια προσπάθεια και βεβαίως στην προκειμένη περίπτωση δεν συγκινείται ο αγροτικός πληθυσμός.

Κύριε Υπουργέ, προκύπτουν στοιχεία βάσει των οποίων αμφισβητείται η οικονομική βιωσιμότητα και διαφαίνεται ότι εξυπηρετεί κάποιες σκοπιμότητες. Εγώ αντικειμενικά προσπάθησα να το προσεγγίσω αυτές τις διαπιστώσεις έκανα. Αμφισβητείται η οικονομική βιωσιμότητα, όχι από μας που είμαστε στη Νέα Δημοκρατία και ενδεχομένως να έχουμε και αντιπολιτευτικούς λόγους και γιατί να μην έχουμε σε τελευταία ανάλυση, αλλά αμφισβητείται από την οικονομική κοινωνική επιτροπή, απ'αυτήν την έκθεση από επιστήμονες καταξιωμένους.

ΚΥΡΙΑΚΟΣ ΣΠΥΡΙΟΥΝΗΣ: Το θεωρείτε αξιόπιστο; 

ΓΕΩΡΓΙΟΣ ΣΟΥΡΛΑΣ: Το θεωρώ αξιόπιστο κείμενο, κύριε συνάδελφε. Διότι πιστεύω ότι συγκροτείται από ανθρώπους καταρτισμένους, επί των θεμάτων αυτών. Δεν υπάρχει λέει αναλογιστική μελέτη που να πείθει για την οικονομική βιωσιμότητα η έκθεση της Ο.Κ.Ε.. Αυτό λέει και αυτό απαντά στον κ. Φαρμάκη που έδειξε μια έκθεση οικονομικής βιωσιμότητας. Αμφισβητείται αν υπάρχουν τα 70 δισ., αφού δεν γράφονται μέσα στον προϋπολογισμό. Αμφισβητείται αν τα πλεονάσματα θα αξιοποιηθούν προς όφελος του κλάδου με όλες τις μορφές που παρέχονται και δεν θα γίνει αυτό που έγινε παλαιότερα στο Ι.Κ.Α., και έρχονται τώρα οι ασφαλισμένοι και κατηγορούν τις κυβερνήσεις, διότι πραγματικά τα δικά τους αποθεματικά και τις περιουσίες τους τις εκμεταλλεύτηκαν -ίσως ήταν ανάγκη να το κάνουν, δεν έχει καμία σημασία-και ζητάνε το δικό τους δίκιο. Αμφισβητείται αν με τα πιεστικά οικονομικά προβλήματα που έχουμε και με την προσπάθεια σύγκλισης των οικονομιών μέσα στην Ευρωπαϊκή 'Ενωση, θα διατεθούν αυτοί οι πόροι από την Πολιτεία. Αμφισβητείται αν ο Ο.Γ.Α. έχει την υποδομή αυτήν τη στιγμή και σε βάθος χρόνου να αναπτύξει, να στηρίξει, να λειτουργήσει αυτόν το κλάδο. Ο Ο.Γ.Α. ο οποίος έχει τα τεράστια προβλήματα, που όσοι διακονήσαμε στα Υπουργεία, το γνωρίζουμε πάρα πολύ καλά. Πώς θα ξεκινήσει και θα στηρίξει σε τέτοια χρονικά περιθώρια που θέτετε εσείς με το σχέδιο νόμου και το νόμο μεθαύριο, ένα τέτοιο οργανισμό και να επιτελέσει ένα τόσο δύσκολο έργο;

Αμφισβητείται αν τα αποθεματικά του κλάδου πρόσθετης ασφάλισης τα 130 ή 140 δισ. θα μεταφερθούν στον κλάδο κύριας ασφάλισης. Αυτό προκύπτει μέσα από τις επιμέρους 

Σελίδα 2605 

διατάξεις. Δεν υπάρχει καμία δέσμευση της Κυβέρνησης. Αμφισβητείται αν το Ι.Κ.Α. μπορεί να δεχθεί με την υποδομή που διαθέτει -και δεν συμφωνώ με την έκθεση της Ο.Κ.Ε. που κατηγορεί τις υπηρεσίες του Ι.Κ.Α. ότι είναι υποβαθμισμένες, δεν έχει δίκιο σ' αυτό, εγώ λειτούργησα και ως γιατρός του Ι.Κ.Α. και τις παρακολουθώ και είναι υψηλού επιπέδου- να δεχθεί το βάρος και των αγροτών του Ι.Κ.Α., καθώς επίσης και την επιστημονική στελέχωση που έχει, όχι ποιοτικά, αλλά ποσοτικά. 'Η μήπως θα υποβαθμιστεί η περίθαλψη και στο Ι.Κ.Α. και στον Ο.Γ.Α.;

Μ' αυτές, λοιπόν, τις προϋποθέσεις, μ' αυτές τις αμφισβητήσεις, μ' αυτές τις ασάφειες και μ' αυτές τις προχειρότητες είμαι έντονα προβληματισμένος και γι' αυτό τοποθετούμαι αρνητικά, όχι προς την κατεύθυνση, όπως ο τίτλος λέει και η σύσταση αυτή υπαγορεύει, αλλά γενικότερα σαν νομοσχέδιο και μεθαύριο σαν νόμος του κράτους. 

Αλλά ένα βασικό σκέλος του νομοσχεδίου, αποτέλεσε τροπολογία για τις λίστες των φαρμάκων. Προφανώς δεν έχετε προσέξει τη διατύπωση, τι προβλήματα δημιουργούνται και τι κοινωνικές καταστάσεις μπορεί να δημιουργήστε. Είναι μια ρύθμιση που βέβαια αγγίζει και τους αγρότες. Τι είναι η λίστα αυτή; Από ποιόν γίνεται; Πώς επιλέγονται τα φάρμακα αυτά; Επιλέγονται λέει ορισμένα φάρμακα με αποδεδειγμένη θεραπευτική αποτελεσματικότητα, ανεκτικότητα και ασφάλεια. Δηλαδή, υπάρχουν στην αγορά φάρμακα χωρίς αποδεδειγμένη αποτελεσματικότητα, ασφάλεια και ανεκτικότητα, κυκλοφορούν, δεν τα ελέγχει ο ΕΟΦ και χορηγούνται στους ασθενείς προληπτικά ή για να αντιμετωπίσουν μια πάθηση; Και ερχόμαστε εδώ και λέμε ότι εμείς θα προστατεύσουμε τους ασφαλισμένους; Τι επιπτώσεις έχουν και τι θα γίνει με αυτόν που θα αγοράσει φάρμακα έξω από το ασφαλιστικό ταμείο; Και ποιος θα καταρτίζει τις λίστες; Η Κυβέρνηση με μια επιτροπή; Και ποιός θα ελέγχει τις ενστάσεις με μια επιτροπή που κάνει η Κυβέρνηση.

Δεν έχετε αντιληφθεί ότι το σύστημα αυτό είναι διαβλητό; Και πιστεύω ότι δεν είναι στις προθέσεις σας να εξυπηρετήσετε οικονομικά συμφέροντα γιατί γνωρίζω ακριβώς ποιά είναι η πολιτική ηγεσία σήμερα του Υπουργείου Κοινωνικών Ασφαλίσεων και μπορώ να το πω ευθαρσώς.

Πολύ φοβούμαι όμως ότι μπαίνετε σε μια δίνη, σε μια διάτρηση διαδικασία η οποία θα σας εκθέσει και κανένα οικονομικό όφελος δεν θα επιφέρει στην Εθνική Οικονομία αλλά μόνο σε ορισμένους.

Τα υπόλοιπα, θα τα πούμε στα άρθρα, αλλά και κατά τη συζήτηση της σχετικής τροπολογίας. Ευχαριστώ πολύ.

( Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ(Παναγιώτης Σγουρίδης): Ο κ. Κοντογιαννόπουλος έχει το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ(Υπ.Εργασίας και Κοινωνικών Ασφαλίσεων): Κύριε Πρόεδρε, παρακαλώ για ένα λεπτό να κάνω μια μικρή παρέμβαση στα όσα είπε ο κ.Σούρλας.

ΠΡΟΕΔΡΕΥΩΝ(Παναγιώτης Σγουρίδης): Παρακαλώ, κύριε Υπουργέ.

ΜΙΛΤΙΑΔΗΣ ΠΑΠΑΙΩΑΝΝΟΥ(Υπ.Εργασίας και Κοινωνικών Εργασιών): Θέλω να βοηθήσω, κύριε Πρόεδρε, διότι ειλικρινά θέλω να πεισθούμε για ορισμένα πράγματα.

Κατ' αρχήν, σε σχέση με το χρόνο, θέλω να σας πω, κύριε συνάδελφε, ότι το νομοσχέδιο αυτό, ήταν προγραμματισμένο -και τα είπα αυτά στην Κοινοβουλευτική Επιτροπή- να συζητηθεί το Δεκέμβριο. 'Ομως, δεν το συζητήσαμε. Και αυτή ήταν και η πολιτική μας δέσμευση, γιατί ακριβώς θέλαμε να ηρεμήσουν τα πράγματα. Μάλιστα και από την προεκλογική περίοδο ήταν ρητή η δέσμευση του Πρωθυπουργού ότι θα ήταν από τα πρώτα νομοσχέδια που θα συζητούσε η Εθνική Αντιπροσωπεία. Δε νομίζω, λοιπόν, ότι αυτή τη στιγμή δεν είμαστε μέσα σε ένα κλίμα που να μπορούμε να συζητήσουμε ήρεμα και δημιουργικά. Και επιλέξαμε αυτόν το χρόνο για να μπορούμε να κάνουμε αυτόν τον ουσιαστικό διάλογο.

'Οσον αφορά την Ο.Κ.Ε., θα ήθελα παρακαλώ να ενσκύψει στην αναλογιστική μελέτη, που πράγματι δεν την είχε τότε στη διάθεσή της, γιατί υπήρξε μια αναμόρφωση. Είχαμε μια, όπως ξέρετε, πρόταση να αρχίσει από 1ης Ιουλίου, ενώ στην αρχή ήταν από 1ης Ιανουαρίου. Και είναι στη διάθεσή σας. Εγώ μπορώ να τη δώσω από σήμερα και σε σας, στη Νέα Δημοκρατία και στους άλλους. Την έθεσα υπόψη και της Ο.Κ.Ε.. Παρακαλώ να δείτε αυτήν τη μελέτη. Μάλιστα, εσείς έχετε περάσει απ'αυτό το Υπουργείο και ο κ.Σιούφας και άλλοι και γνωρίζετε, ότι μια από τις καλύτερες υπηρεσίες του Ελληνικού Δημοσίου είναι η Διεύθυνση Αναλογιστικών Μελετών της Γενικής Γραμματείας Κοινωνικών Ασφαλίσεων.

Κατά συνέπεια, αυτό το κενό που παρατηρήθηκε στην Ο.Κ.Ε., σήμερα έχει καλυφθεί με τον καλύτερο δυνατό τρόπο.

ΓΕΩΡΓΙΟΣ ΣΟΥΡΛΑΣ: Δεν θα έπρεπε να είχατε θέσει υπόψη της Ο.Κ.Ε. την μελέτη αυτή.

ΜΙΛΤΙΑΔΗΣ ΠΑΠΑΙΩΑΝΝΟΥ(Υπ.Εργασίας και Κοινωνικών Ασφαλίσεων): Σας απάντησα, κύριε συνάδελφε.

'Οσον αφορά το θέμα της λίστας, θα έχουμε και ειδική συζήτηση. Δεν είναι όμως του παρόντος.

ΠΡΟΕΔΡΕΥΩΝ(Παναγιώτης Σγουρίδης): Πράγματι, δεν είναι του παρόντος.

Ορίστε, κύριε Κοντογιαννόπουλε, έχετε το λόγο.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, τα αγροτικά προβλήματα, ιδιαίτερα με την εκρηκτικότητα που έχουν προσλάβει σήμερα, απαιτούν πράγματι απ'όλους μας υπεύθυνη, νηφάλια, ειλικρινή και θάλεγα, εμπνευσμένη αντιμετώπιση. Διότι είμαι υποχρεωμένος να παρατηρήσω -και ασφαλώς η παρατήρηση αυτή εμπεριέχει και αυτοκριτική, ότι τα στοιχεία αυτά έλλειψαν τα τελευταία χρόνια από την προσέγγιση όλων μας των αγροτικών προβλημάτων. Γι'αυτό και όσοι προερχόμαστε από αγροτικές περιφέρειες, πιστεύω ότι θα έχουμε διαπιστώσει τη δυσπιστία που επιδεικνύει απέναντι σε όλους ο αγροτικός κόσμος, που δεν συγκινείται πλέον ούτε από κορώνες, ούτε από κραυγές, αλλά περιμένει και απαιτεί απ'όλους μας αποτελεσματική αντιμετώπιση των προβλημάτων του και πάνω σ'αυτά και μόνο θα μας κρίνει.

Πράγματι, ο αγροτικός κόσμος δεν εντυπωσιάζεται σήμερα από κραυγές του παρελθόντος σαν αυτή που ακούστηκε πριν από λίγο, ότι τάχα αποτελεί επιταγή της Ευρώπης η υποχρεωτική μείωση του αγροτικού κόσμου. Μου θυμίζει κάποιες παλιότερες φωνές που έλεγαν ότι τις πυρκαϊές τις έβαζε η Νέα Δημοκρατία, κατ'εντολή της ΕΟΚ, για να μειωθούν τα ελαιόδενδρα και να πληρώνει λιγότερες επιδοτήσεις!

Χρειάζεται συνεπώς μεγαλύτερη υπευθυνότητα απ'όλους στην προσέγγιση των προβλημάτων του αγροτικού κόσμου. Και ασφαλώς το συνταξιοδοτικό πρόβλημα, είναι από τα πιό σημαντικά προβλήματα. Και κανένας δεν μπορεί να ισχυρισθεί ότι το σημερινό, "προνοιακό" ασφαλιστικό σύστημα, είναι ικανοποιητικό. Και κανένας μας δεν έχει πειστικές απαντήσεις να δώσει στον αγροτικό κόσμο στο αίτημά του να εξασφαλίσει μια σύνταξη ανάλογη με τους άλλους 'Ελληνες συνταξιούχους.

Και ασφαλώς προς αυτήν την κατεύθυνση το υπό συζήτηση νομοσχέδιο κινείται σωστά. Οι βασικές αρχές που καθιερώνει κανείς δεν μπορεί να αμφισβητήσει ότι είναι οι ορθές. Και όλοι μας έχουμε χρέος να εξηγήσουμε στους αγρότες ότι δεν είναι δυνατόν να περιμένουν ουσιαστική βελτίωση των συντάξεών τους εάν δεν καθιερωθεί υποχρεωτική ασφάλιση, εάν δεν καθιερωθεί η ανταποδοτικότητα. Θα συμφωνήσω επίσης ότι η σχέση μεταξύ της εισφοράς των ασφαλισμένων και της κρατικής εισφοράς είναι σωστή, σύμφωνα με το νομοσχέδιο, όπως ορθά καθιερώνεται και το καθεστώς της διαδοχικής ασφάλισης. Και εύλογα τότε θα αναρωτηθείτε προς τι η διαφωνία, προς τι η καχυποψία και οι επιφυλάξεις. Και θα σας πω, όπως και ο προηγούμενος ομιλητής συνάδελφος κ. Σούρλας, ότι πράγματι προβληματίστηκα έντονα για το αν θα αποδεχθώ την αρχή αυτού του νομοσχεδίου. Θα σας πω, όμως, ότι όσο και αν προσπάθησα από την ομιλία του κυρίου Υφυπουργού να ξεπεράσω τους δισταγμούς μου, δεν το κατάφερα. Και δεν το κατάφερα διότι μέσα στο ίδιο το νομοσχέδιο υπάρχουν διάχυτες αμφιβολίες ως προς την αποτελεσματικότητα της τομής που επιχειρείται. Κατά πόσο δηλαδή το νέο σύστημα που στηρίζεται σε αρχές σωστές θα

Σελίδα 2606 

έχει θετικά αποτελέσματα για τους αγρότες. Αυτό είναι το πρόβλημά μας. Και αμφιβάλλω διότι έχω στο κείμενο του νομοσχεδίου, στην εισηγητική έκθεση, την ομολογία της αποτυχίας σας. Διότι ομολογείτε απερίφραστα, ότι ο ν.1745/87 με τον οποίο καθιερώθηκε ο θεσμός της πρόσθετης ασφάλισης απέτυχε παταγωδώς. Απέτυχε παταγωδώς ακριβώς εξ αιτίας των ιδίων αδυναμιών που επισημαίνονται και για αυτήν την καινούρια προσπάθεια. Το ομολογείτε εσείς οι ίδιοι. Μετά από οκτώ χρόνια εφαρμογής του νόμου αυτού διαπιστώνετε ότι το σύστημα σύντομα θα αρχίσει να είναι έντονα ελλειμματικό ότι η έλλειψη πρόβλεψης αναπροσαρμογής των συνταξιοδοτικών παροχών και η έλλειψη κανόνων διαδοχικής ασφάλισης προκαλεί έντονο προβληματισμό ως προς την αποτελεσματικότητα και τη βιωσιμότητά του.

Εάν συγκρίνουμε τη σημερινή ομολογία της αποτυχίας σας με τους διθυραμβικούς τόνους της εισηγητικής έκθεσης που συνόδευαν τότε εκείνο το νομοσχέδιο, ο παραλληλισμός είναι αυτονόητος. Και διερωτώμαι: 'Οταν το έλασσον που ήταν ο θεσμός της επικουρικής ασφάλισης, δεν μπορέσατε να το φέρετε σε πέρας πώς επιδιώκετε σήμερα να μας πείσετε ότι θα επιτύχετε το μείζον που είναι ένα καινούριο συνταξιοδοτικό καθεστώς για το 22%-25% του ελληνικού πληθυσμού. Και μάλιστα όταν το επιχειρείτε μέσα σε μία συγκυρία εξόχως αρνητική, που προσδιορίζεται από την πλήρη αδυναμία σήμερα του κράτους να ασκήσει κοινωνική πολιτική. Το κοινωνικό κράτος που γνωρίσαμε όχι μόνο στη Χώρα μας, αλλά σε όλες τις ευρωπαϊκές χώρες καταρρέει. Κι εσείς έρχεστε σήμερα, στο πρώτο έτος της δύσκολης προσπάθειας σύγκλισης της οικονομίας μας να μας πείσετε ότι επιλύετε ένα πρόβλημα που χρονίζει από της συστάσεως του Ελληνικού Κράτους. Και ακόμη, όταν διαπιστώνετε ότι στην αποτυχία της προηγούμενης απόπειρας που επιδιώξατε, συνέβαλε και η απροθυμία, αλλά και η αδυναμία των αγροτών να ανταπεξέλθουν στις περιορισμένες πράγματι εισφορές που επέβαλε το προηγούμενο σύστημα.

Πώς είναι δυνατόν σήμερα, που οι αγρότες αντιμετωπίζουν πολύ χειρότερη οικονομική συγκυρία, να τους πείτε ότι θα πληρώσουν υποχρεωτικά εισφορές των 80-100 χιλιάδων δραχμών το χρόνο; 

Δεύτερον, τις ίδιες ακριβώς επιφυλάξεις διατυπώνει η οικονομική και κοινωνική επιτροπή. Και μάλιστα προχωρεί πιο πέρα, αμφισβητώντας τη δυνατότητα του φορέα, πάνω στον οποίο επιδιώκετε να στηρίξετε το σύστημα να ανταπεξέλθει στις αυξημένες υποχρέωση που τον επιφορτίζετε.

Τρίτον, αν προχωρήσουμε σε μια πρακτική εφαρμογή των διατάξεων, το συμπέρασμα που προκύπτει για μένα, είναι ότι και αν εφαρμοστεί το νέο καθεστώς, δεν θα προκύψει ουσιαστική βελτίωση για τον αγροτικό κόσμο.

Ας πάρουμε π.χ. την α' ασφαλιστική κατηγορία των 96.000 δραχμών. Ο αγρότης θα υποχρεωθεί να πληρώσει εισφορά, ετησίως 80.000 δραχμές. Και έπειτα από 44 χρόνια θα εισπράττει μια σύνταξη, γύρω στις 70.000 δραχμές, την ώρα που σήμερα ένα ζευγάρι αγροτών εισπράττει, μετά την καινούρια αύξηση, 60.000 δραχμές το μήνα χωρίς να καταβάλει καμμία εισφορά.

Γι' αυτό και δεν βλέπετε κανέναν απολύτως ενθουσιασμό, όπως επισημάνθηκε και προηγουμένως από τον αγροτικό κόσμο, ο οποίος θα έπρεπε να είχε κινητοποιηθεί και να μας πιέζει να ψηφίσουμε τις διατάξεις αυτού του νομοσχεδίου, εάν πίστευε ότι είναι ευνοϊκές γι' αυτόν.

Πιστεύω, συμπερασματικά κύριε Πρόεδρε και κύριοι συνάδελφοι, ότι απλά η κυβέρνηση, κάτω από την πίεση των αγροτικών κινητοποιήσεων, προσπαθώντας να βγει η ίδια από το αδιέξοδο που δημιούργησε με την πολιτική της, τα τελευταία χρόνια, επιχειρεί να λύσει ένα κρίσιμο πρόβλημα, χωρίς να έχει τις οικονομικές δυνατότητες και χωρίς να έχει τη σωστή προετοιμασία. Και αυτό, που τελικά θα επιτύχει είναι να μεταφέρει στις επόμενες κυβερνήσεις ένα εκρηκτικό πρόβλημα, πελωρίων διαστάσεων, που αμφιβάλλω αν θα μπορεί να αντιμετωπισθεί από οποιαδήποτε κυβέρνηση.

Για όλους αυτούς τους λόγους, είμαι υποχρεωμένος να συμμερισθώ τις επιφυλάξεις όλων των συναδέλφων της αντιπολίτευσης και παρά τις σωστές αρχές του νομοσχεδίου να το καταψηφίσω, γιατί δεν θέλω να συμβάλω στην παραπλάνηση -δεν ξέρω αν είναι συνειδητή ή όχι, του αγροτικού κόσμου, ότι τάχα του επιλύουμε ένα πρόβλημα, ενώ υπάρχει δυστυχώς η βάσιμη εκτίμηση, ότι μπορεί και να το επιδεινώσουμε.

(Χειροκροτήματα από την πλευρά της Νέας Δημοκρατίας).

ΠΡΟΕΔΡΕΥΩΝ(Παναγιώτης Σγουρίδης):Ο κύριος Στρατάκης έχει το λόγο.

ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, η κατάθεση του σχεδίου νόμου για τη σύσταση κλάδου κύριας ασφάλισης των αγροτών και κυρίως η ψήφισή του μετά την ολοκλήρωση της συζήτησης, από τη Βουλή, θα αποτελέσει είτε το θέλουμε είτε όχι, μια πολύ σημαντική χρονική στιγμή και διαδικασία, που θα τυχαίνει ιστορικής αναφοράς στο μέλλον.

Θα συμβαίνει αυτό, αγαπητοί συνάδελφοι, γιατί θεμελιώνει στην πράξη την ασφάλιση στον αγροτικό τομέα και δίδει σ' αυτό τον τομέα, που είναι και θα πρέπει να παραμείνει από τους σημαντικότερους της Χώρας μας, με βάση τα δεδομένα και τα συγκριτικά πλεονεκτήματα, που διαθέτει, τη σημασία που του αξίζει και του ανήκει.

Το σχέδιο νόμου που συζητάμε, εκτός του ότι αποτελεί προγραμματική δέσμευση της πρώτης κυβέρνησης του Κωνσταντίνου Σημίτη, προεκλογική εξαγγελία στις πρόσφατες εκλογές, αλλά και προγραμματική δέσμευση της σημερινής κυβέρνησης, αποτελεί και αποτέλεσμα διαλόγου, στον οποίο φάνηκε ξεκάθαρα, όχι μόνο η συναίνεση των αγροτών, αλλά κυρίως η απαίτησή τους για να έχουν και αυτοί ίση μεταχείριση, με τους άλλους εργαζόμενους και αυτοαπασχολούμενους της Χώρας.

Στο πανελλήνιο συνέδριο του Ο.Γ.Α., που έγινε τον Δεκέμβριο του 1995 στην Αθήνα, με τη συμμετοχή εκπροσώπων όλων των δευτεροβάθμιων και τριτοβάθμιων συνεταιριστικών και συνδικαλιστικών οργανώσεων των αγροτών στο οποίο μίλησαν αξιόλογοι 'Ελληνες και ξένοι εισηγητές, φάνηκε ξεκάθαρα, ότι οι αγρότες επιζητούν πάρα πολύ αυτή τη σημαντική τομή.

Είναι δικαιολογημένη η άρνηση της Νέας Δημοκρατίας επί της αρχής του νομοσχεδίου, γιατί είναι φανερό ότι παρά τις αντίθετες φωνές που ακούγονται εδώ στην Αίθουσα -και είναι θετικό αυτό- επιθυμεί να συνεχισθεί η σημερινή νόθα κατάσταση σε σχέση με τον αγρότη γιατί με αυτόν τον τρόπο, δυστυχώς, μέχρι σήμερα, προάγονταν οι πελατειακές σχέσεις στις οποίες είχε συνηθίσει να βασίζεται η πολιτική της.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Το πιστεύετε αυτό;

ΕΜΜΑΝΟΥΗΛ ΣΤΡΑΤΑΚΗΣ: Σε ένα βαθμό, ναι και αποδεικνύεται στην πράξη.

Το Κράτος και η κοινωνία, αγαπητοί συνάδελφοι, όμως, απαιτούν εκσυγχρονισμό και γι'αυτό αυτές οι κραυγές της δήθεν σωτηρίας του αγροτικού κόσμου δεν βρίσκουν καμιά απήχηση. Οι αγρότες μετά την ψήφιση αυτού του σχεδίου νόμου θα πάψουν να είναι οι παρίες της ελληνικής κοινωνίας και εκείνοι για τους οποίους δήθεν το Κράτος εξαντλούσε τη μεγαλοψυχία του ενώ στην πράξη συνέβαινε το ακριβώς αντίθετο. Εξάλλου, είναι γνωστό, ποιες κυβερνήσεις και ποια Παράταξη έχει επί της ουσίας στηρίξει τα πραγματικά συμφέροντα του 'Ελληνα αγρότη.

Από την πλευρά του, το Κ.Κ.Ε. μιλάει για χαράτσι και δήθεν κατασπατάληση των πόρων της πρόσθετης ασφάλισης, ενώ γνωρίζει ότι ούτε χαράτσι εισάγεται ούτε και η σπατάλη των πόρων της πρόσθετης ασφάλισης μπορεί να συμβαίνει.'Ομως, με αυτή του τη θέση θέλει να δείξει την δήθεν φιλολαϊκή του τοποθέτηση, ενώ γνωρίζει πολύ καλά ότι χρειάζονται τομές και μάλιστα βαθειές για να ξεπεραστούν τα μεγάλα προβλήματα του αγροτικού τομέα.

Το συζητούμενο σχέδιο νόμου αποτελεί αυτήν την πολύ μεγάλης σημασίας τομή, γιατί εισάγει ένα ασφαλιστικό σύστημα που διέπεται από την αρχή της ανταποδοτικότητας και βασίζεται λιγότερο στην αλληλεγγύη των γενεών και με αυτό 

Σελίδα 2607 

τον τρόπο διασφαλίζεται η βιωσιμότητά του. Το νέο αυτό σύστημα εξασφαλίζει σημαντικές παροχές εξαιτίας της μεγάλης συμμετοχής του Κράτους, αφού αναλαμβάνει τα δύο τρίτα της δαπάνης στα πλαίσια της τριμερούς χρηματοδότησης και αυτήν την υποχρέωση το Κράτος την αναλαμβάνει με συγκεκριμένο και σαφή τρόπο και αυτό έχει ιδιαίτερη σημασία.

Αν, κυρίες και κύριοι συνάδελφοι, τα πράγματα πήγαιναν καλά στον αγροτικό τομέα, τότε ίσως να μην χρειαζόταν καμιά αλλαγή, καμιά τομή.'Ομως, γνωρίζουμε όλοι μέσα στην Αίθουσα αυτή, ότι η διαιώνιση της σημερινής κατάστασης μόνο δεινά μπορεί να προσφέρει με την παραπέρα συρρίκνωση του αγροτικού τομέα και την ερήμωση της ελληνικής υπαίθρου.'Εχει πολύ μεγάλη σημασία ο νέος αγρότης να γνωρίζει, όπως όλοι οι εργαζόμενοι, ότι μπορεί να έχει μία αξιοπρεπή σύνταξη ως απόμαχος της παραγωγικής διαδικασίας και με την έννοια αυτή το σχέδιο νόμου αποτελεί ένα αναπτυξιακό μέτρο και κίνητρο.

Και είναι κίνητρο, αγαπητοί συνάδελφοι, και δεν έχει εισπρακτική σκοπιμότητα, γιατί το Κράτος καταβάλλει, πέραν των σημερινών συντάξεων άλλα 44.000.000.000 δραχμές για τις αυξήσεις στις συντάξεις των παλαιών συνταξιούχων, αλλά και άλλα 270.000.000.000 δραχμές, το χρόνο, για εισφορές πέραν απ'αυτές των αγροτών, τα 140 τόσα δισ. που προβλέπει η αναλογιστική μελέτη.

'Εχει πολύ μεγάλη σημασία να γνωρίζει ο 'Ελληνας αγρότης ότι σε όποια άλλη απασχόληση υποχρεωθεί είτε ως εργάτης είτε ως επαγγελματίας και για όποιο διάστημα, μπορεί να αξιοποιήσει τις εισφορές που θα καταβάλλει στον αντίστοιχο φορέα με την καθιέρωση της διαδοχικής ασφάλισης.'Εχει ακόμα πολύ μεγάλη σημασία ο νέος αλλά και ο παλαιός συνταξιούχος να γνωρίζει ότι η αύξηση της σύνταξής του δεν επαφίεται στην καλή θέληση της εκάστοτε κυβέρνησης, αλλά θα είναι ίδια με την αύξηση που θα παίρνουν οι δημόσιοι υπάλληλοι και αυτό ιδιαίτερα έχει μεγάλη σημασία αν είναι όπως το προβλέπει το συγκεκριμένο σχέδιο νόμου κατοχυρωμένο νομοθετικά.

Κυρίες και κύριοι συνάδελφοι, ο ιδρυτικός νόμος του Ο.Γ.Α. 4169/61 που ψηφίστηκε από τη Βουλή εκείνης της εποχής κάτω από την πίεση που ασκούσε η κοινωνική δυναμική του πρώτου Ανένδοτου Αγώνα του αείμνηστου Γεωργίου Παπανδρέου και ήταν μια κατάκτηση για τη δεκαετία του '60 και του '70, όπως ιδιαίτερα τροποποιήθηκε από την Κυβέρνηση της 'Ενωσης Κέντρου, στη συνέχεια, σήμερα προκύπτει ότι τα πράγματα έχουν αλλάξει και αυτό θα πρέπει να μας προβληματίσει πάρα πολύ.

Η καθιέρωση της πρόσθετης ασφάλισης έδειξε στην πράξη ότι η ανταποδοτικότητα στο αγροτικό ασφαλιστικό σύστημα μπορεί να προχωρήσει, και γι'αυτό, η κατάργηση του κλάδου πρόσθετης ασφάλισης και η ίδρυση κλάδου κύριας ασφάλισης με όλα τα θετικά μέτρα που το συνοδεύουν, ήταν μία αναγκαία εξέλιξη. Αξίζει να σημειωθεί ότι αυτό αποδείχθηκε χωρίς καμία δικλείδα ασφαλείας ή έστω σύνδεση της είσπραξης των εισφορών πρόσθετης ασφάλισης με τις όποιες παροχές του Ο.Γ.Α.. Δεν υποχρεωνόταν, δηλαδή ο αγρότης σε καμία περίπτωση να πληρώσει ή δεν είχε καμία επίπτωση είτε πλήρωνε είτε δεν πλήρωνε και παρ' όλα αυτά κατέβαλε εισφορές σ' ένα μεγάλο ποσοστό. Την επίπτωση την είχε φυσικά όταν ερχόταν τώρα να πάρει τη σύνταξη. Αυτό όμως αποδεικνύει το πρόσφορο έδαφος για την ανάπτυξη ασφαλιστικής συνείδησης στον αγρότη σε συνδυασμό με την απαίτησή του να έχει και αυτός μία διαφορετική μεταχείριση.

Υπάρχει, όμως, και ένα άλλο δεδομένο. Το δεδομένο είναι, ότι στην πράξη, πολλοί αγρότες όταν συνταξιοδοτούνται χωρίς να δικαιούνται πρόσθετη σύνταξη γιατί δεν είχαν πληρώσει τις εισφορές που είχαν υποχρέωση, μόλις αντιλαμβάνονται τι συμβαίνει με τους υπόλοιπους που είχαν πληρώσει και παίρνουν την επιπλέον σύνταξη, και αυτοί επιθυμούν να συμπεριληφθούν στο μέτρο της πρόσθετης ασφάλισης και επιδιώκουν με κάθε τρόπο να πάνε να πληρώσουν τις εισφορές για να πάρουν την πρόσθετη σύνταξη.

'Οσο και αν θέλουμε να πιστεύουμε, αγαπητοί συνάδελφοι, ότι ο αγρότης είναι χαμηλού μορφωτικού επιπέδου, πρέπει να αντιληφθούμε ότι η σοφία που του προσφέρει η απασχόλησή του με τη φύση, του έχει δώσει τη δυνατότητα να αντιλαμβάνεται πολύ εύκολα τις αλλαγές και να είναι υποψιασμένος περισσότερο απ' όσο νομίζουμε.

Γνωρίζει, λοιπόν, πολύ καλά ο 'Ελληνας αγρότης ότι ήδη βρισκόμαστε στην τρίτη επανάσταση στον αγροτικό τομέα που έχει σχέση με την βιοτεχνολογία -η δεύτερη είχε σχέση με τα χημικά και η πρώτη με τη μηχανή- και ότι πρέπει να γίνει επαγγελματίας προκειμένου να επιβιώσει. Αυτό το γνωρίζει πολύ καλά ο 'Ελληνας αγρότης. Αυτή την αντίληψη, αγαπητοί συνάδελφοι, όχι μόνο την προωθεί, αλλά την καθιερώνει το νέο ασφαλιστικό σύστημα του αγρότη.

H ερήμωση της ελληνικής υπαίθρου δεν θα σταματήσει με ευχολόγια, αλλά με έργα και πράξεις. Και μία τέτοια πράξη είναι το συζητούμενο σχέδιο νόμου.

Νομίζω, ότι πρέπει να λεχθούν δύο κουβέντες για το έλλειμμα των 600 δισ. της αναλογιστικής μελέτης στο βάθος των πενήντα χρόνων, όπως προϋπολογίζει και με τις δυνατότητες καλυψής του από την καλή αξιοποίηση των διαθεσίμων που θα υπάρχουν. Σε αυτό αρκεί ως αντιπαράθεση το έλλειμμα του ενός τρισ. μέσα σε μία εξαετία ή επταετία του κλάδου πρόσθετης ασφάλισης για τον οποίο, όλοι εδώ, αυτή τη στιγμή, υπεραμυνόμαστε.

Κυρίες και κύριοι συνάδελφοι, ήρθε η ώρα να αποδείξουμε ότι μπορούμε να ανταποκριθούμε στις απαιτήσεις των καιρών, ότι μπορούμε να αποδεχθούμε όλες τις αναγκαίες αλλαγές και να νομοθετήσουμε όλα εκείνα τα μέτρα που θα προάγουν την ανάπτυξη της υπαίθρου και την καταξίωση του 'Ελληνα αγρότη.

Το συζητούμενο σχέδιο νόμου που είναι της πλήρους αποδοχής των αγροτών, αλλά και των οργάνων έκφρασής τους, καθώς και της οικονομικής και κοινωνικής επιτροπής, είναι ένα νομοσχέδιο τομή για τον αγροτικό χώρο και κυρίως για τον 'Ελληνα αγρότη. Είναι ένα νομοσχέδιο που λύνει προβλήματα και αντιμετωπίζει θετικά την ασφάλιση του αγρότη και, ως τέτοιο, καλό θα ήταν να ψηφιστεί απ' όλες τις Πτέρυγες της Βουλής.

Ευχαριστώ πολύ.

(Xειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Στρατάκη.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Ο κύριος συνάδελφος, αλλά και ο κύριος Υφυπουργός προηγούμενα, μίλησαν για την αναλογιστική μελέτη και είπαν ότι την έχουν δώσει στα Κόμματα κ.λπ. Ρώτησα και δεν την έχουμε πάρει. Σας παρακαλώ μπορούμε να την έχουμε.

ΠΡΟΕΔΡΕΥΩΝ (Παναγιώτης Σγουρίδης): Θα σας τη στείλουν. 

Ορίστε, κύριε Παπαδόπουλε, έχετε το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινοινωνικών Ασφαλίσεων): Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Πρέπει να προχωρήσουμε.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Μισό λεπτό, κύριε Πρόεδρε, να ενημερώσω. 'Ενα λεπτό.

ΠΡΟΕΔΡΕΥΩΝ (Παναγιώτης Σγουρίδης): 'Εχουμε ακόμη τριάντα πέντε Βουλευτές να μιλήσουν.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Απλώς θέλω να πω, ότι τη δώσαμε στην αρμόδια Κοινοβουλευτική Επιτροπή κατά τη συζήτηση, αλλά αν δεν υπάρχει αντίγραφο -γιατί τότε δεν παρακολούθησαν όλοι οι συνάδελφοι την πορεία, - υπήρχαν οι κινητοποιήσεις και άλλες εργασίες μπορώ τώρα να διαθέσω αυτό που εγώ έχω και αύριο πρωΐ να είναι στη διάθεσή σας.

ΠΡΟΕΔΡΕΥΩΝ (Παναγιώτης Σγουρίδης): Αυτό είπα, να τη

Σελίδα 2608 

μοιράσουμε στα Κόμματα.

Ορίστε, κύριε Παπαδόπουλε, έχετε το λόγο.

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όταν κάποιος διαβάσει τον τίτλο του παρόντος σχεδίου νόμου που είναι "Σύσταση Ταμείου Κυρίας Ασφάλισης Αγροτών" και μάλιστα προέρχεται από αγροτική περιοχή ή διαφορετικά είναι βγαλμένος μέσα από το χωράφι και το μαντρί, θα ήταν αφελής να μην συμφωνήσει στη σύσταση ενός τέτοιου ταμείου, που σκοπό φυσικά έχει την εξυπηρέτηση και τη στήριξη των αγροτών, που σκοπό έχει να βοηθήσει τον 'Ελληνα αγρότη, τον απόμαχο εργάτη της αγροτικής γης που επί χρόνια αγωνίζεται κάτω από δύσκολες συνθήκες, παράγοντας αγαθά πρώτης ανάγκης, διατρέφοντας με αυτά όλους τους άλλους 'Ελληνες, όλες τις άλλες τάξεις των Ελλήνων και να του εξασφαλίσει εισόδημα για να μπορέσει να ζήσει με αξιοπρέπεια.

Εμείς, η Νέα Δημοκρατία, δεν θα ήμασταν, σε καμιά περίπτωση, αντίθετοι στην προσπάθεια βελτίωσης, αναμόρφωσης και εξυπηρέτησης των συνταξιούχων αγροτών, μέσω του ασφαλιστικού συστήματος, που θέλει να διαμορφώσει η Κυβέρνηση. Και μάλιστα, είμαστε πρόθυμοι να βοηθήσουμε σε μια τέτοια προσπάθεια, εφόσον πραγματικά η βούληση της Κυβέρνησης ήταν να δώσει λύση στο ασφαλιστικό και στο συνταξιοδοτικό πρόβλημα των αγροτών.

Με το παρόν νομοσχέδιο, κυρίες και κύριοι συνάδελφοι, η Κυβέρνηση του ΠΑ.ΣΟ.Κ., η Κυβέρνηση του κ. Σημίτη, όχι μόνο δεν λύνει το συνταξιοδοτικό πρόβλημα των αγροτών, αλλά απεναντίας, επιδεινώνει, καθιστά χειρότερη τη θέση των αγροτών, τους οποίους υποχρεώνει να καταβάλουν δυσβάστακτα, για τις δυνάμεις τους, ποσά, κατ'έτος, για εισφορές, χωρίς πραγματικά να βελτιωθεί, να αυξηθεί η σύνταξή τους και να βελτιωθεί έτσι ο τρόπος της ζωής τους.

Και το ερώτημα είναι: Πώς και από πού θα βρουν τα χρήματα οι αγρότες να καταβάλουν τις εισφορές τους για τα σαράντα πέντε -πραγματικά μια ολόκληρη ζωή-ολόκληρα χρόνια, όταν οι περισσότεροι από τους αγρότες είναι χρεωμένοι στην Αγροτική Τράπεζα.

Κυρίες και κύριοι συνάδελφοι, κύριε Υπουργέ, ειλικρινά πηγαίνετε σε οποιοδήποτε μέρος της Δράμας, αν θέλετε στην περιοχή Νευροκοπίου, Παρανεστίου, ή αν θέλετε, στη γειτονική Ξάνθη και σε μια Τράπεζα, πάρτε, έτσι τυχαία, την καρτέλα οποιουδήποτε αγρότη. Θα δείτε ότι είναι χρεωμένοι όλοι στην Αγροτική Τράπεζα.

Πώς, λοιπόν, αυτοί οι άνθρωποι καλούνται να πληρώσουν αυτά τα δυσβάστακτα ποσά για εισφορές και μάλιστα για τη σύζυγο....

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Εκατό χιλιάδες το χρόνο δυσβάστακτο; Εντάξει!

ΣΤΑΥΡΟΣ ΠΑΠΑΔΟΠΟΥΛΟΣ: Βεβαίως και είναι δυσβάστακτο, κύριε Υπουργέ:

'Οταν είναι χρεωμένοι στην Αγροτική Τράπεζα και τους καλείτε να πληρώσουν από 100.000 -και θα είναι 200.000 μαζί με τη σύζυγο- για να πάρουν σύνταξη, πώς θα πληρώσουν αυτές τις 273.000 δραχμές, που είναι στην έβδομη κλάση; 

'Οταν οι περισσότεροι από τους αγρότες αυτή τη στιγμή έχουν από πέντε έως δεκαπέντε στρέμματα στα χέρια τους. 'Οταν ήλθαν πρόσφυγες απ'όπου ήλθαν -από τη Μικρά Ασία, τον Πόντο ή αν θέλετε, την Ανατολική Θράκη-τους έδωσαν από δώδεκα έως τριάντα δύο στρέμματα. Από τότε, πέρασαν δύο ολόκληρες γενιές. Εμείς, λόγου χάρη, είμαστε οκτώ αδέλφια. 'Ηταν τριάντα δύο στρέμματα, κύριε Υπουργέ. Αν τα μοιράζαμε, θα παίρναμε από τέσσερα στρέμματα. Κάνε τον αγρότη και πλήρωσε αυτές τις εισφορές, τις οποίες καλούνται αυτή τη στιγμή να πληρώσουν!

'Οταν, εκτός απ'αυτόν τον πολυτεμαχισμένο αγροτικό κλήρο, οι τιμές των αγροτικών προϊόντων κάθε χρόνο έχουν φθίνουσα πορεία. Στα χέρια των αγροτών οι τιμές -το ξέρετε πολύ καλά- είναι προς τα κάτω. Αντιθέτως, οι τιμές των συντελεστών παραγωγής των αγροτικών προϊόντων, που είναι τα λιπάσματα, τα φυτοφάρμακα, τα αγροτικά εργαλεία, τα μηχανήματα γενικότερα και τα καύσιμα, έχουν σχεδόν υπερδιπλασιασθεί τα τελευταία δύο χρόνια.

Ιδιαίτερα η αγρότισσα είναι καταδικασμένη να μην πάρει σύνταξη ποτέ στην ζωή της, λόγω αδυναμίας καταβολής των δυσβάστακτων πραγματικά εισφορών, όπως είπα και προηγουμένως. Και εδώ, θέλω να επισημάνω και να τονίσω πως, όταν μια αγρότισσα έρθει στο τέλος της ζωής και για διάφορους λόγους ο σύζυγος την απομακρύνει και ζητήσει διαζύγιο, αυτή η αγρότισσα πώς θα πάρει τη σύνταξή της; Πρέπει να υπάρξει και εδώ μια κάποια μέριμνα γι'αυτή που πραγματικά μοχθεί μέρα-νύχτα και είναι γεωργοκτηνοτρόφισσα, τριακόσιες εξήντα πέντε μέρες το χρόνο βρίσκεται μέσα στο μαντρί κάτω από ανθυγιεινές συνθήκες και στο τέλος, θα φθάσει στο σημείο να μην πάρει σύνταξη.

'Ετσι, με μαθηματική ακρίβεια οι αγρότες και οι αγρότισσες, με την υποχρεωτική καταβολή των εισφορών όπως προβλέπεται από το σχέδιο νόμου, εάν δεν μπορέσουν να πληρώσουν, θα σύρονται στα δικαστήρια και κατ'επέκταση σε νέα έξοδα και τέλος σε καταδίκη και σε φυλάκιση, λόγω αδυναμίας εξαγοράς των ποινών. 

Από την άλλη πλευρά, εκτός από τις ποινικές ευθύνες, υπάρχουν και κυρώσεις σε βάρος των αγροτών για τη μη καταβολή των εισφορών, όπως η στέρηση του βιβλιαρίου κοινωνικής περίθαλψης, μη παροχή δανείων, επιδοτήσεων και επιχορηγήσεων, η μη χορήγηση αδείας κυκλοφορίας αγροτικών μηχανημάτων κ.λπ.

Κύριε Υπουργέ, κυρίες και κύριοι συνάδελφοι, προηγουμένως ειπώθηκε από τον κύριο Υφυπουργό, ότι με το σχέδιο νόμου υπάρχει η αρχή της διαδοχικής ασφάλισης, υπάρχει το δικαίωμα μεταβίβασης. Αλί και τρίς αλί εάν δεν υπήρχαν και αυτά τα πράγματα μέσα στο σχέδιο νόμου, όταν υπάρχει η αρχή της ανταποδοτικότητας. Θα ήταν ο νόμος αντισυνταγματικός. Γι'αυτό, λοιπόν θα ήθελα εδώ, εκτός από την αρχή της ανταποδοτικότητας που πρέπει να υπάρχει, να ισχύσει και η αρχή της επιείκειας για τους αγρότες, γιατί είναι μια κοινωνική τάξη από τις πλέον αδικημένες αυτή τη στιγμή στην ελληνική κοινωνία και θα πρέπει να δείξουμε μεγαλύτερη αγάπη, μεγαλύτερη συμπάθεια, για να τους βγάλουμε από τα αδιέξοδα που πραγματικά υπάρχουν αυτό το χρονικό διάστημα. Αυτό το βλέπετε με τις αποχές που υπήρχαν τον προηγούμενο μήνα και πιστεύω ότι θα συνεχίσουν και στο εγγύς μέλλον για να διεκδικήσουν λύση των δίκαιων προβλημάτων που αντιμετωπίζουν.

Τα ποσά της συντάξεως που θα καταβάλονται στους αγρότες, θα είναι περίπου στα ίδια επίπεδα, κύριε Υπουργέ, όπως είπε πολύ σωστά και ο κ.Κοντογιαννόπουλος. Θα έπαιρναν 60.000 δρχ. χωρίς ανταποδοτική εισφορά, 70.000 δρχ. θα πάρουν με αυτά τα οποία θα καταβάλουν. Το τονίζω για άλλη μια φορά και λέω ότι είναι δυσβάστακτες οι εισφορές γι'αυτούς που πραγματικά χρωστούν στην Αγροτική Τράπεζα.

Εάν, λοιπόν, με τα ποσά αυτά, τα οποία είναι ελάχιστα τη σήμερον ημέρα -και λέμε ότι δεν μπορούν να πληρώσουν τη ΔΕΗ, για το βράδυ δεν περισσεύει ένα γιαουρτάκι να φάνε οι άνθρωποι αυτοί- αν δεν υπήρχαν παιδιά που να αγαπούν τους γονείς τους, θα πέθαιναν από την πείνα ή θα ζούσαν πραγματικά ζητιανεύοντας.

Με το παρόν σχέδιο νόμου, κυρίες και κύριοι συνάδελφοι, υπάρχει η αρχή της ανταποδοτικότητας, χωρίς να υπάρχει η αρχή της επιείκειας που πρέπει να υπάρχει. Και η Κυβέρνηση αδικεί κατάφωρα τους αγρότες, γιατί πραγματικά εφαρμόζει δύο μέτρα και δύο σταθμά, σε σχέση φυσικά με τα άλλα ασφαλιστικά ταμεία. Γιατί το λέω αυτό; Για να πάρει σύνταξη ο αγρότης χρειάζονται σαράντα πέντε χρόνια.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): 'Οχι.

ΣΤΑΥΡΟΣ ΠΑΠΑΔΟΠΟΥΛΟΣ: 'Ενα λεπτό, κύριε Υφυπουργέ. Μπορεί να είναι και λιγότερα, αλλά εμείς παίρνουμε αυτήν την περίπτωση. Λέμε από το εικοστό πρώτο έως το εξηκοστό πέμπτο έτος, που είναι σαράντα πέντε χρόνια.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Στο Ι.Κ.Α. διαφέρει;

ΣΤΑΥΡΟΣ ΠΑΠΑΔΟΠΟΥΛΟΣ: Στο Ι.Κ.Α., βεβαίως διαφέρει, κύριε συνάδελφε. Στο Ι.Κ.Α. έχει το δικαίωμα να πάρει έστω μειωμένη σύνταξη από τα πενήντα οκτώ του χρόνια, όταν είναι για βαρέα ένσημα.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών 

Σελίδα 2609 

Ασφαλίσεων): Τα βαρέα.

ΣΤΑΥΡΟΣ ΠΑΠΑΔΟΠΟΥΛΟΣ: Είμαι νομικός και το γνωρίζω, κύριε Υπουργέ. Μπορεί να πάρει σύνταξη από τα πενήντα οκτώ του χρόνια, όταν τα ένσημα είναι βαρέα. Και από τα εξήντα μπορεί να πάρει μειωμένη σύνταξη, ανάλογα με τους μήνες, μέχρι το εξηκοστό πέμπτο έτος. Το ίδιο μπορούσε να γίνει και εδώ κατ'ανολογία, αλλά δεν θέλετε να το εφαρμόσετε στο παρόν νομοσχέδιο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Ισχύει.

ΣΤΑΥΡΟΣ ΠΑΠΑΔΟΠΟΥΛΟΣ: Δεν νομίζω, δεν το έχω δει. Εν πάση περιπτώσει, αν ισχύει, τότε εγώ κάνω λάθος.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): 'Οποιος είναι σήμερα πενήντα οκτώ χρονών και ασφαλιστεί, θα πάρει σύνταξη στα εξήντα πέντε χρόνια.

ΣΤΑΥΡΟΣ ΠΑΠΑΔΟΠΟΥΛΟΣ: Θα απαντήσετε ύστερα, κύριε Υπουργέ.

Το ίδιο συμβαίνει και με τις γυναίκες οι οποίες στο Ι.Κ.Α. παίρνουν σύνταξη από το πεντηκοστό πέμπτο έτος- ενώ, εδώ, τις πάτε στο εξηκοστό πέμπτο έτος- έστω και αν είναι μειωμένη, κύριε Υπουργέ.

Στις συντάξεις αναπηρίας προβλέπεται να έχει δικαίωμα συνταξιοδοτήσεως ο αγρότης στο εξηκοστό πέμπτο έτος με 67% ποσοστό, ενώ στο Ι.Κ.Α. έχει δικαίωμα συνταξιοδοτήσεως με ποσοστά 50% ή 55%.

Κύριε Υπουργέ, χρειάζεται πραγματικά ιδιαίτερη αγάπη και φροντίδα γι'αυτούς τους απόμαχους της αγροτικής γης. Πρέπει να αναφερθούμε και στους κτηνοτρόφους, γιατί πολλοί από τους αγρότες είναι γεωργοκτηνοτρόφοι. 'Αρα, λοιπόν, έτσι πρέπει να αναφερθεί και στο σχέδιο νόμου, "οι γεωργοκτηνοτρόφοι", αυτούς τους οποίους ο Θεός έπλασε κατ'εικόνα και κατ'ομοίωση. Μας έδωσε ιδιαίτερα για τους κτηνοτρόφους την εικόνα, αλλά η ομοίωση κατήντησε αυτή τη στιγμή να είναι εξομοίωση με τα ζώα, τα οποία εκτρέφουν και ζουν καλύτερα.

Ας τους δώσουμε, λοιπόν, εμείς την πραγματική μορφή την οποία ήθελε να μας δώσει ο Θεός. 'Εχω, λοιπόν, τις επιφυλάξεις μου.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ.Παρασκευόπουλος έχει το λόγο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ:Κύριε Πρόεδρε, κύριοι συνάδελφοι, είναι εύκολο από το Βήμα της Βουλής να κολακεύει κάποιος κοινωνικές ομάδες, αλλά είναι πολύ δύσκολο να πείσει ο ίδιος για την ορθότητα και την αντικειμενικότητα του πολιτικού λόγου που εκφέρει.

Πριν ένα μήνα περίπου, στη συζήτηση στη Διαρκή Επιτροπή για το συγκεκριμένο νομοσχέδιο, είχα την αίσθηση, ή θα έλεγα την ψευδαίσθηση, ότι σ'αυτό το Νομοσχέδιο περίπου θα συμφωνούσαμε όλοι. Και έπεσα θύμα των βιωμάτων που είχα από τις κοινωνικές και πολιτικές εμπειρίες εκτός Κοινοβουλίου. Γιατί στους άλλους θεσμούς, στους κοινωνικούς, στους συνδικαλιστικούς, αλλά που έχουν έντονα πολιτικά χαρακτηριστικά, πέρα από την πολιτική διαφωνία, πέρα από τη σκοπιμότητα, στο τέλος και σε πάρα πολλές περιπτώσεις πρυτανεύει η σύνεση, η λογική, η υπευθυνότητα και η αναγκαιότητα ώστε να επιτευχθεί η σύνθεση και μάλιστα όταν πρόκειται για κρίσιμα ζητήματα που αφορούν μεγάλες κοινωνικές ομάδες. 'Ομως αυτό δεν επιτεύχθηκε, ή θα έλεγα ούτε καν επιχειρήθηκε στη διάρκεια της συζήτησης στη Διαρκή Κοινοβουλευτική Επιτροπή των Κοινωνικών Υποθέσεων. Εκεί υπήρχε το πρόσχημα ότι εν θερμώ και εν μέσω των αγροτικών κινητοποιήσεων δεν ήταν πρόσφορος ο χρόνος για να συζητηθεί εν ηρεμία το νομοσχέδιο. Τώρα είμαστε σε χρόνο κοινωνικά και πολιτικά ήρεμο.

Δυστυχώς, και το λέω με λύπη, διαπιστώνω ότι και εδώ δεν διατυπώνονται αδικαιολόγητες αιτιάσεις για να μην υπάρξει η θετική συμβολή από τις άλλες δυνάμεις. Σημείωσα και αναφέρω ενδεικτικά ορισμένους χαρακτηρισμούς: Απάτη προεκλογική, αναξιοπιστία, συντάξεις φτώχειας, συντάξεις εξαθλίωσης, θεσπίζονται κυρώσεις στους αγρότες (που παραπέμπουν σε ποινικές ενδεχόμενα διώξεις και δεν ξέρω εγώ σε τι άλλο) ταμείο κύριας εξόντωσης, εξωθούμε τους αγρότες να εγκαταλείψουν το επάγγελμα, η Ο.Κ.Ε. διατύπωσε επιφυλάξεις. Είναι ορισμένοι χαρακτηρισμοί, μόνο ορισμένα επίθετα, μόνο από μία Εισηγήτρια της Αξιωματικής Αντιπολίτευσης. Και βεβαίως έκλεισε την ομιλία της, αφού χρησιμοποίησε όλους αυτούς τους χαρακτηρισμούς, μιλώντας για την ανάγκη αξιοπιστίας του πολιτικού λόγου.

Ας μη γελιόμαστε, κρινόμαστε όλοι. 'Οταν οι ίδιοι επικαλούμαστε την ανάγκη αναβάθμισης του Κοινοβουλίου και της αξιοπιστίας και δεν το εννοούμε στην πράξη, δυο φορές ενισχύουμε και ενθαρρύνουμε την αναξιοπιστία. 

Επανέρχομαι στις παρατηρήσεις.

Βεβαίως η Ο.Κ.Ε. έχει διατυπώσει επιφυλάξεις και αλίμονο αν δεν διατύπωνε και υποδείξεις και επιφυλάξεις και τροποποιήσεις. Αλλά στα κύρια πολιτικά στρατηγικά ζητήματα και σημεία, όχι απλώς συμφωνεί η Ο.Κ.Ε., αλλά θα έλεγα επιβραβεύει.

Προσέξτε: Η Οικονομική και Κοινωνική Επιτροπή θεωρεί, ότι το υπό εξέταση σχέδιο νόμου αποτελεί ένα ιδιαίτερα θετικό βήμα -το τονίζω- σε ένα τομέα που χρειαζόταν εδώ και δεκαετίες ριζική θεσμική παρέμβαση". Δηλαδή έρχεται να καλύψει αυτό το βήμα, την ανάγκη δεκαετιών για ριζική, θεσμική παρέμβαση. Στην ουσία, το χαρακτηρίζει ριζοσπαστικό από θεσμική άποψη.

Πιο κάτω, "με τη γενίκευση και τη συστηματοποίηση της ασφαλιστικής κάλυψης των αγροτών, αλλά και με την καθιέρωση σταθερού τρόπου αναπροσαρμογής των εισφορών και των συντάξεων, αίρεται ένα σημαντικό στοιχείο αβεβαιότητας -το υπογραμμίζω- για τον κόσμο της υπαίθρου και δίνεται ένα κίνητρο για τη διατήρηση της αγροτικής απασχόλησης". Δηλ. αντιμετώπιση δημογραφικού, αναπτυξιακού, κοινωνικού προβλήματος.

Και τελειώνω με μία άλλη αναφορά ακόμη στην έκθεση της Ο.Κ.Ε.: "Το τρίτο και ίσως σημαντικότερο σημείο στο οποίο η Ο.Κ.Ε. επιθυμεί να επιστήσει την προσοχή όλων των εμπλεκομένων φορέων, είναι η ανάγκη ανάπτυξης ασφαλιστικής συνείδησης στο χώρο των αγροτών". Η Ο.Κ.Ε. αντιμετωπίζει τους αγρότες όχι ως τους παρίες της ελληνικής κοινωνίας, αλλά ως ένα ισότιμο κοινωνικά και οικονομικά τμήμα της ελληνικής κοινωνίας.

Βεβαίως και η κυβερνητική πλευρά δεν πρέπει να ωραιοποιεί τα πράγματα και δεν νομίζω ότι το επιχειρεί μέχρι αυτή την ώρα και το αποδείξαμε και στη συζήτηση στη Διαρκή Επιτροπή που πολύ καλοπροαίρετα και συνετά προσπαθήσαμε επανειλημμένα να εξασφαλίσουμε την κριτική προσέγγιση και τη συμβολή των άλλων συναδέλφων.

Το νομοσχέδιο αποτελεί τομή στο ασφαλιστικό σύστημα. Είναι τομή και μόνο, γιατί στις μέρες μας μετά από πολλές δεκαετίες ολοκληρώνεται ο χάρτης της κοινωνικής ασφάλισης της Χώρας μας, σε χρονική απόσταση εξήντα και πλέον χρόνων από την κοινωνική ασφάλιση, από την καθιέρωση και ίδρυση του Ι.Κ.Α. που αφορά τους εργαζόμενους. Είναι τομή γιατί ως ασφαλιστικό νομοσχέδιο, εμπεριέχει μέσα του τις βασικές αρχές που διέπουν τα ασφαλιστικά συστήματα.

Η κοινωνική αλληλεγγύη δεν είναι μία ρητορική διατύπωση. Μπορεί να πάρει σάρκα και οστά. 'Οταν το κράτος αγαπητοί συνάδελφοι, καθιερώνει το δύο προς ένα σε σχέση με την εισφορά αυτό είναι ένα μεγάλο βήμα κοινωνικής, ευνοϊκής αντιμετώπισης της κοινωνικής ομάδας των αγροτών. Δεν συμβαίνει το ίδιο με τους επαγγελματίες, δεν συμβαίνει το ίδιο με τους υπαλλήλους και τους εργάτες το αντίθετο ισχύει. Το δύο προς ένα το επιβαρύνεται το Κράτος, δηλαδή το κοινωνικό σύνολο, οι πολίτες, οι εργαζόμενοι, οι βιοτέχνες, οι πάντες.

Σελίδα 2610 

 

Το Νομοσχέδιο καθιερώνει την υποχρεωτικότητα όχι ως καταναγκασμό αλλά ως στοιχείο κοινωνικής πρόβλεψης και ως στοιχείο κοινωνικής προστασίας. Η αρχή της διαδοχικότητας και μόνο, είναι ένα στοιχείο ικανό να προσδώσει το χαρακτηρισμό ότι το νομοσχέδιο αποτελεί τομή. Η διαδοχικότητα δεν εξορθολογίζει μόνο ατέλειες που αφορούν οκτακόσιες πενήντα χιλιάδες αγρότες, αλλά έχει πολλαπλές λειτουργίες, θετικές επιδράσεις και θα λύσει τεράστια προβλήματα κοινωνικά, οικονομικά, ισοτιμίας, δημογραφικά. Π.χ. στα σαράντα του ένας αγρότης -και το ξέρει από τώρα- αν για όποιους λόγους δεν μπορεί να καθήσει στην ύπαιθρο θα φύγει από το χωριό, από την ύπαιθρο και θα έρθει στην πόλη και θα έχει συνέχεια στο Ι.Κ.Α. ή στο ΤΕΒΕ ή δεν ξέρω σε ποιο άλλο ασφαλιστικό οργανισμό. Ξέρετε τι τεράστιο κίνητρο είναι για ένα νέο να μείνει μαζί με τους γονείς του στην ύπαιθρο και να επιχειρήσει εκεί να αναπτύξει την οικονομική και κοινωνική του δραστηριότητα; Αν δεν υπάρχει αυτό το στοιχείο μετά από τις βασικές σχολικές του σπουδές από το Λύκειο αναζητεί μία καλύτερη μοίρα εκτός της υπαίθρου.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Και το αντίστροφο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Δέστε το και αντίστροφα, γιατί η διαδοχικότητα είναι αμφίδρομη.

Π.χ. ένας εργαζόμενος -και έχουμε πάρα πολλά παραδείγματα- που κατάγεται από την ύπαιθρο αλλά που μετανάστευσε εσωτερικά και ήρθε στην πόλη και που έχασε τη δουλειά του, απολύθηκε στα πενήντα του ή στα πενήντα έξι και δυστυχώς δεν μπορεί να βρει δουλειά εύκολα, έχει πολλές πιθανότητες ή έχει μία δυνατότητα, ίσως δεν είναι η καλύτερη, να ξαναγυρίσει στο χωριό, να ξαναγυρίσει στις ρίζες και να επιχειρήσει να αναπτύξει εκεί οικονομικές δραστηριότητες γιατί θα εξασφαλίζει με βάση την αρχή της διαδοχικότητας το στοιχείο της συνέχειας στην ασφάλιση, της συνταξιοδότησης, δηλαδή θα ασφαλισθεί στη συνέχεια στο ταμείο ασφάλισης των αγροτών.

Και δείτε: Δεν μπορεί να λέμε ότι είναι περίπου χαράτσι για τους αγρότες όταν θα πληρώνουν για την κατώτερη κλάση, δηλαδή 6.700 το μήνα και με τα σημερινά δεδομένα θα πάρει σε πλήρη χρονική ανάπτυξη -βεβαίως στα εξήντα πέντε ή άντε να συζητήσουμε στα εξήντα τρία ή στα εξήντα τέσσερα, όμως δεν αλλάζει η αρχή-σύνταξη 94.000. Υπάρχει αντιστοιχία μέτρου σύγκρισης μ' αυτό που ισχύει με τους εργαζόμενους, τους υπαλλήλους ή τους επαγγελματίες; Ο επαγγελματίας του ΤΕΒΕ πληρώνει 40.000 το μήνα και πλέον για να πάρει μία "σύνταξη". 'Η, πόσα πληρώνει ο εργάτης, πόσα του παρακρατεί το Ι.Κ.Α.; Και δεν το λέω αυτό για να προκαλέσω τους εργαζόμενους εχθρικά προς τους αγρότες. Και ολοκληρώνω: Πού είναι το στοιχείο της ισοτιμίας ανάμεσα σε διαφορετικές κοινωνικές ομάδες;

Ο υπάλληλος, ο επαγγελματίας, ο επιστήμονας αν δεν έχει ασφαλιστική ενημερότητα, δηλαδή εάν δεν είναι συνεπής πολίτης, δεν μπορεί να πάρει αυτά τα απαραίτητα βεβαιωτικά έντυπα. Στον αγρότη, γιατί; Δηλαδή να συνεχίσουμε αυτή την πολιτική της κολακείας, την πολιτική που θα τους αντιμετωπίζουμε ως παρίες; Θα συντηρούμε μία κατάσταση ή θα προχωρήσουμε τολμηρά και με ευθύνη; Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Θεόδωρος Γεωργιάδης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Πότε θα τελειώσουμε, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργιάδης είναι ο τελευταίος ομιλητής, κύριε Σπυριούνη.

Οφείλω να πω στους κυρίους συναδέλφους, ότι έχουν εγγραφεί στον κατάλογο σαράντα εννέα για να μιλήσουν. Θα φροντίσουμε αύριο, έστω και με μείωση του χρόνου, να μιλήσουν όλοι οι Βουλευτές και θα κοιτάξουμε να κάνουμε μια οικονομία στη συζήτηση. Γι αυτό και σήμερα παραβήκαμε το χρόνο από τη δωδεκάτη νυκτερινή και πάμε στις 00.20' - 00.30'.

Ορίστε, κύριε Γεωργιάδη.

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, επειδή ακριβώς είμαι ο τελευταίος ομιλητής, θα είμαι πολύ σύντομος, για να μην κρατήσω άλλο τους συναδέλφους.

ΠΡΟΕΔΡΕΥΩΝ (Παναγιώτης Σγουρίδης): Να είστε καλά, κύριε Γεωργιάδη.

ΘΕΟΔΩΡΟΣ ΓΕΩΡΓΙΑΔΗΣ: Κυρίες και κύριοι συνάδελφοι όταν συζητούσαμε τον προϋπολογισμό του 1997 και ο Πρωθυπουργός και ο Υπουργός Εθνικής Οικονομίας είχαν τονίσει κάτι, το οποίο αναφέρεται και στην εισηγητική έκθεση του προϋπολογισμού, ότι μεταξύ των τεσσάρων στόχων του προϋπολογισμού, μαζί δηλαδή με την ευρωπαϊκή ολοκλήρωση, την ανάπτυξη, τη στήριξη των εθνικών θεμάτων, είναι και η προώθηση του κοινωνικού κράτους, του κράτους πρόνοιας.

Πράγματι το συζητούμενο σχέδιο νόμου δεν κάνει τίποτε άλλο παρά να κινείται προς αυτήν την κατεύθυνση του κοινωνικού κράτους στον αγροτικό τομέα. Παράλληλα, όμως, αποδεικνύει, ότι η Κυβέρνηση τηρεί τις προεκλογικές υποσχέσεις.

Κυρίες και κύριοι συνάδελφοι ο Πρωθυπουργός κατά την προεκλογική περίοδο, για πρώτη φορά σε ομιλία του στα Γιαννιτσά του Νομού Πέλλας, σε έναν κατεξοχήν αγροτικό νομό, υπεσχέθη ότι η μετατροπή του Ο.Γ.Α. σε ταμείο κύριας ασφάλισης είναι από τις πρώτες προτεραιότητες της Κυβέρνησης. 'Ετσι, με την κατάθεση και τη συζήτηση του παρόντος σχεδίου νόμου και ο Πρωθυπουργός και η Κυβέρνηση του ΠΑ.ΣΟ.Κ. υλοποιούν αυτή την προεκλογική τους δέσμευση.

Με το παρόν σχέδιο νόμου ο θεσμός της συνταξιοδότησης του αργότη μπαίνει σε σωστές βάσεις και ρυθμίζεται κατά ορθό κοινωνικό τρόπο. 'Οπως λειτουργούσε μέχρι τώρα ο θεσμός, δημιουργούσε την εσφαλμένη εικόνα ότι η πενιχρή σύνταξη που εδίδετο ήταν μία γενναία δωρεάν, δήθεν, κοινωνική παροχή του Κράτους προς τον αγρότη, μια και ο αγρότης δεν κατέβαλε εισφορά για τη σύνταξη αυτή.

Η πραγματικότητα, όμως, ήταν και είναι διαφορετική, διότι ο αγρότης, εργαζόμενος κάτω από τις πιο αντίξοες και δυσμενείς συνθήκες, συνεισέφερε τα περισσότερα στο συνολικό εθνικό προϊόν σε σχέση με άλλες κοινωνικές ομάδες και όμως απολάμβανε ελάχιστα σε σχέση με αυτά που προσέφερε. Του εδίδετο μία μικρή σύνταξη και εξαναγκαζόταν κάθε φορά ο αγρότης να επαιτεί από την εκάστοτε Κυβέρνηση να του δώσει κάποια ψίχουλα αύξησης αυτής της πενιχρής σύνταξης.

Τώρα, με το παρόν σχέδιο νόμου, πρώτον και κύριον, προστατεύεται η αξιοπρέπεια του αγρότη, ενώ παράλληλα του δίδεται μία αρκετά μεγάλη σύνταξη, ώστε στο τέλος του βίου του να μπορεί να ζήσει μια κοινωνικά και οικονομικά άνετη ζωή.

Κυρίες και κύριοι συνάδελφοι, η κοινωνική και οικονομική ευαισθησία, που διακρίνει και διακατέχει το νομοσχέδιο αυτό, προκύπτει από τις παρακάτω ρυθμίσεις:

Πρώτον, ενώ σε όλα τα κράτη της Ευρώπης, όπου ισχύει ο θεσμός της συνταξιοδότησης του αγρότη, οι αγρότες επιβαρύνονται 100% με το ποσό της εισφοράς, εδώ είναι γνωστό ότι επιβαρύνεται κατά το ένα τρίτο, ενώ τα άλλα δύο τρίτα επιβαρύνουν το Κράτος.

Δεύτερον, ο ασφαλισμένος του κλάδου κύριας ασφάλισης του Ο.Γ.Α. είναι ο μόνος 'Ελληνας που δεν καταβάλλει εισφορά ασθενείας.

Τρίτον ενώ η μη καταβολή των ασφαλιστικών εισφορών στα ταμεία του ΤΕΒΕ και του Ι.Κ.Α. -και εδώ ο συνάδελφος κ. Παπαδόπουλος φαίνεται πως δεν έχει προσέξει- αποτελεί ποινικό αδίκημα, με αποτέλεσμα πολλοί ασφαλισμένοι του Ι.Κ.Α. και του ΤΕΒΕ να σύρονται στα εδώλια των κατηγορουμένων, στην περίπτωση του παρόντος σχεδίου νόμου δεν υπάρχει ποινικό αδίκημα και απορώ πού το διάβασε και πού το είδε αυτό ο συνάδελφος κ. Παπαδόπουλος.

Τέταρτον, υπάρχει στο σχέδιο νόμου η δυνατότητα διαδοχικής ασφάλισης, κάτι που δίνει τη δυνατότητα σε πολλούς οι οποίοι σε κάποια φάση της ζωής τους έχουν ασχοληθεί με άλλο επάγγελμα και έχουν κάνει κάποια μεροκάματα και δεν μπορούν με αυτά τα μεροκάματα να στοιχειοθετήσουν δικαίωμα συνταξιοδότησης, αυτά να τα υπολογίσουν στον κλάδο κύριας ασφάλισης ή και το αντίθετο. 'Ενας αγρότης που μεταπηδά 

Σελίδα 2611 

σε ένα άλλο επάγγελμα μπορεί τα χρόνια που ήταν ασφαλισμένος να τα μεταφέρει στο άλλο ταμείο.

Πέμπτον, υπάρχει η υποχρεωτική ασφάλιση του ενός από τους δύο αγρότες και δίνεται η δυνατότητα και στους δύο ή και στα τρία μέλη της οικογένειας, εφόσον θελήσουν, να ασφαλιστούν. Υπάρχουν επτά ασφαλιστικές κλάσεις και δίνεται η δυνατότητα σε έναν αγρότη που έχει περισσότερη οικονομική ευχέρεια να επιλέξει μία μεγαλύτερη κλάση ώστε στο τέλος να πάρει μεγαλύτερη σύνταξη.

'Εκτον, υπάρχει η δυνατότητα μεταβίβασης του δικαιώματος συντάξεως σε κύκλο δικαιούχων λόγω θανάτου του ή της συζύγου, κάτι που δεν υπήρχε μέχρι τώρα. 'Εβδομον, δίνεται η δυνατότητα σε όσους από τους αγρότες δεν είχαν καταβάλει καθόλου στον κλάδο κύριας ασφάλισης, που είχε αρχίσει να ισχύει από το 1985 ή είχαν καταβάλει ένα μέρος, να μπορούν είτε να καταβάλουν εφάπαξ με 10% έκπτωση αυτά που δεν έχουν καταβάλλει ή να τα καταβάλουν σε δώδεκα ισόποσες μηνιαίες δόσεις.

Πέραν των ανωτέρω με την έναρξη εφαρμογής του σχεδίου νόμου και του θεσμού αυτού οι αγρότες μεταφέρονται ιατροφαρμακευτικώς στο Ι.Κ.Α. και θα έχουν καλύτερη αντιμετώπιση απ'ό,τι έχουν τώρα, διότι -είναι κάτι που δεν τονίστηκε και που πρέπει να το πούμε- ο αγρότης μέχρι τώρα δεν είχε τη δυνατότητα να πάει στα λουτρά και είναι γνωστό ότι πολλοί αγρότες σε κάποια ηλικία έχουν ανάγκη από τέτοια λουτρά.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ.Εργασίας και Κοινωνικών Ασφαλίσεων): Με συγχωρείτε, για να μην υπάρχει παρεξήγηση, θα ήθελα να διευκρινίσω ότι δεν μεταφέρονται στο Ι.Κ.Α.. Απλώς και μόνο θα μπορούν να εξυπηρετούνται επιπλέον από το Ι.Κ.Α.. Μη γίνει κανένα λάθος, δεν μεταφέρονται. Θέλω να υπάρχει αυτή η διευκρίνιση για να μην δημιουργούνται εντυπώσεις και λάθη. Δεν μεταφέρονται, θα εξυπηρετούνται επιπλέον από το Ι.Κ.Α..

ΘΕΟΔΩΡΟΣ ΓΕΩΡΓΙΑΔΗΣ: Ναι, ήταν λάθος η διατύπωση. Θα έχουν δηλαδή καλύτερη αντιμετώπιση και όπως είπα θα μπορούν να πηγαίνουν σε λουτρά...

ΣΤΡΑΤΗΣ ΚΟΡΑΚΑΣ: Δεν θα μπορούν.

ΘΕΟΔΩΡΟΣ ΓΕΩΡΓΙΑΔΗΣ: Πώς δεν θα μπορούν;

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Γεωργιάδη. Είπατε ότι θα είσαστε σύντομος.

ΘΕΟΔΩΡΟΣ ΓΕΩΡΓΙΑΔΗΣ: Πέρα απ'όλα αυτά υπάρχει και μία άλλη δυνατότητα την οποία αντιμετώπισα εγώ σαν δικηγόρος και αφορά τους αγρότες οι οποίοι παράλληλα κάνουν και κάποιο άλλο επάγγελμα.

Είναι γνωστό ότι στα χωριά σε πολλές περιπτώσεις ένας αγρότης ασκεί και ένα δεύτερο επαγγελμα. Υπάρχουν δε περιπτώσεις -και μία τέτοια αντιμετώπισα εγώ σαν δικηγόρος- που ο πελάτης μια χρονιά λόγω κακών καιρικών συνθηκών -και δεν είναι λίγες αυτές οι χρονιές- είχε εισόδημα από τη γεωργική του επιχείρηση μικρότερο από το ψητοπωλείο που είχε και εκλήθη από την εφορία να πληρώσει, διότι εθεωρήθη ότι είναι έμπορος επειδή το εισόδημά του από την Γεωργική επιχείρηση υστερούσε του εισοδήματος από το ψητοπωλείο.

Τώρα με αυτή τη ρύθμιση και με την ένταξή του στον κλάδο θα έχει αμάχητο τεκμήριο ότι είναι πλέον κατ'επάγγελμα αγρότης -βέβαια προσφύγαμε στα διοικητικά δικαστήρια και αποδείξαμε ότι ήταν τυχαία η μείωση του αγροτικού εισοδήματος- και αυτό θα ισχύσει με την ένταξη των αγροτών στον κλάδο αυτό.

Κυρίες και κύριοι συνάδελφοι, από τα όσα ανέφερα πιο πάνω, πιστεύω, ότι το παρόν σχέδιο νόμου είναι ένα πρωτοποριακό νομοσχέδιο που κάνει βαθειά τομή στον αγροτικό τομέα και αποδεικνύει για μία ακόμα φορά ότι η παρούσα κυβέρνηση του ΠΑ.ΣΟ.Κ. δείχνει την ευαισθησία της στη ταλαιπωρημένη κοινωνική ομάδα της ελληνικής κοινωνίας που είναι οι αγρότες.

Ελέχθη και από τον κ. Σούρλα, ότι δεν ενδιαφέρεται κανένας αγρότης για το σχέδιο νόμου. Εγώ, που κατάγομαι από αγροτική οικογένεια, γύρισα όλο το νομό και είδα ότι ο αγροτικός κόσμος είναι κατενθουσιασμένος μ' αυτό το νομοσχέδιο.

Και αναρωτιέμαι, ενώ βρήκαν τόσα αρνητικά, δεν βρήκαν τίποτε θετικό; καμιά ρύθμιση του σχεδίου νόμου δεν βρήκαν θετική; Κάνω τη σκέψη, μήπως, αν και αυτό το σχέδιο νόμου ισχύει και φέρει τη σφραγίδα του ΠΑ.ΣΟ.Κ., φοβούνται οι συνάνελφοι της Αντιπολίτευσης, ότι ο Λαός θα αγκαλιάσει ακόμα περισσότερο το ΠΑ.ΣΟ.Κ. και μια και δεν μπορούν να το αποτρέψουν, προσπαθούν να παρουσιάσουν το σχέδιο Νόμου αυτό σαν φορομπηκτικό και ότι δεν προσφέρει τίποτε καινούριο;

Πιστεύω, αγαπητοί συνάδελφοι, ότι το νομοσχέδιο είναι τομή στον αγροτικό τομέα και περιμένω απ' όλες τις Πτέρυγες να ψηφίσουν το νομοσχέδιο τουλάχιστον επί της αρχής του.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Πέμπτης, 12 Δεκεμβρίου 1996.

Ερωτάται το Σώμα: Επικυρούνται;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Πέμπτης 12 Δεκεμβρίου 1996 επικυρώθηκαν.

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.20', λύεται η συνεδρίαση για σήμερα, ημέρα Τετάρτη 15 Ιανουαρίου 1997 και ώρα 18.00', με αντικείμενο εργασιών του Σώματος πρώτον, κοινοβουλευτικό έλεγχο, συζήτηση επικαίρων ερωτήσεων και δεύτερον, νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου "Σύσταση Κλάδου Κύριας Ασφάλισης Αγροτών".

O ΠΡΟΕΔΡΟΣ ΟΙ ΓΡΑΜΜΑΤΕΙΣ

Σελίδα 2612 
