      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      Τμήμα Διακοπής Εργασιών Βουλής
      Θέρους 2003
      ΣΥΝΕΔΡΙΑΣΗ Γ΄
      Πέμπτη 3 Ιουλίου 2003
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Συζήτηση επικαίρων ερωτήσεων:
      Προς τον Υπουργό Εργασίας και Κοινωνικών Ασφαλίσεων, σχετικά με την διασφάλιση των συνδικαλιστικών και εργασιακών δικαιωμάτων των εργαζομένων στην επιχείρηση «Καζίνο Λουτρακίου» κ.λπ., σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής, των άρθρων και του συνόλου του σχεδίου νόμου του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις», σελ.
      2. Κατάθεση σχεδίου νόμου:
      Οι Υπουργοί Ανάπτυξης, Οικονομίας και Οικονομικών, Εργασίας και Κοινωνικών Ασφαλίσεων, Γεωργίας και Δικαιοσύνης κατέθεσαν σχέδιο νόμου: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      Β. Επί του σχεδίου νόμου του Υπουργείου Γεωργίας:
      ΑΓΓΕΛΗΣ Α., σελ.
      ΑΝΟΥΣΑΚΗ Ε., σελ.
      ΚΟΣΙΩΝΗΣ Π., σελ.
      ΚΩΝΣΤΑΝΤΙΝΟΥ Φ., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΠΑΘΕΜΕΛΗΣ Σ., σελ.
      ΠΑΠΑΛΗΓΟΥΡΑΣ Α., σελ.
      ΠΑΥΛΙΔΗΣ Α., σελ.
      ΣΠΗΛΙΩΤΟΠΟΥΛΟΣ Α., σελ.
      ΣΧΟΙΝΑΡΑΚΗ –ΗΛΙΑΚΗ Ε., σελ.
      ΧΑΤΖΗΜΙΧΑΛΗΣ Φ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2003
ΣΥΝΕΔΡΙΑΣΗ  Γ΄
Πέμπτη 3 Ιουλίου 2003

	Αθήνα, σήμερα στις 3 Ιουλίου 2003, ημέρα Πέμπτη και ώρα 10.59΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
	ΠΡΟΕΔΡΕΥΩΝ (Παναγιώτης Σγουρίδης):  Κυρίες και κύριοι συνάδελφοι, αρχίζει η συνεδρίαση.
     	 Παρακαλείται ο κύριος Γραμματέας να ανακοινώσει τις αναφορές προς το Τμήμα.
     	(Ανακοινώνονται προς το Τμήμα από την κ. Ελένη Ανουσάκη, Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Λεμβούχων Παλαιοκαστρίτσας Κέρκυρας ζητεί να νομιμοποιηθούν οι εξέδρες της Κέρκυρας, ώστε να σταματήσουν οι διώξεις των μελών του.
      2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Τοπικό Συμβούλιο Λακώνων Παλαιοκαστρίτσας ζητεί την άμεση ενίσχυση με προσωπικό του Λιμενικού Τμήματος Παλαιοκαστρίτσας Κέρκυρας.
      3) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία το Επιμελητήριο Πιερίας ζητεί την τροποποίηση των απαιτουμένων κριτηρίων του αναμενόμενου Β΄ κύκλου των περιφερειακών προγραμμάτων.
      4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί να μην αποσυνδεθούν οι συντάξεις από τους εν ενεργεία μισθούς.
      5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Τοπικών Ενώσεων Δήμων και Κοινοτήτων Βορείου Αιγαίου ζητεί την εφαρμογή του ειδικού αναπτυξιακού προγράμματος για τα νησιά του Βόρειου Αιγαίου.
      6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Σωματείο Εργαζομένων στο Σκυλίτσειο Νοσοκομείο Χίου ζητεί να ανακληθεί μετάθεση υπαλλήλου από το ακτινολογικό τμήμα του νοσοκομείου.
      7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Ομοσπονδίες Αστυνομικών Πυροσβεστών και Λιμενικών ζητούν την ικανοποίηση αιτημάτων που απασχολούν τις τάξεις των Σωμάτων Ασφαλείας.
      8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί να σταματήσει η επιχειρούμενη καταστρατήγηση της τελευταίας γνωμοδότησης της Ολομελείας του Ελεγκτικού Συνεδρίου που αφορά στις βασικές συνταξιοδοτικές αρχές.
      9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Ελληνικό Φόρουμ Μεταναστών ζητεί να διευκολυνθούν οι μετανάστες για να μπορέσουν να υποβάλουν τα χαρτιά τους με όσα ένσημα έχουν διαθέσιμα.
      10) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αστυνομικών Υπαλλήλων Αττικής ζητεί με αφορμή τη λήξη της φετινής ποδοσφαιρικής περιόδου και των εκτρόπων που έλαβαν χώρα στα γήπεδα, τον ανασχεδιασμό που πρέπει να υπάρξει για την επόμενη αθλητική περίοδο.
      11) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Δήμος Θεσσαλονίκης ζητεί την αντικατάσταση του λυόμενου διδακτηρίου του 89ου Δημοτικού Σχολείου Θεσσαλονίκης.
      12) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Νομαρχιακό Συμβούλιο Ιωαννίνων καταθέτει προτάσεις για την αναθεώρηση του Αναπτυξιακού Νόμου και ζητεί να διαμορφωθεί θεσμικό πλαίσιο που θα συμβάλει στην τόνωση της περιφερειακής ανάπτυξης γενικότερα και της Ηπείρου ειδικότερα.
      13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Συλλόγων Γονέων και Κηδεμόνων Ναυπάκτου ζητεί την επίλυση αιτημάτων που απασχολούν στην εκπαιδευτική κοινότητα καθώς και στα προβλήματα που αντιμετωπίζουν οι σχολικές μονάδες του Δήμου.
      14) Η Βουλευτής Αττικής κ. ΙΩΑΝΝΑ ΣΤΕΡΓΙΟΥ κατέθεσε αναφορά με την οποία ο Σύλλογος Γονέων και Κηδεμόνων 8ου Δημοτικού Σχολείου Ασπροπύργου ζητεί την επίλυση του στεγαστικού προβλήματος του σχολείου.
      15) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Νομαρχιακή Αυτοδιοίκηση Κέρκυρας ζητεί για την αποτελεσματική καταπολέμηση του δάκου της ελιάς να εφαρμοσθεί το μικτό σύστημα ψεκασμών με φιλικά προς το περιβάλλον και τον άνθρωπο σκευάσματα.
      16) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ  κατέθεσαν αναφορά με την οποία η Νομαρχιακή Αυτοδιοίκηση Δράμας – Καβάλας – Ξάνθης ζητεί την άμεση προτεραιότητα χρηματοδότησης των έργων για την ολοκλήρωση του οδικού άξονα της Εγνατίας Οδού.
      17) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ομοσπονδία Χοιροτροφικών Συλλόγων Ελλάδας ζητεί τη μείωση των επιτοκίων των δανείων κτηνοτροφίας της Αγροτικής Τράπεζας και ειδικότερα των ρυθμισθέντων δανείων.
      18) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Επιμελητήριο Καστοριάς ζητεί να συμπεριληφθούν στο ν. 3052/02 όλες οι γουνοποιητικές επιχειρήσεις που είχαν ληξιπρόθεσμες οφειλές στις Τράπεζες πριν από τις 30/6/99.
      19) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Καφεπωλών Ελλάδας ζητεί την οικονομική ενίσχυση των παραδοσιακών καφενείων καθώς και τη χρηματοδότησή τους με χαμηλότοκα δάνεια για την επέκταση και τον εξωραϊσμό του.
      20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Προσωπικού Ιδιωτικού Δικαίου Υπουργείου Δημόσιας Τάξης ζητεί την επίλυση προβλημάτων που αφορούν στο προσωπικό καθαριότητας του Υπουργείου.
      21) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Εστία Ειδικής Επαγγελματικής Αγωγής ζητεί να εξασφαλισθεί σε σταθερή βάση το λειτουργικό κόστος των φορέων που παρέχουν υπηρεσίες σε άτομα με νοητική στέρηση από τον κρατικό προϋπολογισμό ώστε να μη δημιουργηθεί κενό στην παροχή υπηρεσιών προς τα άτομα.
      22) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Ομοσπονδία Τυφλών ζητεί την επιχορήγησή της ώστε να μπορέσει να προωθήσει και να υλοποιήσει προγράμματα εκπαίδευσης κοινωνικο – επαγγελματικής αποκατάστασης και βελτίωσης γενικώς των συνθηκών ζωής των τυφλών της χώρας.
      23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Ιατρικός Σύλλογος Ρόδου ζητεί την κάλυψη των κενών θέσεων του Νοσοκομείου Ρόδου κ.λπ.
      24) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Κέντρων Ελευθέρων Σπουδών ζητεί την τροποποίηση του π.δ. 148/94 και την εναρμόνιση του με την 48/94 Κοινοτική Οδηγία, όσον αφορά στο χρόνο προϋπηρεσίας των τεχνικών επαγγελμάτων.
      25) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Γενικό Νοσοκομείο – Κέντρο Υγείας Κυθήρων «ΤΡΙΦΥΛΛΕΙΟ» ζητεί την πληρωμή από τον ΟΓΑ των οφειλομένων νοσηλείων για τους ασφαλισμένους του και την έγκριση από το Υπουργείο Υγείας των ζητηθέντων επιχορηγήσεων.
      26) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δικηγορικός Σύλλογος Καβάλας ζητεί την έγκαιρη αποπεράτωση του Δικαστικού Μεγάρου Καβάλας.
      27) Οι Βουλευτές κύριοι ΚΩΝ/ΝΟΣ ΒΡΕΤΤΟΣ και ΕΛΕΝΗ ΑΝΟΥΣΑΚΗ κατέθεσαν αναφορά με την οποία η Ομοσπονδία Εξωραϊστικών και Πολιτιστικών Συλλόγων Δήμων Αρτέμιδος Αττικής διαμαρτύρεται για τις υπερβολικές αυξήσεις των τελών ύδρευσης του Δήμου Αρτέμιδας.
      28) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Σύλλογοι Γονέων και Κηδεμόνων 1ου και 4ου Δημοτικών Σχολείων Αριδαίας ζητούν την επίλυση του στεγαστικού προβλήματος του 1ου και 4ου Δημοτικών Σχολείων Αριδαίας.
      29) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Σωματείο Εργαζομένων της ΕΑΣ Γιαννιτσών ζητεί την υπαγωγή της ΕΑΣ Γιαννιτσών στα μέτρα για την ανακούφιση των επιχειρήσεων που απασχολούνται στον τομέα της εμπορίας και μεταποίησης του ροδάκινου.
      30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Συντονιστική Επιτροπή Ηλεκτρονικών Παιχνιδιών Ελλάδος ζητεί την επανεξέταση του νομοθετικού πλαισίου για τα ηλεκτρονικά παιχνίδια.
      31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Συντονιστική Επιτροπή Ηλεκτρονικών Παιχνιδιών Ελλάδος ζητεί την επαναφορά του επαγγέλματος με τις προϋποθέσεις  που ισχύουν και στις υπόλοιπες ευρωπαϊκές χώρες.
      32) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στο αίτημα αύξησης των ποσοστώσεων γάλακτος στην περιοχή του Κ. Νευροκοπίου.
      33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα στις εξετάσεις του ειδικού μαθήματος της Μουσικής στο 2ο Ενιαίο Λύκειο Νεάπολης Θεσσαλονίκης.
      34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Απόστολος Πλιόκας, κάτοικος Προσοτσάνης Δράμας, ζητεί την διατήρηση της πολυτεκνικής του ιδιότητας.
      35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Καλεάδου, πτυχιούχος Θεολογίας, ζητεί την ικανοποίηση εργασιακού της αιτήματος.
      36) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ελένη Τσάλα, συνταξιούχος ζητεί τη χορήγηση οικογενειακού επιδόματος.
      37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Σάββας Μαυρίδης, κάτοικος Κεφαλαρίου Δράμας, ζητεί την ικανοποίηση συνταξιοδοτικού αιτήματος από τον ΟΓΑ.
      38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στην απάτη της εκπτωτικής κάρτας Travel Card.
      39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στην αποκατάσταση των εργατικών κατοικιών Δράμας.
      40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Εργαζομένων ΣΙΣΣΕΡ, ΠΑΛΚΟ ζητεί την αποδοχή πρότασης για ένα πρόγραμμα αποκατάστασης των απολυμένων ΣΙΣΣΕΡ, ΠΑΛΚΟ.
      41) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ιδιοκτήτες γης του Νομού Πέλλας ζητούν αποζημιώσεις για απαλλοτριωθείσες ιδιοκτησίες τους.
      42) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Σωματείο Εργαζομένων της ΕΑΣ Γιαννιτσών ζητεί την υπαγωγή της ΕΑΣ Γιαννιτσών στα μέτρα για την ανακούφιση των επιχειρήσεων που απασχολούνται στον τομέα της εμπορίας και μεταποίησης του ροδάκινου.
      43) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος των Απανταχού Παλαιοχωριτών Φθιώτιδας «Η Νεραϊδοράχη» ζητεί την ασφαλτόστρωση του δρόμου που οδηγεί στον οικισμό Παλαιοχώρι του Δ.Δ. Αγίας Παρασκευής Λαμίας.
      44) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ανώτατη Συνδικαλιστική Καλλιτεχνική Ομοσπονδία Καταστηματαρχών Κουρέων, Κομμωτών Ελλάδας ζητεί την υιοθέτηση προτάσεων για την τροποποίηση του π.δ. 148/94.
      45) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Νομαρχιακή Αυτοδιοίκηση Ηρακλείου ζητεί χρηματοδότηση για την  αγορά λεωφορείου το οποίο θα καλύψει τις ανάγκες του προγράμματος κατάρτισης ΑμΕΑ.
      46) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Ελαιουργών Νομού Ηρακλείου ζητεί την έγκριση του Συνδέσμου, ως Οργάνωση Ελαιουργικού Φορέα.
      47) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Εργαστήριο Ειδικής Επαγγελματικής Εκπαίδευσης και Κατάρτισης ζητεί την κάλυψη στεγαστικών αναγκών του εργαστηρίου, στο Παρόρι του Δήμου Μυστρά.
      48) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Φαρίδος Λακωνίας διαμαρτύρεται για τη διαδικασία αδειοδότησης της εταιρείας ΥΔΡΟΒΑΤ και ζητεί τη διακοπή των ενεργειών, οι οποίες στοχεύουν στην κατασκευή εργοστασίου παραγωγής ηλεκτρικής ενέργειας στο χείμαρρο Ρασίνα του Δ.Δ. Ξηροκαμπίου.
      49) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Μιχάλης Τσαουσόπουλος, πρώην Δήμαρχος Καρπάθου, ζητεί την ενίσχυση με προσωπικό της Δ.Ο.Υ. Καρπάθου.
      50) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Έπαρχος Καλύμνου ζητεί τη λειτουργία Γραφείου ΟΑΕΔ στην Κάλυμνο.
      51) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Καλυμνίων Δωδεκανήσου ζητεί την ενίσχυση του Αστυνομικού Τμήματος Καλύμνου με προσωπικό.
      52) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου Κυκλάδων ζητεί να συμπεριληφθεί η Κύθνος στα δρομολόγια των High Speed.
      53) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη διατήρηση των κινήτρων της εθελούσιας συνένωσης των ΟΤΑ των ν. 1416/84 και 1622/86.
      54) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δ/ντής του Γυμνασίου Νάουσας Πάρου ζητεί το διορισμό στη σχολική βιβλιοθήκη βιβλιοθηκονόμου.
      55) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η κ. Μαρία Δορεβάτη ζητεί την επίλυση εργασιακού της προβλήματος στο ΚΕΠ Δήμου Σερίφου.
      56) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί την ενίσχυση με προσωπικό του ταχυδρομικού γραφείου Φολέγανδρου.
      57) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Λευκιμμαίων Κέρκυρας ζητεί έκτακτη οικονομική ενίσχυση για τη συνέχιση της λειτουργίας του.
      58) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Γονέων και Κηδεμόνων 5ου Δημοτικού Σχολείου Κέρκυρας ζητεί τη στελέχωση και λειτουργία του τμήματος ένταξης, του 5ου Δημοτικού Σχολείου Κέρκυρας.
      59) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Ενιαίο Σωματείο Εργαζομένων Γενικού Νοσοκομείου Κέρκυρας και Κέντρων Υγείας ζητούν την επίλυση των λειτουργικών προβλημάτων του Γενικού Νοσοκομείου Κέρκυρας.
      60) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Εμπόρων – Καταστηματαρχών Δήμου Λευκιμμαίων Κέρκυρας και ο Εξωραϊστικός Σύλλογος του Κάβου διαμαρτύρονται για την ελλιπή αστυνόμευση της τουριστικής περιοχής του Κάβου.
      61) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Αθλητικός Ποδοσφαιρικός Σύλλογος Κέρκυρας, ΟΛΥΜΠΟΣ, ζητεί οικονομική ενίσχυση.
      62) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο Δήμος Σαμοθράκης Έβρου διαμαρτύρεται για την εξαίρεση της Σαμοθράκης και γενικότερα του Νομού Έβρου από την κατανομή δικαιωμάτων φύτευσης αμπελώνων.
      63) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο Σύλλογος Ωρομισθίων Εκπαιδευτικών Έβρου, ΟΑΕΔ – ΚΕΤΕΚ Ορεστιάδας ζητεί την επαγγελματική εξέλιξη των μελών του.
      64) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορές με τις οποίες η Ελληνική Οδοντιατρική Ομοσπονδία ζητεί την ικανοποίηση φορολογικού αιτήματος.
      65) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Ανατολικού Σελίνου Χανίων ζητεί την  ανάδειξη των Αρχαίων Πόλεων της περιοχής Ανατολικού Σελίνου Χανίων.
      66) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την άμεση διακοπή των ενεργειών για την κατασκευή Λιμνοδεξαμενής στο Δ.Δ. Ανωγείων, Δήμου Φαρίδος Νομού Λακωνίας.
      67) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Τελωνείο Γυθείου ζητεί να συμπεριληφθεί στα Τελωνεία τα οποία θα μηχανοργανωθούν, μέχρι 31/12/03.
      68) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την αύξηση του εποχιακού προσωπικού στον Αεροσταθμό Ο.Α. στη Θήρα.
      69) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Ανατολικού Σελίνου Χανίων ζητεί την ανάδειξη των Αρχαίων Πόλεων της περιοχής Ανατολικού Σελίνου Χανίων.
      70) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Παμβώτιδας Ιωαννίνων ζητεί την ένταξή του στα ολοκληρωμένα προγράμματα ανάπτυξης αγροτικού χώρου.
      71) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ένωση Αγροτικών Συνεταιρισμών Πωγωνίου Ιωαννίνων ζητεί να περιορισθεί το ύψος κατασχετηρίου της Β’ Δ.Ο.Υ. Ιωαννίνων ώστε να μπορέσει να το εξοφλήσει.
      72) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Αγελαδοτρόφων Κρεατοπαραγωγής Νομού Λάρισας αναφέρεται στο πρόβλημα που δημιουργεί ο διασταυρωτικός έλεγχος στα συστήματα μηχανογράφησης για την καταβολή επιδοτήσεων στους κτηνοτρόφους.
      73) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Δικαστικών Υπαλλήλων Θεσσαλονίκης ζητεί την άμεση μετάταξη των ήδη υπηρετούντων επιμελητών δικαστηρίων.
      74) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Σύλλογος και ο Αγροτικός Συνεταιρισμός Μαυρονερίου Κιλκίς ζητεί την εξατομίκευση των ζημιών των σιτοπαραγωγών της περιοχής τους.
      75) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Γονέων και Κηδεμόνων 8ου Δημοτικού Σχολείου Ασπροπύργου Αττικής ζητεί την επίλυση του στεγαστικού προβλήματος του σχολείου.
      76) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Συνδικάτο Οικοδόμων και Εργαζομένων στα Δομικά Υλικά και στις Κατασκευές καταγγέλλει τις παραβιάσεις της εργατικής και ασφαλιστικής νομοθεσίας καθώς και των κανόνων για την υγιεινή και ασφάλεια των εργαζομένων από τους εργολάβους και τους υπεργολάβους στο εργοτάξιο του Ολυμπιακού Χωριού.
      ΠΡΟΕΔΡΕΥΩΝ (Παναγιώτης Σγουρίδης):  Ευχαριστούμε την κ. Ανουσάκη.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 7/30-6-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Πρόνοιας, σχετικώς με τη λειτουργία της καρδιοχειρουργικής κλινικής του Νοσοκομείου Ηρακλείου κλπ., διαγράφεται λόγω κωλύματος του ερωτώμενου Υπουργού. 
      Δεύτερη είναι η με αριθμό 8/30-6-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Ορφανού προς τον Υπουργό Πολιτισμού, σχετικώς με τις προσλήψεις προσωπικού στη Γενική Γραμματεία Αθλητισμού, επίσης, διαγράφεται λόγω κωλύματος του ερωτώμενου Υπουργού.
      Θα συζητηθεί η τρίτη με αριθμό 9/30-6-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τη διασφάλιση των συνδικαλιστικών και εργασιακών δικαιωμάτων των εργαζόμενων στην επιχείρηση Καζίνο Λουτρακίου κλπ.
      Η επίκαιρη ερώτηση του κ. Δημητρίου Τσιόγκα έχει ως εξής:
      «Η επιχείρηση Καζίνο Λουτρακίου ΑΤΕ Club Hotel casino ΑΕ, στις 29 Μαΐου 2003, προχώρησε στην απόλυση του εργαζόμενου Γιώργου Ζερβάκη, ο οποίος πρωτοστάτησε στη συγκρότηση επιτροπής υγιεινής και ασφάλειας στον εργασιακό χώρο, τηρώντας τις διαδικασίες του ν. 1568/86 και ήταν μέλος του προσωρινού προεδρείου, υπεύθυνος για τη σύγκλιση της πρώτης γενικής συνέλευσης των εργαζομένων, που είχε συγκληθεί στις 28 Μαΐου για την εκλογή εφορευτικής επιτροπής, ως πρώτος υπογράφων. 
      Κατά την τριμερή διαδικασία στην Επιθεώρηση Εργασίας ο εκπρόσωπος της επιχείρησης επικαλέστηκε πλημμελή άσκηση καθηκόντων, γεγονός που δεν ευσταθεί, αφού ο συγκεκριμένος εργαζόμενος είχε βραβευτεί για την προσφορά του ως εργαζόμενος της χρονιάς για το 2001, ενώ και ο υπηρεσιακός παράγοντας συνέστησε την επαναπρόσληψή του.
      Δεδομένου ότι, πρόκειται για παράνομη απόλυση συνδικαλιστή που στοχεύει στην επιβολή κλίματος φόβου στους εργαζόμενους και στην παρεμπόδιση της συνδικαλιστικής δράσης των εργαζομένων: 
      Ερωτάται ο κύριος Υπουργός τι μέτρα πρόκειται να πάρει για την άρση της άδικης και παράνομης απόλυσης και την επαναπρόσληψη του συνδικαλιστή, καθώς και για τη διασφάλιση των συνδικαλιστικών και εργασιακών δικαιωμάτων των εργαζομένων στην επιχείρηση Καζίνο Λουτρακίου».
      Το λόγο έχει ο Υφυπουργός Εργασίας και Κοινωνικών Ασφαλίσεων κ. Τζιόλας. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Ευχαριστώ, κύριε Πρόεδρε.
      Σχετικά με το θέμα το οποίο αναφέρεται στην επίκαιρη ερώτηση του συναδέλφου κ. Τσιόγκα, ήδη έχουν ληφθεί ορισμένα μέτρα, τα οποία και θα αναφέρω. Στις 6 Ιουνίου συγκλήθηκε στην τοπική υπηρεσία του Σώματος Επιθεωρητών Εργασίας τριμερής σύσκεψη –συμφιλιωτική, όπως λέγεται, διαδικασία- μεταξύ του Σωματείου των Εργαζομένων στο Καζίνο Λουτρακίου της Επιθεώρησης Εργασίας και της εργοδοσίας.
      Κατά τη διαδικασία αυτή η Επιθεώρηση συνέστησε προς την επιχείρηση να επαναπροσλάβει τον εργαζόμενο και η επιχείρηση, παρά τη σύσταση αυτή, επέμεινε στην άρνηση επαναπρόσληψης. Εν συνεχεία, μετά από σχετική ενημέρωση της Κεντρικής Υπηρεσίας της Επιθεώρησης Εργασίας, το Τμήμα Επιθεώρησης Εργασίας Κορίνθου υπέβαλε μηνυτήρια αναφορά στις 17 Ιουνίου στον Εισαγγελέα Πλημμελειοδικών Κορίνθου. Μετά και από την παρέμβαση που συνέχισε το Σωματείο Εργαζομένων στο καζίνο και προς το Υπουργείο Εργασίας, έχει δοθεί οδηγία να πραγματοποιηθεί και νέα συνάντηση εντός των ημερών στην Κόρινθο με παρουσία πλέον κεντρικών στελεχών της Επιθεώρησης Εργασίας από την Αθήνα, έτσι ώστε να πιεστεί, μετά και από την υποβολή της μηνυτήριας αναφοράς προς τον Εισαγγελέα Πλημμελειοδικών, η εργοδοσία και να αντιληφθεί ότι η συγκεκριμένη πράξη είναι μία πράξη άδικη και πέρα από τις διασφαλίσεις και κατοχυρώσεις που έχει η συνδικαλιστική δραστηριότητα στους χώρους εργασίας. 
      Πιστεύω ότι και με τη νέα παρέμβαση και αφού έχει προηγηθεί η μηνυτήρια αναφορά προς την Εισαγγελία Πλημμελειοδικών, τα πράγματα θα αλλάξουν. Είμαστε σε παρακολούθηση, όπως αντιλαμβάνεστε, της υποθέσεως αυτής, όπως και όλων των υποθέσεων που έχουν σχέση με την άσκηση συνδικαλιστικών δικαιωμάτων στους χώρους εργασίας.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο για δύο λεπτά να αναπτύξει την ερώτησή του.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Η απόλυση του συνδικαλιστή Ζερβάκη Γιώργου πρώτα-πρώτα έχει σαν στόχο την παρεμπόδιση της συνδικαλιστικής δράσης μέσα στο χώρο εργασίας και τη δημιουργία κλίματος φόβου στο καζίνο. Φυσικά και είναι παράνομη και καταχρηστική η απόλυση του συνδικαλιστή, αλλά και εκδικητική, γιατί ο συγκεκριμένος συνδικαλιστής πρωτοστάτησε στη δημιουργία επιτροπής υγιεινής και ασφάλειας στο Καζίνο Λουτρακίου. Αυτό είναι που ενόχλησε την επιχείρηση και την επόμενη της Γενικής Συνέλευσης που αποφασίστηκε η διενέργεια εκλογών με την εκλογή εφορευτικής επιτροπής, προχώρησε στην απόλυση, αφού γνώριζε όλες τις δραστηριότητες του συγκεκριμένου συνδικαλιστή, ο οποίος στην κατάσταση των εκατόν τεσσάρων εργαζομένων που υπογράφουν για τη δημιουργία της επιτροπής είναι πρώτος, είναι στην προσωρινή τριμελή επιτροπή που συγκαλεί η Γενική Συνέλευση και φυσικά είναι αυτός ο οποίος ενημερώνει την επιχείρηση για τη δημιουργία της επιτροπής υγιεινής και ασφάλειας.
      Πρέπει να σημειώσουμε ότι είναι αβάσιμο το επιχείρημα της εργοδοτικής πλευράς ότι ασκούσε πλημμελώς τα καθήκοντά του, αφού το 2001 ο συγκεκριμένος εργαζόμενος βραβεύτηκε από την επιχείρηση για το ενδιαφέρον στη δουλειά, αλλά και την προθυμία του στην εργασία. Πώς ξαφνικά έγινε κακός! Συνεπώς δεν ευσταθεί το επιχείρημα ότι ασκεί πλημμελώς τα καθήκοντά του. Εξάλλου, υπάρχει πρόσφατα και το πρόστιμο από το ΚΕΠΕΚ Κορινθίας, αλλά και η επίθεση και ο ξυλοδαρμός του αντιπροέδρου του Εργατικού Κέντρου Λουτρακίου από μπράβους του καζίνο γιατί κατά την επιχείρηση πιστεύω ότι αυτός έστειλε το ΚΕΠΕΚ να κάνει τον έλεγχο. 
      Συνεπώς λοιπόν, φαίνεται ότι η εργοδοσία παίρνει και άλλα μέτρα ακριβώς για να φοβίσει τους εργαζόμενους, ακριβώς για να αποτρέψει τη δημιουργία συνδικαλιστικής δράσης. 
      Πρέπει να πούμε ότι -και το θεωρούμε σκόπιμο αυτό- εσείς ως Υπουργείο Εργασίας πρέπει να κάνετε παρέμβαση, πρέπει να αναλάβετε πρωτοβουλία απευθείας για την ανάκληση της απόλυσης, κάτι που ζήτησε και ο Επιθεωρητής Εργασίας. Φυσικά το ίδιο και για την επαναπρόσληψη.  
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζιόλα, έχετε δύο λεπτά να δευτερολογήσετε. 
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είπα συγκεκριμένα πράγματα για την υπόθεση αυτή. Στις 6 του μηνός πραγματοποιήθηκε τριμερής σύσκεψη. Η σύσταση ήταν επαναπρόσληψη. Μετά από τη μη συμμόρφωση της επιχείρησης σε δέκα ημέρες, η Επιθεώρηση επανήλθε μετά από οδηγίες μας για μηνυτήρια αναφορά στον εισαγγελέα. 
    Τρίτο μέτρο: Στις επόμενες μέρες θα μεταβεί κλιμάκιο από την Κεντρική Υπηρεσία της Επιθεώρησης Εργασίας στην Κόρινθο με εντολές να κινηθεί προς την ίδια κατεύθυνση για την αποκατάσταση του εργαζόμενου. 
    Θα ήθελα με την ευκαιρία αυτή να στείλω ένα μήνυμα γενικότερο αλλά και ένα μήνυμα συγκεκριμένο στην Κοινοπραξία Club Hotel Κazino ΑΤΕ στο Λουτράκι. Έχει και άλλες περιπτώσεις η συγκεκριμένη επιχείρηση για τις οποίες περιπτώσεις έχουν υποβληθεί πρόστιμα και υπάρχουν και μηνυτήριες αναφορές. Δε δείχνει την καλύτερη συμπεριφορά. 
    Το μήνυμα αυτό είναι σαφές. Η συνδικαλιστική δραστηριότητα και τα δημοκρατικά δικαιώματα των εργαζομένων στους χώρους εργασίας είναι διασφαλισμένα. Θα πρέπει αυτό να γίνει αντιληπτό και από τη συγκεκριμένη επιχείρηση αλλά και ευρύτερα. Η συγκεκριμένη επιχείρηση είναι υποχρεωμένη να κινείται στα πλαίσια του νόμου. 
    Εμείς, ως Υπουργείο Εργασίας, αλλά και γενικότερα ως Κυβέρνηση θα πράξουμε τα δέοντα προς την κατεύθυνση αυτή. Το μήνυμα είναι σαφές και προς την Κοινοπραξία Club Hotel Κazino ΑΤΕ στο Λουτράκι. 
    ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση των επικαίρων ερωτήσεων. 
    
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Μόνη συζήτηση επί της αρχής, των άρθρων και του συνόλου το σχεδίου νόμου: «Ζώα συντροφιάς, αδέσποτα ζώα συντροφιάς και άλλες διατάξεις».
    Εκ μέρους του Κομμουνιστικού Κόμματος Ελλάδας κοινοποιείται με επιστολή ότι ορίζεται ως Κοινοβουλευτικός Εκπρόσωπος ο Βουλευτής και Ε΄ Αντιπρόεδρος της Βουλής κ. Παναγιώτης Κοσιώνης.  
    Το λόγο έχει η κ. Σχοιναράκη, εισηγήτρια εκ μέρους του ΠΑΣΟΚ.	 
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κυρίες και κύριοι συνάδελφοι, συζητούμε σήμερα το σχέδιο νόμου για τα «Ζώα συντροφιάς, αδέσποτα ζώα συντροφιάς και άλλες διατάξεις».
    Με το νομοσχέδιο αυτό επιχειρείται να δημιουργηθεί ένα κατάλληλο θεσμικό πλαίσιο, προκειμένου να ρυθμιστούν ζητήματα που έχουν σχέση με τα ζώα που συντηρεί ο άνθρωπος στο χώρο διαμονής του για συντροφιά. Ταυτόχρονα γίνεται προσπάθεια να αντιμετωπιστούν και να βελτιωθούν ζητήματα που αφορούν στη διαχείριση του πληθυσμού των αδέσποτων ζώων και να υπάρξει έλεγχος στα θέματα που συμβάλλουν στην αύξησή τους, προκειμένου να διασφαλιστεί η προστασία τους, η δημόσια υγεία και ταυτόχρονα βεβαίως το περιβάλλον. 
    Είναι μία έμπρακτη απάντηση της πολιτείας σε όσους τον τελευταίο καιρό επιχειρούν να κατηγορήσουν τη χώρα μας, εν όψει μάλιστα και των Ολυμπιακών Αγώνων, και να δημιουργήσουν μία αρνητική εικόνα μπροστά σε αυτό το τόσο  σημαντικό για τη χώρα μας γεγονός. 
    Έχει προηγηθεί διάλογος με όλες τις ζωοφιλικές οργανώσεις. Στην επιτροπή μάλιστα συμμετείχε εκπρόσωπος της ΚΕΔΚΕ, ο Πρόεδρος του Πανελλήνιου Κτηνιατρικού Συλλόγου, ο Πρόεδρος της Φιλοζωϊκής Εταιρίας, της Συνομοσπονδίας Ζωοφιλικών Σωματείων και όλοι ήταν θετικοί ως προς το νομοσχέδιο, γιατί ακριβώς προτάσεις τους είχαν συμπεριληφθεί στις διατάξεις του. Είναι δηλαδή ιδιαίτερα σημαντικό το γεγονός ότι υπάρχει μία συναίνεση από όλους γι΄ αυτό το νομοσχέδιο, αφού λύνει σημαντικά ζητήματα, κατά και τη δική τους εκτίμηση. 
    Οι στόχοι του νομοσχεδίου είναι η σταδιακή μείωση των αδέσποτων ζώων, ο καθορισμός των υποχρεώσεων των ιδιοκτητών ζώων συντροφιάς, η υιοθέτηση ενός συστήματος ελέγχου των προσώπων που τα αναπαράγουν, εκτρέφουν ζώα συντροφιάς για εμπορικούς σκοπούς ή τα πωλούν, καθώς και των εγκαταστάσεων στις οποίες πραγματοποιούνται αυτές οι δραστηριότητες. Μέσα από το νομοσχέδιο θεσπίζεται η απαγόρευση της εκπαίδευσης ή χρησιμοποίησης ζώων σε αγώνες και προβλέπεται η αφαίρεση ζώου από τον κάτοχο σε περίπτωση 
    κακομεταχείρισής του. 
      Οι κεντρικές κατευθύνσεις του νομοσχεδίου περιλαμβάνουν την υποχρεωτική  σήμανση και την καταγραφή όλων των αδέσποτων και δεσποζομένων  ζώων συντροφιάς, την περισυλλογή, στείρωση, εμβολιασμό και θεραπεία των αδέσποτων κάθε περιοχής. Η ευθύνη δε της περισυλλογής ανήκει στους δήμους και τις κοινότητες, με τη βοήθεια των ζωοφιλικών σωματείων. Η περισυλλογή γίνεται από ειδικά συνεργεία και από εκπαιδευμένα άτομα, την εποπτεία των οποίων έχει η Κτηνιατρική Υπηρεσία των αντίστοιχων νομαρχιών.
      Θεσπίζονται αυστηρές ποινές για όσους εγκαταλείπουν τα ζώα σε δημόσιους χώρους ή όσους τα χρησιμοποιούν σε κυνομαχίες ή σε εκδηλώσεις που προκαλούν πόνο, αγωνία ή οτιδήποτε άλλο αρνητικό στα ζώα και ρυθμίζονται κανόνες εμπορίας και διακίνησης των ζώων συντροφιάς.
      Τέλος, παρέχεται η δυνατότητα χρηματοδότησης σε φορείς που ασχολούνται με την περισυλλογή και τη διαχείριση των αδέσποτων, καθώς και σε φορείς που ασχολούνται με την εκπαίδευση, την επιμόρφωση και την προαγωγή της ζωοφιλίας.
      Ειδικότερα, με το συγκεκριμένο αυτό νομοσχέδιο προβλέπονται ποινικές κυρώσεις για τους παραβάτες των διατάξεων του νόμου και εισάγεται, όπως είπαμε και στην αρχή, η αφαίρεση της κατοχής του ζώου συντροφιάς από τον ιδιοκτήτη, κατόπιν εντολής του εισαγγελέα, σε περιπτώσεις επανειλημμένης κακομεταχείρισής του, λόγω παραμέλησης της εκπλήρωσης των υποχρεώσεών του προς αυτό και αναπροσαρμόζονται παλαιότεροι νόμοι «Περί προστασίας των ζώων» και «Περί  προστασίας των ζώων κατά τη διάρκεια μεταφοράς». 
      Ταυτόχρονα, στο συγκεκριμένο νομοσχέδιο και στο άρθρο 16 έχουμε να κάνουμε με ρυθμίσεις για το Εθνικό Ίδρυμα Αγροτικής Έρευνας. Γνωρίζουμε πολύ καλά όλοι ότι η αγροτική έρευνα, ιδιαίτερα σε περιοχές που ο αγροτικός τομέας συμβάλλει σε σημαντικό βαθμό στην ολοκληρωμένη ανάπτυξη, αποτελεί το κύριο εργαλείο για την παραγωγή της απαραίτητης γνώσης, της τεχνογνωσίας και της καινοτομίας και είναι αδιανόητο να στερούνται αυτού του πολύτιμου εργαλείου περιοχές που έχουν ιδιαίτερη αγροτική ανάπτυξη, δηλαδή καθαρά αγροτικές περιοχές. Η περιφέρεια είναι η περιοχή που έχει ανάγκη από τέτοιες ερευνητικές αγροτικές υποδομές και επιβάλλεται να αντιμετωπιστεί η ανάπτυξη αυτών των υποδομών, η συμπλήρωσή τους, η στελέχωσή τους, προκειμένου ο ερευνητικός τους χαρακτήρας να είναι μια πραγματικότητα πλέον και με το συγκεκριμένο αυτό άρθρο, σε συνδυασμό με τους δύο νόμους, τον ν. 2945/2001 και τον ν.3147/2003, θα δοθεί η δυνατότητα ώστε οι υπηρεσίες του ΕΘΙΑΓΕ να αναπτυχθούν σε περιφερειακό επίπεδο και να δώσουν αυτά που οι νόμοι στοχεύουν σε ό,τι αφορά τον αγροτικό τομέα.
      Έτσι λοιπόν, επειδή αυτός ο νόμος έχει διαμορφωθεί μετά και από συναίνεση όλων των ενδιαφερομένων γι’ αυτό το θέμα των αδέσποτων ζώων συντροφιάς και των ζώων συντροφιάς, καλώ όλους τους συναδέλφους, ανεξάρτητα από χώρο, να υπερψηφίσουν το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Σχοιναράκη.
      Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κύριοι συνάδελφοι, το συγκεκριμένο νομοσχέδιο ουσιαστικά έρχεται να προστεθεί σε υπάρχοντες νόμους και να ενισχύσει την άποψη ότι οι νόμοι υπάρχουν, αλλά αυτό που δεν υπάρχει είναι η εφαρμογή των νόμων.
      Η Κυβέρνηση αφού επέλυσε όλα τα προβλήματα των πολιτών, έρχεται τώρα να επιλύσει και τα προβλήματα που προκύπτουν από τη συμβίωσή μας με τα συμπαθή τετράποδα. Το βέβαιο είναι ότι περιπλέκει ακόμη περισσότερο την καθημερινότητα και τους πολίτες, αποδεικνύοντας για άλλη μια φορά την ανεπάρκεια και την αναποτελεσματικότητά της. 
      Είναι βέβαιο, αγαπητοί συνάδελφοι, ότι αυτό που κυριαρχεί στην σκέψη της Κυβέρνησης είναι η επιδερμική προσέγγιση των προβλημάτων που απασχολούν τους πολίτες και η γενικότερη προχειρότητα. Αν σκεφθούμε τη στάση της Κυβέρνησης με την αρχική πρόβλεψη της εισφοράς για τα ζώα και την άτακτη οπισθοχώρηση από την αρχική θέση μετά τη γενική κατακραυγή, αντιλαμβάνεται κανείς τον τρόπο με τον οποίο προσεγγίζει τα θέματα.
      Ουσιαστικά, οι πολίτες που είναι κάτοχοι σκύλων δεν αντέδρασαν στην εισφορά. Η γενικότερη αντίδραση πήρε διαστάσεις κατακραυγής διότι αποδεικνύεται για άλλη μια φορά ότι η Κυβέρνηση βλέπει τους πολίτες με φοροεισπρακτική διάθεση. 
      Ήταν πολύ φυσικό να υπάρξει αυτό, διότι, εάν ρωτήσουμε το μέσο Έλληνα, θα διαπιστώσουμε ότι έχει αγανακτήσει από τη φορομπηχτική πολιτική με τους υψηλούς φορολογικούς συντελεστές, τη συνάφεια, τους επανελέγχους. Δεν τολμήσατε, κύριοι της Κυβέρνησης, να φέρετε στη Βουλή το αρχικό σχέδιο νόμου, για να αποφύγετε τη «ρετσινιά» της Κυβέρνησης του σκυλόσημου και προτιμήσατε το ευγενέστερο «η Κυβέρνηση των φόρων» ή το επιεικέστερο «η Κυβέρνηση της αναποτελεσματικότητας». 
      Με έκπληξη στην επιτροπή ακούσαμε την πρότασή σας «ελάτε να συζητήσουμε την επιβολή εισφοράς και να συμφωνήσουμε». Ειλικρινά δε σας κατανοούμε! Τόσα χρόνια δεν έχετε αντιληφθεί ότι κυβερνάτε; Προς τι αυτές οι παλινωδίες; Δεν έχετε άποψη ή έχετε διαπιστώσει ότι αποτελείτε κουρασμένη μειοψηφία; 
      Κύριοι συνάδελφοι, το σχέδιο νόμου έρχεται με καθυστέρηση δεκαετιών, αφού πρώτα βέβαια δυσφημίστηκε η χώρα μας -και συνεχίζει να δυσφημείται- ανεξάρτητα εάν όλοι γνωρίζουμε ότι και στο εξωτερικό υπάρχουν αδέσποτα ζώα και βάναυσες συμπεριφορές απέναντί τους.
      Ήταν αναμενόμενο να γίνει η χώρα μας επίκεντρο των δυσμενών σχολίων, διότι εκ των πραγμάτων οι Ολυμπιακοί Αγώνες συγκεντρώνουν το ενδιαφέρον της παγκοσμίου κοινής γνώμης και ειδικότερα -επί του προκειμένου- των φιλοζωικών οργανώσεων. Το θέμα, λοιπόν, που προκύπτει δεν είναι το τι κάνουν οι άλλοι για το υπό συζήτηση θέμα, αλλά πώς η Κυβέρνηση αντιμετώπισε το όλο θέμα όλο αυτό το χρονικό διάστημα και επέτρεψε με την αδράνειά της τη δυσφήμιση της χώρας. 
      Σήμερα, λίγους μήνες πριν από την τέλεση των Ολυμπιακών Αγώνων συζητούμε το σχέδιο νόμου και είναι βέβαιο ότι η πρακτική εφαρμογή του απέχει παρασάγγες. Η κατάσταση που επικρατεί στην Ελλάδα είναι απαράδεκτη, όταν τα αδέσποτα ξεπερνούν τις διακόσιες πενήντα χιλιάδες και όταν στην πόλη των Αθηνών τα αδέσποτα υπολογίζονται στις εξήντα χιλιάδες. 
      Είναι εμφανές ότι η Κυβέρνηση φιλοδοξεί σε πολύ μικρό χρονικό διάστημα να πραγματοποιήσει όσα δεν έκανε σε πολλά χρόνια, διότι, αγαπητοί συνάδελφοι, ως τώρα και νομοθεσία υπήρχε -και υπάρχει- και οδηγίες υπάρχουν εκ μέρους της Ευρωπαϊκής Ένωσης περί ευζωίας των ζώων, αλλά δεν υπήρχε εφαρμογή. Η ευθύνη μέχρι το 1991 για την εφαρμογή των προβλεπομένων ήταν του Υπουργείου Γεωργίας και από τότε και μετά της Τοπικής Αυτοδιοίκησης. Εάν το πρόβλημα πήρε τραγικές διαστάσεις, αυτό οφείλεται σε ουσιαστική έλλειψη κεντρικού σχεδιασμού αλλά και στην έλλειψη πόρων.
      Στο παρόν σχέδιο νόμου είναι εμφανής η έλλειψη πόρων και δεν υπάρχει κεντρικός σχεδιασμός, αλλά αναμονή αφηρημένων υπουργικών αποφάσεων που εμπεριέχουν το στοιχείο της υποκειμενικής προσέγγισης. Εάν μελετήσουμε τη συμπεριφορά των περιφερειακών της χώρας σχετικά με την προώθηση μελετών των δήμων για οτιδήποτε, θα δούμε ότι αυτή δε γίνεται με βάση τις ανάγκες, την προτεραιότητα, την ωριμότητα των έργων, αλλά μόνο με βάση την κομματική σκοπιμότητα. 
      Όμως είναι βέβαιο ότι η σοβαρότητα του θέματος επιβάλλει τη συζήτηση και, όπως τονίσαμε στην επιτροπή, από τις προθέσεις της Κυβέρνησης για διόρθωση ή συμπλήρωση του σχεδίου νόμου θα εξαρτηθεί η στάση της Νέας Δημοκρατίας, κυρίως βεβαίως προς την κατεύθυνση θεσμοθέτησης πόρων προς τους ΟΤΑ. Από το 2001 μας επιβεβαιώνει το Υπουργείο Γεωργίας ότι είχε προβεί στη σύνταξη σύγχρονου νομοθετικού πλαισίου για την αντιμετώπιση της ευζωίας των ζώων. Δυστυχώς, όμως, απεδείχθη ότι υπήρχαν άλλες προτεραιότητες και όχι βέβαια αυτή της επίλυσης του τεραστίου θέματος. 
      Δεν είναι τυχαίο, αγαπητοί συνάδελφοι, ότι σήμερα γίνεται συζήτηση παγκοσμίως που αναγνωρίζει το δικαίωμα στα κατοικίδια ζώα. Το ελβετικό Κοινοβούλιο ζητά και συζητά νομοθετική προσαρμογή που να αντιμετωπίζει τα ζώα ως όντα και όχι ως πράγματα και αποδεικνύει τη σημαντική θέση που κατέχουν στη συναισθηματική ζωή του ανθρώπου.
      Πρέπει επιτέλους να αρχίσει να γίνεται αντίληψη ότι τα είδη που δεν ανήκουν στο ανθρώπινο γένος έχουν ίσα δικαιώματα στη ζωή, μιας ζωής που συμβαδίζει βεβαίως με τα βιολογικά τους χαρακτηριστικά. Ο τρόπος συμπεριφοράς των ζώων δεν είναι καλύτερος ή χειρότερος από το δικό μας. Απλά είναι διαφορετικός. Τα προβλήματα των αδέσποτων ζώων είναι πάνω απ΄ όλα προβλήματα με κοινωνικό περιεχόμενο που αφορά όλους μας για λόγους δημόσιας υγείας αλλά και πολιτισμού. Η έννοια του δείκτη πολιτισμού είναι ανάλογη με τη διάθεσή μας για αναγνώριση και σεβασμό των δικαιωμάτων των ζώων: Το δικαίωμα για ανώτερη ποιότητα ζωής, το δικαίωμά τους να ζουν ελεύθερα από την καταδυνάστευση και χωρίς όρια εκμετάλλευσης από τον άνθρωπο. 
      Σε καμία περίπτωση οι ως άνω θέσεις δεν εκπορεύονται με μοναδική βάση το συναίσθημα αλλά περισσότερο από την ευθύνη που έχουμε απέναντι στην έννοια του απαράμιλλου πολιτισμού της χώρας μας ανά τους αιώνες. Στις διάφορες φιλοσοφικές αναζητήσεις περί όντων κυρίαρχη αντίληψη κατακτά η άποψη ότι ο γενικότερος στόχος είναι η αρμονική συνύπαρξη ανθρώπων, ζώων, ακόμα και φυτών στη γη. Η προστασία της δημόσιας υγείας –ένα πολύ μεγάλο κεφάλαιο- έχει σχέση με την επίλυση του προβλήματος. Σοβαρές ασθένειες μεταδίδονται από την άναρχη κατάσταση που επικρατεί. Σοβαρές ανθρωπονόσοι, όπως η εχινοκοκκίαση, η λύσσα, η τοξοπλάσμωση, που μεταδίδονται από το σκύλο στον άνθρωπο ή και τα άλλα παραγωγικά ζώα. Απεδείχθη στην πράξη, παρά τη χορήγηση οικονομικής ενίσχυσης εκ μέρους του Υπουργείου Γεωργίας στα πλαίσια του προγράμματος καταπολέμησης των ζωοανθρωπονόσων, ότι τα προβλήματα παραμένουν και σε πολλές περιπτώσεις αυξάνονται. Απεδείχθη ότι τα ως τώρα μέτρα υπήρξαν πρόχειρα, ευκαιριακά, δίχως τόλμη για διάθεση επίλυσης του προβλήματος, το οποίο για να επιλυθεί εκτός του απαραίτητου νομοθετικού πλαισίου απαιτεί αποφάσεις που θα καλύπτουν όλη την επικράτεια και βέβαια τους απαραίτητους οικονομικούς πόρους.
      Ως Νέα Δημοκρατία επισημαίνουμε ότι η συζήτηση εξαντλήθηκε και περιορίστηκε στην εισφορά του «σκυλόσημου» και δεν εστιάστηκε σε ουσιαστικά ζητήματα. Εκφράζοντας τις θέσεις μας θεωρούμε ως βασικά σημεία την υποχρεωτική καταγραφή και σήμανση των ζώων, τις στειρώσεις και την πρόβλεψη για υποχρεωτική επανατοποθέτηση στο φυσικό τους περιβάλλον, τις διατάξεις που αφορούν την εμπορία, την αναπαραγωγή, την απαγόρευση των κυνομαχιών, την οριστική κατάργηση των ευθανασιών σαν μέτρο περιορισμού των αδέσποτων. Ταυτόχρονα όμως, στο σχέδιο νόμου απουσιάζουν μέτρα που θα προωθούσαν και θα υλοποιούσαν την εφαρμογή του νόμου με ανάλογο σχεδιασμό σε επίπεδο περιφερειών, που θα εμπεριείχε το χαρακτήρα του επείγοντος και της άμεσης εφαρμογής, τον προϋπολογισμό του προγράμματος ανά περιφέρεια και νομό και τη συμμετοχή του κράτους σε αυτό, την προαγωγή της ζωοφιλίας και την εμπέδωση της ζωοφιλικής συνείδησης αλλά και της ευθύνης που έχουμε απέναντι στη δημόσια υγεία, τη συνεργασία των ζωοφιλικών οργανώσεων, των κτηνιάτρων και του κράτους, τη διαχείριση των περιττωμάτων και των πτωμάτων των ζώων που απέθαναν. 
      Σε ό,τι αφορά τα προτεινόμενα στο νομοσχέδιο για το ΕΘΙΑΓΕ και την οργανωτική δομή του Ιδρύματος, εκφράζουμε κάθετα τη διαφωνία μας, διότι αποδεικνύεται ότι η ανάγκη για επαναλαμβανόμενες και αυτοαναιρούμενες τροπολογίες από χρόνο σε χρόνο εξυπηρετούν περισσότερο συντεχνιακές απόψεις και προσωπικές αντιλήψεις. Αντί το ΕΘΙΑΓΕ να παράγει την απαιτούμενη αγροτική έρευνα, την αξιοκρατία, ασχολείται με τροπολογίες αλλαγής ονομασιών και αρνείται να υιοθετήσει τις απόψεις της Ένωσης Επιστημόνων Ερευνητών του Υπουργείου Γεωργίας. Είναι βέβαιο ότι μετά από μία δεκαετία και πλέον θα δικαιωθεί ο ν. 1845/1987, ο οποίος δυστυχώς δεν εφαρμόστηκε. Θα μας βρείτε σύμφωνους σε ό,τι αφορά τα προβλεπόμενα για το Επιστημονικό Συμβούλιο με την προϋπόθεση βέβαια των ενισχυμένων αρμοδιοτήτων και το δεδομένο ότι ο σχεδιασμός της αγροτικής έρευνας θα πρέπει να έχει κεντρική αφετηρία και κυρίως επιστημονική και δεοντολογική τεκμηρίωση.
      Έχετε υποχρέωση να λάβετε σοβαρά υπόψη σας το ψήφισμα του ΓΕΩΤΕ, όπου εκφράζεται η ανησυχία για τα τεκταινόμενα στο ΕΘΙΑΓΕ. Χωρίς τις απόψεις του επιστημονικού συμβουλίου και των ερευνητών αποδυναμώνεται και αποσυντονίζεται ο ερευνητικός ιστός του Ιδρύματος, με σοβαρές επιπτώσεις στο μέλλον της γεωργίας και της κτηνοτροφίας του τόπου.
      Τέλος, είναι σαφές ότι, εάν η Κυβέρνηση νομοθετεί χωρίς να προβλέπει τη δυνατότητα εφαρμογής των νόμων, είναι προτιμότερο να αποδεχθεί δημόσια την αδυναμία της.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Εκ μέρους του Συνασπισμού της Αριστεράς των Κινημάτων και της Οικολογίας ορίζεται ως Κοινοβουλευτική Εκπρόσωπος η κ. Ασημίνα Ξηροτύρη, Βουλευτής Α΄ Θεσσαλονίκης.
      Το λόγο έχει ο κ. Παναγιώτης Κοσιώνης. Ορίστε, κύριε Κοσιώνη, έχετε το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, στην επιτροπή είχα πει ότι η ουσία του νομοσχεδίου είναι πάρα πολύ ενδιαφέρουσα για πολλούς και διάφορους λόγους, όπως για κοινωνικούς λόγους ή λόγω της ευαισθησίας που έχει κανείς απέναντι σε ζώα και απέναντι στον άνθρωπο. Είναι ένα θέμα, λοιπόν, το οποίο πρέπει να λυθεί με κάποιον τρόπο.
     Εκείνο που ευθύς εξαρχής μού δημιούργησε μία πολύ δυσάρεστη εντύπωση τότε που συζητιόταν στην επιτροπή, αλλά και με το κλίμα που είχε δημιουργηθεί πιο μπροστά, ήταν η έκκληση του κυρίου Υφυπουργού πάλι να το ψηφίσουμε αυτό το νομοσχέδιο όλοι μαζί –αυτό το «όλοι μαζί» έχει γίνει σύνθημα το τελευταίο χρονικό διάστημα- διότι εκτιθέμεθα στο εξωτερικό. 
     Είχα αναλύσει τι εννοούσα μ’ αυτό. Δεν λέω ότι δεν έχουμε προβλήματα αυτού του τύπου, καθώς και άλλα τεράστια προβλήματα κοινωνικού τύπου, τα οποία πρέπει να τα λύνουμε εμείς εδώ, αλλά δεν μπορούμε να τα λύνουμε κάτω από το κράτος παρεμβάσεων ξένων παραγόντων, οι οποίοι για τέτοια κοινωνικά προβλήματα δεν τηρούν τίποτα
     Ο κύριος Υφυπουργός είπε τότε για ένα σκυλί που κρεμάστηκε και το πήραν κανάλια του εξωτερικού και έγιναν παραστάσεις από το εξωτερικό, λες και τέτοια πράγματα δεν γίνονται στο εξωτερικό! Πέρα όμως από το αναμφισβήτητο γεγονός, έχουμε κάθε χρόνο το State Department και μας βρίσκει κάθε φορά κάτι, για το οποίο τα «ψέλνει» στην Ελλάδα, επειδή εκείνο το συγκεκριμένο θέμα δεν το προσέχει. Τώρα έχουμε την πορνεία και κάνουμε και διευθέτηση και της πορνείας. Μάλιστα, δεν είναι η μοναδική περίπτωση αλλά υπάρχουν πάμπολλες περιπτώσεις.
     Πρέπει, λοιπόν, να λύνουμε εμείς τα προβλήματα που έχουμε, γιατί θεωρούμε ότι πρέπει να λυθούν με πολιτικά και ιδεολογικά χαρακτηριστικά, αλλά όχι κάτω από το κράτος τέτοιων επιρροών από το εξωτερικό, λες και εκείνοι δεν ξέρουν απ’ αυτά! 
     Θα ήθελα να πω ένα χαρακτηριστικό παράδειγμα για τους Γερμανούς που το έχω πει και δεν έχω τίποτα με τους Γερμανούς, γιατί έχω περάσει εκεί πάρα πολύ καλά για χρόνια ολόκληρα. Όταν επιτεύχθηκε το λεγόμενο «γερμανικό θαύμα» στο τέλος της δεκαετίας του 1960, ήταν ένα κοινωνικό κράτος φοβερό. Το 1985 –1986, η Γερμανία είχε τριακόσιες πενήντα χιλιάδες με τετρακόσιες χιλιάδες τρωγλοδύτες. Μιλάει κανένας γι’ αυτό τώρα; Επεμβαίνουν οι Γερμανοί τώρα να μας πούνε για τους αδέσποτους ανθρώπους που έχουμε εδώ στη χώρα μας;
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
     Αυτό το κλίμα, λοιπόν, που δημιουργείται τώρα γι’ αυτό το νομοσχέδιο, σημαίνει ότι πρέπει να λυθεί γρήγορα, για να μην εκτιθέμεθα στους Ευρωπαίους που θα έρθουν για τους Ολυμπιακούς Αγώνες. Στο κάτω-κάτω της γραφής, ποιος φταίει; Φταίνε τα ίδια τα ζώα και κάποιοι οι οποίοι δεν έχουν υλοποιήσει τα προγράμματα. Εδώ έχουν ψηφιστεί νόμοι πιο μπροστά -το 1987, το 1992- οι οποίοι δεν έχουν υλοποιηθεί, διότι οι υπουργικές αποφάσεις που έπρεπε να ληφθούν, δεν ελήφθησαν.
     Το ίδιο συμβαίνει τώρα και για το συζητούμενο νομοσχέδιο. Ούτε πόροι δίνονται στην Τοπική Αυτοδιοίκηση -που σύμφωνα με το άρθρο 102, παράγραφος 5 ή 4 του Συντάγματος όταν μεταβιβάζεις μία αρμοδιότητα, μεταβιβάζεις και τους αντίστοιχους πόρους- και άλλες υπουργικές αποφάσεις για καίρια θέματα, πολλά από τα οποία είναι σωστά, θα ληφθούν αργότερα.
     Κύριε Υπουργέ, εδώ θα θέλαμε μία δέσμευση. Δεσμευτείτε ότι σε τρεις μήνες θα βγουν αυτές οι αποφάσεις και για τη χρηματοδότηση της Τοπικής Αυτοδιοίκησης. Αν αυτό δεν μπορεί να μπει στο νομοσχέδιο, δεσμευτείτε προφορικά τουλάχιστον.
     Όταν επιτυγχάνεται, λοιπόν, η λύση ενός προβλήματος κάτω από το κράτος τέτοιων επιδιώξεων, εμείς στα περισσότερα απ’ αυτά θα πούμε «όχι» και είπαμε συγκεκριμένους λόγους. Δεν είναι μόνο οι αποφάσεις ούτε μόνο το θέμα της Τοπικής Αυτοδιοίκησης αλλά είναι και ορισμένα άλλα θέματα, τα οποία μπαίνουν έτσι παρεμπιπτόντως, αν θέλετε και με μία προσπάθεια και από τις φιλοζωικές οργανώσεις. Πώς θα ελαττωθεί ο αριθμός των αδέσποτων;
      Εδώ υπάρχει ένα πρόβλημα, το οποίο πρέπει να καθίσουμε να το σκεφτούμε. Όταν δημιουργείται ένα κοινωνικό πρόβλημα, αν δε βρεις τις αιτίες για να τις αναλύσεις και να τις αντιμετωπίσεις, δεν μπορεί με άλλες παραμέτρους να λύσεις το πρόβλημα. Πώς υπάρχουν τα τελευταία δέκα, δεκαπέντε χρόνια στην Ελλάδα τόσα πολλά αδέσποτα ζώα; Δεν έχουν καμία  σημασία γι’ αυτό οι φοβερές μετακινήσεις πληθυσμών στα μεγάλα αστικά κέντρα; Δεν έχει καμία σημασία το ότι δεν έμεινε πράσινο, δεν έμεινε ελεύθερος χώρος καθόλου και ξαφνικά τα αδέσποτα, τα οποία έβρισκαν ένα καταφύγιο, τώρα δεν βρίσκουν τίποτα; Πώς θα το λύσουμε αυτό το θέμα; Φυσικά, το θέμα της πολεοδομικής ανασυγκρότησης της Αθήνας, που μόνο με μπουλντόζα λύνεται η υπόθεση, δεν μπορεί να λυθεί. 
      Άρα, λοιπόν, προσπαθούμε να βρούμε λύσεις τώρα για τα ζώα. Μία λύση που προτείνεται από τις φιλοζωικές οργανώσεις είναι όχι ένα ζώο σε ένα διαμέρισμα αλλά και δύο, δύο σκυλιά ή δύο γάτες. Ρωτώ εκείνους που έχουν φιλοζωικά αισθήματα, γιατί, σύμφωνα με μία έρευνα που έγινε τα τελευταία δέκα χρόνια, αποδείχτηκε ότι τα ζώα δεν είναι τόσο ζώα όσο πιστεύουμε ή θέλουμε να πιστεύουμε. Δεν λειτουργούν με το ένστικτο, λειτουργούν με τη λογική. 
      Όταν, λοιπόν, σε ένα διαμέρισμα έχεις το δικαίωμα να φέρεις ένα τέτοιο ζώο, ποιο ζώο θα είναι αυτό; Αν είναι από εκείνα που τα λέμε σπιτίσια, τα φοξ τεριέ κλπ., που είναι σκυλιά του σπιτιού, εντάξει. Όταν παίρνεις ένα λυκόσκυλο ή άλλα μεγάλα σκυλιά και τα κρατάς φυλακισμένα μέσα στο διαμέρισμα, για να τα βγάλεις να ουρήσουν μία φορά την ημέρα για είκοσι λεπτά της ώρας ή μισή ώρα, δε είναι βάσανο του ζώου αυτό; Έτσι θα λυθεί το πρόβλημα δηλαδή και δεν θα κυκλοφορούν αδέσποτα σκυλιά;
      Και για να μη φανεί ότι αυτό το λέω έτσι, στον αέρα, εμείς έχουμε συγκεκριμένη άποψη. Μέχρι ένα. Μάλιστα εμείς θα λέγαμε να το έχουν στις μονοκατοικίες που έχουν και κήπο. Εάν παρά ταύτα γίνει και σε διαμερίσματα, θα πρέπει να είναι ένα και με έναν τέτοιο τρόπο, που παρά τον κανονισμό, εάν η πλειοψηφία της γενικής συνέλευσης το αποφασίσει, να το επιτρέπει. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εγώ έχω τρεις γάτες... 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ένα άλλο χαρακτηριστικό παράδειγμα είναι αυτό που αναφέρεται στο άρθρο 1 και, κατά τη γνώμη τη δική μας, αν μείνει έτσι, θα είναι τελείως απαράδεκτο. Γίνονται οι ορισμοί. Το σκυλί που μπορεί να είναι φύλακας, συντροφιά κλπ. 
      Εδώ τώρα ορίζουμε πάρα πολύ καλά ότι οι άνθρωποι, λόγω κάποιων στρεβλών κοινωνικών σχέσεων, όπως έχουν αναπτυχθεί, λόγω ψυχολογικών προβλημάτων, θέλουν κάποια βοήθεια. Θέλουν ένα σκυλί να το έχουν για παρέα. Καταλαβαίνω ότι αυτοί πρέπει να έχουν κάποιες υποχρεώσεις απέναντι στην πολιτεία για όλα αυτά που λέει το νομοσχέδιο. 
      Όταν όμως πρόκειται για άτομα με ειδικές ανάγκες, παραδείγματος χάρη για έναν τυφλό, αυτός πρέπει να έχει τις ίδιες υποχρεώσεις, κύριε Υπουργέ, με αυτόν που του κάνει παρέα το σκυλί ή πρέπει να αναλαμβάνει το κράτος εξ ολοκλήρου τα πάντα, από το να του δώσει το κατάλληλο σκυλί, να το εκπαιδεύσει, να το πηγαίνει στον κτηνίατρο, να πληρώνει τη διατροφή του κλπ.; Δηλαδή το σκυλί που έχει η Αστυνομία…
      ΕΛΕΝΗ ΑΝΟΥΣΑΚΗ: Κύριε Κοσιώνη…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μια στιγμή, κυρία Ανουσάκη, θα τα πείτε μετά. 
      Για το σκυλί που έχει η Αστυνομία ή οι ειδικές δυνάμεις κλπ., ο φύλακας που το έχει, ο ειδικός άνθρωπος που το έχει και το μεταχειρίζεται, σύμφωνα με τις διαταγές των ανωτέρων του, πληρώνει όλα αυτά που λέγαμε; 
      ΕΛΕΝΗ ΑΝΟΥΣΑΚΗ: Σαν παιδί τους το έχουν. Το λένε οι αστυνομικοί…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κυρία Ανουσάκη, μην επεμβαίνετε σε όλα, σας παρακαλώ. 
      Αυτή είναι υπόθεση του κράτους. Το έχει το κράτος αυτό και το χρησιμοποιεί. Επομένως πρέπει να πληρώνει το κράτος. Πληρώνει σ’ αυτή την περίπτωση; 
      ΕΛΕΝΗ ΑΝΟΥΣΑΚΗ: Είναι ένα σημαντικό θέμα. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κυρία Ανουσάκη, το πληρώνει; Για τον τυφλό το πληρώνει; Δεν το πληρώνει. Τον υποχρεώνει να κάνει όλα αυτά τα άλλα που είπαμε. 
      ΕΛΕΝΗ ΑΝΟΥΣΑΚΗ: Να το βάλουμε. Δεν έχει αντίρρηση ο κ. Χατζημιχάλης. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αν είναι να το βάλουμε, θα πούμε κι εμείς ναι, αλλιώς το άρθρο 1 δε θα το δεχτούμε.
      ΕΛΕΝΗ ΑΝΟΥΣΑΚΗ: Όλοι συμφωνούμε και διαμαρτυρόμεθα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, αν είναι να απαντάει η κ. Ανουσάκη και να της απαντάω κι εγώ, τι θα γίνει;
      ΠΡΟΕΔΡΕΥΩΝ (Κωνσταντίνος Βρεττός): Επειδή έχει ειδικότητα, ας της αφήσουμε ένα περιθώριο.
      ΕΛΕΝΗ ΑΝΟΥΣΑΚΗ: Όλοι έχουμε ειδικότητα. 
      ΠΡΟΕΔΡΕΥΩΝ (Κωνσταντίνος Βρεττός): Έχει κάνει αγώνα  γι’ αυτά τα θέματα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Για το θέμα των αρμοδιοτήτων που χρειάζεται εξειδικευμένο προσωπικό, θα ήθελα να πω, κύριε Υπουργέ, ότι εξειδικευμένο προσωπικό δεν είναι μονάχα ο κτηνίατρος. Είναι το άτομο που θα ασχοληθεί ή αυτοί που θα προσληφθούν για όλη αυτήν τη δουλειά, για την περισυλλογή των ζώων…
      ΕΛΕΝΗ ΑΝΟΥΣΑΚΗ: Να φύγει ο όρος «περισυλλογή».
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Έτσι όπως μπαίνει για μη εξειδικευμένο πρόσωπο, ο μπόγιας θα ξαναλειτουργήσει και αυτό το είπα και στην επιτροπή. 
      Άρα λοιπόν χρειάζεται εξειδικευμένο προσωπικό. Πώς θα δημιουργηθεί αυτό το εξειδικευμένο προσωπικό; Ποιοι θα έχουν τη δυνατότητα να βγάλουν εξειδικευμένο προσωπικό; Οι δήμοι και οι κοινότητες; Οι νομαρχίες; Ξέρετε πάρα πολύ καλά –το λέγαμε και στην επιτροπή- ότι τώρα έχουν ξεσηκωθεί όλοι, εκτός από την ΚΕΔΚΕ βέβαια, η οποία τα βλέπει όλα εντάξει. Οι Τοπικές Ενώσεις Δήμων και Κοινοτήτων έχουν ξεσηκωθεί, γιατί αντιμετωπίζουν φοβερά οικονομικά προβλήματα. Τώρα τους μεταφέρετε και αυτό χωρίς αντίστοιχους πόρους. 
      Μας είπατε ότι γίνονται τα κυνοκομεία. Μερικά από αυτά είναι τελείως απαράδεκτα και δημιουργούν και προβλήματα κοινωνικού χαρακτήρα. Αυτό θα αρχίσει να μοιάζει σε λίγο με τις χωματερές, με τους ΧΥΤΑ. Ο κόσμος διαμαρτύρεται, γιατί δεν είδε ένα ΧΥΤΑ ή ένα βιολογικό καθαρισμό να έχει λειτουργήσει σωστά. Πώς θα το δεχθεί αυτό έξω από την πόρτα του; 
      Κυνοκομεία λοιπόν σημαίνει μια τελείως διαφορετική μεταχείριση των ζώων και τελείως διαφορετικό προσωπικό και χώρους, που θα μπορούν να ζουν αυτά τα ζώα. Λέμε τώρα για περισυλλογή των ζώων αυτών και μάλιστα λέει ότι θα γίνουν χώροι που θα τα αποθηκεύουμε ή θα τα πηγαίνουμε εκεί, οι οποίοι θα είναι κυρίως στους χώρους που τα περισυλλέξαμε. Πού; Στις τσιμεντοποιημένες πόλεις; Δεν είναι λοιπόν τόσο απλά τα πράγματα όπως φαίνονται,  στεγνά και θα έλεγα λογιστικά σχεδόν μέσα από ένα νομοσχέδιο. Χρειάζεται και λίγο ψυχούλα για να λύσεις τέτοια προβλήματα. 
      Για τις ποινές έγιναν ορισμένες παρεμβάσεις. Αυξήθηκαν οι ποινές γι’ αυτές τις περιπτώσεις που λέγαμε, κύριε Υφυπουργέ. Εντάξει, εμείς το θεωρούμε πάρα πολύ καλό αυτό το πράγμα. Βέβαια εκεί ελέχθησαν και ορισμένα πράγματα. Λέει παραδείγματος χάρη ότι τα σκυλιά και τις γάτες οι ανατολίτες και οι Κινέζοι που έρχονται τώρα και κάνουν εμπόριο εδώ τα τρώνε. 
      ΕΛΕΝΗ ΑΝΟΥΣΑΚΗ: Έχει γίνει και αυτό. Είναι σωστό αυτό. Έχει γίνει στη Σκάλα του Περάματος. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δεν λέω ότι δεν είναι σωστό, αλλά, κυρία Ανουσάκη, μια και τα ξέρετε όλα, όταν κατά διαστήματα περιοδεύουν στις επαρχίες Ιταλοί έμποροι και αγοράζουν άλογα και πάνε και τα τρώνε στην Ιταλία, τότε αυτό είναι θεμιτό, γιατί είναι χώρα της Δυτικής Ευρώπης;
      ΕΛΕΝΗ ΑΝΟΥΣΑΚΗ: Καθόλου. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Να τα πούμε όλα. Να μη λέμε μόνο για τη μία μεριά αλλά να λέμε και για την άλλη. 
      ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ: Έχει σημασία και το πώς τα παίρνουν τα άλογα. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής):  Σωστό είναι αυτό, κύριε Παπαθεμελή, αλλά τώρα δεν θα λέμε για τους Κινέζους, επειδή μας χτυπάνε το εμπόριο οι Κινέζοι. 
      Αυτά που είπα είναι γενικά οι λόγοι, για τους οποίους εμείς καταψηφίζουμε το νομοσχέδιο. 
      Βέβαια υπάρχουν  άρθρα –και θα το πω αυτό, γιατί κατά πάσα πιθανότητα δεν θα είμαι εγώ στη συζήτηση των άρθρων, θα είναι κάποιος άλλος συνάδελφος-  τα οποία εμείς θα τα ψηφίσουμε, αλλά υπάρχουν και άρθρα τα οποία δεν θα ψηφίσουμε. Αυτό έχει μια ιδιαίτερη σημασία, γιατί ένα νομοσχέδιο –και έχει γίνει πάρα πολλές φορές αυτό-  όταν δεν συμφωνεί με τη δική σου αντίληψη το καταψηφίζεις στο σύνολό του, χωρίς αυτό να σημαίνει ότι ορισμένα άρθρα δεν τα αποδέχεσαι.  Για τα άρθρα 3, 4 και 5 παραδείγματος χάρη, εντάξει, συμφωνούμε. Το άρθρο 1 όμως επαναλαμβάνω ότι δεν θα το αποδεχθούμε, γιατί θεωρούμε απαράδεκτο να μη γίνεται η διάκριση που πρέπει για τα άτομα με ειδικές ανάγκες. Ο σκύλος είναι εκείνος που θα βγάλει έξω ένα τέτοιο άτομο, γιατί δεν μπορεί το ίδιο το άτομο μόνο του να πάει. Δεν είναι μόνο συντροφιά, αλλά κυρίως βοήθημα και πρέπει να αναλαμβάνει εξ ολοκλήρου το κράτος τα πάντα, όλες τις υποχρεώσεις. 
      Μπορεί να βρει κανείς και ορισμένα άλλα πράγματα, στα οποία να διαφωνήσει από αυτά που έχουν προστεθεί ή έχουν αλλάξει και να συμφωνήσει και σε ορισμένα από αυτά που έχουν προστεθεί τώρα, όπως είπα προηγουμένως για τις ποινές. Αλλά η γενική αντίληψη και η αίσθηση –και το λέω με απόλυτη ειλικρίνεια, κύριε Υφυπουργέ, δεν υπάρχει κανένας λόγος να αντιπολιτευθείς για τα αδέσποτα ζώα- που υπάρχει, από μία εμπειρία δεκαετιών, είναι ότι αυτό το νομοσχέδιο ψηφίζεται τώρα για να γίνει μια περισυλλογή εν όψει των Ολυμπιακών Αγώνων  και μετά τους Ολυμπιακούς Αγώνες θα τα δούμε πάλι ελεύθερα, διότι δεν θα έχει εφαρμοστεί στην πράξη, εφόσον οι βασικοί κανόνες  που το διέπουν είναι εκείνοι οι οποίοι θα εκδοθούν, δεν ξέρουμε πότε θα εκδοθούν και δεν δεσμεύεστε για το πότε θα εκδοθούν. Στο παρελθόν έχουν βγει νόμοι και για την υγεία και την πρόνοια και οι αντίστοιχες υπουργικές αποφάσεις δεν έχουν εκδοθεί ποτέ, για λόγους βέβαια πολιτικούς και οικονομικούς. Κρατάμε αυτήν την επιφύλαξη και είναι ένας επιπρόσθετος λόγος, για τον  οποίο θα καταψηφίσουμε το νομοσχέδιο. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Η κ. Ανουσάκη έχει το λόγο. 
      ΕΛΕΝΗ ΑΝΟΥΣΑΚΗ: Κύριε Πρόεδρε, κυρίες και κύριοι συνάδελφοι, χαίρομαι πραγματικά για το «πάθος», που σήμερα δείχνουν οι συνάδελφοι, ο κ. Κοσιώνης και ο κ. Αγγελής, αλλά και όλοι όσοι είμαστε σήμερα εδώ, γιατί υπάρχει και η Κεντρική Επιτροπή του ΠΑΣΟΚ και πολλοί συνάδελφοι δεν είναι εδώ. Βρίσκεται εδώ, όμως, ο Κοινοβουλευτικός μας Εκπρόσωπος, ο κ. Φλώρος Κωνσταντίνου, τον οποίο θέλω να ευχαριστήσω, γιατί με ανέφερε και στην επιτροπή.
      Πολλές φορές έχω ψάξει μέσα στην ψυχή μου, για το αν είμαι άνθρωπος, αν είμαι πολιτισμένη και αν έχω ευγένεια και ανθρώπινο ήθος.
      Αγάπησα τα ζώα. Δεν αισθάνομαι περισσότερο φιλόζωη από εσάς. Πολλοί είστε περισσότερο φιλόζωοι αλλά δειλιάζετε να το πείτε, γιατί ενδεχομένως σκέφτεστε ότι θα σας πουν «αδύναμους» έχοντας αδυναμία στα ζώα.
       Ο κ. Χατζημιχάλης έφερε πραγματικά με πολλή «ευαισθησία» αυτό το νομοσχέδιο και θα έλεγα ότι το έφερε με μεγάλη σωφροσύνη. 
      Η αλήθεια είναι ότι εμείς οι «φιλόζωοι» –βάζω και τον εαυτό μου, γιατί έχω δημιουργήσει το σωματείο «Οι φίλοι μας τα ζώα». Μετέχω και στο μεγάλο σωματείο του Αγίου Φραγκίσκου της Ασίζης. Τριάντα οκτώ σωματεία μετέχουν σ’ αυτό. Και πολλές φορές διαμαρτυρόμαστε και δικαιολογημένα. Θα σας θυμίσω τα γεγονότα στο Ζάππειο, όπου έγινε η δολοφονία των ζώων. Πρέπει να πω ότι υπέγραψαν σαράντα πέντε χιλιάδες άνθρωποι, που διαμαρτυρήθηκαν για την τραγική θανάτωση των ζώων, τα οποία ήταν δεσποζόμενα, τα φύλαγαν τα φιλοζωικά σωματεία, τα οποία πρέπει να πω ότι έχουν πολύ σημαντικό ρόλο στην αγάπη για τα αδέσποτα.
      Ο κ. Χατζημιχάλης έφερε αυτό το νομοσχέδιο με σοβαρότητα. Δεν το έφερε λόγω των Ολυμπιακών Αγώνων. Εγώ ήμουν αντίθετη μαζί του και μπορώ να πω ότι τσακωθήκαμε μέσα στα πλαίσια της ευγένειας και της συναδελφοσύνης. Δεν πιστεύω ότι το φέρνει γι΄ αυτό. Πιστεύω ότι αγαπάει πραγματικά τα ζώα. 
      Για να λειτουργήσουν, λοιπόν, σωστά τα κυνοκομεία, οι σύλλογοι πρέπει να ελέγχουν τα κυνοκομεία, για να μην γίνουν κρεματόρια και η περισυλλογή, όπως πολύ σωστά είπε ο κ. Κοσιώνης, δεν πρέπει να λέγεται «περισυλλογή», αλλά συγκέντρωση- θα πρέπει να μετέχουν τα φιλοζωικά σωματεία και οι φίλοι των ζώων, οι ΟΤΑ, στους οποίους πρέπει να δοθούν οι πόροι και φυσικά οι κτηνίατροι. Όλοι αυτοί θα πρέπει να είναι πραγματικά δεμένοι σ΄ έναν κοινό αγώνα. Δεν εννοώ μόνο ότι θα πρέπει να αγαπάνε τα ζώα, αλλά και να τα σέβονται, γιατί δεν υπάρχει χειρότερο πράγμα από το να βασανίζεις ένα ανήμπορο ζώο που δεν μπορεί να διαμαρτυρηθεί. 
      Εμείς, λοιπόν, λέμε όχι στα «Νταχάου» και στον εγκλεισμό των ζώων σε κρατικά και δημοτικά καταφύγια. Θέλουμε να τα συγκεντρώνουμε και να τους κάνουμε στείρωση και εδώ πρέπει να σας πω ότι χρειάζονται πολλά χρήματα για στείρωση και περίθαλψη. 
      Θέλω να πω μπράβο στον κ. Χατζημιχάλη και στην κ. Γιάννα Αγγελοπούλου, που στη συνέντευξη για τους Ολυμπιακούς Αγώνες μας ενημέρωσαν και μας είπαν το εξής: «Κυρίες και κύριοι, σωματεία και φιλόζωοι, εμείς δεν πρόκειται να θανατώσουμε τα ζώα». Δεσμεύτηκε ο Υπουργός της Κυβερνήσεως του ΠΑΣΟΚ, δεσμεύτηκε η κ. Γιάννα Αγγελοπούλου. Διότι εμείς, όσοι αγαπάμε τα ζώα, διαμαρτυρόμαστε και δε θα φοβηθούμε να το επαναλάβουμε.
      Δε σας κρύβω ότι, όπως ανέφερε και ο κ. Αγγελής, υπάρχει ένας Ευρωβουλευτής της Ελβετίας που αγωνίζεται για τα δικαιώματα των ζώων. 
      Θα πρέπει να συγκεντρώνονται τα ζώα σε καλά κτηνιατρεία και με τη βοήθεια των κτηνιάτρων, που και αυτοί είναι με το μέρος μας, ώστε να μην επαναληφθούν τα κρεματόρια της Θήβας, της Βέροιας, της Κοζάνης και της Σύρου.
      Επίσης ο κ. Χατζημιχάλης μου είπε ότι υπάρχουν και φιλόζωοι που συγκεντρώνουν πεντακόσια ή εξακόσια ζώα, τα οποία ταλαιπωρούνται.
      Θέλω να πω μπράβο στον κ. Χατζημιχάλη γι΄ αυτό το  βήμα, γιατί άλλοι Υπουργοί φοβόντουσαν να φέρουν ένα τέτοιο νομοσχέδιο. Φοβήθηκαν ότι θα τους έλεγαν «φιλόζωους».
      Ο κ. Αγγελής είπε εδώ ότι δεν ενδιαφερόμαστε για τον άνθρωπο. Μα, ο άνθρωπος φαίνεται από τον τρόπο που ζει και συμπεριφέρεται. 
      Ο κ. Κοσιώνης έχει δίκιο σε αυτό που είπε. «Τα ζώα επιτελούν έργο». Το κράτος θα πρέπει να επιδοτεί τους ανάπηρους που έχουν ανάγκη τα ζώα για τη ζωή τους, όχι μόνο σαν συντροφιά.
      Ξεκινάμε, λοιπόν, από εκεί. Να ξανακάνουμε την ανθρωπιά μας καθημερινή μας πράξη, να μην κόβουμε τα δένδρα χωρίς λόγο, να μη θανατώνουμε τα ζώα επειδή είμαστε δυνατοί και όλα αυτά πρέπει να μπουν σε ένα «νομοσχέδιο» -πιστεύω ότι δεν θα με διαψεύσει ο κύριος Υπουργός- δεν το κάνει για τους Ολυμπιακούς Αγώνες και για να γίνει αρεστός. Δεν το κάνει, κύριε Κοσιώνη, γιατί έχει εμάς εδώ στο Κοινοβούλιο που προστατεύουμε τα ζώα, τους ευαισθητοποιημένους πολίτες. Και χαίρομαι που ο Συνασπισμός έφερε και την οικολογία, αλλά δεν καταλαβαίνω γιατί δεν είναι εδώ. Δεν έχουν κεντρική επιτροπή, γι’ αυτό παρακαλώ κάποιος από το Συνασπισμό να έρθει για να πάρει το λόγο. 
      Θυμάστε, κύριε Ντίνο μου, πώς κυνηγούσαμε τις «κυνομαχίες» στην περιοχή σας; Το θυμάστε; Θυμάστε τι αγώνα κάναμε στα Άνω Λιόσια για να κάνουμε ένα κίνημα ζωοφίλων;
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Βοήθησε ο κ. Ντίνος;
      ΕΛΕΝΗ ΑΝΟΥΣΑΚΗ: Βοήθησε και μάλιστα πολύ. Θέλω να πω όμως, κύριε Παπαθεμελή, και σε σας που είσθε πολύ ευαίσθητος ότι εδώ είναι μια «κιβωτός της ψυχής», η Κιβωτός του Νώε. Είμαστε καλοί χριστιανοί. Ακόμη και στον Αρχιεπίσκοπο πήγα και του είπα να μιλήσει ενάντια στη θανάτωση των ζώων. Και το είπε ο Μακαριότατος. 
      Δε θέλουμε το σκυλόσημο, χρόνια και χρόνια κάναμε επιτροπές, αλλά το νομοσχέδιο ποτέ δεν ερχόταν. Όπως πολύ σωστά είπε υπάρχει θέμα και για τα άλογα. 
      Υπάρχει επίσης πρόβλημα για τον τρόπο που τα ζώα πωλούνται στην πλατεία της Ομόνοιας στα κλουβιά. Να σταματήσει αυτό. ΄Οπως επίσης υπάρχει πρόβλημα με τον τρόπο εκτροφής. Υπάρχουν πάρα πολλά προβλήματα. Ας ξεκινήσουμε όμως απ’ αυτό. Ας δώσουμε τα χέρια σ΄ ένα νομοσχέδιο που δεν μας χωρίζει σε τίποτα. Μας ενώνει η «ανθρωπιά», η φιλία και η αγάπη. Ας βάλουμε τα «φιλοζωικά σωματεία» μπροστά. Τα φιλοζωικά σωματεία έχουν site στο internet και καταγράφονται εθελοντές απ’ όλες τις χώρες της γης για τα αδέσποτα, για τις ημέρες των Ολυμπιακών Αγώνων.
      Παρακαλώ πάρα πολύ να τοποθετηθούμε και στα άρθρα, να δείξουμε την ανθρωπιά μας μέσα από τη συμπεριφορά μας προς τα ζώα. Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Κωνσταντίνος Βρεττός): Πολύ ωραία αυτά που είπε η κ. Ανουσάκη. Είναι δύσκολο να αγαπάς τους ανθρώπους αν δεν αγαπάς τα ζώα και τα φυτά. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: ΄Ετσι είναι ο κανόνας.
      ΠΡΟΕΔΡΕΥΩΝ (Κωνσταντίνος Βρεττός): ΄Ετσι δεν είναι;
      Να δώσουμε τώρα το λόγο στον κ. Αριστοτέλη Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Με επηρέασε η κ. Ανουσάκη και παραλίγο να σας αποκαλέσω και εγώ κύριε Ντίνο. 
      ΕΛΕΝΗ ΑΝΟΥΣΑΚΗ: Με αγάπη το έκανα, για να δείξω την αγάπη μου το είπα.
      ΑΡΙΣΤΟΤΕΛΗΣ ΠΑΥΛΙΔΗΣ: Αλλά με επηρέασε και με τη θέρμη του λόγου της. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: … (δεν ακούστηκε)
      ΑΡΙΣΤΟΤΕΛΗΣ ΠΑΥΛΙΔΗΣ: Το παράδοξο κύριε Παπαθεμελή είναι ότι μέσα σ’ αυτόν τον καύσωνα διεκρίθη η θέρμη. Διότι συνήθως στον καύσωνα δεν διακρίνεται. 
      Όπως θα θυμάσθε, κύριε Πρόεδρε, ή τουλάχιστον οι παλαιότεροι των συναδέλφων, τα σκυλιά πάντοτε ήταν αφορμή  για να διαταραχθεί η ηρεμία στο Κοινοβούλιο. Θα θυμάσθε, λοιπόν, εσείς οι παλαιοί συνάδελφοι, τον αείμνηστο Υπουργό Δημόσιας Τάξεως, τον Αναστάσιο Μπάλκο, ο οποίος επεχείρησε να φέρει νομοσχέδιο για να εισαγάγει στην Αστυνομία –τότε είχαμε ακόμη Χωροφυλακή και Αστυνομία Πόλεων- ένα νέο όργανο, που ήταν οι δυνατότητες κάποιων ζώων να βοηθήσουν στην άσκηση του αστυνομικού έργου. Και τα ζώα αυτά ήταν τα σκυλιά. Χάλασε ο κόσμος. ΄Η μάλλον, κύριε Πρόεδρε της Βουλής, το κόμμα σας χάλασε τον κόσμο. Μεταξύ των διαφόρων που το ΠΑΣΟΚ χρησιμοποίησε για να εγείρει θέματα ήταν και τα σκυλιά του Μπάλκου. 
      Πέρασαν τα χρόνια και τα σκυλιά έγιναν αναπόσπαστο στοιχείο της Ελληνικής Αστυνομίας.
      Και σήμερα χωρίς τέτοια σκυλιά η Αστυνομία λέει ότι αδυνατεί να επιτελέσει πτυχές του έργου της.  Παραδείγματος χάρη, στο αεροδρόμιο χωρίς σκυλιά, έρχονται οι υπηρεσίες του εξωτερικού και μου λένε: «Ακούστε, δεν έχετε λάβει τα προσήκοντα μέτρα ασφαλείας». Και εσείς, κύριε Παπαθεμελή, ως παλιός Υπουργός Δημόσιας Τάξης το γνωρίζετε αυτό. 
      Ας έρθουμε τώρα, λοιπόν, στο νέο ζήτημα. Για τη ζωοφιλία, στοιχείο της οποίας είναι τα σκυλιά –δεν αποκλείεται σε λίγο να μας φέρετε και νομοσχέδιο για τα γατιά- θεωρώ ότι αυτό το βήμα που κάνει το αρμόδιο Υπουργείο είναι θετικό. Ο ΄Ελληνας πάντοτε ήταν ζωόφιλος, αλλά δεν είχε αστική ζωοφιλία στην έκταση που έχει σήμερα. Δηλαδή, εμείς της επαρχίας, των νησιών, της υπαίθρου έχουμε εντυπωσιακές εικόνες ζωοφιλίας.
      Κύριε Πρόεδρε, θυμάμαι από τα παιδικά μου χρόνια τον αδελφό μου τον Τάσο, ο οποίος αλώνισε όλη την Κω, στην έκταση που μπορούσε, για να βρει το σκυλί που είχαμε στο κτήμα και το οποίο είχε χαθεί. Παρόμοιες σκηνές από τις παιδικές μας εντυπώσεις υπάρχουν πάμπολλες. Έχουμε συνηθίσει να είναι στα σπίτια μας, να είναι στους δρόμους των σπιτιών μας, να είναι στα λιμάνια, έχουμε συνηθίσει ακόμη και τα αδέσποτα με τα οποία είμαστε εξοικειωμένοι. 
      Σήμερα που άλλαξε η αντίληψη για την αντιμετώπιση πολλών πραγμάτων άλλαξε και η αντίληψη, κύριε Υφυπουργέ, για την αντιμετώπιση αυτών των τετραπόδων. Καλώς κάνετε και φέρνετε ένα νομοσχέδιο που να βάζει μία τάξη, γιατί και σ’ αυτό το θέμα, παρά την προϊούσα ευαισθησία στη σχέση μεταξύ αυτών των τετραπόδων και των ανθρώπων, όπου έχει παρατηρηθεί και πρόοδος, υπάρχει κάποια αταξία. Να μπει και εδώ τάξη, διότι θα έχετε και εσείς παρατηρήσει ότι οι δρόμοι συνοικιών όπου τέτοια ζωοφιλία είναι αυξημένη είναι και οι πλέον ακάθαρτοι δρόμοι. Το γνωρίζετε αυτό. Είναι ένα άλλο στοιχείο αυτής της προϊούσης ζωοφιλίας, το οποίο πολλοί δήμαρχοι επιμένουν να αγνοούν. Να βάλετε, λοιπόν, μία τάξη, γιατί αυτό επιβάλλει η εξέλιξη της κοινωνίας μας, αλλά να αποφύγουμε τις ακρότητες τύπου «σκυλόσημο» .
      Ξέρετε, ο Έλληνας έχει πάντοτε μία παιχνιδιστική διάθεση και κάθε φορά που του δίνεται μία αφορμή βρίσκει και μία λέξη για να την εκδηλώσει. Είχαμε ας πούμε το σπατόσημο. Ενώ τότε η Κυβέρνησή σας το καταπολέμησε -χαλάσατε και πάλι τον κόσμο ό,τι θετικό φέρναμε το θεωρούσατε αφορμή για να χαλάσετε τον κόσμο- τώρα χρησιμοποιείτε το σπατόσημο κατά το δοκούν και όχι κυρίως για το λόγο που ετέθη. Εφευρέθηκε, λοιπόν, ο όρος «σπατόσημο» και τώρα εφευρέθηκε και ο όρος «σκυλόσημο». Ε, να μη φθάσουμε στο «σκυλόσημο», αλλά να φθάσουμε στην τακτοποίηση, στην τάξη. Η τάξη όμως απαιτεί και δαπάνες.
      Ο εισηγητής μας είπε: «Όλα αυτά τα ωραία που περιγράφετε πώς θα γίνουν;». Μην εφαρμόσετε πάλι εκείνη την ωραία ιδέα της αποκεντρώσεως. Όπως ξέρετε, κύριε Πρόεδρε, η Κυβέρνηση του ΠΑΣΟΚ εφηύρε μία ωραία ιδέα, σε μεγάλη έκταση εφαρμοζόμενη, την αποκέντρωση. Στείλτε αρμοδιότητες στην περιφέρεια. Και ποιος πληρώνει την εφαρμογή τους; Εκεί, σιγή τάφου! Να γίνουν, λοιπόν, όσα λέγει το νομοσχέδιο, αλλά να μας πείτε και ποιος θα πληρώσει το «μάρμαρο». Το νομοσχέδιό σας δεν λέγει τίποτε περί αυτού. Σ’ αυτές τις περιπτώσεις, στην περιοχή από την οποία προέρχομαι, έλεγαν κάποτε οι εκεί ζώντες Ιταλοί «voluta senza valore», αξία, δηλαδή άνευ αντικρίσματος. Θα γίνουν όλα τα ωραία που περιγράφετε αν τα πληρώσει κάποιος. Δεν τα πληρώνετε, δεν γίνονται! 
      Πήρα, λοιπόν, το λόγο για να κάμω αναφορά στο παρελθόν και να σας πω ότι όλες αυτές οι ιδέες έχουν κόστος. Πέστε ποιοι θα επιβαρυνθούν αυτό το κόστος και εμείς είμασθε πρόθυμοι να συμβάλουμε, ώστε και εδώ να μπει μία τάξη, αναγνωρίζοντας, όμως,  ποιοι θα πληρώσουν την τάξη. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαθεμελής έχει το λόγο. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ευχαριστώ κύριε Πρόεδρε.
      Πράγματι, είναι ένα σοβαρό πρώτο βήμα αυτό το νομοσχέδιο για την αντιμετώπιση ενός θέματος για το οποίο είμαστε και διεθνώς εκτεθειμένοι σίγουρα, αλλά είμαστε σαν άνθρωποι και σαν πολιτισμένος λαός εκτεθειμένοι από την ίδια την πραγματικότητα η οποία είναι οδυνηρή. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Είναι αλήθεια ότι δεν μπορεί κανείς να είναι φιλάνθρωπος αν δεν είναι φιλόζωος. Ακριβώς όπως έλεγε ο Μαχάτμα Γκάντι, ότι κανείς δεν μπορεί να είναι διεθνιστής αν προηγουμένως δεν είναι καλός πατριώτης. 
      Θυμάμαι μια φράση του Βίκτωρος Ουγκώ: «Τα κτήνη είναι του Θεού. Η κτηνωδία είναι των ανθρώπων». Φυσικά, είχε απόλυτο δίκιο ο Άγιος Ιωάννης ο Χρυσόστομος, ο οποίος χαρακτήριζε τον άνθρωπο ως το αγριότερο των θηρίων, τον άνθρωπο ο οποίος τελικώς μπορεί και επιβάλλεται διά της ισχύος του στη φύση, άλλοτε βεβαίως για να την καταστρέψει και άλλοτε για να τη σώσει. 
      Στον αισώπειο μύθο: Περνάει κάποιος μ΄ ένα λιοντάρι που έχει συλλάβει μπροστά από ένα άγαλμα στο οποίο εμφανίζεται ένας κυνηγός να έχει δέσει το λιοντάρι. Λέει στο λιοντάρι: «Το βλέπεις αυτό»; Απαντάει ο λέων: «Ει  οι λέοντες έγλυφον, έλεγόν σοι αν», δηλαδή: «Αν τα λιοντάρια ήσαν γλύπτες, θα σου έλεγα πώς θα γινόταν η παράσταση». Έχει βέβαια απόλυτο δίκιο το λεοντάρι.
      Κύριε Υπουργέ, αυτό το νομοσχέδιο είναι ένα πρώτο βήμα, δε λύνει το πρόβλημα. Συμβαίνει να ξέρω το πρόβλημα τουλάχιστον στην πόλη μου. Αν δεν υπήρχαν μερικοί «τρελλοί», γυναίκες και άνδρες, ολοένα και λιγότεροι, δυστυχώς, οι οποίοι να δίνουν το μισθό τους, το μεροκάματό τους και να τρέχουν για ατελείωτες ώρες για να περισώσουν τα αδέσποτα, δεν ξέρω τι θα γινόταν. Κανένας δημόσιος φορέας ως αυτήν τη στιγμή δεν έχει ασχοληθεί σοβαρά με το θέμα. Κανείς δεν έχει πληρώσει ούτε δεκάρα. 
      Παιδεύτηκα δύο χρόνια ζητώντας από την τοπική νομαρχία και από τον κεντρικό δήμο της πόλης μου να συνεισφέρει «κάτι» στα ζωοφιλικά σωματεία. Κατάφερα να πάρω περίπου οκτακόσια ευρώ από την τοπική νομαρχία και μία υπόσχεση για τρεις χιλιάδες ευρώ από τον κεντρικό δήμο, υπόσχεση η οποία έχει δοθεί εδώ και ένα χρόνο και δεν έχει υλοποιηθεί ως αυτήν τη στιγμή. Αν δεν υπήρχαν, λοιπόν, αυτοί οι ελάχιστοι άνθρωποι που αφιερώνονται στην υπόθεση αυτή, δεν θα υπήρχε η παραμικρή προστασία των αδέσποτων. 
      Υπάρχει μάλλον και παρεμπόδιση. Πρέπει να σας πω ότι οι δημοτικοί υπάλληλοι, οι οδοκαθαριστές, μαζεύουν τις τροφές και τα μπολ με το νερό που βάζουν κάποιες κυρίες και τα δύστυχα ζωάκια πεθαίνουν από δίψα και από πείνα. 
      Πού είναι το πρόβλημα; Κατ’ αρχήν, λέμε ότι είμαστε βεβαίως ζωόφιλοι, αλλά τι ζωόφιλοι είμαστε; Εγώ πιστεύω ότι υπάρχει ανάγκη διά της δημόσιας εκπαίδευσης να δοθεί παιδεία με φιλοζωική ευαισθησία στα Ελληνόπουλα, γιατί τα Ελληνόπουλα μπορούν να κινητοποιηθούν. Επειδή, αν πρόκειται να σωθούν τα αδέσποτα ζώα, θα σωθούν μόνο από τον εθελοντισμό, εσείς τουλάχιστο κύριε Υπουργέ δώστε κάποια σοβαρά όμως κονδύλια και υποχρεώστε τους παραλήπτες των κονδυλίων δήμους με δική τους ευθύνη να τα δίνουν στα ζωοφιλικά σωματεία, τουλάχιστον σε μία μεταβατική ενδιάμεση κατάσταση, μέχρις ότου μπορέσουν κάποιοι ευαίσθητοι τοπικοί άρχοντες να στήσουν οι ίδιοι τα κέντρα στείρωσης, περίθαλψης και επανένταξης των ζώων και να κάνουν κάτι σοβαρότερο και με διάρκεια, το οποίο θα μείνει. 
      Δώστε τους κάποια χρήματα και υποχρεώστέ τους να τα διοχετεύσουν με φειδώ βέβαια και με δική τους ευθύνη, διότι αυτοί είναι ο δημόσιος φορέας και οργανισμός, να τα διοχετεύσουν στα πράγματι φιλοζωικά σωματεία. 
      Αυτό για ένα διάστημα μπορεί να ανακουφίσει την κατάσταση. Αφήστε την ιδέα των καταφυγίων. Εγκαταλείψτε την. Δείτε αυτά τα κέντρα στείρωσης και περίθαλψης –και είναι σωστή η πρόταση των φιλοζωϊκών σωματείων- να συγκροτηθούν εταιρείες μη κερδοσκοπικού χαρακτήρα οι οποίες και στο τέλος να πάρουν την επιδότηση του κράτους για να μπορεί να γίνει κάτι σοβαρό και βιώσιμο. 
      Αυτοί οι οποίοι αγαπούν τα ζώα, αγαπούν τους ανθρώπους. Αυτοί οι οποίοι μισούν τα ζώα, είναι αποδεδειγμένο ότι μισούν και τους ανθρώπους. Τα ζώα ανταποδίδουν αυτήν την αγάπη. Έχουν μια φοβερή ευαισθησία. Έχουν ένα αίσθημα –και ο γάτες και τα σκυλιά- πληθωρικό, ένα συναίσθημα το οποίο  δείχνουν. Ίσως οι άνθρωποι δεν είναι ευγνώμονες. Συνήθως οι ευεργετηθέντες δεν είναι ευγνώμονες. Εφ’  ω  και ο Πλάτων λέει «φοβού την εκδίκησιν των παρ’ ασού ευεργετηθέντων». Τα ζώα όμως, είναι ευγνώμονα. 
      Κύριε Υπουργέ, μερικά πράγματα θα γίνουν. Δείτε ποιος θα πληρώσει, δείτε τις ποινές που πράγματι πρέπει να είναι βαριές και τη δικαιοσύνη η οποία κάποτε πρέπει να συνειδητοποιήσει ότι οι ποινές προβλέπονται για να επιβάλλονται. Δεν προβλέπονται για να υπάρχουν στους ποινικούς νόμους. Πρέπει να κοστίσει σε κάποιους η παραβίαση των νόμων. Γιατί αν δεν τους κοστίσει δεν θα αλλάξουν συμπεριφορά. 
      Είδα ότι μιλάτε για δύο γάτες. Δηλαδή την τρίτη γάτα, που έχουμε στο σπίτι μας τι θα την κάνουμε; Θα την πετάξουμε στο δρόμο; Εμείς ως οικογένεια διατρέφουμε διακόσιες ως τριακόσιες γάτες στο κέντρο της Θεσσαλονίκης. Δεν το κάνουμε από ιδιορρυθμία, αλλά από πεποίθηση. 
      Κύριε Πρόεδρε, βοηθήστε και σεις κάτι να γίνει. 
      ΠΡΟΕΔΡΕΥΩΝ (Παναγιώτης Σγουρίδης): Και εμείς είμαστε ζωόφιλοι και εμείς τρέφουμε γάτες και στο σπίτι και έξω στη γειτονιά. 
      Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, το νομοσχέδιο αυτό πραγματικά έρχεται με μεγάλη καθυστέρηση. Έχει ορισμένες θετικές διατάξεις όπως για παράδειγμα αυτές που αφορούν στη σήμανση, στην υιοθεσία των ζώων, στην τιμωρία αυτών που τα κακοποιούν και βέβαια διαπνέεται από το σκοπό ότι θέλει να προάγει την αρχή της  ζωοφιλίας. Έχει, όμως, και διατάξεις μη θετικές  όπως αυτή του άρθρου 7 για την οποία κάναμε αρκετή συζήτηση στην επιτροπή για να διορθωθεί και που έχει δημιουργήσει μεγάλη ανησυχία σε μας και τεκμηριωμένα το θέτουν όλο αυτό το ζήτημα οι ζωοφιλικές οργανώσεις. 
      Κύριοι συνάδελφοι, η σχέση του ανθρώπου με τα ζώα είναι πράγματι ένα δείγμα πολιτισμού. Νομίζω ότι όλοι μας, που συζητήσαμε και στην επιτροπή και εδώ, επικεντρώνουμε το ενδιαφέρον μας με αυτήν τη λογική και τους στόχους μας για ένα νομοσχέδιο το οποίο θα πρέπει να απαντήσει στο σοβαρό και χρόνιο πρόβλημα των κατοικίδιων  και των αδέσποτων ζώων στη χώρα μας. 
      Επίσης ένα νομοσχέδιο που θα πρέπει να επιχειρηθεί η νομοθετική προσαρμογή στην πραγματικότητα και στις ευαισθησίες της σύγχρονης κοινωνίας. Και βέβαια οι ευαισθησίες της ελληνικής κοινωνίας είναι σημαντικές στα θέματα των ζώων, αρκεί να δούμε ότι η Ελλάδα σήμερα αριθμεί περισσότερες από ογδόντα πέντε φιλοζωικές οργανώσεις ενώ ανέρχονται σε ένα εκατομμύριο πεντακόσιες χιλιάδες οι Έλληνες που έχουν κατοικίδια ζώα. Και βέβαια μιλούμε για τα καταγεγραμμένα. Ο πραγματικός αριθμός είναι μεγαλύτερος. Η σύγχρονη κοινωνία μας δεν κάνει μόνο τους υπερήλικες να θεωρούν τα ζώα ως συντρόφους τους, αλλά σήμερα παρατηρείται και στις νεαρές ηλικίες ότι τα ζώα και κυρίως οι σκύλοι και οι γάτες δεν είναι πλέον ένα αντικείμενο για τα παιδιά και τους έφηβους αλλά είναι οι φίλοι τους και στις πιο δύσκολες στιγμές τους προσφέρουν πάρα πολλά.
      Επί μια δεκαετία συζητάμε στη χώρα μας για το θέμα των αδέσποτων ζώων. Και βέβαια ενδεχομένως να μη χρειαζόταν να συζητάμε ούτε και σήμερα εάν σ’ ένα χρόνο δεν είχαμε τους Ολυμπιακούς Αγώνες. Και η εικόνα που θα παρουσίαζε τότε η Αθήνα απλά θα επιβεβαίωνε όσα μας καταμαρτυρούν οι λοιποί Ευρωπαίοι και οι διεθνείς επικριτές μας.
      Το Υπουργείο Γεωργίας σχεδίασε ένα νομοσχέδιο αμφιβόλου αποτελεσματικότητας. Και αυτό για ένα βασικό λόγο. Γιατί δεν εξασφαλίζονται οι αναγκαίοι πόροι. Κανείς δεν εκταμιεύει χρήματα για τα αδέσποτα, ακόμη και αν ο σκοπός είναι ιερός, «η καλή εικόνα της Ολυμπιάδας». Έτσι αυτό που θα προκύψει ενδεχόμενα ως άμεσο υλοποιήσιμο από το σύνολο των προβλεπόμενων διατάξεων του νομοσχεδίου, είναι η ιατρική περίθαλψη και η στείρωση μόνο τριών χιλιάδων ζώων στους δεκατρείς δήμους της Αττικής, που έχουν στα όριά τους ή στην περιοχή που υπάρχουν οι αθλητικές εγκαταστάσεις, ένα κόστος δηλαδή της τάξης των 290.000 ευρώ. Αυτό όμως που έχει ανάγκη η κοινωνία και που θα έβρισκε ανταπόκριση στα φιλοζωϊκά αισθήματα των ανθρώπων είτε τα έχουν ανάγκη ως άτομα ειδικών αναγκών, είτε ως ζώα συντροφιάς, θα ήταν η θέσπιση κανόνων και ρυθμίσεων συνολικής μεταχείρισης, πράγμα που έρχεται σε αντίθεση με πολλούς από τους ορισμούς και τις έννοιες του νομοσχεδίου και κυρίως με τη μονιμότερη λειτουργία των ασύλων ιατρείων των ζώων και τη σωστή επανατοποθέτησή τους, μετά από στείρωση, εμβολιασμό, θεραπεία, σήμανση και επανένταξη στο περιβάλλον. Και βέβαια στο νομοσχέδιο δεν γίνεται καθόλου μνεία με ειδικότερες διατάξεις για τα ζώα και ιδιαίτερα τους σκύλους που αποτελούν πέρα από το σύντροφο συντροφιάς ένα βασικό εργαλείο υποστήριξης για τα άτομα με ειδικές ανάγκες.
      Κατά τη συζήτηση στην αρμόδια επιτροπή της Βουλής είχαμε επισημάνει ότι σε κάποια θέματα το νομοσχέδιο ρύθμιζε θετικά πράγματα, στη σήμανση των ζώων, στο να εμποδίζει τον καθένα να εγκαταλείψει το ζώο που φιλοξενεί και που από κάποια στιγμή και ύστερα του είναι ανεπιθύμητο. Καταθέσαμε όμως τροποποιήσεις πολλές σχετικά με τα ζώα συντροφιάς, με τον αριθμό των ζώων συντροφιάς που μπορεί να έχει ο καθένας μέσα στο σπίτι του, τη δυνατότητα παρουσίας των ζώων σε δημόσια κτίρια, την επιβολή ποινικών κυρώσεων ανάλογα με τον τρόπο θανάτωσης των ζώων, τις ελάχιστες διαστάσεις του χώρου διαμονής των ζώων για την εξασφάλιση υγιεινών συνθηκών, καθώς και την αποκλειστικότητα των κτηνιάτρων για την ίδρυση κτηνιατρικών κλινικών που επιχειρεί να επιβάλει το νομοσχέδιο. 
      Καμία απ’ αυτές τις παρατηρήσεις μας ή τις εισηγήσεις μας για τροποποίηση δεν έγιναν αποδεκτές. Αυτό όμως που κυρίως στοιχειοθετεί την αντίθεσή μας προς το νομοσχέδιο αυτό, αποτελεί η καθιέρωση των χώρων συγκέντρωσης των αδέσποτων ζώων. Ενώ είναι θετικό ότι ρητά απαγορεύει την ευθανασία, δεν είναι το ίδιο σαφές πως αντιμετωπίζει την ασυλοποίηση των ζώων. Αρμόδιοι για την περισυλλογή των αδέσποτων σκύλων είναι οι δήμοι και οι κοινότητες. Έτσι αναφέρεται στο άρθρο 7 παράγραφος 1, χωρίς δηλαδή συμμετοχή των ζωοφιλικών σωματείων, αλλά μόνο μετά από έγκριση του αρμόδιου δήμου ή της κοινότητας όπως χαρακτηριστικά δηλώσατε, κύριε Υφυπουργέ, και κατά τη συζήτηση στην επιτροπή. Δεν μπορούμε να υποχρεώσουμε, είπατε, την τοπική αυτοδιοίκηση από την αρχή σε συνεργασία με τα ζωοφιλικά σωματεία.
      Αν θέλει ο εκπρόσωπος του ζωοφιλικού σωματείου μπορεί να πάει από μόνος του.
      Γνωρίζουμε όμως όλοι ότι οι ζωοφιλικές οργανώσεις πρωτοστάτησαν σε όλα αυτά τα χρόνια για την περίθαλψη των ζώων. Έχοντας απέναντί τους την κρατική αδιαφορία και ότι όσα κυνοκομεία λειτούργησαν υπό την εποπτεία συγκεκριμένων δήμων, καταγγέλθηκαν δικαιολογημένα από τους φιλόζωους πολίτες και για τις απαράδεκτες συνθήκες φυλάκισης των ζώων, αλλά και για οικονομικά σκάνδαλα που αφορούσαν τη χρηματοδότηση του κυνοκομείου τόσο για την εγκατάστασή του όσο και για τη λειτουργία του.
      Επανερχόμαστε, λοιπόν, στο θέμα της οικονομικής κάλυψης των καταφυγίων που προβλέπει το νομοσχέδιο στο άρθρο 7. Και θέλω να πω εδώ ότι στην έκθεση του Γενικού Λογιστηρίου του Κράτους αναφέρεται ότι η ετήσια δαπάνη είναι ακαθόριστη. Θυμίζουμε ότι χρειάζονται 300.000 ευρώ το χρόνο για να λειτουργήσει μία εγκατάσταση για εκατό ζώα. Και το ποσό αυτό θα πρέπει να το πολλαπλασιάσετε επί τις χιλιάδες που είναι τα αδέσποτα ζώα. Από πού θα εξασφαλιστούν αυτά τα κονδύλια, όταν οι περισσότεροι δήμοι είναι υπερχρεωμένοι; Μήπως το κόστος της πρότασης των φιλοζωικών σωματείων για στείρωση, θεραπεία, εμβολιασμό, σήμανση και επιστροφή στο περιβάλλον, είναι χαμηλότερο; Μήπως η λύση των δημοτικών ιατρείων ή ακόμη καλύτερα των κινητών μονάδων περίθαλψης μικρών ζώων, που μπορούν και να αυτοχρηματοδοτούνται είναι καλύτερη;
      Με δεδομένη την ασάφεια, λοιπόν, και την απουσία των οικονομικών στοιχείων που θα κάλυπταν τα τεράστια έξοδα που απαιτούνται τόσο για την κατασκευή όσο και για τη λειτουργία των καταφυγίων είτε για τα έξοδα της παραμονής και της θεραπείας των ζώων, τελικά, επειδή δεν έγιναν και άλλες διορθώσεις που έχουμε προτείνει, θα καταψηφίσουμε και εμείς το παρόν νομοσχέδιο τουλάχιστον επί της αρχής και θα δούμε εκείνα τα άρθρα στα οποία  εμείς θα συμφωνήσουμε και τα οποία θα ψηφίσουμε. Ενδέχεται τελικά να μην ενδιαφέρει το νομοθέτη και πολύ το πόσο αποτελεσματική θα είναι η ρύθμιση που προωθείται για τα αδέσποτα, οπότε χωρίς πόρους, με αυτού του είδους τα καταφύγια, χωρίς συνεργασία με τις φιλοζωικές οργανώσεις, να οδηγηθούμε αναπόφευκτα σε αναγκαστικές λύσεις όπως είναι ο ισόβιος εγκλεισμός τους, η ασυλοποίηση και τελικά ο αφανισμός των αδέσποτων.
      Και δύο κουβέντες όσον αφορά τα θέματα τροποποιήσεων για τα ζητήματα του ΕΘΙΑΓΕ. Κατά τη συζήτηση του ν. 2945 για το εθνικό σύστημα προστασίας της αγροτικής δραστηριότητας είχαμε εκφράσει πολλές επιφυλάξεις  και αντιρρήσεις κυρίως για τις αλλαγές που είχαν προωθηθεί στο οργανωτικό και λειτουργικό μέρος του ΕΘΙΑΓΕ. Είχαμε πει ότι δεν εξυπηρετούσαν το βασικό σκοπό του ιδρύματος τη σύνδεση της έρευνας με τον αγροτικό τομέα και τις ανάγκες της ελληνικής γεωργίας, με τον πρωτογενή τομέα κυρίως παραγωγής, την εφαρμογή της επιστήμης στο χωράφι, τη βοήθεια προς τον παραγωγό, την προσαρμογή της ελληνικής γεωργίας στις σύγχρονες απαιτήσεις των καταναλωτών και της αγοράς.
      Οι τροποποιήσεις, λοιπόν, των ν. 1845 και ν. 2945 δεν διαφαίνεται ότι εξυπηρετούν τους πιο πάνω σκοπούς. Είχαμε επισημάνει ότι το κύριο πρόβλημα στην αγροτική έρευνα είναι η χρηματοδότηση της και η οργανωτική δομή του συστήματος. Δυστυχώς μέχρι σήμερα καλύπτονται μόνο τα λειτουργικά έξοδα και η μισθοδοσία των ερευνητών. Το μοναδικό  πρόγραμμα ύψους 3,5 δισεκατομμυρίων δραχμών προέρχεται από την Ευρωπαϊκή Ένωση. Και αυτό σύμφωνα με τους υπεύθυνους του ΕΘΙΑΓΕ δεν φθάνει για να εκπληρώσει τους σκοπούς τους ιδρύματος. Οι τροποποιήσεις που προωθούν κατά βάση το διαχωρισμό μεταξύ του διοικητικού μηχανισμού και τους  ερευνητικού σώματος και λειτουργούν τελικά υπέρ του πρώτου, αφού το βάρος μετακινείται στην οικονομική διαχείριση, ιδιαίτερα των μονάδων που βρίσκονται στην περιφέρεια, ανεξάρτητα από το γνωστικό και επιστημονικό αντικείμενο δεν μας βρίσκουν σύμφωνους.
      Άλλωστε και στο τελευταίο νομοσχέδιο του Υπουργείου Γεωργίας για την αγροτική γη είχαμε να αντιμετωπίσουμε και εκεί θέματα διαχείρισης των περιουσιακών στοιχείων του ΕΘΙΑΓΕ. Την αναβάθμιση και την ενίσχυση της χρηματοδότησης για την επιστημονική έρευνα τελικά σε όλη αυτήν τη διαδικασία των τροποποιήσεων μέχρι σήμερα και στη σημερινή δεν την έχουμε συναντήσει. Το πρόβλημα και το ερώτημα παραμένει, κύριε Υπουργέ, και επί της ουσίας είναι ότι οι αλλαγές αυτές δεν εξυπηρετούν τους σκοπούς και δεν δίνουν τα εργαλεία, για να εξυπηρετηθούν οι σκοποί της εφαρμοσμένης έρευνας. Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρίες και κύριοι συνάδελφοι, θα ήθελα να πω από την αρχή ότι η κατάθεση του συγκεκριμένου σχεδίου νόμου δεν έχει καμία σχέση με τους Ολυμπιακούς Αγώνες, όπως αναφέρθηκε στην Αίθουσα του Κοινοβουλίου. Είναι μία προσπάθεια να μορφώσουμε ένα σύγχρονο θεσμικό πλαίσιο για την αντιμετώπιση ενός προβλήματος. Θεωρώ ότι είναι σύγχρονο με το θεσμικό πλαίσιο που κατατέθηκε, θεωρώ ότι είναι προοδευτικό σε σχέση με τα ευρωπαϊκά δεδομένα και αντιλαμβάνεσθε ότι αυτό έχει μία ιδιαίτερη σημασία για μας. Επίσης θεωρώ ότι είναι ιδιαίτερα θετικό ότι το συγκεκριμένο σχέδιο νόμου ήταν αντικείμενο ουσιαστικής επεξεργασίας και συζήτησης με όλους τους εμπλεκόμενους φορείς, από την Τοπική Αυτοδιοίκηση και τον κτηνιατρικό Σύλλογο μέχρι όλες τις ζωοφιλικές οργανώσεις. Θεωρώ ότι έχει την αποδοχή της συντριπτικής πλειοψηφίας των εμπλεκομένων σε αυτό το πρόβλημα φορέων. Θεωρώ επίσης ότι είναι λογικό η Αντιπολίτευση να θέλει να καταψηφίζει νομοσχέδια, αλλά πιστεύω ότι θα πρέπει να βρίσκει καλύτερες αφορμές.
      Το πλαίσιο που κατατέθηκε, όπως είπα, είναι προοδευτικό σε σχέση με τα συμβαίνοντα στην Ευρωπαϊκή Ένωση. Στην Ευρωπαϊκή Ένωση τα αδέσποτα περισυλλέγονται, οδηγούνται σε καταφύγια και, αν εντός επτά ημερών δεν υιοθετηθούν, ευθανατώνονται. Αυτό δεν το ανέφερε κανένας από τα κόμματα της Αντιπολίτευσης. Το αναφέρουν όμως οι ζωοφιλικές οργανώσεις και οι άλλοι εμπλεκόμενοι φορείς. Είναι πολλοί από τις χώρες που κατηγορούν τη χώρα μας για έλλειψη ευαισθησίας στην αντιμετώπιση των ζώων. Το σχέδιο νόμου αποδεικνύει έμπρακτα μία διαφορετική φιλοσοφία και αυτό πιστεύω ότι πρέπει να αναγνωριστεί στην Αίθουσα του Κοινοβουλίου, γιατί στο επίπεδο της κοινωνίας αναγνωρίζεται. Θα μπορούσα να φέρω πάρα πολλά επιχειρήματα, επιστολές, συζητήσεις που έχουμε κάνει, τα Πρακτικά της συζήτησης στην Επιτροπή Παραγωγής και Εμπορίου και τις αναφορές των φορέων που συμμετείχαν εκεί και τους οποίους θέλω να ευχαριστήσω από την καρδιά μου για τη συμπαράσταση και τη συμβολή τους στη διαμόρφωση αυτού του σχεδίου νόμου.
      Υπάρχει το θέμα των πόρων. Κανένα από τα κόμματα της Αντιπολίτευσης δεν τόλμησε να πει τι προτείνει για το θέμα των πόρων. Γιατί, αγαπητοί συνάδελφοι; Γιατί κανείς δεν τοποθετείται σε αυτό; Δεν αναγνωρίζετε ότι στο σχέδιο νόμου υπάρχει συγκεκριμένη αναφορά, που λέει ότι ο κρατικός προϋπολογισμός, δηλαδή το Υπουργείο Γεωργίας θα ενισχύσει μετά την ψήφιση του νομοσχεδίου και με συγκεκριμένο τρόπο που θα προβλεφθεί στις υπουργικές αποφάσεις τη δημιουργία των υποδομών, άρα θα ενισχύσει την Τοπική Αυτοδιοίκηση, για να δημιουργήσει αυτές τις υποδομές; Όπως επίσης, δεν βλέπετε ότι αναφέρεται πως έχει τη δυνατότητα πλέον να ενισχύει και συλλόγους και ζωοφιλικές οργανώσεις; Αυτό δεν υπήρχε μέχρι τώρα και έπρεπε να το γνωρίζετε μετά από απόφαση συγκεκριμένη για τυπικούς ή ουσιαστικούς λόγους του Συμβουλίου της Επικρατείας μετά από συγκεκριμένες προσφυγές. Γνωρίζετε ότι πέρυσι και πρόπερσι υπήρχε συγκεκριμένο πρόγραμμα χρηματοδότησης από το Υπουργείο Γεωργίας και αυτό επανέρχεται στο σχέδιο νόμου.
      Μπορεί να γίνει συγκεκριμένος προϋπολογισμός; Δεν μπορεί να γίνει. Γιατί, όμως, δεν λέτε ότι προτείνουμε, ανοικτά, όλα τα κόμματα της Αντιπολίτευσης, το βάρος της λειτουργίας του συστήματος να πέσει στις πλάτες όλων των Ελλήνων φορολογουμένων, δηλαδή του κρατικού προϋπολογισμού; Να το αποδεχθούμε. Να το πούμε, όμως. Όχι να βρίσκουμε αφορμή και να καταψηφίζουμε ένα νομοσχέδιο –δικαίωμα είναι της Αντιπολίτευσης να το κάνει- γι’ αυτό το θέμα.
      Αναφέρθηκε συνάδελφος στις υπουργικές αποφάσεις. Μα στην Επιτροπή Παραγωγής και Εμπορίου δεσμευθήκαμε ότι όχι σε τρεις, αλλά σε δύο μήνες αυτές οι υπουργικές αποφάσεις θα είναι έτοιμες. Ήδη τις επεξεργαζόμαστε. Και αρχίσαμε διάλογο πάλι με τους αρμόδιους φορείς για να δούμε και το πλαίσιο των υπουργικών αποφάσεων που θα είναι δεσμευτικό.
      Για το θέμα της συμμετοχής των ζωοφιλικών οργανώσεων στην περισυλλογή: Είπα εγώ ο ίδιος προσωπικά στη Βουλή, κυρία Ξηροτύρη, αλλά λείπατε, ότι έχουν τη δυνατότητα –και θα έχουν τη δυνατότητα- οι ζωοφιλικές οργανώσεις, εφόσον έχουν τις προϋποθέσεις, να προχωρούν στην περισυλλογή. Μάλιστα, είπαμε ότι στη συζήτηση των άρθρων θα υπάρξει και συγκεκριμένη διατύπωση γι’ αυτό. Θα μπορούν δηλαδή οι ζωοφιλικές οργανώσεις να κάνουν οι ίδιες την περισυλλογή σε συνεργασία με το δήμο –όχι με απόφαση του δήμου- σε συνεργασία με την Τοπική Αυτοδιοίκηση, για να υπάρχει μια αλληλοενημέρωση, εφόσον έχουν τις προϋποθέσεις, δηλαδή εφόσον έχουν χώρους, υποδομές κλπ. Υπάρχει και αυτό, λοιπόν. Και όταν θα συζητήσουμε στην επόμενη συνεδρίαση τα άρθρα, στο άρθρο 7, αν θυμάμαι καλά, θα γίνει και αυτή η διατύπωση, θα υπάρξει και αυτή η αλλαγή.
      Θέλω να μείνω σ’ ένα θέμα, στο θέμα της δυσφήμισης της χώρας στο εξωτερικό. Έχω τονίσει πολλές φορές ότι δεν μπορεί μεμονωμένες πρακτικές κάποιων ασυνείδητων και βάρβαρων στην αντιμετώπισή τους προς τα ζώα, να χαρακτηρίζουν το σύνολο της χώρας μας και του πολιτισμού μας.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
      Και δεν δίνουμε σε κανέναν το δικαίωμα να κατηγορεί στο εσωτερικό ή στο εξωτερικό τη χώρα μας συλλήβδην και την ελληνική κοινωνία για σκληρή συμπεριφορά. Διότι θα μπορούσαμε να αναφέρουμε πολλά παραδείγματα ανάλογων ή και χειρότερων συμπεριφορών σε όλες τις χώρες του πλανήτη. Δεν ταυτίζεται η συγκεκριμένη συμπεριφορά κάποιων ασυνείδητων, επαναλαμβάνω, με τον πολιτισμό μας, με τη συμπεριφορά που έχει απέναντι στα ζώα η ελληνική κοινωνία.
      Σε αυτό θέλω να επιμείνω, γιατί πολλές φορές χρησιμοποιείται και εν όψει των Ολυμπιακών Αγώνων. Είναι ελπιδοφόρο το ότι αμέσως μετά τη συζήτηση στην επιτροπή του σχεδίου νόμου, υπήρξαν πρωτοβουλίες από την Οργανωτική Επιτροπή «ΑΘΗΝΑ 2004», από τη Νομαρχιακή Αυτοδιοίκηση, από την Τοπική Αυτοδιοίκηση, την Υπερνομαρχία εδώ και το Δήμο της Αθήνας, για να υπάρξει ένας συντονισμός για την αντιμετώπιση του προβλήματος. 
      Θεωρώ ότι ήδη η κατάθεση του νομοσχεδίου δημιούργησε μια δυναμική για την αντιμετώπιση, με ιδιαίτερη ευαισθησία, του συγκεκριμένου προβλήματος. Είμαι σίγουρος ότι η ψήφιση του νομοσχεδίου θα εντείνει αυτήν τη δυναμική και θα αρχίσουμε να έχουμε τα πρώτα θετικά αποτελέσματα. 
      Επιμένω ότι είναι ένα νομοσχέδιο σύγχρονο, προοδευτικό και –το τονίζω με όλη τη σημασία που έχει η λέξη- στα πλαίσια της Ευρωπαϊκής Ένωσης πρωτοπόρο, που θα αποδειχθεί στην πράξη ότι μπορεί να λειτουργήσει και μάλιστα αποτελεσματικά.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, το νομοσχέδιο που εισάγεται σήμερα στο Τμήμα θα μπορούσε να χαρακτηρισθεί ως κατεξοχήν αδέσποτο, γιατί οι βασικοί του «κύριοι», οι συνυπογράφοντες Υπουργοί Οικονομίας και Δημόσιας Διοίκησης καμία πρόνοια δεν λαμβάνουν για το πνευματικό τους τέκνο.
Ο μεν Υπουργός Οικονομίας πουθενά δεν φαίνεται πως θα χρηματοδοτήσει το σημαντικότατο κόστος για την υλοποίηση καίριων διατάξεων του νομοσχεδίου, ο δε Υπουργός Εσωτερικών καταφανώς δεν ήρθε σε καμία συνεννόηση με τη νομαρχιακή αφ’ ενός και την Τοπική Αυτοδιοίκηση αφ’ ετέρου τόσο για τη θεσμική, όσο και για την πρακτική υλοποίηση των διατάξεων, ενώ μετατίθεται στους δήμους και κατ’ επέκταση στις νομαρχίες ως εποπτεύουσες αρχές η ουσιαστική εφαρμογή των διατάξεων ενός νομοσχεδίου του Υπουργείου Γεωργίας, το οποίο όμως αδιαφόρησε για την άκριτη μετάθεση ευθυνών χωρίς τη δημιουργία της αναγκαίας υποδομής για την ανάληψη των ευθυνών αυτών.
      Κάποιες από τις διατάξεις του νομοσχεδίου –δεν έχω καμία δυσκολία να το συνομολογήσω- είναι σωστές. Το νομοσχέδιο όμως είναι οπωσδήποτε ατελές. Εσπευσμένα κατατέθηκε, είναι προφανές ότι σπασμωδικά καταρτίστηκε κάτω από την πίεση των επικείμενων Ολυμπιακών Αγώνων, αλλά και τη στροφή των φώτων της διεθνούς κυρίως δημοσιότητας στη δραματική και απαράδεκτη πράγματι κατάσταση που επικρατεί στην Ελλάδα ως προς τη διαχείριση του θέματος των κατοικίδιων ζώων και την απαράδεκτη συμπεριφορά ενός μέρους της κοινωνίας, σχετικά με το θέμα.
      Διαπιστώνονται τρία κατεξοχήν αρνητικά στοιχεία: 
      Πρώτον έλλειψη αισθήματος ευθύνης των κυρίων μικρών ζώων που απολαμβάνουν τη συντροφιά τους στους καλούς καιρούς και τα εγκαταλείπουν κατά άκαρδο τρόπο –ακόμη και αν αυτό συνεπάγεται θάνατο- μόλις υπάρξει πρόβλημα, μόλις τα ζώα αυτά απαιτήσουν κάποια φροντίδα, απαιτήσουν κάποια μέριμνα, απαιτήσουν κόπο.
      Δεύτερον πλήρης έλλειψη διαμόρφωσης από την πολιτεία και μάλιστα από τα πρώτα σχολικά χρόνια της απαραίτητης κοινωνικής αγωγής. Γιατί όσο είναι αναγκαία η διδασκαλία κανόνων για την αρμονική συμβίωση των ανθρώπων μεταξύ τους, όσο είναι αναγκαία αν θέλετε η διδασκαλία των κανόνων οδικής συμπεριφοράς, άλλο τόσο αναγκαία είναι και η σχετική διδασκαλία για την αναγκαία συμπεριφορά απέναντι των μικρών φίλων μας, των ζώων.
      Τρίτον εκμετάλλευση κατά το χειρότερο δυνατό τρόπο ορισμένων κατηγοριών ζώων είτε με την ασύλληπτη βαρβαρότητα εκδηλώσεων, όπως οι κατ’ ευφημισμόν αποκαλούμενες κυνοδρομίες –στην ουσία σκυλοφαγική διοργάνωση- είτε με τα συνήθως ύποπτα καλλιστεία.
      Καμία απ’ αυτές τις παθογένειες, στις οποίες αναφέρθηκα, κυρίες και κύριοι συνάδελφοι, δεν επιχειρεί να αντιμετωπίσει με στοιχειώδη έστω αποτελεσματικότητα το υπό συζήτηση νομοσχέδιο. Και ακόμα είναι προφανής η προχειρότητα στην κατάρτισή του, όπως είπα πριν, υπό την πίεση της τέλεσης των Ολυμπιακών Αγώνων στην Αθήνα, καθώς περιορίζεται στα λεγόμενα ζώα συντροφιάς και δεν λαμβάνει μέριμνα, παραδείγματος χάρη, και για μια άλλη μεγάλη κατηγορία παραβατικών συμπεριφορών που μας έχουν κατ’ επανάληψη ρεζιλέψει διεθνώς, σχετικώς με την τύχη που επιφυλάσσεται σ’ αυτά από κάποια μερίδα της κοινωνίας. Και αναφέρομαι στους ίππους, στους όνους, στους ημίονους. Τύχη τραγική που θυμίζει ενδεχομένως και στρατόπεδα ναζιστικά, καθώς μόλις πάψουν να είναι σε θέση να παρέχουν εργασία εγκαταλείπονται και στην πραγματικότητα εγκαταλείπονται στο θάνατο.
      Μία ακόμα παρατήρηση, σχετική με την αγόρευση του Υπουργού μόλις πριν λίγο. Και στην περίπτωση της στείρωσης των αδέσποτων, που κάτω από τις σημερινές συνθήκες είναι αναγκαίο κακό –ας μην κοροϊδευόμαστε, είναι η μόνη ενδεδειγμένη λύση- θεσπίζεται μεν ένα νέο καθεστώς, δεν εξασφαλίζονται όμως τα μέσα για την εφαρμογή του.
      Αποτέλεσμα; Οι χώροι συγκέντρωσης και στείρωσης κινδυνεύουν να καταντήσουν σφαγεία, ελλείψει δυνατοτήτων φύλαξης του μεγάλου αριθμού αδέσποτων ζώων -πράγματι είναι μεγάλος ο αριθμός των αδέσποτων ζώων-, όπως άλλωστε έχουν σημειώσει οι πλείστες των φιλοζωικών οργανώσεων.
      Το νομοσχέδιο θυμίζει απλώς ευχολόγιο, γιατί δεν έχει εξεύρει τους πόρους για την εφαρμογή των πολιτικών που επαγγέλλεται. Αυτά που μόλις είπε ο Υπουργός δεν μας καθησυχάζουν, αλλά αντίθετα επιβεβαιώνουν τον ισχυρισμό μας, γιατί η αόριστη εκ νέου αναφορά του σε «πρόθεση ενίσχυσης της Τοπικής Αυτοδιοίκησης από τον κρατικό προϋπολογισμό» δεν λέει τίποτα. Είναι αόριστη και μη δεσμευτική διατύπωση πρόθεσης. Αέρας δηλαδή!
      Ακόμα ευχολόγιο είναι, γιατί δεν έχει ξεκαθαρίσει τις αρμοδιότητες των φορέων, οι οποίοι εκόντες, αλλά κυρίως άκοντες, καλούνται να εμπλακούν στην υλοποίηση των διατάξεων του.
      Επίσης παρά την ονομασία του νομοσχεδίου ως σχεδίου νόμου για τα «Ζώα συντροφιάς, αδέσποτα ζώα και άλλες διατάξεις», αυτό είναι –για να λέμε τα πράγματα με το όνομά τους- νομοσχέδιο «περί σκύλων» και μόνο, μιας και δεν λαμβάνει πρόνοια για αλλαγές που παρατηρούνται στην κοινωνική συμπεριφορά, που έχουν να κάνουν με επιλογές άλλων, ασυνήθιστων ενδεχομένως μέχρι σήμερα ζώων ως κατοικίδιων. Για αυτά –διαλέγω ίσως τα πιο περίεργα-, για τα φίδια, τις μαϊμούδες, που εν δυνάμει μπορούν να προκαλέσουν πολύ μεγαλύτερη διακινδύνευση όχι μόνο για τον κάτοχό τους, αλλά συνολικά για τον κόσμο, δεν γίνεται καμία μνεία στο νομοσχέδιο. Σε απόδειξη ότι το νομοσχέδιο καταρτίσθηκε μόνο και μόνο για να αντιμετωπίσει το πρόβλημα των αδέσποτων κατά την Ολυμπιάδα.
      Όμως, εδώ επιβεβαιώνεται η ζημιογόνα γενικότερη νοοτροπία της Κυβέρνησης, η οποία αντί να αξιοποιήσει τους Ολυμπιακούς Αγώνες για να δημιουργήσει μονιμότερες, μακροπρόθεσμα χρήσιμες για τον τόπο μας υποδομές, πραγματοποιεί έργα μόνο και μόνο για να εξυπηρετήσουν τους ενός μηνός Αγώνες. Γι’ αυτό το λόγο κατατέθηκε το νομοσχέδιο, απλώς και μόνο για να ωραιοποιήσουμε μια εικόνα, η οποία πράγματι μας έχει εκθέσει μέχρι σήμερα και κατά μείζονα λόγο θα μας εκθέτει τις κρίσιμες εκείνες ώρες των Ολυμπιακών Αγώνων, όταν τα φώτα της δημοσιότητας θα είναι στραμμένα πάνω μας.
      Θα κάνω κάποιες ακόμα, ειδικότερες επισημάνσεις. Οι διαδικασίες για τη σήμανση και καταγραφή θα έπρεπε να περιλάβουν κάθε ζώο που ζει σε ή περί το χώρο διαβίωσης και δραστηριότητας. Δεν αρκεί το «σε». Είτε σκύλος είτε γάτα είτε μαϊμού, είτε κροκόδειλος, πρέπει να είναι γνωστό, καταγεγραμμένο και κάποιος, ο κύριος του, να είναι υπεύθυνος για αυτό.
      Επίσης η πάταξη της βάρβαρης συμπεριφοράς ανθρώπων προς ζώα πρέπει να επεκταθεί και να περιλαμβάνει την υποχρέωση παροχής στοιχειωδών συνθηκών ανεκτής, υγιεινής και κυρίως μεριμνητικής διαβίωσης των μικρών ζώων.
      Μας μέμφθηκε ο Υπουργός ότι τάχα δεν αναφερόμαστε σε συγκεκριμένη λύση και δεν εκτιθέμεθα σε σχέση με το πώς πρέπει να εξευρεθούν οι πόροι. Εμείς ευθέως το λέμε: Η έννοια της ανταποδοτικότητας στην οικονομική επιβάρυνση χάθηκε στη συζήτηση για την επιβολή ή μη του «σκυλόσημου», όπως το λέμε, χωρίς να ληφθούν υπ’ όψιν, όμως, κάποιες ιδιαίτερες συνθήκες. Είτε η επιβολή είτε η μη επιβολή, έτσι όπως τελικά διαμορφώθηκε η θέση του Υπουργείου Γεωργίας, δεν διακρίνει ανάμεσα στον τυφλό, ας πω, ιδιοκτήτη σκύλου-οδηγού  –μία κατηγορία- και τον ιδιοκτήτη κέντρου αναπαραγωγής, που βέβαια σημειώνω ότι δεν είναι κατ’ ανάγκη φιλόζωος, απλώς χρησιμοποιεί τη φιλοζωική διάθεση κάποιων προς πορισμό κέρδους.
      Η σύγχρονη κοινωνική αλλά και οικονομική αντίληψη «ο χρήστης πληρώνει» θα έπρεπε να οδηγήσει σε διαφορετική μεταχείριση, σε διακεκριμένη μεταχείριση, ώστε τουλάχιστον ένα μέρος του σημαντικού κόστους που θα προέλθει από την εφαρμογή των διατάξεων του νομοσχεδίου, παρά τις αντιρρήσεις και τις επιφυλάξεις που ήδη έχω εκφράσει για την πρακτική δυνατότητα εφαρμογής τους, να επιβαρύνει τους «έχοντες και κατέχοντες» και να μην κατανέμεται αναγκαστικά και αδιάκριτα στο κοινωνικό σύνολο.
      Θα ήθελα τέλος, να τονίσω ότι οι διατάξεις του νομοσχεδίου που κουβεντιάζουμε αφορούν μεν, αλλά πρόδηλα δεν απευθύνονται στα ζώα, απευθύνονται στους ανθρώπους και αυτοί θα έπρεπε να ενημερωθούν, θα έπρεπε να πεισθούν, θα έπρεπε να αλλάξουν ή να βελτιώσουν συμπεριφορές. Αυτοί θα πρέπει να φέρουν τα βάρη -νομικά και οικονομικά-. Ακόμα περισσότερο θα πρέπει να πεισθούν οι υπεύθυνοι των φορέων που καλούνται να αναλάβουν το βάρος.
      Εδώ δεν αντέχω στον πειρασμό να μην σημειώσω ξανά τη σημαντική παράλειψη στο σημείο αυτό, που ήταν η μη πρόσκληση των εκπροσώπων της Νομαρχιακής και της Τοπικής Αυτοδιοίκησης κατά τη συζήτηση του νομοσχεδίου στη Διαρκή Επιτροπή. Πιστεύω ότι θα είχαν εξαχθεί χρησιμότατα συμπεράσματα ως προς την εφαρμοσιμότητα των σχετικών με την αυτοδιοίκηση διατάξεων και ίσως είχε επιτευχθεί και η αναγκαία συνεργασία μαζί τους.
      Θα ήθελα ακόμα να κάνω μια-δυο παρατηρήσεις σε θέματα, ας πω, αρχής που φαίνεται να έχει λησμονήσει το Υπουργείο Γεωργίας. Πρώτον σε ύποπτο πλέον εκλογικά χρόνο εισάγονται σε άσχετο νομοσχέδιο ρυθμίσεις για την οργάνωση του Εθνικού Ιδρύματος Αγροτικής Έρευνας. Πέραν της προφανούς παραβίασης της κοινοβουλευτικής τάξης, θα ήθελα να σταθώ στην ιλαροτραγική πράγματι διάταξη περί ορισμού ως έδρας του ιδρύματος, της έδρας του εκάστοτε προέδρου.
      Το ιλαρό προκύπτει αν, παραδείγματος χάριν, ο πρόεδρος κατοικεί σ΄ ένα νησί, απομακρυσμένο μάλιστα. Το τραγικό είναι η εικόνα περιφερόμενων ανά την επικράτεια υπηρεσιών, αλλά και οι δαπάνες της μετεγκατάστασης ή των μετεγκαταστάσεων και η δημιουργία οικογενειακών δραμάτων, παραδείγματος χάριν για τον υπάλληλο, ο οποίος -κάτοικος Κιλκίς ενδεχομένως- θα κληθεί να εγκατασταθεί στη Σπάρτη γιατί εκεί κατοικεί ο πρόεδρος του ΕΘΙΑΓΕ. Απίθανα πράγματα!
      Ακόμα θέλω να σημειώσω την πλήρη αντίθεσή μας στο γεγονός ότι με αυτό το σχέδιο νόμου εισάγετε διάταξη περί απαλλαγής πάσης ευθύνης  από τις οφειλές μίας ακόμα ΠΑΣΟΚογενούς αποτυχίας, της Κτηνοτροφικής, δηλαδή αποτυχίας των εκεί εγκαθέτων του ΠΑΣΟΚ επί μια πενταετία. Τους χαρίζεσθε για τις οφειλές τους. Αυτά είναι απαράδεκτα πράγματα.
      Συμπερασματικά όσο και αν αναγνωρίζουμε την αναγκαιότητα κάποιων από τις διατάξεις του νομοσχεδίου δεν μπορούμε να το υπερψηφίσουμε επί της αρχής διότι το θεωρούμε ατελές, ελλειμματικό , χωλό και ασυστηματικό. Όσο για τη θέση μας στα άρθρα θα τοποθετηθούμε κατά περίπτωση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου. 
      ΦΛΩΡΟΣ ΚΩΝΣΤΑΝΤΙΝΟΥ:  Αυτό που αισθάνομαι σήμερα που συζητάμε αυτό το νομοσχέδιο είναι μια έκπληξη διότι περίμενα, ότι δεν θα υπήρχαν σημαντικές διαφωνίες και ότι όλοι οι Βουλευτές θα αποδείκνυαν τα φιλόζωα αισθήματά τους. Αυτό που είδα μέχρι τώρα είναι όχι απόδειξη, αλλά μια επίδειξη ευαισθησίας που δεν έχει σχέση με την πραγματικότητα. Δεν περίμενα ότι αυτό το νομοσχέδιο θα ψηφιζόταν κατά πλειοψηφία.
      Στην αρμόδια κοινοβουλευτική επιτροπή πάρα πολλές  προτάσεις των Βουλευτών έγιναν δεκτές από την Κυβέρνηση και θεσμοθετήθηκαν νέες ρυθμίσεις. Επίσης για να ετοιμαστεί αυτό το νομοσχέδιο υπήρξε πλήρης συνεργασία με τους φορείς, ώστε οι φορείς να συμβάλουν αποφασιστικά για να έχει το νομοσχέδιο αυτή την κατεύθυνση. 
      Εδώ θα ήθελα να παρακαλέσω τον κύριο Υπουργό παρ’ όλο που δεν  περιλαμβάνεται στο νόμο, στις υπουργικές αποφάσεις που πρέπει να εκδοθούν –θα αποτελέσει κατάκτηση για τη χώρα μας και κατεύθυνση για το εκπαιδευτικό  μας σύστημα αλλά και απόδειξη της ευαισθησίας της Κυβέρνησης και της Βουλής- να περιληφθεί ένα προοίμιο που να αναφέρεται στα δικαιώματα των ζώων άσχετα αν μια τέτοια διακηρυκτική  θέση θα έχει κάποιο πρακτικό αποτέλεσμα.  Μπορεί να μην έχει νομικό αποτέλεσμα αλλά είναι αναγκαίο για να αρχίσουμε να εθιζόμαστε προς αυτήν την κατεύθυνση. Δεν πρέπει σε αυτόν τον τομέα να μείνουμε πίσω.
      Είπα πριν ότι αισθάνομαι έκπληξη διότι ακούσαμε τα πάντα για την ευαισθησία που πρέπει να επιδεικνύουμε απέναντι στα ζώα, αλλά ο Κοινοβουλευτικός Εκπρόσωπος της Νέας Δημοκρατίας χαρακτήρισε το νομοσχέδιο αδέσποτο, ατελές, καταρτισθέν με προχειρότητα, κατατεθέν εσπευσμένως. Είπε ακόμα ότι οι υπουργικές αποφάσεις  είναι αέρας και λόγια του Υπουργού. Δεν καταλαβαίνω σε τι βοηθούν αυτές οι βαριές εκφράσεις. Αλλά αν η Νέα Δημοκρατία διά του Κοινοβουλευτικού της Εκπροσώπου επιδεικνύει τόση ευαισθησία όχι μόνο για τα σκυλιά και τις γάτες στα οποία κυρίως αναφέρεται το νομοσχέδιο, αλλά και για όλα αυτά που μας είπατε, κύριε Παπαληγούρα, γιατί επί τόσα χρόνια δεν καταθέσατε μία πρόταση νόμου για να δούμε την πραγματική σας ευαισθησία και για να αποδείξετε ότι η Κυβέρνηση δεν έχει ευαισθησία;
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Είκοσι χρόνια είστε στην Κυβέρνηση.
      ΦΛΩΡΟΣ ΚΩΝΣΤΑΝΤΙΝΟΥ: Είκοσι χρόνια είχατε τη δυνατότητα να καταθέσετε μια πρόταση νόμου. Δεν σας είδαμε, όμως, να το κάνετε. Όμως το ότι με διακόπτετε, κύριε Παπαληγούρα, αντιλαμβάνομαι ότι αποδεικνύει απολύτως ότι έχω δίκιο. Τώρα αντιλαμβάνεσθε τι είπατε και με τόσο βαριές εκφράσεις και δεν αποτελεί απόδειξη της ευαισθησίας σας, αλλά επίδειξη αυτής.
      Θα έλεγα το αντίθετο για το Κομμουνιστικό Κόμμα και ιδιαίτερα για τον κ. Κοσιώνη. Πράγματι απέδειξε την ευαισθησία που πρέπει να έχουμε όλοι σε ό,τι αφορά κοινωνικές ομάδες που χρησιμοποιούν ζώα.
      Επειδή ακούστηκε και στην επιτροπή αυτή η πρόταση αλλά κι εδώ και μπορεί να βοηθήσει ώστε οι τυφλοί και οι ανάπηροι να έχουν πραγματική βοήθεια από πλευράς του κράτους, νομίζω ότι πρέπει να την αντιμετωπίσετε θετικά. Δεν εννοώ να μπει τώρα δίπλα στο άρθρο, όμως μία δέσμευσή σας θα δώσει τη δυνατότητα το άρθρο 1 να βελτιωθεί και οι συνάνθρωποί μας που έχουν την ανάγκη αυτών των ζώων, να έχουν την αμέριστη βοήθεια και στήριξη από πλευράς πολιτείας.
      Ήθελα να πω και άλλα σε ό,τι αφορά τη θέση της Νέας Δημοκρατίας. Ακούσαμε κάποιες εκφράσεις από τον εισηγητή της Νέας Δημοκρατίας, όπως φοροεισπρακτική πολιτική της Κυβέρνησης, η Κυβέρνηση των φόρων, η Κυβέρνηση που κάνει έργα στις περιφέρειες για κομματική σκοπιμότητα, ότι δεν καθορίζονται πόροι προς τους Ο.Τ.Α. και γι’ αυτό η Νέα Δημοκρατία δεν ψηφίζει το νομοσχέδιο κλπ. Δεν νομίζω, κυρία Πρόεδρε, ότι αξίζει γι’ αυτό το νομοσχέδιο να ειπωθούν τόσο βαριές εκφράσεις και αν θέλουν να τις χρησιμοποιούν οι συνάδελφοι της Νέας Δημοκρατίας έχουν πολλές ευκαιρίες και προφάσεις να το κάνουν σε άλλη ευκαιρία και σε άλλο νομοσχέδιο.
      Ακούστηκε επίσης ότι το νομοσχέδιο αυτό κατατίθεται και εξαιτίας των Ολυμπιακών Αγώνων του 2004. Εγώ θα δεχθώ την άποψη των αντιπολιτευόμενων και θα ρωτούσα: Κύριοι συνάδελφοι, πάρα πολλά πράγματα στη χώρα δεν γίνονται εξαιτίας των Ολυμπιακών Αγώνων; Τι είναι οι Ολυμπιακοί Αγώνες του 2004; Μόνο η κατασκευή των ολυμπιακών έργων και δεν αποτελεί και μια πρόκληση, δεν αποτελεί ένα σημείο χρονικό στο οποίο θα πρέπει να ανταγωνιστούμε για πολλά πράγματα, ώστε να πούμε ότι δουλέψαμε παραπάνω, προβληματιστήκαμε περισσότερο και έχουμε σωστό αποτέλεσμα; Ας πάρουμε, λοιπόν, αυτήν την πλευρά. Τι το μεμπτό υπάρχει, λοιπόν, αν οι Ολυμπιακοί Αγώνες αποτελούσαν σημείο καμπής για την Κυβέρνηση και για όλους μας να δουλέψουμε περισσότερο και να αποδείξουμε και την ευαισθησία μας και να ρυθμίσουμε και να αντιμετωπίσουμε θέματα που δεν αντιμετωπίσθηκαν επί δεκαετίες πολλές; Ας αντιμετωπιστούν τώρα. Τι κακό υπάρχει σ’ αυτό; Και αυτό αποτελεί ψόγο για την Κυβέρνηση και για τον παριστάμενο Υπουργό; Νομίζω πως θα έπρεπε να αποτελεί έπαινο. Κριτική, βεβαίως, να κάνουμε. Αλλά όχι να τα απορρίπτουμε γιατί η πρόκληση της Ολυμπιάδας υποχρεώνει και την Κυβέρνηση και τη Βουλή –θα έλεγα και την κοινωνία μας- να προσαρμοστεί και να δει κάποια πράγματα που επί δεκαετίες αρνούμασταν να αντιμετωπίσουμε.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Κύριε Πρόεδρε, νομίζω ότι το νομοσχέδιο είναι σημαντικό, κάνει μία τομή και ένα βήμα εμπρός. Βέβαια θα μπορούσαν να γίνουν ενδεχομένως περισσότερα βήματα. Η Νέα Δημοκρατία μας είπε για πολλά βήματα, αλλά απέχει από την προσπάθεια. Οι Βουλευτές του ΠΑΣΟΚ, όμως, θα ψηφίσουν το νομοσχέδιο.
     Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο κ. Σπηλιωτόπουλος ζητάει το λόγο για πέντε λεπτά παρά τον Κανονισμό. Συμφωνεί το Τμήμα να δώσουμε το λόγο στον κ. Σπηλιωτόπουλο; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Σπηλιωτόπουλε, έχετε το λόγο. Ωστόσο, θα πρέπει να είστε σύντομος, γιατί θα πρέπει να μιλήσει και ο κύριος Υπουργός και οι υπόλοιποι συνάδελφοι του ΠΑΣΟΚ. 
      ΑΡΗΣ ΣΠΗΛΙΩΤΟΠΟΥΛΟΣ: Άκουσα με πολλή προσοχή τον Κοινοβουλευτικό Εκπρόσωπο του ΠΑΣΟΚ και βεβαίως δεν αμφιβάλω ότι σ’ αυτήν την Αίθουσα όλοι ενδιαφερόμαστε για τον τρόπο βελτίωσης των συνθηκών ζωής των μικρών τετράποδων φίλων μας.
      Μάλιστα, θα έλεγα ότι δεν χωράει καμία αμφιβολία ότι ίσως οι Ολυμπιακοί Αγώνες, να ήταν η κύρια αφορμή προκειμένου να καλύψουμε όλο αυτό το έλλειμμα πρωτοβουλίας που επιδείξαμε διαχρονικά και σήμερα έστω και με αυτήν την αφορμή να προχωρήσουμε προς τη σωστή κατεύθυνση.
      Το ερώτημα, όμως, είναι αν προχωρούμε προς τη σωστή κατεύθυνση ή αν οι Ολυμπιακοί Αγώνες δίνουν δυστυχώς την ευκαιρία για ένα νομοσχέδιο προκειμένου να επιλύσουμε το πρόβλημα των αδέσποτων δια των θανατώσεων. Γιατί δεν χωράει καμία αμφιβολία, κυρίες και κύριοι συνάδελφοι, ότι στην πραγματικότητα αυτό το νομοσχέδιο έχει την πρόθεση να δημιουργήσει κρεματόρια ζώων για την μαζική θανάτωσή τους μετά τους Ολυμπιακούς Αγώνες του 2004. 
      Όλοι ξέρουμε ότι η συγκέντρωση ζώων σε καταφύγια-γκέτο δεν μπορεί παρά να είναι μια σπασμωδική αντίδραση, αφού απαιτεί τεράστια κονδύλια τα οποία δεν υπάρχουν για μετά τους Ολυμπιακούς Αγώνες του 2004. Επίσης ξέρουμε ότι σ’ αυτά τα καταφύγια-γκέτο υπάρχουν πάρα πολλοί κίνδυνοι, όπως οι άθλιες συνθήκες υγιεινής, η πείνα, η δίψα, οι αρρώστιες και οι μαζικές ευθανασίες.  Ως εκ τούτου, καθίσταται ανέφικτη η  χρήση  μετά τους Ολυμπιακούς Αγώνες.
      Άλλωστε, πολλές φορές όλοι μας, φορείς πολίτες, πολιτικοί, λειτουργοί των Μέσων Μαζικής Ενημέρωσης, έχουμε γίνει μάρτυρες εικόνων ντροπής και αποτροπιασμού, είτε από βασανισμούς ζώων είτε από την κατάσταση που επικρατεί στα δημοτικά κυνοκομεία σε όλην τη χώρα.
      Για του λόγου το αληθές, θα ήθελα για την ιστορία να καταθέσω μια σειρά φωτογραφιών από δημοτικά κυνοκομεία όλης της Ελλάδας τα οποία μας εκθέτουν διεθνώς. Πρόκειται για εικόνες ντροπής από κακοποιήσεις αδέσποτων οι οποίες συνεχίζονται ανεξέλεγκτα και φυσικά φωτογραφίες από ιδιωτικές πρωτοβουλίες που είναι και οι μόνες φωτεινές εξαιρέσεις. Επίσης για τη χρήση του κάθε ενδιαφερομένου, θα ήθελα αυτές τις φωτογραφίες να τις καταθέσω στα Πρακτικά και σε ηλεκτρονική μορφή.
      Κατά τη δική μου εκτίμηση, θα έπρεπε να προχωρήσουμε στην ίδρυση μικρών νοσηλευτικών σταθμών με στόχο τη στείρωση, την περίθαλψη και την σήμανση των αδέσποτων ζώων. Όπως ξέρετε στην Ελλάδα τα αδέσποτα, τουλάχιστον σε επίπεδο σκύλων, έχουν φθάσει τις τριακόσιες χιλιάδες εκ των οποίων εξήντα χιλιάδες βρίσκονται στην Αττική και στην πραγματικότητα δεν μπορεί να επιτευχθεί κανένα μέτρο όσον αφορά την εθελοντική υιοθεσία αυτών των αδέσποτων.
      Από την άλλη πλευρά η συγκέντρωση στα δημοτικά ή κρατικά κυνοκομεία,  τα οποία όπως είπαμε δεν διασφαλίζουν ούτε στο ελάχιστο τους απαιτούμενους όρους διαβίωσης, δεν αποτελεί λύση.
      Το Υπουργείο Γεωργίας λέει ότι θα διαθέσει ένα εκατομμύριο ευρώ στους δήμους και τις κοινότητες για τη δημιουργία καταφυγίων τα οποία όπως ξέρουμε πολύ καλά, ακριβώς λόγω του μεγάλου αριθμού των αδέσποτων, θα γεμίσουν πάρα πολύ σύντομα. Ποιος, λοιπόν, μπορεί να εξασφαλίζει ότι αφού γεμίσουν αυτά τα γκέτο δεν θα αρχίσει μετά η θανάτωση των ζώων, υγιών και μη –το έχουμε δει και στο παρελθόν- προκειμένου να διασφαλιστεί χώρος.
      Με άλλα λόγια, πιστεύω ότι με αυτό το νομοσχέδιο επιστρέφουμε σε καθεστώς άγριας δύσης. Το κράτος «επικηρύσσει» τα ζώα με ένα εκατομμύριο ευρώ προς τους δήμους που θα τα οδηγήσουν –γιατί ξέρουμε ότι αυτή είναι η πρακτική τους- προς το βέβαιο θάνατο.
      Η στείρωση, κυρίες και κύριοι συνάδελφοι, είναι η μόνη υπεύθυνη και ανθρώπινη παρέμβαση προκειμένου να περιοριστεί η αύξηση των αδέσποτων ζώων συντροφιάς. Άλλωστε, θα έλεγα ότι θα πρέπει να προχωρήσουμε άμεσα στη δημιουργία αρχείων αδέσποτων ζώων και στην ηλεκτρονική σήμανση, γιατί έχει αποδειχθεί ότι η μέθοδος του τατουάζ δεν προσφέρει τα αντίστοιχα πλεονεκτήματα, ενώ επιπλέον για την εφαρμογή της απαιτείται η ολική νάρκωση του ζώου.
      Σε αυτά πρέπει να προσθέσουμε την αδιαφορία διαχρονικά από την πλευρά της πολιτείας, αδιαφορία την οποία όλοι μαζί έχουμε επιδείξει προκειμένου η αγωγή, η συμπεριφορά προς τα ζώα, δηλαδή το θέμα της παιδείας, να μπει ήδη από το σχολείο όσον αφορά την υπεύθυνη ιδιοκτησία αλλά και τη συμπεριφορά των μικρών παιδιών προς τα ζώα.
      Κατά τη δική μου εκτίμηση, κυρίες και κύριοι συνάδελφοι, πρέπει να προχωρήσουμε σε μια σειρά μέτρων, μια και μιλάμε για προτάσεις, όπως η ίδρυση χώρων ταφής για τα ζώα, η αγορά ασθενοφόρου που σήμερα δεν υπάρχει. Μπορούμε να βρούμε το οποιοδήποτε τετράποδο τραυματισμένο σε οποιαδήποτε γωνιά της Αθήνας και δεν υπάρχει κανείς να το μαζέψει και να το περιθάλψει. Να προχωρήσουμε στην εξάλειψη της εκμετάλλευσης ζώων με σκοπό το κέρδος. Να διευρύνουμε τις αρμοδιότητες της Ελληνικής Αστυνομίας ώστε να μπορεί να επιβάλει ποινές σε όσους μεταφέρουν ή συμπεριφέρονται κατ’ ανάρμοστο τρόπο σε ζώα μέσα σε αυτοκίνητα δίκυκλα ή στο δρόμο. Να δημιουργήσουμε σχολή εκπαίδευσης σκύλων για θεραπευτικούς λόγους. Η μέθοδος, όπως ξέρετε, ήδη λειτουργεί στη Μεγάλη Βρετανία από το 1983. Να δημιουργήσουμε χώρους μεταφοράς ζώων συντροφιάς στα μέσα μαζικής μεταφοράς που ακόμη και σήμερα κάτι τέτοιο δεν είναι εφικτό. Και το κυριότερο όλων είναι επιτέλους να φέρουμε ένα νομοσχέδιο το οποίο να επιβάλει αυστηρές, αυστηρότατες ποινές μη εξαγοράσιμες για όποιους εκ προθέσεως κακοποιούν ή βασανίζουν ζώα.
      Με άλλα λόγια, κυρίες και κύριοι συνάδελφοι, πιστεύω ότι το υφιστάμενο νομοσχέδιο το νομοσχέδιο το οποίο συζητούμε, είναι ένα νομοσχέδιο το οποίο προσβάλει την παιδεία, τον πολιτισμό μας. Είναι ένα νομοσχέδιο που θα έπρεπε να αφορά την εικόνα της χώρας μας τα επόμενα χρόνια. Δυστυχώς, το νομοσχέδιο περιορίζεται στο πώς θα μαζέψει τα αδέσποτα μόνο και μόνο για τους Ολυμπιακούς Αγώνες του 2004 αδιαφορώντας από εκεί και έπειτα για την τύχη τους και εμμέσως πλην σαφώς κινητροδοτεί κάποιους δήμους ή άλλους να προχωρήσουν σε μαζικές θανατώσεις. Είναι ένα νομοσχέδιο το οποίο στην ουσία δημιουργεί ένα πλαίσιο για μαζικά κρεματόρια, καταφύγια, γκέτο. Γι’ αυτό είναι απαράδεκτο και πιστεύω ότι όλοι προκειμένου να δείξουμε τον πολιτισμό που πρέπει να έχουμε, πρέπει να το καταψηφίσουμε.
      Ευχαριστώ.
      (Στο σημείο αυτό, ο Βουλευτής κ. Άρης Σπηλιωτόπουλος καταθέτει για τα Πρακτικά τις προαναφερθείσες φωτογραφίες και την ηλεκτρονική δισκέτα που βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Τμήμα ότι οι Υπουργοί Ανάπτυξης, Οικονομίας και Οικονομικών, Εργασίας και Κοινωνικών Ασφαλίσεων, Γεωργίας και Δικαιοσύνης κατέθεσαν σχέδιο νόμου «Αξιοποίηση του γεωθερμικού δυναμικού, τηλεθέρμανση και άλλες διατάξεις».
      Παραπέμπεται στην αρμόδια Διαρκή Επιτροπή.
      Ο κ. Αγγελής έχει το λόγο για να δευτερολογήσει.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, είναι δεδομένο ότι με το συγκεκριμένο νομοσχέδιο υπάρχουν αναφορές σε έννοιες οι οποίες είναι αποδεκτές και από τη Νέα Δημοκρατία και είναι ξεκάθαρο αυτό. Μάλιστα προσδιορίσαμε τις θέσεις μας ευκρινώς και μέσα στην επιτροπή και βεβαίως κατά τη διάρκεια της εισήγησης. Έννοιες όμως, οι οποίες σαφέστατα ικανοποιούν τα φιλοζωικά σωματεία, τους πολίτες, όλους μας.  Κανένας δεν έχει περισσότερη ή λιγότερη ευαισθησία από τον άλλο ειδικότερα σ’ αυτήν την Αίθουσα. Η ευαισθησία όλων είναι δεδομένη. Αν υπάρχουν ενστάσεις είναι πώς η ευαισθησία η οποία μας διακατέχει θα περάσει στην πράξη, θα γίνει πρακτική, θα υλοποιηθεί.
      Είπε ο αγαπητός Κοινοβουλευτικός Εκπρόσωπος του ΠΑΣΟΚ ότι γίνεται επίδειξη ευαισθησίας. Κάθε άλλο, γίνεται επίδειξη ευθύνης. Διότι θα μπορούσαμε κάλλιστα να πούμε ότι δεν δημιουργήθηκαν τυχαία τα αδέσποτα διακόσιες χιλιάδες – τριακόσιες  χιλιάδες. Κάποιοι κυβερνούν αυτόν τον τόπο. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δημιουργήσαμε και τα αδέσποτα! 
      ΑΝΕΣΤΗΣ ΑΓΓΕΛΗΣ:  Λέω ότι δεν πήρατε μέτρα. Υπήρχε επί έξι - επτά χρόνια ένα συγκεκριμένο πιλοτικό πρόγραμμα εκ μέρους σας; Δεν υπήρχε τίποτα. Η νομοθεσία η οποία υπήρχε μέσω των οδηγιών περί ευζωιας των ζώων κλπ. δεν εφαρμόστηκε ποτέ. 
      Δεν θα ήθελα σε καμία περίπτωση να χαλάσω το κλίμα της Αίθουσας αλλά μη μας πείτε ότι δεν έχουν σχέση με τους Ολυμπιακούς Αγώνες τη στιγμή που κατά κόρο οι ομιλητές, οι Βουλευτές του ΠΑΣΟΚ αναφέρονται στο όνομα της κ. Αγγελοπούλου.
Σαφέστατα έχουν σχέση. Και ευτυχώς που έχουν σχέση. 
      Θα ήθελα, όμως, να επισημάνω το εξής: Ομιλούμε για στειρώσεις, κύριε Υπουργέ. Οι στειρώσεις είναι πάρα πολλές. Πιθανόν να είναι και εκατό χιλιάδες. Στείρωση τι σημαίνει; Χειρουργική επέμβαση. Ασηπτικό περιβάλλον. Ανάλογη υποδομή. Έχετε, δηλαδή, αντιληφθεί ότι με μια υπουργική απόφαση δεν επιλύεται το θέμα; Εμείς σας προτείνουμε –τουλάχιστον τώρα- να κάνετε σ’ ένα δήμο ή σε ένα νομό ένα συγκεκριμένο πιλοτικό πρόγραμμα, να δείτε πραγματικά το κόστος και μετά να έρθετε να αποφασίσουμε ξανά. Να αποφασίσουμε, όμως, με ευθύνη. Στην κατ’ άρθρον συζήτηση θα γίνει και η ανάλογη τοποθέτηση. Όμως, θέλω να τονίσω ότι σε κάθε περίπτωση η ευθύνη της Νέας Δημοκρατίας αποτυπώνεται από τη στάση της, όπως αυτή εκφράστηκε τόσο στην επιτροπή όσο και στο Κοινοβούλιο. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κοσιώνη. Έχετε το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Δυο λόγια μόνο θα πω κυρίως για τον τρόπο με τον οποίο ο κύριος Υπουργός προσπάθησε να αντιμετωπίσει ορισμένες αιτιάσεις που έθεσε γενικά η Αντιπολίτευση. Έχει σχέση με τις υπουργικές αποφάσεις που θα παρθούν σε δύο μήνες. Ελπίζω, κύριε Υπουργέ, να είμαστε καλά και να το δούμε μετά από δύο μήνες. Το θέμα είναι πώς θα βγουν αυτές οι πολιτικές αποφάσεις. Αυτό είναι το ένα ζήτημα. 
      Το δεύτερο ζήτημα είναι η χρηματοδότηση στους ΟΤΑ.. Ξέρετε πόσες φορές έχουμε ακούσει –είστε και εσείς παλιός Κοινοβουλευτικός- ειδικά εμείς που έχουμε ασχοληθεί -και είμαστε- με την Τοπική Αυτοδιοίκηση για τη μεταβίβαση πόρων, όταν μεταβιβάζονται κάποιες αρμοδιότητες. Να σας θυμίσω αυτό που έγινε με τους βρεφονηπιακούς σταθμούς. Τι λεγόταν και τι έγινε; Μεταβιβάστηκαν οι βρεφονηπιακοί σταθμοί και άνθρωποι που επί δεκαετίες ολόκληρες δεν πλήρωναν για να πάνε τα παιδιά τους στους σταθμούς τώρα πληρώνουν από 5 έως 27 χιλιάδες δραχμές. Τότε βγήκαν με σημαίες και φώναζαν για την αλλαγή στην Τοπική Αυτοδιοίκηση και τις αρμοδιότητες. Δεν είναι η μοναδική περίπτωση. 
      Όμως, γι’ αυτό που είπατε συμφωνούν οι συνάδελφοι της Αντιπολίτευσης; Να χρηματοδοτηθούν, δηλαδή, αυτές οι προσπάθειες από τον κρατικό προϋπολογισμό τον οποίο πληρώνουν όλοι οι Έλληνες, δηλαδή κι εκείνοι που δεν έχουν σκυλιά; Αυτό, όμως, τι σημαίνει; Τι υποκρύπτει; Ότι θα βρεθούν με έναν ανταποδοτικό τρόπο, κυρίως από τα πρόστιμα. Όμως, πώς θα κάνετε προϋπολογισμό; 
      Σας είπα, κύριε Υπουργέ –εσείς, βέβαια, το πήρατε λίγο στρεβλά- ότι δεν είναι τρόπος να κάνουμε αντιπολίτευση για τα αδέσποτα σκυλιά! Είναι ένα θέμα που έχει τεράστια σημασία. Θα σας πω κάτι, όμως, που πρέπει να το θυμόμαστε. Μια φορά σε μια συζήτηση προϋπολογισμού τη δεκαετία του 1990 κοίταξα και είδα τυχαία ότι θα είχε εισπράξει το κράτος 24 δισεκατομμύρια δραχμές από τροχαίες παραβάσεις. Όμως, ποιος το ήξερε –για όνομα της Παναγίας!- ότι θα γίνονταν παραβάσεις 24 δισεκατομμυρίων δραχμών! Δηλαδή τα λεφτά που θα έπαιρνε ο προϋπολογισμός θα ήταν 24 δισεκατομμύρια.
      Γίνεται αυτό, κύριε Υπουργέ; Γίνεται. Πώς γίνεται, όμως; Γίνεται με εισπρακτικό χαρακτήρα. Το βλέπει κανείς να γίνεται στους δρόμους μεγάλης κυκλοφορίας κατά περιόδους, τότε που ο προϋπολογισμός φθάνει τσίμα-τσίμα και δεν υπάρχουν λεφτά. Τότε επεμβαίνει η Τροχαία. Τότε κάνει καταγραφές και όχι για να διορθώσει τα πράγματα και να μειώσει τα τροχαία ατυχήματα, στα οποία είμαστε πρώτοι σε ολόκληρο τον κόσμο, με δυόμισι χιλιάδες νεκρούς!
      Άρα, πώς συμπεριφέρεται η κεντρική εξουσία σε αυτό, στη μεταφορά αρμοδιοτήτων, πώς χρησιμοποιεί τα λεφτά του κρατικού προϋπολογισμού μην πείτε ότι δεν το ξέρουμε. Είναι εμπειρία ολόκληρων δεκαετιών. Έχετε κι εσείς το δικαίωμα να υπερασπίζεστε την πολιτική. Όμως, δεν σημαίνει ότι, όταν εμείς λέμε όχι, πρέπει να λέτε ότι για ένα τεράστιο θέμα, όπως αυτό, κοινωνικής ευθιξίας μας κατηγορούν οι Ευρωπαίοι. Δεν σημαίνει ότι, όταν δεν συμφωνούμε σε τέτοια πράγματα, δεν έχουμε την ευαισθησία! 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ξηροτύρη. Έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, τα προβλήματα του άρθρου 7 παραμένουν. Το αν θα τα διορθώσετε –και δεν ξέρουμε πώς θα τα διορθώσετε- στην κατ’ άρθρον συζήτηση, είναι άλλο. Για μας αυτή τη στιγμή είναι ένα σημαντικό στοιχείο διαφωνίας και πολύ μεγάλης ανησυχίας, γιατί συνδυάζεται με τρία ζητήματα, για τα οποία δεν μας καλύψατε με την ομιλία σας.
      Το ένα είναι ότι αυτά τα καταφύγια αυτήν τη στιγμή δεν έχουν τον κοινωνικό έλεγχο από τις φιλοζωικές οργανώσεις, έτσι όπως είναι τώρα διατυπωμένο το άρθρο. Δεν ελέγχεται, κατά κάποιο τρόπο, η αυτοδιοίκηση για το πώς συμπεριφέρεται στα ζώα σε αυτά τα καταφύγια. Και η μέχρι τώρα εμπειρία, που έχει καταγραφεί, είναι ιδιαίτερα αρνητική.
     Από την άλλη πλευρά, οι συνθήκες, έτσι όπως περιγράφονται, το ότι δεν υπάρχει ιατρική περίθαλψη, το ότι οι χώροι στέγασης για τα ζώα είναι πολύ περιορισμένοι σε σχέση με αυτούς που θα έπρεπε να υπάρχουν, όλες αυτές οι συνθήκες δεν είναι καλές.
     Και το μεγαλύτερο θέμα, εκείνο των οικονομικών πόρων, που μας κάνει όλους εδώ να έχουμε έντονη ανησυχία ότι τελικά θέλουμε άρον-άρον κάποια κονδύλια που έχουν διατεθεί να απορροφηθούν από μία διαδικασία περισυλλογής των αδέσποτων στο λεκανοπέδιο Αττικής, προκειμένου να έχουμε και την καλή εικόνα λόγω των Ολυμπιακών Αγώνων, και ότι από κει και πέρα και στην υπόλοιπη χώρα, αλλά και στην υπόλοιπη περίοδο και στην ίδια την Αττική τα πράγματα θα συνεχίσουν να είναι έτσι και ενδεχομένως ακόμη χειρότερα, γιατί θα υπάρχει πια ένας νομοθετημένος αφανισμός των αδέσποτων ζώων.
     Και να δούμε τώρα το θέμα των οικονομικών πόρων. Λέτε ότι δεν σας κάναμε προτάσεις. Κατ’ αρχάς, ξέρουμε όλοι τι χρειάζεται. Σας είπα κι εγώ στην ομιλία μου ότι χρειάζονται 300 χιλιάδες ευρώ για μια εγκατάσταση εκατό ζώων κοκ. Επομένως, μπορείτε να κάνετε τους πολλαπλασιασμούς. Εσείς λέτε ότι συζητούσατε το νομοσχέδιο τόσο καιρό. Έχετε τους υπηρεσιακούς σας παράγοντες. Συζητήσατε και με τις φιλοζωικές οργανώσεις. Το λογαριασμό σας μπορείτε να τον κάνετε. Εάν τώρα θα επιβαρύνατε την αυτοδιοίκηση, τον κρατικό προϋπολογισμό, αν θα δεχόσασταν ορισμένες υπηρεσίες και παροχές από τις φιλοζωικές οργανώσεις, αυτό είναι δικός σας λογαριασμός. Εμείς εδώ σας έχουμε κάνει κάποιες προτάσεις. Θα έπρεπε όμως κι εσείς μέσω του νομοσχεδίου να έχετε δημιουργήσει ένα πλαίσιο γι’ αυτούς τους οικονομικούς πόρους. Δεν δημιουργείτε κανένα τέτοιο πλαίσιο.
     Η δε έκθεση του Λογιστηρίου λέει ότι είναι ακαθόριστη η ετήσια δαπάνη επί του κρατικού προϋπολογισμού από την οργάνωση, τη συνδιοργάνωση επιμορφωτικών σεμιναρίων και λοιπών προγραμμάτων εκπαίδευσης, πληροφόρησης κλπ. Επί του προϋπολογισμού των οικείων ΟΤΑ και πάλι η ετήσια δαπάνη είναι ακαθόριστη για τη συγκρότηση των συνεργείων περισυλλογής αδέσποτων σκύλων, την ίδρυση και λειτουργία για αδέσποτα ζώα. Ακαθόριστη η δαπάνη, ακαθόριστοι οι πόροι που θα καλύψουν αυτήν την ακαθόριστη δαπάνη.
     Εν πάση περιπτώσει, τουλάχιστον μην αποδίδετε ευθύνες στην Αντιπολίτευση ότι δεν σας έχει κάνει προτάσεις, όταν εσείς φέρνετε ένα νομοσχέδιο στο οποίο είναι εντελώς ακαθόριστο αυτό το πολύ σοβαρό ζήτημα της δαπάνης. Εάν μας είχατε κάνει κάποιες προτάσεις –εμείς τις δικές μας τις καταθέσαμε- θα μπορούσαμε να τις επεξεργαστούμε περισσότερο και να δούμε πού θα οδηγηθούμε. Αυτή τη στιγμή όμως η οικονομική ενίσχυση γι’ αυτήν τη διαδικασία δεν υπάρχει. Δεν διαφαίνονται οι οικονομικοί πόροι.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε πέντε λεπτά.
     ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα αρχίσω από το τελευταίο και θα απαντήσω πολύ σύντομα.
     Κυρία Ξηροτύρη, μπορεί να προσδιορίσει κανείς πόσες υποδομές τέτοιες θα δημιουργηθούν, για να προσδιορίσει και τον προϋπολογισμό; Μπορεί να επιβάλλει το Υπουργείο Γεωργίας σε κάθε δήμο να γίνει τέτοια υποδομή; Αν υπάρξει διαδημοτική συνεργασία, δεν περιορίζεται το κόστος; Αυτό θα το μαντέψουμε, όταν καταθέτουμε το νομοσχέδιο; Ήδη με τη συζήτηση στην επιτροπή διαμορφώθηκε ένα σχήμα: η Υπερνομαρχία και ο Δήμος Αθηναίων. Ενεργοποιήθηκαν οι υπόλοιποι δήμοι και πάει να γίνει μια διαδημοτική συνεργασία για το λεκανοπέδιο της Αττικής.
      Θα το προσδιορίσουμε αυτό στο νομοσχέδιο; Δεν είναι δυνατόν. Άρα, λοιπόν, να μην υπερβάλουμε. Γνωρίζετε πολύ καλά και εσείς και τα υπόλοιπα κόμματα της Αντιπολίτευσης ότι τα δύο προηγούμενα χρόνια υπήρχε ένας προϋπολογισμός 500 εκατομμυρίων ετησίως για να ενισχυθούν οι υποδομές της Τοπικής Αυτοδιοίκησης. Γνωρίζετε πολύ καλά ότι σταμάτησε η χρηματοδότηση λόγω του Συμβουλίου της Επικρατείας, για τυπικούς λόγους υπήρξε απόφαση, επανερχόμαστε με το νομοσχέδιο για να συνεχίσουμε αυτό το πρόγραμμα. Γνωρίζετε πολύ καλά ότι πριν από μία εβδομάδα ανακοινώσαμε 1 εκατομμύριο ευρώ μόνο για τη στήριξη της διαδημοτικής συνεργασίας στο λεκανοπέδιο της Αττικής. Άρα, δεν υπάρχει θέμα πόρων, υπάρχει θέμα ειλικρινών προθέσεων εδώ πέρα, όπως επίσης και ανάληψη ευθυνών από όλους.
      Δεν μεταθέτουμε το βάρος στους φορολογούμενους, όπως είπε το ΚΚΕ, ούτε θα κάνουμε επιλεκτική πολιτική, γιατί η αναφορά μας είναι συγκεκριμένη. Οι ποινές που επιβάλλονται, επιβάλλονται σε όσους βασανίζουν ή παρανομούν. Τα χρήματα που εισπράττονται  από τις ποινές οδηγούνται σε ειδικό ταμείο, το οποίο είναι ανταποδοτικό, για να λειτουργήσει το συγκεκριμένο σύστημα. Άρα, δεν χρειάζεται η περαιτέρω φιλοσοφία, χρειάζεται λίγο μεγαλύτερη ειλικρίνεια μεταξύ μας.
      Και βεβαίως θα ήθελα να αναφερθώ στη Νέα Δημοκρατία και να πω ότι σήμερα ήταν ενδεικτική η κατάσταση ενός κόμματος που ο Αρχηγός του θέλει να κυβερνήσει τη χώρα, που προκαλεί με πρόωρες εκλογές και που δεν μπορεί να συμφωνήσει αυτό το κόμμα ούτε στο εσωτερικό του ούτε για ένα τόσο απλό ζήτημα, όπως το σχέδιο νόμου που συζητάμε. Και να μιλήσω χαρακτηριστικά. Τρεις εκπρόσωποι της Νέας Δημοκρατίας  αναφέρθηκαν σήμερα στο νομοσχέδιο, ο εισηγητής, ο Κοινοβουλευτικός Εκπρόσωπος και ένα παλιό κορυφαίο στέλεχος της Νέας Δημοκρατίας ο κ. Σπηλιωτόπουλος. Ο κ. Σπηλιωτόπουλος δικαιολογείται να μην ξέρει το νομοσχέδιο, να μην έχει ασχοληθεί, δικαιολογείται να έχει φέρει κάποιες φωτογραφίες που προβοκάρουν τη χώρα μας διεθνώς και διακινούνται από διάφορα κέντρα, γνωστά σε όλους, και να τα καταθέτει στα Πρακτικά της Βουλής, δικαιούται να αυθαιρετεί λέγοντας ότι υπάρχουν τριακόσιες χιλιάδες αδέσποτα -μπορεί να πλειοδοτήσει κάποιος και να πει «όχι, υπάρχουν τετρακόσιες χιλιάδες». Πώς τα μέτρησε; Είναι ένα ερώτημα- δικαιούται να λέει ότι δεν υπάρχουν ποινές και πρέπει να επιβληθούν σε όσους βασανίζουν τα ζώα, διότι δεν διάβασε το νομοσχέδιο, είναι φανερό. Δεν δικαιούται να λέει ότι το νομοσχέδιο προσβάλλει την παιδεία μας και τον πολιτισμό μας, πολύ περισσότερο δεν δικαιούται να το λέει όταν δεν το λέει ο κύριος εισηγητής της Νέας Δημοκρατίας. Αν αυτή η δικαιολογία υπάρχει για ένα τέως στέλεχος της Νέας Δημοκρατίας και νυν Βουλευτή τον κ. Σπηλιωτόπουλο, υπάρχει το ίδιο άλλοθι για τον Κοινοβουλευτικό Εκπρόσωπο;
      Να δούμε τις ανακρίβειες και θα μείνω μόνο σ’ αυτά. 
      «Άκριτη μετάθεση ευθυνών». Κύριε Παπαληγούρα, η ευθύνη για την αντιμετώπιση του προβλήματος υπάρχει εδώ και χρόνια στην Τοπική Αυτοδιοίκηση. Δεν αναθέτουμε καμία καινούργια αρμοδιότητα, οργανώνουμε το σύστημα.
      «Δεν υπάρχουν ποινές για τις κυνομαχίες και κυνοδρομίες». Υπάρχουν σαφέστατες και αυστηρότατες ποινές και μάλιστα στη συζήτηση στην επιτροπή αυξήσαμε τα όρια αυτών των ποινών με ελάχιστο 5 χιλιάδες ευρώ και μέγιστο 10 χιλιάδες ευρώ, συν ποινή φυλάκισης έξι μήνες.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Εγώ δεν είπα ότι δεν υπάρχουν ποινές.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφερθήκατε σε φίδια, σε μαϊμούδες που πρέπει να υπάρχει πλαίσιο. Δεν γνωρίζετε ότι υπάρχει άλλο πλαίσιο; Η χώρα μας έχει υπογράψει τη Διεθνή Σύμβαση sites, προβλέπονται συγκεκριμένοι όροι για την εμπορία και για τη διατήρηση τέτοιων ζώων. Δεν μπορεί ο καθένας να έχει ως κατοικίδιο, φίδι ή μαϊμού, όπως είπατε, στο σπίτι του. Υπάρχουν συγκεκριμένα πλαίσια.
      Αναφερθήκατε στη σήμανση όλων των ζώων περί την κατοικία των ανθρώπων, όπως είπατε κλπ. Είναι μια ενδιαφέρουσα πρόταση να σημάνουμε καναρίνια, παπαγάλους, ό,τι ωδικά πτηνά υπάρχουν κλπ., αλλά θα το αφήσουμε για ένα επόμενο νομοσχέδιο.
      Αναφερθήκατε στα τέλη. Δεν υπάρχουν τέλη. Χαίρομαι που το προτείνατε εσείς. Όταν εμείς στο διάλογο που κάναμε είχαμε την πρόθεση να επιβάλουμε ένα τέλος 10 ευρώ ετησίως για κάθε ιδιοκτήτη, το αρνηθήκατε. Σήμερα εσείς στη Βουλή το προτείνατε με συγκεκριμένες εκφράσεις: «Ο χρήστης πληρώνει» -είναι καταγραμμένο στα Πρακτικά- «για το κόστος λειτουργίας του συστήματος να επιβαρυνθούν οι έχοντες και οι κατέχοντες».
Αλλά να υπάρχουν διακρίσεις ανάμεσα σ’ αυτούς, στα σκυλιά για παράδειγμα που χρησιμοποιούν οι τυφλοί. 
      Μα, η πρόταση που αποσύρθηκε τότε και δεν επανέρχεται από την Κυβέρνηση προέβλεπε ότι εξαιρούνται απ’ αυτό το τέλος όσοι έχουν άτομα με ειδικές ανάγκες που χρησιμοποιούν αυτά τα ζώα, η Δημόσια Διοίκηση, οι υπηρεσίες του δημοσίου, όπως η Πυροσβεστική και η Αστυνομία, οι κτηνοτρόφοι για τους ποιμενικούς σκύλους κλπ. Αλλά συζητάμε τώρα για ένα θέμα το οποίο για την Κυβέρνηση δεν υφίσταται. 
      Είπατε ότι δεν προσκλήθηκαν οι εκπρόσωποι της Τοπικής Αυτοδιοίκησης να συζητήσουν για το σχέδιο νόμου. Μα, υπήρχε εκπρόσωπος της ΤΕΔΚ στην Επιτροπή Παραγωγής και Εμπορίου. Δεν το πήρατε είδηση; Διαβάστε τα Πρακτικά. Δεν διαβάσατε τα Πρακτικά και επιχειρηματολογείτε, αντικρούοντας ένα σχέδιο νόμου που δεν θα έπρεπε καν να συζητάμε μ’ αυτόν τον τρόπο και μ’ αυτήν την αντιπολιτευτική διάθεση; 
      Αναφερθήκατε στο ΕΘΙΑΓΕ. Από εκεί που κατάγεται ο πρόεδρος του ΕΘΙΑΓΕ, είπατε, εκεί θα είναι και η έδρα…. Ποιος πρόεδρος του ΕΘΙΑΓΕ; Από πού κατάγεται; Πού αναφέρεται αυτό στο νομοσχέδιο; Όπου βρίσκεται ο πρόεδρος του επιστημονικού συμβουλίου σε κάθε ίδρυμα, εκεί θα είναι η έδρα. Ποιοι υπάλληλοι, ποιες υπηρεσίες, ποιοι θα μετακινούνται; Τίποτα δεν χρειάζεται. Θα συνεδριάζει το επιστημονικό συμβούλιο κάθε φορά στο ίδρυμα στο οποίο προεδρεύει ο πρόεδρος, για να μην ενισχυθεί ένα και αποδυναμωθούν τα υπόλοιπα, αλλά για να υπάρχει μια εναλλαγή. Απλά πράγματα. 
      Αναφερθήκατε στο χάρισμα των χρεών της «ΚΤΗΝΟΤΡΟΦΙΚΗΣ». Πού προβλέπεται χάρισμα των χρεών της «ΚΤΗΝΟΤΡΟΦΙΚΗΣ»; Σε ποια τροπολογία, που έγινε αποδεκτή, προβλέπεται χάρισμα χρεών; Έλεος!
      Κύριοι συνάδελφοι, λυπάμαι αν ένα τόσο απλό σχέδιο νόμου, που μπορεί να αποδείξει –και πιστεύω ότι αποδεικνύει- την ευαισθησία όλων στο συγκεκριμένο θέμα, λυπάμαι που ένα σχέδιο νόμου που ουσιαστικά συγκροτήθηκε, διαμορφώθηκε μέσα από ευρύτατες συναινέσεις με τις ζωοφιλικές οργανώσεις, με τον Πανελλήνιο Σύλλογο των Κτηνιάτρων, με την Τοπική Αυτοδιοίκηση, βρίσκει τέτοια αντίδραση και λειτουργεί ουσιαστικά για να εκφραστεί ένας αντιπολιτευτικός λόγος ο οποίος δυστυχώς πέφτει στο κενό.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παπαληγούρα, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, πρέπει να έχει κάποια αδυναμία ακοής –είναι η καλύτερη εκδοχή- ο Υπουργός. Μίλησα πράγματι για μετάθεση των ευθυνών στην Τοπική Αυτοδιοίκηση. Και διερωτήθηκε ο Υπουργός πώς απετόλμησα τέτοια σκέψη. Μα, ακριβώς γιατί νομίζω ότι στοιχειοθετήσαμε όλοι πως δεν υπάρχει σήμερα η αναγκαία υποδομή αλλά ούτε και οι αναγκαίοι πόροι –και το γνωρίζετε καλύτερα από οιονδήποτε άλλον- για να αντιμετωπίσθεί το πρόβλημα των αδέσποτων.
      Δεύτερον, είναι ανακριβές ότι μίλησα για την ανάγκη θεσμοθέτησης ποινών, ως εκ του ότι εξακολουθούν σήμερα να οργανώνονται κυνοδρομίες. Δεν ισχυρίστηκα ότι δεν προβλέπονται ποινές. Δείτε τα Πρακτικά, αφού δεν ακούτε. Είπα, όμως, ότι παρά ταύτα οργανώνονται κυνοδρομίες, που αν μη τι άλλο σημαίνει ότι δεν είναι σε θέση η πολιτεία να εξασφαλίσει την εφαρμογή των νόμων της. Γιατί πρέπει επιτέλους να συνειδητοποιήσετε ότι δεν αρκεί μόνο να νομοθετείτε. Η Κυβέρνηση είναι κατ’ αρχήν επιφορτισμένη όχι με το νομοθετικό έργο αλλά οφείλει κατ’ αρχήν, ως εκτελεστική εξουσία, να εξασφαλίζει την τήρηση των νόμων που μέσα σ’ αυτή την Αίθουσα ψηφίζονται.
      Τρίτον, είπατε ότι είναι ενδιαφέρουσα η άποψη ότι θα έπρεπε –ειρωνικά το είπατε, έχετε και χιούμορ- να καταγραφούν όλα τα ζώα. Μα, το επαναλαμβάνω, ακριβώς όπως το είπα: «ότι θα έπρεπε να σημανθούν και να καταγραφούν τα ζώα όχι μόνο αυτά που ζουν σε, αλλά και αυτά που ζουν περί κάποιο χώρο ανθρώπινης διαβίωσης».
  Διότι ελπίζω να συνειδητοποιείτε ότι δεν υπάρχουν μόνο ζώα τα οποία ανήκουν στον α΄ ή στον β΄, αλλά υπάρχουν και αδέσποτα της γειτονιάς.
      Τέλος, ισχυρισθήκατε ότι τάχα δεν υπήρξε συμφωνία μεταξύ των ομιλησάντων από πλευράς της Νέας Δημοκρατίας. Ε, μη μιλάτε τώρα για σχοινί στο σπίτι του κρεμασμένου! Μη μιλάτε για ασυνεννοησία μεταξύ των στελεχών της Νέας Δημοκρατίας, την ώρα που έχει κηρυχθεί εμφύλιος πόλεμος στο ΠΑΣΟΚ. Έλεος πια!
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Παίρνω το λόγο, κύριε Πρόεδρε, για να επιμείνω σ’ αυτό που είπα στην αρχή.
      Κύριε Παπαληγούρα, δεν ξέρω πώς αντιλαμβάνεσθε εσείς τις εξελίξεις στο  ΠΑΣΟΚ. Εγώ γνωρίζω πώς αντιλαμβάνεται η ελληνική κοινωνία το πρόγραμμα για τη γεωργία, για τον αγροτικό κόσμο, που καταθέσατε, ένα πρόγραμμα που δεν είχε καμία αναφορά, για παράδειγμα, στη φυτική παραγωγή. Τόσο πλήρες ήταν!
      Το λέω αυτό γιατί αμφισβητήσατε τη δυνατότητά μου να καταλαβαίνω τι γίνεται στη Βουλή. Διαβάστε τα Πρακτικά και δείτε τι είπε ο κ. Σπηλιωτόπουλος, τι είπατε εσείς και τι είπε ο κ. Αγγελής. Προσέξτε τις εκφράσεις της Νέας Δημοκρατίας για ένα σχέδιο νόμου που έχει κοινωνική συναίνεση και ξαναδιαβάστε την τοποθέτησή σας. Το συμπέρασμα που θα βγάλετε είναι: «Ράβδος εν γωνία, άρα βρέχει». 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις» έγινε δεκτό επί της αρχής κατά πλειοψηφία.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 13.25΄, λύεται η συνεδρίαση για αύριο ημέρα Παρασκευή 4 Ιουλίου 2003 και ώρα 10.30΄, με αντικείμενο εργασιών του Τμήματος: κοινοβουλευτικό έλεγχο, συζήτηση της υπ’ αριθμόν 1/1/24-6-2003 επίκαιρης επερώτησης Βουλευτών της Νέας Δημοκρατίας προς τον Υπουργό Γεωργίας, σχετικώς με τη λειτουργία των υπηρεσιών και των οργανισμών του Υπουργείου Γεωργίας, σύμφωνα με την ημερήσια διάταξη.
    Ο ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ



3

ΣΥΝΕΔΡΙΑΣΗ 3-7-2003


