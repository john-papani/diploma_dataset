ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΠΗ’
Τρίτη 21 Δεκεμβρίου 2004
ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 6ο Λύκειο Ιλίου, το Ενιαίο Πειραματικό Λύκειο Αναβρύτων, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί του σχεδίου νόμου του Υπουργείου Οικονομίας και Οικονομικών: « Κύρωση του Κρατικού Προϋπολογισμού και των Προϋπολογισμών ορισμένων ειδικών ταμείων και υπηρεσιών οικονομικού έτους 2005», σελ.
2. Κατάθεση σχεδίου νόμου:
Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης, Μεταφορών και Επικοινωνιών, Δημόσιας Τάξης, Μακεδονίας-Θράκης και Αιγαίου και Νησιωτικής Πολιτικής, κατέθεσαν σχέδιο νόμου: «Ρυθμίσεις θεμάτων για το προσωπικό του δημοσίου και των νομικών προσώπων του ευρύτερου δημόσιου τομέα για τους Ο.Τ.Α.», σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΜΕ’Ι’ΜΑΡΑΚΗΣ Ε., σελ.
ΜΠΕΝΑΚΗ-ΨΑΡΟΥΔΑ Α., σελ.

Β. Επί του σχεδίου νόμου του Υπουργείου Οικονομίας και Οικονομικών:

ΑΝΤΩΝΑΚΟΠΟΥΛΟΣ Π., σελ.
ΒΑΓΙΩΝΑΣ Γ., σελ.
ΒΕΝΙΖΕΛΟΣ Ε., σελ.
ΒΛΑΧΟΣ Γ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΚΙΟΥΛΕΚΑΣ Κ., σελ.
ΔΑΙΛΑΚΗΣ Σ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΗΜΑΡΑΣ Ι., σελ.
ΚΑΚΛΑΜΑΝΗΣ Ν., σελ.
ΚΑΡΑΟΓΛΟΥ Θ., σελ.
ΚΑΡΠΟΥΖΑΣ Α., σελ.
ΚΑΡΡΑΣ Κ.,  σελ.
ΚΑΣΤΑΝΙΔΗΣ Χ., σελ.
ΚΙΛΤΙΔΗΣ Κ., σελ.
ΚΟΝΤΟΓΙΑΝΝΗΣ Σ., σελ.
ΚΟΥΒΕΛΗΣ Φ., σελ.
ΚΟΥΤΣΟΥΚΟΣ Ι., σελ.
ΚΩΣΤΑΝΤΟΠΟΥΛΟΣ Γ., σελ.
ΛΟΒΕΡΔΟΣ Α., σελ.
ΛΩΤΙΔΗΣ Λ., σελ.
ΝΙΩΤΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΝΤΕΛΑΚΗ Ε., σελ.
ΠΑΠΑΓΕΩΡΓΙΟΥ Γ. (Ν. ΑΡΤΗΣ), σελ.
ΠΑΠΑΘΑΝΑΣΙΟΥ Ι., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΝΔΡΕΟΥ Β., σελ.
ΠΑΠΑΝΤΩΝΙΟΥ Γ., σελ.
ΠΑΤΣΙΛΙΝΑΚΟΣ Ι., σελ.
ΠΕΤΡΑΛΙΑ Φ., σελ.
ΠΟΛΥΖΟΣ Ε., σελ.
ΠΡΩΤΟΠΑΠΑΣ Χ, σελ.
ΡΑΠΤΗ Ε., σελ.
ΡΕΓΚΟΥΖΑΣ Α., σελ.
ΡΟΒΛΙΑΣ Κ., σελ.
ΡΟΥΣΟΠΟΥΛΟΣ Θ., σελ.
ΣΑΛΜΑΣ Μ., σελ.
ΣΑΜΠΑΖΙΩΤΗΣ Δ., σελ.
ΣΗΜΙΤΗΣ Κ., σελ.
ΣΚΟΥΛΑΚΗΣ Ε., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Α., σελ.
ΤΖΑΚΡΗΣ Θ., σελ.
ΤΖΑΜΤΖΗΣ Ι., σελ.
ΤΣΙΑΜΑΚΗΣ Δ., σελ.
ΤΣΙΟΓΚΑΣ Δ., σελ.
ΦΩΤΙΑΔΗΣ Η., σελ.
ΧΑΡΑΚΟΠΟΥΛΟΣ Μ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΜΑΤΑΣ Ι., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ  ΠΗ΄
     Τρίτη 21 Δεκεμβρίου 2004
     
     Αθήνα, σήμερα στις 21 Δεκεμβρίου 2004, ημέρα Τρίτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20 Δεκεμβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΠΖ΄ συνεδριάσεώς του, της Δευτέρας 20 Δεκεμβρίου 2004 σε ό,τι αφορά την ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις».)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλωακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Εργαστήρι Ειδικής Επαγγελματικής Αγωγής και Αποκαταστάσεως «ΠΑΝΑΓΙΑ ΕΛΕΟΥΣΑ» Νομού Αιτωλ/νίας ζητεί συμπληρωματική οικονομική επιχορήγηση της Νομαρχίας Αιτωλ/νίας για την κάλυψη των άμεσων λειτουργικών του αναγκών.
     2) Ο Βουλευτής Αιτωλωακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλωακαρνανίας ζητεί την οικονομική ενίσχυση του ΓΟΕΒ Αχελώου.
     3) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Νομού Ρεθύμνου ζητεί οικονομική ενίσχυση για την κάλυψη των λειτουργικών του εξόδων.
     4) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Διατελεσάντων  Προέδρων Κοινοτήτων Περιόδου 1995-1996 Νομού Ρεθύμνης ζητεί την καταβολή ισόβιας χορηγίας στους κατά την περίοδο 1995-1998 εν ενεργεία προέδρους κοινοτήτων που συνενώθηκαν.
     5) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Νομαρχιακή Επιτροπή Ρεθύμνης του Τμήματος Δυτικής Κρήτης του Τεχνικού Επιμελητηρίου Ελλάδας ζητεί την επαναδημοπράτηση του έργου της επέκτασης και ολοκλήρωσης του Γενικού Νοσοκομείου Ρεθύμνου.
     6) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύνδεσμος Δήμων Συβρίτου – Κουρητών ζητεί τη χορήγηση απορριμματοφόρου οχήματος κλπ.
     7) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο ΣΚΑΪ 100,3 FM διαμαρτύρεται για την επιβολή σε βάρος του ποινών από το Εθνικό Συμβούλιο Ραδιοτηλεόρασης.
     8) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Σωματείο Ατόμων με Αναπηρία Νομού Ρεθύμνης ζητεί την εγκατάσταση ηχητικών σηματοδοτών στην πόλη του Ρεθύμνου.
     9) Ο Βουλευτής Περιφέρειας Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο κ. Κωνσταντίνος Μαντάς, απόστρατος αξιωματικός της Ελληνικής Αστυνομίας, ζητεί την αναγνώριση του χρόνου υπηρεσίας του στην Ελληνική Αστυνομία.
     10) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Φαρίδος Λακωνίας ζητεί όλες οι περιοχές του Δήμου του να χαρακτηριστούν τουριστικές.
     11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Βοιών, η Ένωση Ξενοδόχων και άλλοι Σύλλογοι του Νομού Λακωνίας ζητούν τη δρομολόγηση πλοίου στη γραμμή Νεάπολη – Κύθηρα.
     12) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Δήμαρχος Κορεστείων Νομού Καστοριάς ζητεί την αντιμετώπιση του προβλήματος της αδιάθετης ποσότητας φασολιών στην περιοχή του λόγω εισαγωγής από άλλες χώρες.                    
     13) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατικό Κέντρο Νομού Λάρισας διαμαρτύρεται για  απολύσεις εργαζομένων στην επιχείρηση «ΕΠΙΛΕΚΤΟ» στα Φάρσαλα.
     14) Οι Βουλευτές Α΄ Αθηνών και Α΄ Πειραιώς κυρίες ΛΙΑΝΑ ΚΑΝΕΛΛΗ και ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία ο Σύλλογος Γονέων και Κηδεμόνων Μουσικού Σχολείου Ιλίου – Αθήνας διαμαρτύρεται για την έλλειψη εκπαιδευτικού προσωπικού στο πιο πάνω σχολείο κλπ.
     15) Οι Βουλευτές Β΄ Αθηνών και Α΄ Αθηνών κ.  ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ένωση Αγωνιστών Εθνικής Αντίστασης -  Παράρτημα Υμηττού ζητεί την αναγνώριση της ΕΑΜικής Εθνικής Αντίστασης κλπ.
     16) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί την παραμονή του γραφείου του ΕΟΤ στο Γύθειο.
     17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Σπάρτης ζητεί την αναβάθμιση της Πυροσβεστικής Υπηρεσίας Σπάρτης σε Σταθμό Α΄ Τάξης.
     18) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στην κατασκευή του δρόμου Σελλασίας – Σπάρτης.
     19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στον τρόπο ένταξης περιοχών στα προγράμματα ΠΣΕΑ.
     20) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στην αποκατάσταση των λαθών στο Ελαιοκομικό Μητρώο.
     21) Ο Βουλευτής Αιτωλωακαρνανίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία το Εργαστήρι Ειδικής Επαγγελματικής Αγωγής και Αποκαταστάσεως «ΠΑΝΑΓΙΑ ΕΛΕΟΥΣΑ» Νομού Αιτωλωακαρνανίας ζητεί συμπληρωματική οικονομική επιχορήγηση της Νομαρχίας Αιτωλωακαρνανίας για την κάλυψη των άμεσων λειτουργικών του αναγκών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1956/2-7-04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 43113/18-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, αναφορικά με το αντικείμενο του θέματος, και κατόπιν του (2) σχετικού, σας πληροφορούμε ότι:
     1) Ιστορικό
     Το έργο είχε ενταχθεί και χρηματοδοτηθεί αρχικά από το Β΄ ΚΠΣ. Η πρώτη δημοπρασία του έγινε την 9-12-97 με προϋπολογισμό 3,7 δις δρχ. Ανάδοχος ανεδείχθη η Εργοληπτική επιχείρηση «ΕΚΤΕΡ ΑΕ». Η μέση έκπτωση της δημοπρασίας ανήλθε σε 61,96%. Η εν λόγω εργολαβία διαλύθηκε τον Απρίλιο του 1999, με απόφαση του Προϊσταμένου της ΔΕΚΕ, μετά από σχετικές αιτήσεις του ανάδοχου, διότι δεν είχαν συντελεστεί οι απαλλοτριώσεις και δεν είχε γίνει εκκαθάριση του χώρου που συνέπιπτε με το πεδίο βολής του Στρατού, το οποίο υπήρχε στην περιοχή.
     Στην συνέχεια την 13-8-99 έγινε η δεύτερη δημοπρασία του έργου, με προϋπολογισμό μελέτης 3,3 δις δρχ, που απέβη άγονος. Η επανάληψη της δημοπρασίας έγινε την 16-2-00, ανεδείχθη δε κατ' αυτήν ανάδοχος η εταιρία «ΕΤΑΝΕ ΕΥΚΛΕIΔΗΣ» με μέση τεκμαρτή έκπτωση 29,64%. Η ως άνω εταιρεία δεν υπέγραψε εν τέλει σύμβαση, λόγω οριακής παρέλευσης του χρόνου ισχύος της προσφοράς της. Κατόπιν τούτων και με το δεδομένο ότι το καθεστώς του Γ΄ ΚΠΣ, το ανώτερο όριο των δαπανών για απαλλοτριώσεις, δεν μπορεί να υπερβαίνει το 10% του συνολικού κόστους του έργου, δεν προωθήθηκε για ένταξη το εν λόγω έργο αφού στην προκείμενη περίπτωση το συνολικό κόστος για απαλλοτριώσεις ανέρχεται σε 2.424.417,43 € υπερβαίνον κατά 1.320.617,3 € (450 εκατ. δραχμές) το κατά το ανωτέρω επιτρεπόμενο ποσοστό του 10%. Άλλωστε μέχρι σήμερα δεν υπήρξε εξασφάλιση του ως άνω υπερβαίνοντος ποσού.
     Με βάση τις οριστικές μελέτες ο προϋπολογισμός του έργου ανήλθε εν τέλει στο ποσόν των 4,55 δις δρχ. περίπου.
     2) Περιγραφή του έργου- Τεχνικά χαρακτηριστικά
     Πρόκειται για χωμάτινο φράγμα ύψους 33 μ. στο ρέμα Καζαντζή περιοχής Ερυθροποτάμου Διδυμοτείχου. Η συνολική χωρητικότητα του φράγματος ανέρχεται στα 31 εκατ. Μ3. Η ετήσια παροχή υπολογίζεται σε 12,5 εκατ. Μ3, δηλαδή περίπου το 1/3 της συνολικής χωρητικότητας. Ως εκ τούτου τίθεται θέμα πλήρωσης του φράγματος και επάρκειας παροχής. Η προταθείσα κατά καιρούς λύση της μεταφοράς νερού από τον Ερυθροπόταμο, με κατασκευή τάφρου, αποτελεί ξεχωριστό έργο και απαιτεί πλήρη μελέτη και τεκμηρίωση.
     Λόγω του ότι η κατασκευή νέων φραγμάτων για αρδευτικούς σκοπούς, δεν είναι επιλέξιμη ενέργεια με βάση τους κανονισμούς του Γ΄ ΚΠΣ, το εν λόγω φράγμα παρουσιάζεται ως αντιπλημμυρικό, προς προστασία από πλημμύρες σε συνολική έκταση 70.000 στρεμ.
     Το όλο έργο αναλύεται στα παρακάτω υποέργα:
     1. Απαλλοτριώσεις συνολικής δαπάνης 1.173.880, 13 € (αφορά το 10% του συνολικού κόστους).
     2. Κατασκευή σώματος φράγματος συνολικής δαπάνης 11.445.341,16 €
     3. Αμοιβή Τεχνικού Συμβούλου συνολικής δαπάνης 322.817,31 € 
     4. Έργα ΔΕΗ, συνολικής δαπάνης 117.388,11 €
     5. Περίφραξη λεκάνης κλπ συνολικής δαπάνης 293.470,29 €
     3) Ωριμότητα - προβλήματα ένταξης
     1. Δεν έχει εξασφαλισθεί η χρηματοδότηση της πέραν του 10% του συνολικού κόστους, δαπάνης απαλλοτριώσεων, ποσού 1.320.617,3 €
     2. Δεν έχει υποβληθεί μελέτη οικονομικής σκοπιμότητας (κόστους-οφέλους)
     3. Αν και το έργο φέρεται ως αντιπλημμυρικό έργο, στην πραγματικότητα θα λειτουργήσει ως αρδευτικό. Τούτο φαίνεται και από το γεγονός ότι έχει περιληφθεί στην ΣΑΜΠ 031/3 (3-52004) μελέτη με τον τίτλο «Μελέτη αρδευτικού δικτύου αξιοποίησης φράγματος Ασπρονερίου» προϋπολογισμού293.470,29 €. Τίθεται συνεπώς ευθέως θέμα επιλεξιμότητας του έργου, εφ΄ όσον η μελέτη και πολύ περισσότερο η κατασκευή αρδευτικού δικτύου είτε κατά την φάση κατασκευής του φράγματος είτε και μεταγενεστέρως, ανατρέπει τον όλο σχεδιασμό και προγραμματισμό του ως αντιπλημμυρικού.
     4. Σύμφωνα με την περιβαλλοντική μελέτη και με βάση τους προβλεπόμενους απ' αυτή όρους επιβάλλεται η εκπόνηση μελέτης για την διερεύνηση της επίπτωσης στο υδάτινο ισοζύγιο του ποταμού Έβρου και στο Δέλτα. Άλλωστε τόσο από τον Ν.1739/87 περί διαχείρισης των υδάτινων πόρων, όσο και από το υφιστάμενο κανονιστικό πλαίσιο της Ε.Ε. επιβάλλεται όπως στα ολοκληρωμένα υδατικά έργα μελετώνται οι συνολικές επιπτώσεις των παρεμβάσεων, τόσο στην ποιότητα όσο και στην ποσότητα των υδάτων, σε επίπεδο υδρολογικής λεκάνης, συμπεριλαμβανομένης και της τυχόν διακρατικής του διάστασης.
     Ο Υφυπουργός
     ΑΘ. ΝΑΚΟΣ»
     2. Στην με αριθμό 2123/13-7-04 ερώτηση και ΠΑΒ 1307/13-7-04 των Βουλευτών κυρίων Δημητρίου Πιπεργιά Γεωργίου Παπαγεωργίου και  δόθηκε με το υπ’ αριθμ. οικ./43329/20-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στις ανωτέρω αναφορά και ερώτηση που κατατέθηκαν στη Βουλή των Ελλήνων από τους Βουλευτές κ. Δ. Πιπεργιά και κ. Γ. Παπαγεωργίου αντιστοίχως και αφορούν στο αντικείμενο του θέματος, σας γνωρίζουμε ότι για τη σύσταση και λειτουργία Δημοτικών Λιμενικών Ταμείων ακολουθείται η προβλεπόμενη από την κείμενη νομοθεσία διαδικασία, συμμορφούμενη προς τις υποδείξεις του Συμβουλίου της Επικρατείας για κάθε περίπτωση.
     Σε ότι αφορά στη σύσταση του Διαδημοτικού Λιμενικού Ταμείου Λίμνης, σας γνωρίζουμε ότι βρίσκεται στο στάδιο της επεξεργασίας από την αρμόδια υπηρεσία του Υπουργείου Εσωτερικών, Δημόσιας Διοίκησης και Αποκέντρωσης.
     Ο Υφυπουργός
     ΑΘΑΝ. ΝΑΚΟΣ»
     3. Στην με αριθμό 2457/27-7-04 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./231/19-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 2457/27.07.2004 ερώτηση του Βουλευτή κ. Ανδρέα Ανδριανόπουλου, σας διαβιβάζουμε την απάντηση της Οργανωτικής Επιτροπής Ολυμπιακών Αγώνων - Αθήνα 2004.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 2511/29-7-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./237/18-8-04 έγγραφο από την Αναπληρωτή Υπουργό Τουρισμού η ακόλουθη απάντηση:
     «Σχετικά με την υπ' αριθμ. 2511/29.07.2004 Ερώτηση της Βουλευτού κας Εύης Χριστοφιλοπούλου, σας διαβιβάζουμε την απάντηση της Οργανωτικής Επιτροπής Ολυμπιακών Αγώνων - Αθήνα 2004.
     Η Αναπληρωτής Υπουργός
     ΦΑΝΗ  ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 2469/28-7-04 ερώτηση των Βουλευτών κυρίων Ορέστη Κολοζώφ, Αντωνίου Σκυλλάκου και Λιάνας Κανέλλη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./234/11-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2469/28.07.2004 ερώτηση των Βουλευτών κυρίων Ορέστη Κολοζώφ, Αντώνη Σκυλλάκου και Λιάνας Κανέλλη, σας διαβιβάζουμε την απάντηση της Οργανωτικής Επιτροπής Ολυμπιακών Αγώνων - Αθήνα 2004.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 2480/28-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./233/11-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2480/28.07.2004 ερώτηση του Βουλευτή κ. Φώτη Κουβέλη, σας διαβιβάζουμε την απάντηση της Οργανωτικής Επιτροπής Ολυμπιακών Αγώνων - Αθήνα 2004.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 2488/29-7-04 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./235/18-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2488/29.07.2004 ερώτηση του Βουλευτή κ. Ανδρέα Ανδριανόπουλου, σας διαβιβάζουμε: α) πίνακα με την οικονομική παρακολούθηση και εξέλιξη των συμβάσεων έργων και υπηρεσιών αρμοδιότητας της ΕΥΔΕ/ΑΟΕΕ από τον οποίο προκύπτει το κόστος των έργων αυτών και β) την απάντηση της Οργανωτικής Επιτροπής Ολυμπιακών Αγώνων - Αθήνα 2004.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2509/29-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 43084/19-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης σας ενημερώνουμε ότι κατά την πρώτη φάση του προγράμματος ΕΠΤΑ αντικαταστάθηκε μεγάλο τμήμα των εσωτερικών δικτύων που ήταν κατασκευασμένο από αμίαντο ή από κατεστραμμένο PVC και παρουσίαζε διαρροές. Επίσης, στο Δημοτικό Διαμέρισμα Ματαράγκας του Δήμου Αρακύνθου εκτελέσθηκε από το ΠΕΠ Δυτικής Ελλάδας (2000-2006) εργολαβία που αφορούσε αντικατάσταση εσωτερικών δικτύων ύδρευσης προϋπολογισμού 322.940 €.
     Παράλληλα από το πρόγραμμα ΕΠΤΑ (Διαδημοτικό έργο) κατασκευάζεται το διυλιστήριο καθαρισμού του νερού προϋπολογισμού 1.464.920€ και ποσού συμφωνητικού 1.363.597,29€ , το οποίο προβλέπεται να ολοκληρωθεί μέχρι τις 31/08/2004 . Επίσης για λογαριασμό του Δ. Αρακύνθου έχει συνταχθεί μελέτη από την Τ.Υ.Δ.Κ με τίτλο «Προμήθεια και τοποθέτηση μηχανημάτων για τον καθαρισμό νερού» προϋπολογισμού 49. 182,40 € .
     Ύστερα από την απαγόρευση χρήσης του νερού περί τα τέλη Ιουνίου 2004 οι Δήμοι Αρακύνθου και Μακρυνείας προέβησαν σε γενικό καθαρισμό των εσωτερικών δικτύων και χλωρίωση του νερού υπό την επίβλεψη και τις οδηγίες της Δ/νσης Υγείας της Ν.Α με αποτέλεσμα να δοθεί ξανά σε χρήση το δίκτυο ύδρευσης.
     Από το Δ. Μακρυνείας και σε συνεργασία με την Περιφέρεια Δυτικής Ελλάδας ανατέθηκε σε ιδιώτη μελετητή η σύνταξη μελέτης για την αντιμετώπιση τυχών μελλοντικών προβλημάτων και βελτίωση των υπαρχουσών εγκαταστάσεων υδροληψίας και χλωρίωσης. Η μελέτη αυτή προϋπολογισμού 200.000€ βρίσκεται σε φάση ολοκλήρωσης και σύντομα θα υποβληθεί στην Περιφέρεια Δυτικής Ελλάδας για συμπληρωματική χρηματοδότηση των προτεινόμενων έργων.
     Ο Υφυπουργός
     Α. ΝΑΚΟΣ»
     9. Στην με αριθμό 2134/13-7-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/Γρ. ΑΝ.Υ.Π./.Ε./199/2-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2134/13.07.2004 ερώτηση της Βουλευτού κας Ευαγγελίας Σχοιναράκη - Ηλιάκη, σας γνωρίζουμε τα εξής:
     Οι προσλήψεις στις Κεντρικές και Περιφερειακές Υπηρεσίες του ΥΠ.ΠΟ. γίνονται απευθείας από τους Προϊσταμένους των ανωτέρω Υπηρεσιών, οι οποίοι δύνανται να προσλαμβάνουν το αναγκαίο και κατάλληλο ωρομίσθιο προσωπικό, μέσα στα όρια των εγκεκριμένων πιστώσεων, για την εκτέλεση συγκεκριμένων έργων, σύμφωνα με τις διατάξεις του άρθρου 81 του Ν. 1958/91 σε συνδυασμό με τις διατάξεις του Π/Δτος 99/92 όπως ισχύουν σήμερα για χρονικό διάστημα μέχρι 1390 ωρών.
     Ειδικότερα, η πρόσληψη ωρομίσθιου φυλακτικού προσωπικού με σύμβαση δύο μηνών στο Αρχαιολογικό Μουσείο Ηρακλείου διενεργήθηκε με την πάγια νόμιμη διαδικασία πρόσληψης ωρομίσθιου προσωπικού που ακολουθείται επί σειρά ετών για διάφορες κατηγορίες υπαλλήλων (αρχαιολόγοι, συντηρητές, εργάτες, διοικητικοί, καθαριστές κ.λπ.) και συγκεκριμένα βάσει των ισχυουσών διατάξεων του Ν. 1958/91, άρθρο 81, του Ν. 2026/92 άρθρο 21, παρ. 3, του ΠΔ 99/92, άρθρο 10, του ΠΔ 191/03, του Ν. 2190/94, άρθρο 24 και του Ν. 2833/00, άρθρο 6, παρ. 1.
     Η επιλογή πραγματοποιήθηκε βάσει των προηγουμένων διατάξεων από την Διευθύντρια του Αρχαιολογικού Μουσείου Ηρακλείου, σε συνδυασμό με υπηρεσιακά και κοινωνικά κριτήρια.
     Συγκεκριμένα αναφέρουμε ότι:
     Υποβλήθηκαν συνολικά 62 αιτήσεις, 42 θηλέων και 20 αρρένων υποψηφίων. Απορρίφθηκαν 18 λόγω μη προβλεπόμενου τίτλου ξένης γλώσσας.
     Επελέγησαν 6 άρρενες και 4 θήλεις, προκειμένου να εξισορροπηθεί η σύνθεση του φυλακτικού προσωπικού, δεδομένου ότι η προηγηθείσα πρόσληψη εποχικού προσωπικού μέσω ΑΣΕΠ απέληξε σε πρόσληψη 9 θηλέων και ενός άρρενα.
     Κατά τα λοιπά και πέραν των αιτούμενων τυπικών προσόντων (απόφοιτοι ΙΕΚ Αρχαιοφυλάκων ή Λυκείου και μέτρια γνώση μιας ξένης γλώσσας), ελήφθησαν υπόψιν κριτήρια κατά τεκμήριο αντικειμενικά και σε ορισμένες περιπτώσεις συνυπάρχοντα όπως:
     Προϋπηρεσία: 3 επιλεγέντες
     Κοινωνικά: (πολύτεκνες οικογένειες, ορφανοί, έγγαμοι με τέκνα κ.λπ.): 4 επιλεγέντες Πτυχιούχοι Αρχαιολογίας, φοιτητές ΑΕΙ: 3 επιλεγέντες Αριστούχοι απόφοιτοι Λυκείου: 2 επιλεγέντες
     Φοιτητές σε ΙΕΚ Αρχαιοφυλάκων: 1 επιλεγείσα
     Κάτοχοι δύο διπλωμάτων ξένων γλωσσών: 1 επιλεγείς
     Συνημμένα κατατίθενται: α) κατάσταση επιλεγέντων και β) ισχύουσες διατάξεις
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2148/14-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ. 90022/20383/394/5-8-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της uπ’ αριθμ. πρωτ. 2148/14-07-2004 ερώτησης που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης, σχετικής με το Λογαριασμό Αγροτικής Εστίας (Λ.Α.Ε.) και, ειδικότερα, για την εφαρμογή των Προγραμμάτων Κοινωνικού Τουρισμού στο Ν. Σερρών για το τρέχον έτος, σας πληροφορούμε τα ακόλουθα:
     Για το έτος 2004 και στα πλαίσια κοινής συνεργασίας Ο.Γ.Α. και Οργανισμού Εργατικής Εστίας (Ο.Ε.Ε.), ο Λογαριασμός Αγροτικής Εστίας έχει οργανώσει Πρόγραμμα Κοινωνικού Τουρισμού που εφαρμόζεται σε όλους τους Νομούς της ηπειρωτικής χώρας, καθώς και στην Κρήτη, πλην της Αττικής και της υπόλοιπης νησιωτικής χώρας. Ο περιορισμός αυτός, οφείλεται σε αδυναμία του Ο.Ε.Ε. να παράσχει στον Ο.Γ.Α. σχετική διοικητική υποστήριξη.
     Για το τρέχον έτος, στο εν λόγω πρόγραμμα μπορούν να συμμετέχουν μόνο οι ασφαλισμένοι του Κλάδου Κύριας Ασφάλισης Αγροτών που έχουν εξοφλήσει τις ασφαλιστικές τους εισφορές και οι οποίοι, εντός του μηνός Αυγούστου, πρόκειται να λάβουν κάρτα δικαιούχου Κοινωνικού Τουρισμού, με προτυπωμένα τα προσωπικά τους στοιχεία και οδηγίες για τη συμμετοχή τους στο Πρόγραμμα.
     Ο αριθμός των δικαιούχων ανά Νομό, έχει καθοριστεί επί τη βάση των πληθυσμιακών στοιχείων κάθε Νομού που τηρεί ο Οργανισμός και για το Ν. Σερρών, ειδικότερα, ανέρχεται σε 1.800 περίπου άτομα.
     Επιπλέον, σας γνωρίζουμε πληροφοριακά ότι ο Λ.Α.Ε. έχει οργανώσει Πρόγραμμα δωρεάν παροχής βιβλίων, που για το έτος 2004 εφαρμόζεται σε δεκαέξι (16) Νομούς της χώρας και παρέχει στους ασφαλισμένους και συνταξιούχους του Οργανισμού τη δυνατότητα αγοράς βιβλίων από συμβεβλημένα με τον Ο.Γ.Α. βιβλιοπωλεία του Νομού τους, με την κατάθεση του Δελτίου Αγοράς Βιβλίου, αξίας δεκαπέντε (15,00) ευρώ, που θα τους αποσταλεί από τον Οργανισμό εντός του μηνός Αυγούστου. Στο εν λόγω Πρόγραμμα, δεν συμπεριλαμβάνεται ο Ν. Σερρών.
     Τέλος, σας γνωρίζουμε πως εντός του τρέχοντος έτους και στα πλαίσια του θεσμού της Αγροτικής Εστίας, ενδέχεται να πραγματοποιηθεί και Εκδρομικό Πρόγραμμα στο οποίο θα συμμετέχουν και οι ασφαλισμένοι του Ν. Σερρών, ως τόπου εκκίνησης και, πιθανόν και ως τόπου προορισμοί, ενώ σχεδιάζεται να υλοποιηθεί και Πρόγραμμα δωρεάν παροχής εισιτηρίων θεάτρων.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     11. Στην με αριθμό 2172/14-7-04 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. Φ.10036/19145/790/5-8-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Ν. Σαλαγιάννη, σχετικά με την αναστολή καταβολής της σύνταξης από τον ΟΑΕΕ-ΤΑΕ, σε περίπτωση που ασφαλισμένος του φορέα αυτού, ηλικίας μικρότερης των 70 ετών, μεταβιβάσει την επιχείρησή του σε πρόσωπο της οικογενείας του, σας γνωρίζουμε τα εξής:
     Με τις διατάξεις του εδαφ. γ, της παρ. 2, του άρθρου 103, του Π. Δ.668/81 (Κανονισμός παροχών ΟΑΕΕ-ΤΑΕ) προβλέπεται αναστολή καταβολής της σύνταξης σε περίπτωση που ασφαλισμένος του Ταμείου, ηλικίας μικρότερης των 70 ετών, μεταβιβάσει την επιχείρησή του σε πρόσωπα της οικογενείας του, δηλαδή στον ή στην σύζυγό του και στα ανήλικα τέκνα τους.
     Αναστολή καταβολής της σύνταξης δεν υφίσταται σε περίπτωση συνταξιοδότησης λόγω αναπηρίας, καθώς και στην περίπτωση που ο ασφαλισμένος έχει συμπληρώσει 35 χρόνια πραγματικής ασφάλισης στον ΟΑΕΕ-ΤΑΕ και ηλικία 65 ετών.
     Πάντως με τον Ενιαίο Κανονισμό Παροχών και Ασφάλισης του ΟΑΕΕ, (ΤΕΒΕ-ΤΑΕ-ΤΣΑ) που βρίσκεται στο τελικό στάδιο της επεξεργασίας του, παύει να υφίσταται η ως άνω προϋπόθεση αναστολής καταβολής της σύνταξης.
     Σημειώνεται ότι με τον Ενιαίο Κανονισμό Παροχών αμβλύνονται οι διαφορές και ανισότητες των τριών Ταμείων, κυρίως στον τομέα των παροχών, αφού θεσπίζονται πλέον ενιαίες διατάξεις με σκοπό τη διασφάλιση των συμφερόντων ασφαλισμένων και συνταξιούχων και τη βελτίωση των παρεχομένων υπηρεσιών των παραπάνω Ταμείων.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     12. Στην με αριθμό 2122/124/13-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΚΕ 197/2-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 2122/124/13.07.2004 ερώτηση και Αίτηση Κατάθεσης Εγγράφων του Βουλευτή κ. Μανόλη Στρατάκη, σας γνωρίζουμε τα εξής:
     Οι προσλήψεις στις Κεντρικές και Περιφερειακές Υπηρεσίες του ΥΠ.ΠΟ. γίνονται απευθείας από τους Προϊσταμένους των ανωτέρω Υπηρεσιών, οι οποίοι δύνανται να προσλαμβάνουν το αναγκαίο και κατάλληλο ωρομίσθιο προσωπικό, μέσα στα όρια των εγκεκριμένων πιστώσεων, για την εκτέλεση συγκεκριμένων έργων, σύμφωνα με τις διατάξεις του άρθρου 81 του Ν. 1958/91 σε συνδυασμό με τις διατάξεις του Π/Δτος 99/92 όπως ισχύουν σήμερα για χρονικό διάστημα μέχρι 1390 ωρών.
     Ειδικότερα, η πρόσληψη ωρομίσθιου φυλακτικού προσωπικού με σύμβαση δύο μηνών στο Αρχαιολογικό Μουσείο Ηρακλείου διενεργήθηκε με την πάγια νόμιμη διαδικασία πρόσληψης ωρομίσθιου προσωπικού που ακολουθείται επί σειρά ετών για διάφορες κατηγορίες υπαλλήλων (αρχαιολόγοι, συντηρητές, εργάτες, διοικητικοί, καθαριστές κ.λπ.) και συγκεκριμένα βάσει των ισχυουσών διατάξεων του Ν. 1958/91, άρθρο 81, του Ν. 2026/92 άρθρο 21, παρ. 3, του ΠΔ 99/92, άρθρο 10, του ΠΔ 191/03, του Ν. 2190/94, άρθρο 24 και του Ν. 2833/00, άρθρο 6, παρ. 1.
     Η επιλογή πραγματοποιήθηκε βάσει των προηγουμένων διατάξεων από την Διευθύντρια του Αρχαιολογικού Μουσείου Ηρακλείου, σε συνδυασμό με υπηρεσιακά και 	κοινωνικά κριτήρια.
     Συγκεκριμένα αναφέρουμε ότι:
     Υποβλήθηκαν συνολικά 62 αιτήσεις, 42 θηλέων και 20 αρρένων υποψηφίων.
     Απορρίφθηκαν 18 λόγω μη προβλεπόμενου τίτλου ξένης γλώσσας.
     Επελέγησαν 6 άρρενες και 4 θήλεις, προκειμένου να εξισορροπηθεί η σύνθεση του φυλακτικού προσωπικού, δεδομένου ότι η προηγηθείσα πρόσληψη εποχικού προσωπικού μέσω ΑΣΕΠ απέληξε σε πρόσληψη 9 θηλέων και ενός άρρενα.
     Κατά τα λοιπά και πέραν των αιτούμενων τυπικών προσόντων (απόφοιτοι ΙΕΚ Αρχαιοφυλάκων ή Λυκείου και μέτρια γνώση μιας ξένης γλώσσας), ελήφθησαν υπόψιν κριτήρια κατά τεκμήριο αντικειμενικά και σε ορισμένες περιπτώσεις συνυπάρχοντα όπως: 
Προϋπηρεσία: 3 επιλεγέντες
Κοινωνικά: (πολύτεκνες οικογένειες, ορφανοί, έγγαμοι με τέκνα κ.λπ.): 4 επιλεγέντες 
Πτυχιούχοι Αρχαιολογίας, φοιτητές ΑΕΙ: 3 επιλεγέντες
Αριστούχοι απόφοιτοι Λυκείου: 2 επιλεγέντες
     Φοιτητές σε ΙΕΚ Αρχαιοφυλάκων: 1 επιλεγείσα
     Κάτοχοι δύο διπλωμάτων ξένων γλωσσών: 1 επιλεγείς
     Συνημμένα κατατίθενται: α) κατάσταση επιλεγέντων και β) ισχύουσες διατάξεις
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 2195/15-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/Γρ. ΑΝ.ΥΠ/Κ.Ε 206/2-8-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 2195/15-7-2004 ερώτηση του Βουλευτή κ. Βασιλείου Κεγκέρογλου, σας γνωρίζουμε τα εξής:
     Οι προσλήψεις στις Κεντρικές και Περιφερειακές Υπηρεσίες του ΥΠ.ΠΟ. γίνονται απευθείας από τους Προϊσταμένους των ανωτέρω Υπηρεσιών, οι οποίοι δύνανται να προσλαμβάνουν το αναγκαίο και κατάλληλο ωρομίσθιο προσωπικό, μέσα στα όρια των εγκεκριμένων πιστώσεων, για την εκτέλεση συγκεκριμένων έργων, σύμφωνα με τις διατάξεις του άρθρου 81 του Ν. 1958/91 σε συνδυασμό με τις διατάξεις του Π/Δτος 99/92 όπως ισχύουν σήμερα για χρονικό διάστημα μέχρι 1390 ωρών.
     Ειδικότερα, η ΚΓ΄ Εφορεία Προϊστορικών και Κλασικών Αρχαιοτήτων προέβη στην πρόσληψη 11 ωρομίσθιων αρχαιοφυλάκων για τους αρχαιολογικούς χώρους Κνωσού και Φαιστού μετά την αρ. ΥΠ.ΠΟ./ΟΙΚΟΝ/τμ. Ειδ. Λογ./4377/8.6.04 έγκριση χρηματοδότησης.
     Οι προσλήψεις έγιναν με προκήρυξη για να καλυφθεί η αυξημένη κίνηση στους μεγάλους αρχαιολογικούς χώρους λόγω της Ολυμπιάδας έως τις 30.09.2004, χωρίς δυνατότητα παράτασης και με αξιοκρατικά κριτήρια.
     Η πρόσληψη ωρομίσθιου προσωπικού με σύμβαση δύο μηνών στο Αρχαιολογικό Μουσείο Ηρακλείου, διενεργήθηκε με την πάγια νόμιμη διαδικασία πρόσληψης ωρομίσθιου προσωπικού που ακολουθείται επί σειρά ετών για διάφορες κατηγορίες υπαλλήλων (αρχαιολόγοι, συντηρητές, εργάτες, διοικητικοί, καθαριστές κ.λπ.) και συγκεκριμένα βάσει των ισχυουσών διατάξεων του Ν. 1958/91, άρθρο 81, του Ν. 2026/92 άρθρο 21, παρ. 3, του ΠΔ 99/92, άρθρο 10, του ΠΔ 191/03, του Ν. 2190/94, άρθρο 24 και του Ν. 2833/00, άρθρο 6, παρ. 1.
     Η επιλογή πραγματοποιήθηκε βάσει κριτηρίων κατά τεκμήριο αντικειμενικών (προϋπηρεσία, κοινωνικοί λόγοι, φοιτητές ΙΕΚ Φυλάκων, πτυχιούχοι Αρχαιολογίας και φοιτητές ΑΕΙ, αριστούχοι απόφοιτοι Λυκείου, κάτοχοι διπλωμάτων δύο γλωσσών), σε συνδυασμό με υπηρεσιακά και κοινωνικά κριτήρια.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     14. Στην με αριθμό 1624/86/21.6.04 ερώτηση των Βουλευτών κυρίων Αγγέλου Τζέκη και Γιώργου Χουρμουζιάδη δόθηκε με το υπ’ αριθμ. 5174/5.8.04 έγγραφο από τον Υπουργό Μακεδονίας – Θράκης η ακόλουθη απάντηση:
     «Απαντώντας στην ερώτηση και αίτηση κατάθεσης εγγράφων με αριθμό 1624/21-6-2004, που κατέθεσαν στη Βουλή οι Βουλευτές κ.κ. Άγγελος Τζέκης και Γεώργιος Χουρμουζιάδης και η οποία μας διαβιβάσθηκε με το παραπάνω σχετικό έγγραφο του ΥΠΕΧΩΔΕ, σε σχέση με το μνημείο Ιμαρέτ του οικισμού της Παναγίας της πόλης της Καβάλας, σας πληροφορούμε τα εξής:
     Η χερσόνησος της πόλης της Καβάλας, η γνωστή με το όνομα «Παναγία», χαρακτηρίσθηκε ως τόπος ιδιαίτερου φυσικού κάλλους και ως ιστορικός τόπος, υπαγόμενος στην κατηγορία των καλλιτεχνικών και ιστορικών μνημείων και οικοδομημάτων παλαιοτέρων του 1830, με την απόφαση φ31/27174/2521/10-81974 (ΦΕΚ 822/τ.Β/22-8-1974) του Υπουργού Πολιτισμού.
     Δεν πρόκειται για παραδοσιακό οικισμό ή για διατηρητέο κτίριο αρμοδιότητας του Υπουργείου Μακεδονίας - Θράκης, αλλά για χαρακτηρισμένο από το Υπουργείο Πολιτισμού μνημείο και ιστορικό τόπο, για τα οποία έχουν εφαρμογή οι διατάξεις του Ν. 3028/2002 (Α 153) « Για την προστασία των Αρχαιοτήτων και εν γένει της Πολιτιστικής Κληρονομιάς».
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
     15. Στην με αριθμό 2213/15.7.04 ερώτηση του Βουλευτή κ. Γιάννη Τσακλίδη δόθηκε με το υπ’ αριθμ. 229/4.8.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 2213/15-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Τσακλίδη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Στόχος του ΥΕΝ είναι η βελτίωση του συνόλου των λιμενικών υποδομών και της διαχείρισής τους, ώστε να προσφέρονται υπηρεσίες ποιότητας.
     2. Με πρωτοβουλία του ΥΕΝ, έχει ενταχθεί στο Πρόγραμμα Δημοσίων Επενδύσεων τρέχοντος έτους (ΣΑΕ 089/5), το έργο της προμήθειας μηχανολογικού εξοπλισμού λιμένα Καβάλας και ακολούθως ζητήθηκε και εγκρίθηκε η αντίστοιχη χρηματοδότησή του.
     Ήδη, η Γενική Γραμματεία Λιμένων και Λιμενικής Πολιτικής του ΥΕΝ, προωθεί άμεσα τη σχετική διαδικασία, με την εντολή κατανομής του ποσού σε λογαριασμό Νομικών Προσώπων της Τράπεζας της Ελλάδος, για την αύξηση του μετοχικού κεφαλαίου του Οργανισμού Λιμένος Καβάλας Α.Ε. και τον ορισμό του Οργανισμού ως Υπολόγου Διαχειριστή.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     16. Στην με αριθμό 2272/20.7.04 ερώτηση του Βουλευτή κ. Γρηγόρη Νιώτη δόθηκε με το υπ’ αριθμ. 237/4.8.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 2272/20-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γρ. Νιώτη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Τα θέματα μελέτης περιβαλλοντικών επιπτώσεων, εκτίμησης βαθμού ρύπανσης (έδαφος, νερό, αέρας), καθορισμού προτύπων (standars), χρηματοδότησης και κατασκευής αποχετευτικών δικτύων και σταθμών βιολογικού καθαρισμού, αδειών λειτουργίας εγκαταστάσεων, καθώς και τα λοιπά θιγόμενα στην ερώτηση θέματα εκφεύγουν των αρμοδιοτήτων του ΥΕΝ.
     2. Ανεξάρτητα από τα παραπάνω, πάγια θέση του ΥΕΝ είναι η υποστήριξη κατασκευής κεντρικών αποχετευτικών δικτύων και σταθμών βιολογικού καθαρισμού λυμάτων/ αποβλήτων σε όλες τις ευαίσθητες περιβαλλοντικά και τουριστικές παράκτιες περιοχές της χώρας, λαμβάνοντας υπόψη τα θετικά για την προστασία του θαλασσίου περιβάλλοντος αποτελέσματα.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     17. Στην με αριθμό 2284/20.7.04 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 448/3.8.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Στ. Κουτμερίδης, για τα θέματα της. αρμοδιότητάς μας, σας πληροφορούμε τα εξής:
     l. Σύμφωνα με. το άρθρο 4 παρ. 4 του Κανονισμού Ασφάλισης Φυτικής. Παραγωγής του ΕΛ.Γ.Α., εξαιρούνται από την ασφαλιστική κάλυψη οι ζημιές από πλημμύρα, για τις καλλιέργειες που καταλαμβάνουν εκτάσεις μέσα στην περίμετρο  της ανώτατης στάθμης των φυσικών ή τεχνητών ρευμάτων ή άλλου όγκου γλυκού νερού,. οι οποίες αποκαλύπτονται κατά τις διακυμάνσεις της στάθμης του νερού, καθώς. και για τις καλλιέργειες που καταλαμβάνουν εκτάσεις οι οποίες βάσει των διατάξεων της ισχύουσας νομοθεσίας χαρακτηρίζονται σαν «ζώνες έργων».
     2. Ο ΕΛΓΑ για ζημιά στη φυτική παραγωγή ποσοστού 100% αποζημιώνει το 75% περίπου, ποσοστό από τα μεγαλύτερα διεθνώς. Η κάλυψη των ζημιών σε ποσοστό 100%, δηλαδή από μηδενική βάση είναι πέρα από τα όρια κάθε ασφαλιστικής πρακτικής διεθνώς, σύμφωνα με την οποία σε κάθε ζημιά συμμετέχει κατά ένα ποσοστό υποχρεωτικά και ο ασφαλισμένος.
     3. Όσον αφορά τα θέματα αντιπλημμυρικής προστασίας αυτά αποτελούν αντικείμενο –αρμοδιότητας του ΥΙΙΕΧΩΔΕ, προς το οποίο κοινοποιούμε το έγγραφο μας με αντίγραφο της ερώτησης.
     Ο Υπουργός
     Σ. ΤΣΙΤΟΥΡΙΔΗΣ»
     18. Στην με αριθμό 2132/13.7.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Β833/5.8.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2132/13-7-2004, που κατέθεσε στη Βουλή ο Βουλευτής κ. Μανόλης Στρατάκης, σύμφωνα και με το έγγραφο αριθμ. 539/30-7-2004 των Ολυμπιακών Αερογραμμών, σας πληροφορούμε τα παρακάτω:
     1. Ο ισχυρισμός ότι παρατηρείται εμφάνιση τεχνικών βλαβών σε καθημερινή βάση στα αεροσκάφη των Ολυμπιακών Αερογραμμών που εκτελούν τα πρωινά δρομολόγια από Ηράκλειο προς Αθήνα δεν ανταποκρίνεται στην πραγματικότητα.
     Οι καθυστερήσεις για τεχνικούς λόγους για το πρώτο εξάμηνο του 2004 συνολικά έχουν ως ακολούθως :
     Στόλος Β 717-200 :1-3% (1-3 καθυστερήσεις ανά 100 αναχωρήσεις) 
     Στόλος Β 737-400 : 0,3 -0,65%(3-6 καθυστερήσεις ανά 1000 πτήσεις)
     2. Οι πρόσφατες απολύσεις, θέμα στο οποίο επανέρχεται ο ερωτών βουλευτής, (έχει ήδη απαντηθεί σχετική ερώτησή του), ουδεμία σχέση έχουν με την ασφάλεια και αξιοπιστία των πτήσεων διότι η συντήρηση των Αεροσκαφών επιτελείται για λογαριασμό των Ολυμπιακών Αερογραμμών από τις Τεχνικές Βάσεις της «Ολυμπιακή Αεροπορία-Υπηρεσίες» Α.Ε. που τηρούν και πληρούν όλες τις απαιτήσεις ασφάλειας και ποιότητας που προβλέπει η Ελληνική και Ευρωπαϊκή Νομοθεσία.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     19. Στην με αριθμό 2221/16-8-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 236/4.8.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. Πρώτ. 2221/16-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Χωματά που κατατέθηκε στη Βουλή των Ελλήνων, σας γνωρίζουμε ότι βασική προτεραιότητα του ΥΕΝ είναι η διασφάλιση της κοινωνικής πρόνοιας και της κοινωνικής ασφάλισης. Στο πλαίσιο του εκσυγχρονισμού της υγειονομικής περίθαλψης των ασφαλισμένων του Οίκου Ναύτου και της προσαρμογής στις νέες επιστημονικές εξελίξεις, καταβάλλουμε κάθε δυνατή προσπάθεια για την επίλυση των χρόνιων προβλημάτων που αντιμετωπίζει ο Οργανισμός.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     20. Στην με αριθμό 2625/12-8-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 44626/1-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Παναγιώτης Αντωνακόπουλος, σας πληροφορούμε τα εξής:
     Με την αριθ. ΔΙΠΠ/Φ.ΕΓΚΡ.1/121/4603/16.4.2002 απόφαση της Επιτροπής του άρθρου 2 παρ. 1 της αριθ.55/98 ΠΥΣ (άρθρ. 1 παρ. 51 Ν. 2412/1996) εγκρίθηκε η ανάθεση έργου σε δώδεκα άτομα για το χρονικό διάστημα ενός (1) έτους, σύμφωνα με τις διατάξεις του άρθρου 6 του Ν. 2527/1997 από το Περιφερειακό Ταμείο Ανάπτυξης Δυτ. Ελλάδας, για την κάλυψη των αναγκών του στο πλαίσιο διεκπεραίωσης της επεξεργασίας και συστηματοποίησης δεδομένων που αφορούν τις αρμοδιότητες της αντίστοιχης Περιφέρειας, οι οποίες προβλέπονται στις διατάξεις των νόμων 2790/2000 και 2910/2001 αναφορικά με την αποκατάσταση των παλιννοστούντων και την είσοδο, παραμονή αλλοδαπών και κτήση της ελληνικής ιθαγένειας με πολιτογράφηση.
     Στη συνέχεια με την αριθ. ΔΙΠΠ/Φ.ΕΓΚΡ.1/271/12034/15.7.2003 απόφαση της Επιτροπής του άρθρου 2 παρ. 1 της αριθ. 55/98 ΠΥΣ (άρθρ. 1 παρ. 51 Ν. 2412/1996), εγκρίθηκε η ανάθεση έργου σε δώδεκα άτομα για το χρονικό διάστημα ενός (1) έτους, σύμφωνα με τις διατάξεις του άρθρου 6 του Ν. 2527/97 από το Περιφερειακό Ταμείο Ανάπτυξης Δυτ. Ελλάδας για την διεκπεραίωση του ακόλουθου έργου:
     - Συγκέντρωση, ταξινόμηση, έλεγχος και επεξεργασία στοιχείων των παλιννοστούντων ομογενών σε συνδυασμό με τις διατάξεις που έχουν ληφθεί για την κοινωνική τους ένταξη,
     - Συγκέντρωση, ταξινόμηση, έλεγχος και επεξεργασία στοιχείων των μεταναστών με άδεια ή για χορήγηση άδειας παραμονής κατά περίπτωση, ήτοι για εργασία, σπουδές, συνένωση οικογενειών κλπ. καθώς και δημιουργία συστήματος παρακολούθησης,
     - Επεξεργασία δικαιολογητικών δανειοδότησης ομογενών από χώρες της τέως Σοβιετικής Ένωσης και προώθησης των σχετικών αιτήσεων στα πιστωτικά ιδρύματα, καθώς και τη δημιουργία συστήματος παρακολούθησης των δανειοδοτικών προγραμμάτων,
     - Δημιουργία βάσης δεδομένων, ολοκλήρωση, έλεγχος επεξεργασία εκκρεμών φακέλων πολιτογράφησης που περιήλθαν στην Περιφέρεια από το ΥΠ.ΕΣ.Δ.Δ.Α. (Ν. 2647/98,2790/2000 και 2910/2001)
     Σύμφωνα όμως με τις διατάξεις του άρθρου 6 παρ. 3 του Ν. 2527/97 ανανέωση ή παράταση της σύμβασης μίσθωσης έργου απαγορεύεται και είναι αυτοδικαίως άκυρη.
     Επίσης, σημειώνουμε ότι στο Π.Δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (ΦΕΚ 134/Α΄/ 19.7.2004) ρυθμίζονται οι όροι και οι προϋποθέσεις με τις οποίες προβλέπεται η μετατροπή συμβάσεων ορισμένου χρόνου ή ανάθεσης έργου σε συμβάσεις αορίστου χρόνου.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     21. Στην με αριθμό 2645/19-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ. 900α/4178/7379/26-8-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2645/19-08-2004 ερώτησης, που κατέθεσε ο Βουλευτής κ. Bασίλειoς Κεγκέρογλου, με θέμα την επιμήκυνση του ορίου ηλικίας για δικαίωμα αναβολής στράτευσης των φοιτητών στο Νις Σερβίας, σας γνωρίζουμε τα ακόλουθα:
     Το ΥΠΕΘΑ έχει δείξει ιδιαίτερη ευαισθησία στα θέματα νομοθετικής ρύθμισης των προβλημάτων που αντιμετωπίζουν Έλληνες του εξωτερικού με στρατολογικές εκκρεμότητες, λαμβάνοντας βέβαια υπόψη και τις ανάγκες των ΕΔ. Στα πλαίσια αυτά υπήρξαν ανάλογες νομοθετικές ρυθμίσεις.
     Οι περί αναβολής λόγω σπουδών διατάξεις ρυθμίζουν γενικά τη χρονική διάρκεια των αναβολών με βάση την εκπαιδευτική βαθμίδα των σχολών (Δευτεροβάθμια - Ανώτερη - Ανώτατη) και δεν κάνουν διαχωρισμό της χρονικής διάρκειας ανάλογα με το αν φοιτά κάποιος σε συγκεκριμένη χώρα η σχολή.
     Το αίτημα των φοιτητών της Ιατρικής Σχολής Νις Σερβίας, λόγω της ιδιαιτερότητας της κατάστασης θα εξεταστεί στην προσεχή αναθεώρηση της στρατολογικής νομοθεσίας οπότε και θα μελετηθεί η δυνατότητα ικανοποίησής του.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     22. Στην με αριθμό 2585/6-8-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 8175/31-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2585/2004 ερώτηση, που κατατέθηκε στη Βουλή από το Βουλευτή κ. Νικολόπoυλo, σχετικά με παράνομα απασχολούμενους (χωρίς άδεια εργασίας) αλλοδαπούς μάγειρες στα επισιτιστικά καταστήματα της περιοχής Νομού Αχαΐας, σας πληροφορούμε τα εξής:
     Κοινωνικοί Επιθεωρητές, τόσο του Τμήματος Κοινωνικής Επιθεώρησης Αχαΐας, όσο και της Περιφερειακής Διεύθυνσης Δυτικής Ελλάδας, διενήργησαν κατά το τρέχον έτος και μέχρι σήμερα ενενήντα έξι (96) ελέγχους σε επισιτιστικά καταστήματα (ταβέρνες, εστιατόρια, ξενοδοχεία κλπ.) και δεν διαπίστωσαν παραβάσεις παράνομα απασχολούμενους (χωρίς άδεια εργασίας) αλλοδαπούς μάγειρες.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      23. Στην με αριθμό 2586/6-8-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 8176/31-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2586/2004 ερώτηση, που κατατέθηκε στη Βουλή από το Βουλευτή Α. Αλαβάνο, σχετικά με τη μετατροπή των συμβάσεων ιδιωτικού δικαίου ορισμένου χρόνου σε αορίστου, σας πληροφορούμε τα εξής:
     Το Υπουργείο Απασχόλησης και Κοινωνικής Προστασίας με το αριθμ. 180/2004 Προεδρικό Διάταγμα «Τροποποίηση του Π.Δ. 81/2003 «Ρυθμίσεις για τους εργαζόμενους με συμβάσεις ορισμένου χρόνου» (ΦΕΚ 160/Α/23-8-2004), καθόρισε, με την επιφύλαξη των οριζομένων στο άρθρο 2 παρ. 1 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (Α΄ 134), τους όρους και τις προϋποθέσεις για την μετατροπή των συμβάσεων ορισμένου χρόνου σε αορίστου στους εργαζόμενους με σύμβαση ή σχέση εξαρτημένης εργασίας ορισμένου χρόνου, οι οποίοι απασχολούνται στον ιδιωτικό τομέα, περιλαμβανομένων και των ανωνύμων εταιρειών, που είναι εισηγμένες στο Χρηματιστήριο Αξιών Αθηνών και δεν εμπίπτουν στο πεδίο εφαρμογής του Π.Δ. 164/2004, σύμφωνα με το άρθρο 3 περίπτωση γ΄ αυτού.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     24. Στην με αριθμό 2587/6-8-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 8174/31-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2587/2004 ερώτηση, που κατατέθηκε στη Βουλή από το Βουλευτή Α. Αλαβάνο, σχετικά με τη μετατροπή των συμβάσεων ιδιωτικού δικαίου ορισμένου χρόνου σε αορίστου, σας πληροφορούμε τα εξής
     Το Υπουργείο Απασχόλησης και Κοινωνικής Προστασίας με το αριθμ. 180/2004 Προεδρικό Διάταγμα «Τροποποίηση του Π.Δ. 81/2003 «Ρυθμίσεις για τους εργαζόμενους με συμβάσεις ορισμένου χρόνου» (ΦΕΚ 160/Α/23-8-2004), καθόρισε, με την επιφύλαξη των οριζομένων στο άρθρο 2 παρ. 1 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (Α΄ 134), τους όρους και τις προϋποθέσεις για την μετατροπή των συμβάσεων ορισμένου χρόνου σε αορίστου στους εργαζόμενους με σύμβαση ή σχέση εξαρτημένης εργασίας ορισμένου χρόνου, οι οποίοι απασχολούνται στον ιδιωτικό τομέα, περιλαμβανομένων και των ανωνύμων εταιρειών, που είναι εισηγμένες στο Χρηματιστήριο Αξιών Αθηνών και δεν εμπίπτουν στο πεδίο εφαρμογής του Π.Δ. 164/2004, σύμφωνα με το άρθρο 3 περίπτωση γ΄ αυτού.
     Για τα υπόλοιπα θέματα αρμόδιο να απαντήσει είναι το συνερωτώμενο Υπουργείο Μεταφορών και Eπικοινωνιών.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     25. Στην με αριθμό 2358/22-7-04 ερώτηση των Βουλευτών κυρίων Αθανασίου Λεβέντη και Ασημίνας Ξηροτύρη- Αικατερινάρη δόθηκε με το υπ’ αριθμ. 1172/27-8-04 έγγραφο από τον Υφυπουργό Τουρισμού η ακόλουθη απάντηση:
     «Αναφορικά με την παραπάνω ερώτηση των βουλευτών κ. κ. Αθανασίου Λεβέντη και Ασημίνας Ξυροτύρη-Αικατερινάρη, σας γνωρίζουμε τα ακόλουθα:
     Όσον αφορά στο ζήτημα των συμβάσεων της ΕΤΑ ΑΕ με ιδιώτες επιχειρηματίες, η πολιτική της νέας ηγεσίας του Υπουργείου Τουρισμού επικεντρώνεται στην εκ νέου επανεξέταση όλων των συμβάσεων και την εξασφάλιση των όρων και πόρων για τη συντήρηση του περιβάλλοντος. Κύριος γνώμονας μας είναι η προστασία του περιβάλλοντος καθώς και η συναίνεση των τοπικών κοινωνιών στις προτεινόμενες επενδύσεις μέσω συμβάσεων της ΕΤΑ ΑΕ.
     Επιπροσθέτως, στην περίπτωση του Καραθώνα, γνωρίζουμε ότι στο ζήτημα εμπλέκονται πολλοί φορείς. Για αυτόν ακριβώς τον λόγο, το θέμα επανεξετάζεται προσεκτικά από τη Νομική Υπηρεσία του Υπουργείου, όπως και όλες οι άλλες συμβάσεις της ΕΤΑ ΑΕ με ιδιώτες, ούτως ώστε να αντιμετωπιστεί επιτέλους δίκαια το συγκεκριμένο πρόβλημα που κληρονομήσαμε -μεταξύ άλλων- από την προηγούμενη διαχείριση. Τονίζουμε ότι δεν ήταν ποτέ στις προθέσεις της νέας ηγεσίας του Υπουργείου να αποκλείσει την ελεύθερη πρόσβαση των ακτών από όλους τους πολίτες, και οι λύσεις που θα προωθήσουμε θα ανταποκρίνονται στις ευαισθησίες και τα δικαιώματα των τοπικών κοινωνιών. Σε ότι αφορά τις συλλήψεις φορέων αλλά και γενικότερα το υπόλοιπο περιεχόμενο της ερώτησης, αυτό εμπίπτει στην αρμοδιότητα των συνερωτώμενων Υπουργείων.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     26. Στην με αριθμό 2342/21-7-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 491/31-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Ασ. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Η αρμόδια υπηρεσία του Υπουργείου Αγροτικής Ανάπτυξης και Τροφίμων καθώς και η αρμόδια Δ/νση Δασών Σάμου, έχουν ασχοληθεί διεξοδικά με το θέμα της παράνομης και ανεξέλεγκτης βόσκησης αιγών στην Ικαρία και έχει πρακτικά εξαντλήσει τις δυνατότητες που της παρέχει η Δασική Νομοθεσία σε σχέση με τις ενέργειες αποτροπής της παραπάνω βόσκησης.
     Το πρόβλημα εντοπίζεται στην, βάσει προγραμμάτων, λήψη μέτρων μείωσης της υπερβόσκησης, στην παροχή κινήτρων προς τους κτηνοτρόφους για τη μείωση του αριθμού των βοσκόντων ζώων, στη μείωση της Πυκνότητας Βόσκησης (ΠΒ) σε συγκεκριμένες περιοχές και στην ορθολογική διαχείριση των βοσκοτόπων για βελτίωση της φυτοκάλυψης, αποκατάσταση της βιοποικιλότητας και προστασία από τη διάβρωση.
     Το πρόγραμμα έχει προαιρετικό χαρακτήρα και η αρμόδια Δ/νση του Υπουργείου Αγροτικής Ανάπτυξης και Τροφίμων έχει προχωρήσει σε ενημέρωση των τοπικών αρχών με σκοπό την κατά το δυνατό συλλογική εφαρμογή για την επίτευξη του βέλτιστου αποτελέσματος.
     Επίσης αποφασίσθηκαν τα ανώτατα και κατώτατα όρια Πυκνότητας Βόσκησης (ΠΒ), τα οποία πρέπει να εφαρμόζουν όλοι οι παραγωγοί, το πλαίσιο των ελέγχων εφαρμογής καθώς και οι ανάλογες κυρώσεις σε περιπτώσεις μη τήρησης των διατάξεων.
     Ο Υφυπουργός
     Ε. ΜΠΑΣΙΑΚΟΣ»
     27. Στην με αριθμό 2493/29-7-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Β13-746/1-9-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ' αριθμ. 2493/29-7-04 ερώτηση, που κατέθεσε στη Βουλή των Ελλήνων ο Βουλευτής κ. Μ. ΜΠΟΛΑΡΗΣ, με θέμα: «Αποκλεισμός υπερπολύτεκνου, πατέρα έξι (6) παιδιών από τις προσλήψεις εποχιακού προσωπικού στην Ελληνική Βιομηχανία Ζάχαρης ο οποίος εργαζόταν ως εποχιακός γενικών καθηκόντων επί 14 χρόνια συνεχώς», σας επισυνάπτουμε την απάντηση του Διευθυντή Διοικητικών Υπηρεσιών της Ελληνικής Βιομηχανίας Ζάχαρης Α.Ε. κ. Γ. Κούκου.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     28. Στην με αριθμό 2211/15-7-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 44570/31-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι στο πλαίσιο της υλοποίησης του Προγράμματος Ολυμπιακής Προετοιμασίας, τα Υπουργεία Πολιτισμού - Γενικής Γραμματείας Ολυμπιακών Αγώνων, Εσωτερικών, Δημόσιας Διοίκησης και Αποκέντρωσης και η ΟΕΟΑ «Αθήνα 2004» έχουν επιλέξει 24 Ολυμπιακούς Δήμους, μεταξύ των οποίων και ο Δήμος Αχαρνών, για παρεμβάσεις που υποστηρίζουν την ολυμπιακή διοργάνωση. Ειδικότερα, ο προαναφερόμενος Δήμος χρηματοδοτείται με το ποσό των 500.000,00 € για έργα βελτίωσης του οδοστρώματος και των πεζοδρομίων στις οδούς Καραμανλή, Θρακομακεδόνων και Δημοκρατίας.
     Ο Υφυπουργός
     Α. ΝΑΚΟΣ»
     29. Στην με αριθμό 2102/13-7-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 41242/4-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικό έγγραφο της Ν.Α. Αιτωλοακαρνανίας, σας πληροφορούμε τα εξής:
     α). Έχει ολοκληρωθεί η προμελέτη του έργου και
     β). Είναι σε εξέλιξη η οριστική μελέτη μετά την ολοκλήρωση της οποίας η Ν.Α. Αιτωλοακαρνανίας θα προσπαθήσει να εντάξει το αντίστοιχο έργο στο Γ' ΠΕΠ.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     30. Στην με αριθμό 2210/15-7-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 41245/4-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και μετά από σχετικό έγγραφο της Περιφέρειας Θεσσαλίας, σας πληροφορούμε τα εξής:
     1. Στα πλαίσια του 1ου  Ε.Π.Τ.Α., ο Δήμος Νίκαιας έχει χρηματοδοτηθεί στο παρελθόν για ένα έργο ύδρευσης με το ποσό των 164.343,36€ και για πέντε διαδημοτικά έργα ύδρευσης με το ποσό των 484.003,94€.
     2. Στις 3-11-2003 η Τ.Υ.Δ.Κ. συνέταξε την αρ. 216/2003 μελέτη του έργου «Κατασκευή αγωγού μεταφοράς νερού από το Δήμο Νίκαιας στο Δ.Δ. Νέων Καρυών», προϋπολογισμού δαπάνης 549.880,00€.
     3. Η μελέτη υποβλήθηκε στην Περιφέρεια για χρηματοδότηση στα πλαίσια του Προγράμματος «Ι. Καποδίστριας», όμως οι πόροι του 1ου Ε.Π.Τ.Α. έχουν ήδη εξαντληθεί και θα γίνει προσπάθεια εξεύρεσης πόρων χρηματοδότησης από άλλες πηγές.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     31. Στην με αριθμό 2215/15-7-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 440/4-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Ε. Χριστοφιλοπούλου, για τα θέματα της αρμοδιότητάς μας, σας πληροφορούμε τα εξής:
     1.0ι πιστώσεις που θα διατεθούν φέτος από Δημόσιες Επενδύσεις για διάνοιξη- συντήρηση-βελτίωση –ασφαλτόστρωση δασικών δρόμων ανέρχονται στο ποσό των 4.041.800€.
     2. Λειτουργεί το Συντονιστικό Κέντρο Δασοπροστασίας (191) σε επιφυλακή μέχρι τις 10 μ.μ. με υπαλλήλους της Κεντρικής Υπηρεσίας.
     3. Συμμετέχουμε στο συντονιστικό κέντρο της Γεν. Γραμματείας Πολιτικής Προστασίας με 5 Δασολόγους, συμβούλους σε θέματα Δασικών Πυρκαγιών, από 7 Π.μ. μέχρι 10 μ.μ. καθημερινώς και σε περίπτωση που προκύψουν θέματα μεγάλων πυρκαγιών και πέραν της 10ης ώρας.
     4.Λειτουργούν συνεργεία επιφυλακής και περιπολίας σε όλα τα Δασαρχεία – Διευθύνσεις Δασών της χώρας μέχρι 31-12-2004.
     5. Όσον αφορά τα ειδικά μέτρα πυρασφάλειας, ενόψει των Ολυμπιακών αγώνων, είναι: α) το Σ.Κ.Δ. (191) θα λειτουργεί σε 24ωρη βάση από 2-8-2004 μέχρι 5-9-2004. β) στις πόλεις όπου θα εκτελούνται Ολυμπιακοί Αγώνες θα λειτουργούν, σε 24ώρη βάση, τόσο τα συνεργεία επιφυλακής όσο και τα περίπολα.
     Ο Υφυπουργός
     Ε. ΜΠΑΣΙΑΚΟΣ»
     32. Στην με αριθμό 2261/19-7-04 ερώτηση των Βουλευτών κυρίων Γεωργίου Καρασμάνη και Κωνσταντίνου Τσιπλάκη δόθηκε με το υπ’ αριθμ. 174/28-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κ.κ. Γ. Καρασμάνης, Κ. Τσιπλάκης, για τα θέματα της αρμοδιότητας μας, σας πληροφορούμε τα εξής:
     Στις αποφάσεις εφαρμογής του Προγράμματος της Πρόωρης Συνταξιοδότησης των Αγροτών (ΚΥΑ αριθμ. 422/408583/6914/29 11-2000) προβλέπεται ότι:
     «Αφ’ ότου συμπληρωθεί το νόμιμο όριο ηλικίας (65ο έτος) για συνταξιοδότηση του δικαιούχου από τον Ο.Γ.Α., γίνεται συμψηφισμός «Πρόωρης Σύνταξης» και της εκάστοτε χορηγούμενης κατώτερης βασικής σύνταξης γήρατος Ο.Γ.Α., στο ύψος της «Πρόωρης Σύνταξης».
     Ο παραπάνω συμψηφισμός «Πρόωρης Σύνταξης» και σύνταξης γήρατος του Ο.Γ .Α. είναι υποχρέωση που απορρέει από τους Κοινοτικούς Κανονισμούς (Καν.2079/92 και Καν. 1257/99) βάσει των οποίων εφαρμόζεται το ισχύον πρόγραμμα Πρόωρης Συνταξιοδότησης Αγροτών.
     Συγκεκριμένα στον Καν. 1257/99 (κεφ. ΙΥ, άρθρο 12, παρ. 2) προβλέπεται ότι «εάν, στην περίπτωση αποχωρούντος γεωργού, καταβάλλεται από το κράτος μέλος κανονική σύνταξη, η ενίσχυση για πρόωρη συνταξιοδότηση χορηγείται ως συμπληρωματική σύνταξη, λαμβάνοντας υπόψη το ποσό της εθνικής σύνταξης».
     Επομένως ο ανωτέρω όρος έχει προβλεφθεί ως δεσμευτικός στο εγκεκριμένο από την Ε.Ε. πρόγραμμα και στις εθνικές διατάξεις εφαρμογής του.
     Ο Υπουργός
     Σ. ΤΣΙΤΟΥΡΙΔΗΣ»
     33. Στην με αριθμό 2190/15-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3107/577/546Β έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι: Το Υ.ΠΕ.ΧΩ.Δ.Ε. στο πλαίσιο των αρμοδιοτήτων του μεριμνά για τη θεσμοθέτηση διατάξεων και κανονισμών που αποσκοπούν μεταξύ άλλων και στη βελτίωση των συνθηκών του αστικού περιβάλλοντος.
     Ειδικότερα, το φαινόμενο των Θερμικών αστικών νησίδων, έχει εντοπιστεί από παλιά και δημιουργείται από την υπερθέρμανση μέσω ακτινοβολίας υψηλότερων αερίων στρωμάτων. Ευθύνεται δε ως ένα βαθμό για τις θερμοκρασιακές αναστροφές και το νέφος της πρωτεύουσας.
     Από σχετική μελέτη του Γεωπονικού Πανεπιστημίου, υπάρχει πρόταση η οποία εξετάζεται για συγκεκριμένο σχεδιασμό του αστικού πρασίνου. Ο σχεδιασμός αυτός προσπαθεί να εξασφαλίσει τη δημιουργία διόδων αερίων ρευμάτων που διασχίζουν την πρωτεύουσα, κυρίως από βορειοανατολικά προς νοτιοδυτικά και σκοπό έχουν ακριβώς τη διάσπαση του νέφους και τη σχετική πτώση της θερμοκρασίας μέσω του εξαερισμού της πόλης.
     Η ανάπτυξη αυτή του αστικού πρασίνου καθώς και η συνδεσή του με τους γύρω από το λεκανοπέδιο μεγάλους υπερτοπικούς πόλους πρασίνου και αναψυχής προβλέπει:
     Την προστασία, ανάδειξη και κατάλληλη διαμόρφωση γραμμικά αναπτυσσόμενων και κατάλληλα υποστηριζόμενων φυσικών σχηματισμών όπως είναι τα ρέματα (ρέμα Χαλανδρίου, Κηφισός, Πικροδάφνη κλπ).
     Τμήματα των ορεινών όγκων ή των προστατευόμενων περιοχών που εισχωρούν εντός του αστικού ιστού (Γουδί, Άλσος Συγγρού κλπ).
     Την αποκατάσταση των ανενεργών λατομείων και τη δημιουργία στην περιoxή τους χώρων πρασίνου και ανοιχτών χώρων αναψυχής (λατομείο Βιαρόπουλου Τουρκοβούνια, Ασφαλτοτεχνική Αιγάλεω, Σελεπίτσαρι Νίκαια κλπ)
     Την σύνδεση υπερτοπικών πόλων πρασίνου ή και περιοχών του λεκανοπεδίου που έχουν αναπτύξει μια σχετικά ικανοποιητική ποσότητα πρασίνου.
     Επί πλέον, στα πλαίσια της ενεργειακής πολιτικής στον κτιριακό τομέα, προωθείται η σύνταξη του Κανονισμού για την Ενεργειακή Απόδοση των κτιρίων η οποία θα λάβει υπόψη τις απαιτήσεις της Οδηγίας που δημοσιεύτηκε από το Ευρωπαϊκό Κοινοβούλιο και το Συμβούλιο για την «Ενεργειακή απόδοση των κτιρίων» (2002/91/ΕΚ/16.12.02), η οποία έχει ως στόχο τη βελτίωση της ενεργειακής απόδοσης των κτιρίων και τον περιορισμό των εκπομπών CO2.
     Πρόσθετα σας γνωρίζουμε ότι το Υ.ΠΕ.Χ.Ω.Δ.Ε. χρηματοδοτεί επιδεικτικά έργα κατασκευής κτιρίων με τις αρχές του περιβαλλοντικού σχεδιασμού όπως δύο συγκροτήματα κοινωνικής κατοικίας στον Ταύρο, ένα βιομηχανικό κτίριο στον Ελαιώνα (Αττικής) ιδιοκτησίας της ΚΕΔ και την μελέτη ενεργειακής αναβάθμισης της Ευωνύμου Οικολογικής Βιβλιοθήκης, που λειτουργεί σε κτίριο ιδιοκτησίας του Υπουργείου Πολιτισμού.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     34. Στην με αριθμό 2169/14-7-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 106568/2606/535Β/2-8-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Επί των θεμάτων που αναφέρονται στην παραπάνω σχετική ερώτηση, σας γνωρίζουμε τα ακόλουθα:
     Στις αρμοδιότητες του ΥΠΕΧΩΔΕ ανήκε (μέχρι τον Μάρτιο 2003) η έγκριση περιβαλλοντικών όρων για τη λειτουργία λατομείων Ανατ. Αττικής με βάση το θεσμικό πλαίσιο περιβαλλοντικής αδειοδότησης (Ν.1650/86 - Ν.301 0/02) καθώς και η έγκριση περιβαλλοντικών όρων για την αποκατάσταση λατομείων αδρανών υλικών των οποίων έχει λήξει η άδεια εκμετάλλευσης τους, με βάση τον Ν.2115/93 και τον Ν.2837/00.
     Μετά τις 20-3-03 που ενεργοποιήθηκε το νέο θεσμικό πλαίσιο περιβαλλοντικής αδειοδότησης (Ν.3010/2002) η αρμοδιότητα Έγκρισης Περιβαλλοντικών Όρων για τη λειτουργία-αποκατάσταση λατομείων αδρανών υλικών της περιοχής Ανατολικής Αττικής, ανήκει στην Υπηρεσία Περιβάλλοντος της Περιφέρειας Αττικής.
     Για την περιοχή της Ανατολικής Αττικής δεν έχει εκδοθεί καμία απόφαση έγκρισης περιβαλλοντικών όρων για λειτουργία λατομείου αδρανών υλικών.
     Για τέσσερα λατομεία αδρανών υλικών των οποίων έχει λήξει η άδεια εκμετάλλευσης τους στην περιοχή της Ανατολικής Αττικής και υποβλήθηκαν ειδικές μελέτες για την αποκατάσταση των λατομικών χώρων στην υπηρεσία μας (πριν την ενεργοποίηση του Νέου Θεσμικού Πλαισίου), σας γνωρίζουμε τα ακόλουθα:
     Εκδόθηκε η υπ' αρ. 127355/22-5-02 ΚΥΑ ΥΠΕΧΩΔΕ - ΥΠ. ΑΝΑΠΤΥΞΗΣ Έγκρισης Περιβαλλοντικών Όρων για την αποκατάσταση λατομικού χώρου αδρανών υλικών έκτασης 351.000 τ.μ. της εταιρείας «ΙΝΤΕΡΜΠΕΤΟΝ ΔΟΜΙΚΑ ΥΛΙΚΑ ΑΕ/ΛΑΤΕΜ» που βρίσκεται στη θέση «ΜΑΥΡΙΝΩΡΑ» κοινότητας Πολυδενδρίου νομού Αττικής.
     - Επεστράφη μη εγκεκριμένη με το υπ. αρ. 107951/16-10-03 έγγραφο μας η ειδική μελέτη της εταιρίας «ΛΑΤΟΜΙΚΕΣ ΕΠΙΧΕΙΡΗΣΕΙΣ ΖΩΪΤΣΑ Α.Λ.Ε.Β.Ε.» διότι ο λατομικός χώρος στον οποίο αναφερόταν η μελέτη, έχει υπαχθεί στις ρυθμίσεις του Ν.2742/99 (ΦΕΚ207/Α/7-10-99) και της Υπουργικής Απόφασης 15420/3279/23-6-2000(ΦΕΚ783/Β/2000) και για την αποκατάσταση του είχε εγκριθεί μελέτη μορφολογικής και βλαστητικής αποκατάστασης από την Εκτελεστική Επιτροπή του Οργανισμού Αθήνας (67η Τακτική συνεδρίαση 27-9-2000).
     - Επεστράφη μη εγκεκριμένη με το υπ. αρ. 176688/4488/30-10-03 έγγραφο μας η ειδική μελέτη της εταιρίας «ΛΑΤΟΜΕΙΑ ΚΥΡΙΑΚΟΥ Α.Ε.Β.Ε.», διότι ο λατομικός χώρος στον οποίο αναφερόταν η μελέτη συμπεριλαμβάνεται σχεδόν στο σύνολο του σε ευρύτερο χώρο, ο οποίος, -σύμφωνα με τον Ν.3164/2003 (ΦΕΚ 176/Α) και το άρθρο 33 αυτού,- εγκρίθηκε ως κατάλληλη θέση για εγκαταστάσεις ολοκληρωμένης διαχείρισης αποβλήτων στην Περιφέρεια Αττικής (θέση «Λατομείο Κυριακού» ).
     - Βρίσκεται στο τελικό στάδιο αξιολόγησης η ειδική μελέτη της εταιρίας « ΤΡΙΑΣ ΕΜΠΟΡΟΛΑΤΟΜΙΚΗ ΑΕ» για την αποκατάσταση του λατομικού χώρου, που βρίσκεται στη θέση «ΛΑΜΠΡΙΚΑ» Δήμου Κορωπίου νομού Αττικής
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005».
     Το λόγο έχει ο κ. Αντωνακόπουλος.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, η Κυβέρνηση των εκπλήξεων συνεχίζει τη δράση της. Συζητούμε ένα σχέδιο Προϋπολογισμού, για το οποίο έχει προαναγγελθεί σε όλα τα επίπεδα και με κάθε επισημότητα η αποτυχία του και η αδυναμία εφαρμογής του τόσο σε εθνικό όσο και σε ευρωπαϊκό επίπεδο. Ήδη αναμένονται οι παρατηρήσεις και οι υποδείξεις τις επόμενες ημέρες από υπηρεσίες της Ευρωπαϊκής Ένωσης, οι οποίες θα οδηγήσουν στο να συζητήσουμε ένα νέο Προϋπολογισμό, που θα αποτελεί διόρθωση του σημερινού σε λίγους μήνες. 
     Η Κυβέρνηση βεβαίως επιμένει στην ακεραιότητα και αρτιότητα του συζητούμενου Προϋπολογισμού. Έτσι επέμενε έξι μήνες, όλο το καλοκαίρι, ότι θα μπορούσε σ΄ ένα χρόνο με τη μέθοδο της ήπιας προσαρμογής να μειώσει τα ελλείμματα στους στόχους, που έχουμε βάλει για τη σύγκλιση. Βεβαίως, αφού συζήτησε επί αρκετόν στην Ευρώπη, ζήτησε μετά δύο χρόνια προθεσμία και πίστωση χρόνου χωρίς ίχνος αυτοκριτικής. 
     Τα αποτελέσματα από τη διαχείριση του προϋπολογισμού του απερχόμενου έτους 2004 είναι οικτρά. Επαναλαμβάνεται συνεχώς η επωδός ότι αυτός ήταν ο προϋπολογισμός του ΠΑΣΟΚ και ότι η Νέα Δημοκρατία δεν τον είχε ψηφίσει. Οι προβλέψεις, όμως, εσόδων και εξόδων από την προηγούμενη κυβέρνηση για το 2004, προέβλεπαν ένα έλλειμμα του προϋπολογισμού στο 3,8% του Ακαθάριστου Εθνικού Προϊόντος. Η Νέα Δημοκρατία ως Κυβέρνηση είχε τη δυνατότητα να φέρει και να ψηφίσει ένα νέο Προϋπολογισμό, εφόσον δεν πίστευε σ’ αυτόν που είχε φέρει το ΠΑΣΟΚ και εφόσον διαπίστωνε μεγάλες αποκλίσεις. Όχι απλά είχε τη δυνατότητα, αλλά είχε την υποχρέωση από το ν. 2362/1995 περί δημοσίου λογιστικού, όπου προβλέπεται σαφώς ότι στην περίπτωση που παρατηρείται μεγάλη απόκλιση στα έσοδα και στις δαπάνες του προϋπολογισμού, τότε το Σύνταγμα επιτρέπει στην κυβέρνηση, επιβάλλει στην κυβέρνηση, να φέρει έναν καινούργιο προϋπολογισμό. Αυτό έπραξαν άλλες κυβερνήσεις στην Ευρώπη. Αυτό έπραξε η κυβέρνηση του Σαμπατέρο στην Ισπανία τον Απρίλιο του 2004.
     Κύριοι συνάδελφοι, με ποιες εγγυήσεις θα πραγματοποιηθούν τα έσοδα του Προϋπολογισμού του 2005; Με την περίφημη απογραφή κατορθώσατε κυριολεκτικά να τεθεί η χώρα υπό επιτήρηση και η οικονομία υπό περιορισμό. Κατορθώσατε η Ελλάδα, από μία ευρωπαϊκή χώρα στα Βαλκάνια, να ξαναγίνει μια βαλκανική χώρα στην Ευρώπη. 
     Κύριοι συνάδελφοι, είναι τυχαίο ότι στη διαδρομή της ιστορίας, στις περιπτώσεις όπου η συντηρητική παράταξη διαδεχόταν στην κυβέρνηση την προοδευτική δημοκρατική παράταξη, είχε την ίδια πρακτική και τακτική, δηλαδή δυσφήμιση της χώρας στο εξωτερικό και ποινικοποίηση της πολιτικής ζωής στο εσωτερικό; Ας δούμε κάποιες αντιστοιχίες, τι έγινε το 1990-1993, τι έγινε μετά την αποστασία του 1965, τι έγινε με το «ανάθεμα» του Βενιζέλου, τι έγινε μετά τον Τρικούπη. Η ίδια και απαράλλακτη τακτική. Προφανώς η παράταξη αυτή είναι συνεπής στην ιστορία της, όμως η ιστορία του τόπου είναι συνεπής στους μεγάλους πολιτικούς άνδρες. Και κάθε Έλληνας που ξέρει την ιστορία του τόπου, ξέρει να ξεχωρίζει τους μεγάλους και τους μικρούς πολιτικούς στη διαδρομή αυτού του τόπου. 
     Είναι δεδομένο ότι η οικονομία της χώρας μας μπαίνει σε ύφεση, παρά την αισιόδοξη πρόβλεψη της Κυβέρνησης ότι θα τρέξουμε με ρυθμό ανάπτυξης 3,9% του ΑΕΠ. Ο ΟΟΣΑ και άλλοι αξιόπιστοι διεθνείς οργανισμοί δίνουν προγνωστικά για πολύ χαμηλότερους ρυθμούς. Αυτό οδηγεί σε μία παράλληλη κατάρρευση των εσόδων του Προϋπολογισμού. Αυτή η κατάρρευση επιδεινώνεται από άστοχες παρεμβάσεις της Κυβέρνησης στο κράτος. Πρώτη αστοχία, η διάλυση των ελεγκτικών μηχανισμών του κράτους. Πού έχει ξανακουστεί αυτό; Σε μια πολιτεία της ελληνικής μορφής, της ευρωπαϊκής μορφής, να βγαίνουμε και να ανακοινώνουμε στους πολίτες, πανηγυρίζοντας, ότι καταργούνται οι έλεγχοι στην αγορά; Να κατηγορούμε τα ελεγκτικά σώματα και να μη βλέπουμε τους δείκτες που κατρακυλούν στα έσοδα; 
     Έτσι, λοιπόν, φθάσαμε το Δεκέμβριο να αποτελεί πρωτοσέλιδη είδηση ότι λειτουργούν οι ελεγκτικοί μηχανισμοί. Φανταστείτε, αποτελεί είδηση πρώτου μεγέθους το αυτονόητο, ότι λειτουργούν οι ελεγκτικοί μηχανισμοί. Γιατί αποτελεί είδηση; Γιατί τους είχαμε καταργήσει και δεν λειτουργούσαν. Ήδη ο αρμόδιος Υφυπουργός, ο κ. Ρεγκούζας, σε επερώτησή μου για την αναρχία που επικρατεί στην αγορά με τα εισαγόμενα προϊόντα από τρίτες χώρες, απάντησε προχθές ότι τώρα θα εκδοθούν τα προεδρικά διατάγματα για τη διαμόρφωση και σύσταση μιας νέας ελεγκτικής υπηρεσίας.
Ουσιαστικά, δηλαδή, πρόκειται για ένα βάπτισμα των ίδιων θεσμών με άλλο όνομα, για να είμαστε εικονικά συνεπείς στις προεκλογικές μας εξαγγελίες.
      Μία δεύτερη παρέμβαση στην οικονομία ήταν αυτό το πρωτάκουστο, η επιβράβευση των απατεώνων. Όσοι είχαν πλαστά και εικονικά τιμολόγια, μπόρεσαν ως έντιμοι και ευυπόληπτοι πολίτες να κλείσουν βιβλία στην Εφορία με εικονικά, ενδεικτικά πρόστιμα, ούτως ώστε να είναι επί ίσοις όροις με τον έντιμο επιχειρηματία, μ’ αυτόν που απέδωσε φόρους. Αυτό έχει και έναν ισχυρό χαρακτήρα διαπαιδαγώγησης προς την αγορά και αυτό οδήγησε σε απώλεια εσόδων 200.000.000.000 δραχμών μόνο σε μία χρονιά. 
      Και βέβαια αυτήν την υπόθεση που ο κύριος Πρωθυπουργός της χώρας αποκαλούσε «καλαμπούρι», την περαίωση την επαναφέρατε και την επαναφέρατε και δύο φορές -με παράταση ημερομηνιών. Αλλά δεν έχει αποδώσει τίποτα. Ποιος πείθεται σήμερα ότι η Κυβέρνηση αυτή θα εφαρμόσει τη νομιμότητα στο οικονομικό πεδίο; 
      Όσον αφορά την αγορά, εκεί απεμπολήσατε και απεμπολείτε το δικαίωμα για εισπράξεις  δασμών και φόρων. Οι αθρόες, ανέλεγκτες και ανεξέλεγκτες εισαγωγές βιομηχανικών προϊόντων από τρίτες χώρες καταστρέφουν την παραγωγική βάση της χώρας. Οδηγούν σε απώλεια εσόδων όσον αφορά τους δασμούς στις πύλες εισόδου της χώρας. Είναι χαρακτηριστικό ότι με κατάθεση εγγράφων που ο κ. Ρεγκούζας έφερε στη Βουλή, αποδεικνύεται ότι μόνο από το «Ελευθέριος Βενιζέλος», όπου εκεί διαλύσατε τις υπηρεσίες των τελωνείων -όπως αναφέρει σε δήλωσή του και ο Πρόεδρος των υπαλλήλων τελωνείων, ο κ. Σπανομαρτήρης-  μόνο σε πέντε μήνες με τη μέθοδο της ταχυμεταφοράς με κάργκο πτήσεις, με τη μέθοδο της υποτιμολόγησης, με τη μέθοδο των αδασμολόγητων δεμάτων και μπήκαν τριακόσιες πενήντα χιλιάδες ζεύγη υποδημάτων πολυτελείας από την Κίνα και την Ταϊβάν. Αυτή είναι η εικόνα στην αγορά, αυτή είναι η εικόνα στην παραγωγική βάση. 
      Να μιλήσουμε για τα αγροτικά προϊόντα; Μα, εσείς δεν λέγατε να σταματήσουν οι εισαγωγές από τρίτες χώρες; Οι αναφορές των μισών συναδέλφων που διαβάζονται στο Κοινοβούλιο, αφορούν νωπά προϊόντα, τα οποία εισάγονται στη χώρα και εκτοπίζουν τα ελληνικά.
      Όσον αφορά τη λειτουργία του κράτους, με το οποίο κράτος θα εποπτεύσουμε και θα υλοποιήσουμε αυτόν τον Προϋπολογισμό, θα ήθελα να πω το εξής: Μα, οι σπατάλες που ακούγονταν, των 10.000.000.000, πού πήγαν; Δεν ανακαλύψατε τίποτα; Αυξήσατε τα λειτουργικά έξοδα του κράτους.
      Όσον αφορά το ήθος στο κράτος, τα παραδείγματα είναι άπειρα. Αυτές τις μέρες τι γίνεται στην Υπηρεσία Πολιτικής Αεροπορίας, όπου αρνείται να παραιτηθεί ο Διοικητής; Με επιστολές των εταιρειών που ανέλαβαν τον έλεγχο των αποσκευών στις εισόδους του αεροδρομίου, έχουν καταγγελθεί στον Πρωθυπουργό πράγματα και θαύματα. Εκεί θα δείτε τι έχει να βγει σε λίγο καιρό. Αυτό, λοιπόν, είναι το νέο ήθος, το υποκριτικό. 
      Η στελέχωση του δημοσίου με ποια κριτήρια έγινε; Έχουμε εξίσωση των πτυχιούχων, αυτών που έχουν μεταπτυχιακά, που ξέρουν ξένες γλώσσες με απόφοιτους λυκείου. Αυτό, λοιπόν, το κράτος μπορεί να λειτουργήσει;
      Κυρίες και κύριοι συνάδελφοι, η διαχείριση του Γ΄ Κοινοτικού Πλαισίου Στήριξης ανέδειξε μία άλλη φοβερή αδυναμία. Έχουν πέσει οι εισροές κατά 20%, παρ’ ότι ο κ. Αλογοσκούφης ομιλεί για 50% αύξηση του ρυθμού. Πάλι παίζουν με λογιστικά τρικ. Αναφέρεται στο μέσο όρο της τελευταίας τριετίας, γνωρίζοντας πολύ καλά ότι ο πρώτος χρόνος σχεδιασμού έχει μηδέν απορροφητικότητα. 
      Δεν προχωρούν καθόλου τα ευρωπαϊκά προγράμματα. Στην κοινωνία της πληροφορίας, όπου εκεί είναι το στοίχημα του ανταγωνισμού στις μέρες μας, ακόμα οι μελέτες δεν έχουν βγει από τα συρτάρια. Φέρατε ένα νέο θεσμικό πλαίσιο για την ανάπτυξη της χώρας, τον αναπτυξιακό νόμο, που καταγγέλθηκε από το ΣΕΒ και τη ΓΣΕΕ και που αποσυνδέει τις επενδύσεις από τη δημιουργία νέων θέσεων εργασίας. 
      Φέρατε ένα νέο θεσμικό πλαίσιο για τη δημοπράτηση δημοσίων έργων, που καταγγέλλεται από την ΕυρωπαΪκή ‘Ενωση, που δίνει τον πρώτο ρόλο στις τράπεζες και στους κατέχοντες τα οικονομικά, γιατί απαιτεί υψηλές εγγυήσεις. 
      Μετακυλίετε το κόστος των ταμείων των τραπεζοϋπαλλήλων στο ΙΚΑ, γιατί θέλετε να είστε συνεπείς, διότι είστε όμηροι, με τα μεγάλα οικονομικά συμφέροντα, τις τράπεζες και τους ισχυρούς οικονομικά, οι οποίοι θα αναλάβουν με αυτοχρηματοδότηση όλα τα έργα.
      Κυρίες και κύριοι συνάδελφοι, ο συγκεκριμένος Προϋπολογισμός συσπειρώνει όλα τα στερητικά «α» και όλες τις αντιθέσεις. Είναι ανεφάρμοστος, είναι ανεκτέλεστος, είναι αντιλαϊκός, αντιαναπτυξιακός, αντικοινωνικός.  Το μόνο πλεονέκτημα που έχει, είναι ότι είναι Προϋπολογισμός της Νέας Δημοκρατίας. Σας τον χαρίζουμε! 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Γεώργιος Βαγιωνάς έχει το λόγο.
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, κύριοι Υπουργοί, κύριοι συνάδελφοι, στην Αίθουσα αυτή δύο φράσεις πλανώνται τις μέρες αυτές: έλλειμμα Κυβέρνησης, δημόσιο χρέος. Και από την άλλη πλευρά υπάρχουν τα δύο μεγάλα προβλήματα του τόπου, ακρίβεια και ανεργία. Αυτά σαφέστατα συνδέονται με το εργαλείο το οποίο συζητάμε αυτές τις μέρες, που λέγεται Προϋπολογισμός. 
      Πριν από λίγες μέρες κουβεντιάσαμε τον κοινωνικό προϋπολογισμό του 2004 και αποδείχθηκε ότι η Νέα Δημοκρατία, ως ανθρωποκεντρικό κόμμα, έδειξε την ευαισθησία της και τα 33.000.000 του 2003 έγιναν 37.000.000 ευρώ το 2004, είχαμε δηλαδή μία αύξηση της τάξης του 16%. Όχι ότι είμαστε ικανοποιημένοι απ’ αυτήν την αύξηση, αλλά, εν πάση περιπτώσει, «κοντά στην ξέρα καλό είναι και το χαλάζι». 
      Ο προϋπολογισμός του 2004 που έγινε από τη σημερινή Αντιπολίτευση, τότε κυβέρνηση, υλοποιήθηκε κατά το 1/6 απ’ αυτήν και κατά τα 5/6 από τη Νέα Δημοκρατία. Μας είπαν ότι το έλλειμμα της Κυβέρνησης είναι 1,2% του ΑΕΠ, το δε δημόσιο χρέος της τάξεως του 102%. Ούτε το ένα είναι σωστό ούτε το άλλο. Το δημόσιο έλλειμμα μετά την απογραφή είναι της τάξεως του 5,3%, το δε δημόσιο χρέος ξεπερνάει τα 200.000.000.000 ευρώ, δηλαδή είναι 112% του ΑΕΠ. 
      Καταλαβαίνω τη δύσκολη θέση της Κυβέρνησής μας να συντάξει τον Προϋπολογισμό του 2005, όταν από τα 100 ευρώ που εισπράττει, τα 84 είναι για χρεολύσια, μισθούς, συντάξεις, περίθαλψη και ασφάλιση και τα 16 περίπου ευρώ μένουν για τον πρωτογενή τομέα. 
      Πώς, όμως, προέκυψαν τόσο μεγάλα ελλείμματα για το 2004 από την Κυβέρνηση; Θα σας πω ένα παράδειγμα μόνο. Ενέγραψαν στον προϋπολογισμό μόνο για τα Ολυμπιακά έργα -δεν θα μιλήσω για υπερεκτίμηση των εσόδων ή για υποεκτίμηση των δαπανών- 1,4 δισεκατομμύρια ευρώ. Όμως η πράξη έδειξε ότι είναι 2,25 δισεκατομμύρια, δηλαδή 850.000.000 ευρώ παραπάνω, άρα 0,5% του ακαθαρίστου εθνικού εισοδήματος. 
      Εμένα δεν μου αρέσουν οι βαρύγδουπες εκφράσεις, είμαι άνθρωπος της συναίνεσης και των χαμηλών τόνων και συναίνεση έδειξε η Κυβέρνησή μας και ο Πρωθυπουργός Κώστας Καραμανλής, όταν πρότεινε άνθρωπο που προέρχεται από το χώρο του ΠΑΣΟΚ για Πρόεδρο της Δημοκρατίας. Αυτά, οι αγαπητοί συνάδελφοι δεν τα αντιλαμβάνονται. 
      Είχαμε υποσχεθεί, κύριοι συνάδελφοι της Αντιπολίτευσης, ότι και απογραφή θα κάνουμε και στον ελληνικό λαό θα πούμε την αλήθεια. Η απογραφή δεν έγινε, γιατί θέλαμε να προσβάλουμε την αξιοπιστία του ΠΑΣΟΚ. Ούτε ήμαστε ανόητοι να βάλουμε αυτογκόλ, όπως εσείς το χαρακτηρίσατε. Όμως η οικονομία ήταν σ’ αυτήν την κατάσταση και έπρεπε να πούμε την αλήθεια και στον ελληνικό λαό και στους εταίρους μας στην Ευρώπη. Και αυτό κάναμε, γιατί πιστεύουμε ότι μία οικονομία είναι ισχυρή, όταν στηρίζεται πάνω σε αληθινά δεδομένα και όχι σε ψεύτικα δεδομένα.
      Εγώ δεν είμαι οικονομολόγος, αλλά ξέρω ότι για τα καλά ή κακά πράγματα τα οποία γίνονται στην οικονομία, τα αποτελέσματα φαίνονται μετά από τρία, τέσσερα, πέντε χρόνια. Είκοσι και πλέον χρόνια κυβερνάτε τον τόπο και έρχεστε σήμερα ως τιμητές μιας Κυβέρνησης τριών μηνών, θα έλεγα εγώ ή  εννέα μηνών, αφού το θέλετε εσείς. 
      Άρα, λοιπόν, το κύρος της οικονομίας δεν επλήγη από την Κυβέρνηση της Νέας Δημοκρατίας, αλλά επλήγη από την κακή κατάσταση στην οποία παραδώσατε την οικονομία στη Νέα Δημοκρατία. Και αν στο κάτω-κάτω πιστεύατε ότι αυτά είναι ψευδή στοιχεία και ο Προϋπολογισμός είναι κάλπικος, γιατί δεν απευθυνθήκατε στην Ευρώπη; Είχατε το δικαίωμα, είχατε την πίστωση χρόνου να το κάνετε. Αλλά εσείς κινδυνολογείτε, ότι διατρέχει κίνδυνο η οικονομία, ότι η οικονομία είναι υπό επιτήρηση. Ούτε το ένα συμβαίνει ούτε το άλλο. Εν πάση περιπτώσει, δεν είναι κουτόφραγκοι οι Ευρωπαίοι για να πιστεύουν  ότι αν δεν προσφεύγαμε εμείς, σε λίγους μήνες ή ενδεχομένως σε λίγες εβδομάδες δεν θα αποκάλυπταν τα χάλια της ελληνικής οικονομίας και δεν θα συνιστούσαν μέτρα, γιατί μέτρα δεν μπορούν να επιβάλουν.
Στο κάτω-κάτω, αυτό φάνηκε από τις έγκυρες οικονομικές εφημερίδες το 2003, όταν το προτρεπτικό σχόλιο προς τις υπό ένταξη χώρες ήταν: «Να αποφύγετε το παράδειγμα της Ελλάδας και να μιμηθείτε το παράδειγμα της Ιρλανδίας». Για μένα δεν υπάρχει μεγαλύτερη προσβολή απ’ αυτή. Πραγματικά έτσι είναι, διότι οι οικονομικοί δείκτες του 1981 αποδείχτηκε ότι ήταν πολύ καλύτεροι από τους οικονομικούς δείκτες του 2004. 
    Δεν θα μιλήσω για τις θέσεις που έχουμε στους διάφορους δείκτες της οικονομίας, όπως είναι η ανεργία των γυναικών ή των νέων ανθρώπων, το επίπεδο του ΑΕΠ, η παραγωγικότητα, η απορρόφηση του Γ΄ Κοινοτικού Πλαισίου Στήριξης. Έχω, όμως, να σας πω ότι είμαστε πιο πλούσιοι από τους Πορτογάλους. Για μένα, είμαστε ακόμα πιο φτωχοί και από τους Πορτογάλους. Γιατί οι Πορτογάλοι έχουν ένα δημόσιο έλλειμμα της τάξεως του 62% και όχι 112%. 
    Ακούσαμε για επενδύσεις που έγιναν τα τελευταία χρόνια. Είναι ή δεν είναι αλήθεια ότι το 2002 είχαμε αρνητικό ισοζύγιο επενδύσεων; Δηλαδή περισσότερα χρήματα έφυγαν από την Ελλάδα προς το εξωτερικό, παρά μπήκαν. Και αυτά είναι περίπου 600.000.000 ευρώ. 
    Μιλάτε για χρέη και για ελλείμματα. Άκουσα χθες τον κ. Ευθυμίου να λέει ότι μερικές εκατοντάδες εκατομμύρια βρίσκονται στα ταμεία του Υπουργείου Παιδείας. Και ερωτώ: Τόσο ανόητοι είναι στο Υπουργείο, εάν αυτά είναι αληθινά; Και ερωτώ από ΄δω την κ. Γιαννάκου: Αν βρήκε τόσα χρήματα, γιατί δεν πληρώνει τους ταξιτζήδες; Τριάντα εκατομμύρια ευρώ τους χρωστάτε από το 2002. 
    Θα περάσω στην υγεία. Ψέξατε τον Υπουργό Υγείας για το γεγονός ότι δεν βάζει στον Προϋπολογισμό τις εφημερίες του νέου συστήματος εφημεριών. Και ερωτώ: Είναι ή δεν είναι αλήθεια ότι πλήρωσε το Υπουργείο φέτος μόνο 54.000.000 ευρώ για εφημερίες που χρωστάτε από το 2003; 
    Θα αναφερθώ στο Νοσοκομείο Πολυγύρου, στην περιοχή από την οποία κατάγομαι. Πριν από δεκαοκτώ μήνες έγινε η Σύνοδος Κορυφής. Το Νοσοκομείο Πολυγύρου δεν εφημέρευε για τους υψηλόβαθμούς της Ευρώπης, γι αυτούς, εφημέρευαν τα νοσοκομεία της Θεσσαλονίκης. Δεν μπήκε ούτε ένα καρφί εκεί, που είχατε την ευκαιρία, εφόσον είχατε το μόνιμο Υφυπουργό Εθνικής Οικονομίας για δέκα χρόνια και δεν έκανε τίποτα, κανένα έργο υποδομής για τη Χαλκιδική. 
    Όσον αφορά το νερό, για τα δύο φράγματα που χρειάζονται, οι πρώτες μελέτες έγιναν από τον Υφυπουργό ΠΕΧΩΔΕ κ. Ξανθόπουλο πριν από τριάντα πέντε χρόνια. Η κατάσταση βρίσκεται σ΄ εκείνα τα επίπεδα. Πολλοί πιστεύουν ότι ο κ. Πάχτας που είχατε, άλλαξε τη μορφή της Χαλκιδικής. Δεν έκανε απολύτως τίποτα εκτός της γέφυρας της Ποτίδαιας. Το οδικό δίκτυο είναι σε αθλία κατάσταση. Δεν υπάρχει ούτε ένας χώρος υγειονομικής ταφής. Δεν υπάρχουν βιολογικοί σταθμοί που να λειτουργούν σωστά. 
    Ο Νομός της Χαλκιδικής δεν πρέπει να αντιμετωπίζεται ως νομός των εκατό χιλιάδων κατοίκων αλλά ως νομός του ενός εκατομμυρίου. Διότι είναι ο τέταρτος νομός σε παραγωγικότητα, αποδίδει πολλά στην εθνική οικονομία και δεν απορροφά το ανάλογο ποσό που δικαιούται. 
    Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ.  Βαγιωνά. Ήταν η αγόρευσή του στο χρόνο που ο Κανονισμός ορίζει. 
    Το λόγο έχει ο κ. Ρόβλιας. 
    ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, διερωτώμαι αν σήμερα συζητάμε για έναν Προϋπολογισμό που σχεδιάζεται πράγματι για να εφαρμοστεί ή αν απλώς συζητάμε, γιατί έτσι προβλέπεται από τη νομοθεσία. Είναι ένας πραγματικός Προϋπολογισμός αυτός ή είναι ένας εικονικός Προϋπολογισμός; Αφού ο κ. Αλογοσκούφης ομολόγησε ότι η Ευρωπαϊκή Επιτροπή θα ζητήσει αύριο πρόσθετα μέτρα, άραγε τι μας παρουσιάζει τώρα; Τα ημίμετρα; 
    Το τίμημα μιας εικονικής ψευδοαπογραφής φαίνεται ότι δεν είναι μόνο η απαξίωση και η υπονόμευση της χώρας, είναι ταυτόχρονα η σύνταξη ενός εικονικού ψευδοπροϋπολογισμού βραχύβιας κατανάλωσης. Δυο υποβαθμίσεις και μία προειδοποίηση υποβάθμισης της ελληνικής οικονομίας από τρεις διεθνείς οίκους αξιολόγησης που έπονται της απογραφής και προηγούνται του Προϋπολογισμού. Ό,τι πρέπει, δηλαδή, για να αποτραπεί κάθε επένδυση στη χώρα μας. 
    Ο Προϋπολογισμός αυτός αφορά το δεύτερο χαμένο χρόνο της Κυβέρνησης της Νέας Δημοκρατίας. Τον πρώτο τον διανύουμε ήδη. Το 2005 θα είναι ο δεύτερος χαμένος χρόνος για την περιφέρεια, θα είναι ο δεύτερος χαμένος χρόνος για τους πολύτεκνους, θα είναι ο δεύτερος χαμένος χρόνος για τους ανέργους, για τους αγρότες και για πολλούς ακόμα. Και δεν το λέω εγώ. Το λέει ο Προϋπολογισμός, για τον οποίο συζητάμε και για όσο θα ισχύει, πριν χειροτερέψει. 
    Το Πρόγραμμα Δημοσίων Επενδύσεων, βασικό εργαλείο για την ανάπτυξη της περιφέρειας, μειώνεται κατά 16% και τα κονδύλια για την περιφέρεια μειώνονται κατά 1,5 δισεκατομμύριο ευρώ περίπου. Αυτή είναι η στροφή στην περιφέρεια, για την οποία τόσα ακούγαμε από τη Νέα Δημοκρατία όταν ήταν Αντιπολίτευση; 
    Οι αγροτικές συντάξεις αυξάνονται κατά 17 ευρώ, αντί για 33 ευρώ που υποσχέθηκε προεκλογικά η Κυβέρνηση. Το επίδομα του ΕΚΑΣ αυξάνεται κατά 15 ευρώ, αντί για 23 ευρώ που υποσχέθηκε προεκλογικά η Κυβέρνηση. Ουδεμία πρόβλεψη στον Προϋπολογισμό για οικογένειες με τρία παιδιά. Έπαψαν να είναι πολύτεκνες μετά την 7η Μαρτίου. Ασήμαντη πρόβλεψη στον Προϋπολογισμό για τις προσλήψεις, τόσο ασήμαντη που δεν φθάνει να καλύψει ούτε τους υπαλλήλους μερικής απασχόλησης που θα προσληφθούν. Βέβαια ούτε ευρώ για τους συμβασιούχους ούτε ευρώ για τους εκπαιδευτικούς ούτε ευρώ για το νοσηλευτικό προσωπικό και για τόσους άλλους που αγωνιούν να προσληφθούν, σύμφωνα με τις προεκλογικές επαγγελίες της Κυβέρνησης. 
    Με τι χρήματα θα τους προσλάβετε όλους αυτούς, κύριοι Υπουργοί; 
    Βεβαίως δεν υπάρχει καμία προοπτική για τους ανέργους. Τι προοπτική να υπάρχει για νέες θέσεις εργασίας σε μια χώρα, όπου δεν υπάρχει πολιτική για διαρθρωτικές αλλαγές, που η οικονομία της τελεί υπό επιτήρηση, που δεν υπάρχει φορολογική πολιτική, που δεν υπάρχει αναπτυξιακή πολιτική, που η Κυβέρνηση είναι δέσμια της τυφλής αντιπολίτευσης που έκανε; Τι προοπτική να υπάρχει για τους ανέργους, σε μια χώρα που περικόπτει αντί να αυξάνει τα κονδύλια για την περιφέρεια; Πώς να αναπτυχθεί η περιφέρεια χωρίς έργα υποδομής; Πώς να δημιουργηθούν νέες θέσεις εργασίας; Τι προοπτική να υπάρχει για τους ανέργους, όταν στην τελευταία έρευνα του ΙΟΒΕ, κύριε Υπουργέ, μόλις το 20% των επιχειρήσεων δηλώνει ότι θα κάνει προσλήψεις, ενώ το 26% σκοπεύει να περιορίσει το προσωπικό; 
    Οι απολύσεις θα υπερβούν τις προσλήψεις και θα έχουμε αύξηση της ανεργίας. Και η Κυβέρνηση, άτολμη και χωρίς πρωτοβουλίες, απλά παρακολουθεί. Και δεν παρακολουθεί μόνο την ανεργία να αυξάνεται, παρακολουθεί και τις τιμές να ανεβαίνουν περισσότερο από το εισόδημα των εργαζομένων. Παρακολουθεί τη γραφειοκρατία να ζει και να βασιλεύει σε βάρος κάθε επενδυτικής πρωτοβουλίας, ανήμπορη να παρέμβει. Παρακολουθεί εκ του μακρόθεν τη φετινή καταστροφή των αγροτών και ξεχνάει αυτά που τους υποσχέθηκε. Άραγε πόσες φορές πήγε ο Πρωθυπουργός στις Βρυξέλλες για τα θέματα των αγροτών, όπως υποσχέθηκε προεκλογικά; Δέκα σύνοδοι έγιναν μετά τις εκλογές για θέματα γεωργίας. Σε καμία δεν πήγε ο Πρωθυπουργός. Και εν πάση περιπτώσει, ποια πολιτική θα ακολουθήσει η Κυβέρνηση για τον αγροτικό τομέα; Έχει πολιτική; Πού είναι αποτυπωμένη στον Προϋπολογισμό, γιατί εμείς δεν την είδαμε; Εκτός και αν πρόκειται για τον εμπαιγμό με τα πανωτόκια, που εξακολουθούν να επιβιώνουν εν μέσω ατελών νομοθετικών ρυθμίσεων της κυβερνητικής Πλειοψηφίας. 
    Ας μας πει, επίσης, η Κυβέρνηση τι προτεραιότητες έχει για τα μεγάλα συγχρηματοδοτούμενα έργα οδοποιίας. Ας μας πει, διότι αγωνιούν πολλές περιοχές της χώρας, εκατοντάδες χιλιάδες πολίτες. Ας μας πει επιτέλους,  θα γίνει  ή δεν θα γίνει ο αυτοκινητόδρομος κεντρικής Ελλάδας, ο Ε65 και πότε; Ας απαντήσει ο κύριος Υπουργός ΠΕΧΩΔΕ τουλάχιστον στις ερωτήσεις που καταθέτουμε στη Βουλή για το θέμα. Η Δυτική Θεσσαλία και η Ήπειρος αγωνιούν για την άρση της οδικής τους απομόνωσης, κύριοι Υπουργοί. 
    Αν ζητήσετε από το μέσο πολίτη να θυμηθεί τι κάνατε τους εννέα μήνες που κυβερνάτε, είμαι βέβαιος ότι θα θυμηθεί τρία πράγματα και τα τρία είναι αρνητικά:
      Πρώτον, την απογραφή παρωδία της οικονομίας. Δεύτερον, την Eξεταστική Επιτροπή και τρίτον, την επέλαση του σκληρού κομματικού μηχανισμού στη Δημόσια Διοίκηση. Είκοσι πέντε χιλιάδες έμπειρα στελέχη της Δημόσιας Διοίκησης παύσατε με νόμο το καλοκαίρι από θέσεις ευθύνης και τους αντικαθιστάτε με τους εκλεκτούς του κόμματός σας, προς δόξαν της δήθεν αξιοκρατίας, της δήθεν ισονομίας και της δήθεν ισοπολιτείας που υποσχεθήκατε προεκλογικά. 
      Και ετοιμάζεστε να θίξετε και την καταξιωμένη και συνταγματικά προστατευόμενη κατάκτηση του συστήματος αντικειμενικών προσλήψεων, του ΑΣΕΠ, μέσω –λέτε- των συνεντεύξεων των διαγωνιζομένων. Αν το αποτολμήσετε τελικά, κάθε πρόσληψη που θα κάνετε, θα είναι νομικά επισφαλής και πολιτικά ελεγκτέα. Σκεφθείτε το καλά. 
      Κυρίες και κύριοι συνάδελφοι, όταν ταξίδευα στη Νοτιοανατολική Ευρώπη τα τελευταία χρόνια, είτε για επαγγελματικούς λόγους είτε κατόπιν, ως Γενικός Γραμματέας, έβλεπα ότι αντιμετώπιζαν τη χώρα μας ως την υπερδύναμη της περιοχής, με πολύ σεβασμό, για να μην πω με δέος. Λυπάμαι που άρκεσαν εννέα μήνες απραξίας και μια ψευδοαπογραφή, για να αποδομηθεί τελείως η φήμη και η εικόνα της χώρας μας. Αυτή είναι η επιτυχία της Κυβέρνησης της Νέας Δημοκρατίας. 
      Αν συνεχίσετε έτσι, ένα είναι βέβαιο. Ότι ο κ. Καραμανλής, που παρέλαβε από τον κ. Σημίτη μια χώρα ευρωπαϊκή, θα παραδώσει στον κ. Παπανδρέου μια χώρα βαλκανική και θα πέσει πάλι στο ΠΑΣΟΚ ο κλήρος να προσθέσει αξία και κύρος στην Ελλάδα, όταν θα κληθεί ξανά στην εξουσία μετά τη δεξιά παρένθεση. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Κιλτίδης. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, αγαπητοί συνάδελφοι, ειλικρινά δεν ανέβηκα στο Βήμα σήμερα ούτε για να ζητωκραυγάσω ούτε βεβαίως για να αποδεχθώ αφορισμούς από άλλους συναδέλφους. Αγαπητοί συνάδελφοι, θα μιλήσω, πιστεύω, για τα αυτονόητα, που δυστυχώς στην πατρίδα μας έχουν χάσει και την έννοιά τους και τη διατύπωσή τους με τις λέξεις που πρέπει. 
      Σε κάθε προϋπολογισμό, κατεξοχήν προλέγονται πολιτικές. Και βεβαίως επιχειρείται διά του οικονομικού προϋπολογισμού να εξασφαλιστούν τα απαραίτητα και τα ελάχιστα για την οικονομική υποστήριξη των πολιτικών που επιλέγει η εκάστοτε κυβέρνηση. 
      Χωρίς ίχνος κυβερνητικού κομπασμού, θα ήθελα να σας πω και να καταθέσω στην Αντιπροσωπεία μας ότι αυτός ο Προϋπολογισμός είναι ασυνήθιστα, είναι -θα έλεγα- δραματικά ειλικρινής. Δεν έχει να κάνει τίποτα με προηγούμενους προϋπολογισμούς στρουθοκαμηλισμού και χαμαιλεοντισμού.
       Είναι γνωστό ότι ο ίδιος ο Πρωθυπουργός, ο τότε Πρόεδρός μας ως Αξιωματική Αντιπολίτευση, εξήγγειλε όχι μόνο προεκλογικά, όπως εξαγγείλαμε και όλα τα στελέχη της Νέας Δημοκρατίας, ότι ένα πράγμα θεωρούμε αναγκαίο για το μέλλον της πατρίδας μας, ότι τον κατήφορο που πήραμε, πρέπει να τον σταματήσουμε με ισορροπία. Έτσι, λοιπόν, συνεπής ο Πρωθυπουργός και η Κυβέρνησή μας έρχονται μ΄ αυτόν τον Προϋπολογισμό να ισορροπήσουν. Εάν δεν ισορροπήσεις, δεν είναι δυνατόν ποτέ να ενατενίζεις το μέλλον καλύτερα και προοδευτικά. 
      Με ειλικρίνεια, λοιπόν, με δραματική –όπως τόνισα, για να το κάνω πιο παραστατικό- ειλικρίνεια η Κυβέρνηση έρχεται και φέρνει έναν Προϋπολογισμό που πατάει στη γη, δεν αεροβατεί και λέει το απλό προς τον ελληνικό λαό: «Αυτό που σας υποσχεθήκαμε, αυτό που εξαγγείλαμε, θέλουμε να το ισορροπήσουμε». Να ισορροπήσουμε, γιατί στην κυριολεξία το σκάφος, αγαπητοί συνάδελφοι, έμπασε νερά και δεν μπορεί να κάνει ταξίδι απάνεμο, αν δεν βγουν τα νερά από το σκάφος. 
      Όταν ξεθεμελιώθηκε η Δημόσια Διοίκηση, κατά κοινή ομολογία όλων, που αναζητούν σε όποια πτέρυγα και αν ανήκουν την αιτία σε άλλου είδους διαχεόμενες διεφθαρμένες διαδικασίες για να αναδείξουν τη διαφθορά, δεν μπορεί κανείς -και από την κυβερνητική θέση που βρίσκεται- να μην τονίσει ότι χρειάζεται θεμέλιο. Αυτό επιχειρεί η Κυβέρνηση της Νέας Δημοκρατίας μ΄ αυτόν τον Προϋπολογισμό. 
      Τι να θυμίσω; Δεν θέλω να παρελθοντολογώ. Αλλά επειδή εδώ ακούστηκαν πολλοί ξενισμοί και –ισμοί, θα θυμίσω κάτι από τη γαλλική φιλοσοφία: «Moralite du pass? et mentalite du future», η ηθική του παρελθόντος και η νοοτροπία του δήθεν εκσυγχρονισμού που θέλησαν κάποιοι να εμφανίσουν, ξέχασε απαραιτήτως το ένα σκέλος και το άλλο μόνο κατ’ επίφασιν το εμφάνισε. Διότι, αγαπητοί συνάδελφοι, όταν αυτό που ονομάζεται προοδευτικό, ο χρόνος το ακυρώνει, τότε με βεβαιότητα αποδεικνύεται ότι ήταν μόνο νεωτερίστικο. Και αυτό συνέβη με την απελθούσα Κυβέρνηση του ΠΑΣΟΚ, αγαπητοί συνάδελφοι. 
      Θα σας θυμίσω απλά πράγματα από την ξεχασμένη και ερημωμένη ύπαιθρο, όπου όλοι κάνουμε τις ίδιες διαπιστώσεις. Πώς έγινε αυτό, αγαπητοί συνάδελφοι; Πώς, δηλαδή, εσείς που επαίρεστε για την καποδιστριακή μεταρρύθμιση στην Τοπική Αυτοδιοίκηση, ομολογείτε –και όταν ήσασταν στην κυβέρνηση ακόμα- ότι καταρρέουν οικονομικά; 
      Σήμερα βεβαίως αυτό έχει πάρει δραματικές διαστάσεις. Δεν ήταν νεωτερισμός; Επαίρεστε γιατί ήρθε το πλήρωμα του χρόνου, όταν πράγματι στην πατρίδα μας έπρεπε να γίνει κάτι γι΄ αυτό το θέμα; Εσείς κυβερνούσατε και τότε ατυχώς, ατυχέστατα κάνατε αυτές τις επιλογές. Απόδειξη ότι σήμερα όλοι οι καποδιστριακοί δήμοι αγκομαχούν από τα δυσβάσταχτα οικονομικά τους βάρη, στα οποία δεν μπορούν να ανταποκριθούν. 
      Θέλετε να θυμίσω και κάτι άλλο, για την ερημωμένη ύπαιθρο; Ας βρεθεί συνάδελφος που να μου υποδείξει μια αναδιάρθρωση καλλιέργειας. Εγώ, ξέρετε, δεν ακυρώνω τις πραγματικές διαστάσεις που έχει το αγροτικό ζήτημα σε μια μεταρρυθμιστική διαδικασία. Και βεβαίως θα υπάρξουν προβλήματα, όπως και τότε, έτσι και τώρα. 
      Αλλά επί της πολιτικής στον Προϋπολογισμό, αγαπητοί συνάδελφοι, πείτε μου ποια αναδιάρθρωση καλλιέργειας έγινε επί είκοσι χρόνια; Για να μην πάω βαθύτερα και σκαλίσω το παρελθόν ακόμα πιο βαθιά. Ούτε μία αναδιάρθρωση δεν έγινε και κοροϊδεύουμε αυτόν τον ταλαίπωρο ελληνικό λαό, τον πονεμένο στην ύπαιθρο, ότι δήθεν θα σώσουμε -με ψεύτικες και ψευδεπίγραφες πολιτικές- το μέλλον το δικό του και των παιδιών του. 
      Στη δημόσια ασφάλεια, στη δημόσια τάξη φέρατε τα Πολυδύναμα ως κυβέρνηση. Επί σειρά ετών αγωνιστήκαμε να σας πείσουμε ότι μόνο και μόνο επειδή κάνετε μια μεταρρύθμιση, θέλετε να μας πείσετε ότι είναι προς το καλύτερο; Όταν βοά όλη η Ευρώπη, όλος ο σύγχρονος κόσμος ότι πλέον οι υπηρεσίες πηγαίνουν κοντά στον πολίτη και δεν φεύγουν από αυτόν, εσείς μετά από χρόνια -στην προηγούμενη τετραετία- αναγνωρίσατε ότι «Ναι, ήταν δραματικό το λάθος» και αρχίσατε να ξανακάνετε τα αστυνομικά τμήματα, αρχίσατε τις πεζές περιπολίες και όλα αυτά που δεν χρειάζονταν είκοσι –ή τουλάχιστον δέκα- χρόνια να περάσουν, για να το αντιληφθεί ένας κοινός πολιτικός νους, όποιο ιδεολογικό προσανατολισμό και να έχει, αγαπητοί συνάδελφοι.
      Στο περίφημο θέμα της ανάπτυξης -μια και ο Προϋπολογισμός έχει να κάνει περισσότερο μ΄ αυτό το θέμα- τι να πείτε εσείς, αγαπητοί συνάδελφοι, στους Βορειοελλαδίτες και τι να πούμε και εμείς τώρα, που η κατρακύλα δεν έχει σταματημό; Επιχειρεί η Κυβέρνηση μ΄ αυτόν τον Προϋπολογισμό και με τον αναπτυξιακό νόμο να βάλει κάποια θεμέλια και, όπως είπα, να βγάλει τα νερά από το σκάφος. 
      Εκατό χιλιάδες κατά την εκτίμηση των οικονομικών δεδομένων, αλλά πενήντα θα σας πω εγώ, πενήντα χιλιάδες θέσεις έχουν δημιουργηθεί στη Βουλγαρία από τις ελληνικές επιχειρήσεις που έχουν στηθεί εκεί και τουλάχιστον δέκα με είκοσι χιλιάδες στα Σκόπια. Πώς θα αναταχθεί η ύπαιθρος, πώς θα ξαναζωντανέψει, αγαπητοί συνάδελφοι; Ξέρετε τι βάθος χρόνου χρειάζεται και περιμένετε από τη σημερινή Κυβέρνηση της Νέας Δημοκρατίας μ΄ έναν Προϋπολογισμό να φέρει αυτήν τη λύση; 
      Στην υγεία χρειάζονταν δέκα χρόνια, για να διορθωθεί κάτι που στον ιδιωτικό τομέα –το ξέρουν όλοι- ουδέποτε κοιτάξαμε με ελεγκτικό προσανατολισμό; Από την εποχή του παριστάμενου Προέδρου της Βουλής έχει να γίνει αναπροσαρμογή του ιατρικού τιμολογίου. Χρειαζόταν να έρθει η Νέα Δημοκρατία για να εξαγγείλει ότι το 2005 θα συμβεί αυτό; 
Χρειαζόταν να έρθει η Νέα Δημοκρατία να πει ότι θα κάνει νομοσχέδιο ολοκληρωμένο για την πρωτοβάθμια φροντίδα και για την επείγουσα ιατρική; Χρειαζόταν να έρθει η Νέα Δημοκρατία να πει ότι και τα ναρκωτικά, η μάστιγα του αιώνα, χρειάζονται καθολική αντιμετώπιση και ότι πρέπει να μπουν και τα ασφαλιστικά ταμεία; 
     Έτσι λοιπόν, αγαπητοί συνάδελφοι, μια κατηγορία απευθύνω, που είναι πολύ ουσιαστική και με την οποία προκαλούμαστε να κριθούμε και εμείς: Διαλύσατε την κοινωνική συνοχή. Το λέω τούτο κατά αναλογικό τρόπο. Δεν σας κατηγορεί κανένας ότι θα μας οδηγήσετε στα στενά γεφύρια και στους χαλικόδρομους. Δεν σας κατηγορεί κανένας για τέτοια οπισθοδρόμηση. Αναλογικά τι προσέφερε το ΠΑΣΟΚ στην πατρίδα μας; Αναλογικά τι συνέβη σε άλλες ευνομούμενες πολιτείες και κράτη και τι έγινε στην πατρίδα μας; Η σύγκριση πάντοτε κατ’ αυτόν τον τρόπο γίνεται. 
     Έτσι, λοιπόν, η Κυβέρνησή μας με μέτρο, σύνεση και αποφασιστικότητα διαπραγματεύεται τον Προϋπολογισμό του 2005. Προσωπικά κατεβαίνω από αυτό το Βήμα λέγοντας μια θλιμμένη φράση του Αριστοφάνη, που πρόσφατα άκουσα: «Όλα αυτά καλούμεθα και εμείς να τα κάνουμε, για να μη μας πουν κάποτε οι πολίτες ότι ήταν όλοι τιποτένιοι!»
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κιλτίδη. 
     Το λόγο τώρα έχει η κ. Παντελάκη. 
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
     Κυρίες και κύριοι Βουλευτές, θα μου επιτρέψετε να κάνω δύο παρατηρήσεις με βάση τη συζήτηση που έχει γίνει αυτές τις ημέρες πάνω στον Προϋπολογισμό. 
     Πρώτη παρατήρηση. Έγινε μεγάλη κουβέντα και μεγάλη αντιπαράθεση σε υψηλούς τόνους τόσο από τους Υπουργούς της Κυβέρνησης όσο και από τους πρώην Υπουργούς για τα κρυφά και φανερά χρέη, για την απογραφή και για όλα τα προβλήματα που αφορούν τα ελλείμματα. Γι’ αυτό που δεν έχει γίνει αντιπαράθεση, είναι ποιος θα πληρώσει. 
     Ποιος θα πληρώσει, κύριοι Βουλευτές; Ποιος θα πληρώσει, κύριε Δούκα, για όλα αυτά τα κρυφά χρέη; Ο Προϋπολογισμός είναι σαφής. Αυτό πρέπει να αναδειχθεί στον κόσμο. Θα πληρώσουν τα μόνιμα υποζύγια. Αυτοί που πληρώνουν πάντα. Οι μισθωτοί, οι επαγγελματίες, οι βιοτέχνες, οι μικροέμποροι και οι αγρότες. Αυτοί πληρώνουν. Γι’ αυτό, κύριοι, να αντιπαρατεθείτε. 
     Δεύτερο ζήτημα. Ο Υπουργός Οικονομίας και Οικονομικών κ. Αλογοσκούφης άσκησε και τρομοκρατία στο τέλος της ομιλίας του χθες και δεν απευθυνόταν στο Σώμα της Βουλής. Μιλούσε στους έξω από τη Βουλή. Τι είπε τελειώνοντας; Είπε: «Θα κάνουμε ό,τι μπορούμε, για να πιάσουμε τους στόχους του 3%, γιατί δεν πιστεύουμε να φθάσουμε σε επώδυνα μέτρα. Ελπίζουμε να το καταφέρουμε.» 
     Τι σινιάλο είναι αυτό που δίνει στον ελληνικό λαό και στους εργαζόμενους; Κάτσετε καλά. Μην κουνιέται φύλλο. Όλοι στο γύψο. Μη διεκδικείτε. Όλοι οι αγώνες είναι για να πιάσουμε το 3%. Αυτή είναι η μια πλευρά. 
     Δεύτερο ζήτημα σε σχέση με την παρατήρηση που έχω να κάνω από τη συζήτηση. Υπάρχει φιλολογία περί ανταγωνιστικότητας. Εγώ θέλω να πω ένα απλό πράγμα. Δεν υπάρχει πιο μεγάλη, πιο χοντρή εξαπάτηση απέναντι στον ελληνικό λαό απ’ αυτό. Αυτό που ζητάει η Κυβέρνηση και το υιοθετεί και το ΠΑΣΟΚ, είναι ένα πράγμα: Να μη διεκδικήσουν να ζήσουν καλύτερα και να έχουν μια ανάσα ζωής, αλλά να υιοθετήσουν την ανταγωνιστικότητα οι ίδιοι εργαζόμενοι ως όραμα. Να υιοθετήσουν το όραμα του μεγάλου κεφαλαίου. Να δουλεύουμε όλοι μαζί, για να ενισχυθεί και να αναπαραχθεί μέσα στη ζωή ο καπιταλισμός. Αυτό είναι το νόημα. Αυτή είναι όλη η φιλοσοφία περί ανταγωνιστικότητας. Τίποτα περισσότερο. Τα παραδείγματα βοούν. 
     Για το πού βρίσκεται το επίπεδο ζωής της εργατικής τάξης συνολικότερα, θέλω να πω το εξής: Μια κατηγορία στην οποία θα ήθελα να κάνω αυτήν τη στιγμή αναφορά, που πλήττεται ιδιαίτερα και εξαφανίζεται –και παίρνει μέτρα η Κυβέρνηση για να εξαφανιστούν, γιατί αυτό λέει το Κομμουνιστικό Κόμμα- είναι οι μικρομεσαίοι, οι μικροί επιχειρηματίες, οι αυτοαπασχολούμενοι. Βεβαίως δεν έχουμε καμία αυταπάτη στο Κομμουνιστικό Κόμμα  για τις συνθήκες ανταγωνισμού και πλήρους απελευθέρωσης της αγοράς. Υπάρχει πλημμυρίδα εισαγωγών και τίποτα από τα εγχώρια δεν προστατεύεται. Απορώ που οι Βουλευτές του ΠΑΣΟΚ έρχονται και κάνουν προτάσεις και κριτική γι’ αυτό. 
     Κύριοι συνάδελφοι, το ΠΑΣΟΚ ήταν κυβέρνηση, όταν στον Παγκόσμιο Οργανισμό Εμπορίου έβαζε φαρδιά πλατιά την υπογραφή του και τα έδινε όλα. Αν έκανε κάποιες ρυθμίσεις, ήταν για να προστατεύσει μόνο τα συμφέροντα των εφοπλιστών στον Παγκόσμιο Οργανισμό Εμπορίου. Έρχεστε τώρα και κλαίτε όλοι. Όμως είναι κροκοδείλια δάκρυα γι’ αυτόν τον κόσμο, που δεν μπορεί να κάνει σεφτέ μέχρι το μεσημέρι και πνίγεται και έχει καταχρεωθεί. Έρχεστε και παραπονιέστε για την κατάσταση. Μ΄ αυτή, λοιπόν, τη γενικότερη πολιτική δεν μπορεί να αναστραφεί αυτή η τάση, επειδή η πηγή και τα εργαλεία ανάπτυξης είναι σε λίγα χέρια, στην καπιταλιστική εξουσία. 
     Εμείς, όμως, τι ζητάμε; Ζητάμε από την Κυβέρνηση, από τον Κρατικό Προϋπολογισμό, από το ζεστό χρήμα του ελληνικού λαού να πάρει συγκεκριμένα μέτρα και να δώσει μια ανάσα ζωής. Αυτό, όμως, δεν το κάνει. 
     Ποια είναι τα στοιχεία που αποδεικνύουν ακριβώς ότι παίρνει μέτρα, για να κλείσουν οι μικροί και ας τους λέει ότι «Τα κάνω όλα για εσάς.»;
     Πρώτον, φορολογικό νομοσχέδιο. Τι κάνει εδώ; Μειώνει το φορολογικό συντελεστή στο 20% από το 25% στις ΟΕ -ΕΕ πιο σωστά- και τι έχουμε; Έχει απώλεια εσόδων ο Κρατικός Προϋπολογισμός. Πόση είναι αυτή; Είναι 30.000.000 ευρώ και 15.000.000 ευρώ αντίστοιχα. Αυτά τα λεφτά πρόλαβε να τα πάρει. Τα πήρε ήδη από τη ρύθμιση των ετών 1998-2002 με νόμο που ψήφισε τον Ιούλιο και από την ανακοίνωση που έδωσε στις 20 Δεκεμβρίου το Υπουργείο Οικονομικών για τα χρήματα που έχει πάρει μέχρι στιγμής. Τα πήρε με το παραπάνω αυτά που ήδη –υποτίθεται- τους ρύθμισε. 
     Επαναφέρει τον αντικειμενικό προσδιορισμό των καθαρών κερδών των μικρομεσαίων επιχειρήσεων και ελεύθερων επαγγελματιών, με τζίρο 300.000 και 150.000 αντίστοιχα. «Τι είχες, Γιάννη; Τι είχα πάντα». Αυτές ήταν οι προεκλογικές δεσμεύσεις σας που εμείς, έστω και αν τις υλοποιούσατε, δεν θεωρούμε ότι θα έλυναν τα προβλήματα. Όμως, αυτές είναι. Λέγατε: Τέρμα οι συνάφειες και τα αντικειμενικά κριτήρια. Να γίνεται ο υπολογισμός με βάση τα βιβλία και τα στοιχεία. Όμως, να τα πάλι. Κεφαλικός φόρος! Λέτε δηλαδή: Οι μικρομεσαίοι είστε φοροφυγάδες. Δεν έχετε ποτέ ζημιές. Έτσι, τους κλείνετε το μάτι. Αν θέλετε να μη σας κάνουν έλεγχο από την εφορία, κεφαλικό φόρο. Αρχίζετε και χτυπάτε. 
     Τι άλλο κάνετε, όμως,  με τη ρύθμιση αυτή που βάζετε για τις επιχειρήσεις, τις ανώνυμες εταιρείες, ένα ποσό μέχρι τα 8.000.000.800 ευρώ; Τι λέτε; Εδώ ο υπολογισμός καθορίζεται με βάση το ανώτατο ύψος του φόρου. Να την η πρόνοια! Αμέσως. Εδώ –λέει η Κυβέρνηση- δεν μπορεί να υπερβαίνει το 1% των ετήσιων ακαθάριστων εσόδων. 
     Τι γίνεται με τις άλλες μεγάλες επιχειρήσεις; Μ’ αυτές έχουμε άλλη πρόνοια. Μείωση των φορολογικών συντελεστών στο 25% από το 35%. Οι διευθυντές των επιχειρήσεων λαμβάνουν την πρόνοια να μειωθεί ο συντελεστής τους κατά δέκα εκατοστιαίες μονάδες. 
     Ποιο είναι το αποτέλεσμα; Τι είχαμε το προηγούμενο διάστημα; Αύξηση κερδών κατά 33% από τις τριακόσιες σαράντα πέντε εισηγμένες στο Χρηματιστήριο επιχειρήσεις. Το 70% των κερδών ανήκει σε είκοσι επιχειρηματικούς ομίλους. 
     Πόσα χάνει ο Κρατικός Προϋπολογισμός που έχουμε μπροστά μας, κυρίες και κύριοι Βουλευτές; Χάνει 400.000.000 ευρώ. Γιατί τα χαρίζει η Κυβέρνηση; Αυτά λείπουν από τις ανάγκες της εργατικής λαϊκής οικογένειας. Αυτήν τη στιγμή που μιλάμε, έξω είναι οι συνταξιούχοι. Οι αγρότες ξεσηκώνονται. Ανοίξτε τα ταμεία του κράτους! Είναι του κόσμου τα λεφτά. Να τα δώσετε στον κόσμο που υποφέρει. Όλα τα άλλα είναι δικαιολογίες. Υπάρχει σοβαρή ευθύνη απέναντι στον καθένα ξεχωριστά και στον κόσμο που πάει και συζητάει. Να αναλάβετε το κόστος για όλα αυτά. 
     Επομένως όλα γίνονται για την ενίσχυση της κερδοφορίας των μεγάλων, το χτύπημα των αυτοαπασχολούμενων και των πολύ μικρών επιχειρηματιών, ώστε να εκτοπιστούν από την παραγωγή. 
     Ποιο είναι το αποτέλεσμα απ’ αυτό το φορολογικό νομοσχέδιο που έγινε νόμος του κράτους; Καθαρά και ξάστερα φαίνεται ποιος θα πληρώσει φόρους. Ποιος πληρώνει το μεγαλύτερο μέρος από τους άμεσους φόρους; Τα φυσικά πρόσωπα, το 61,5% απ’ αυτούς. Αύξηση 8,6%. Τα νομικά πρόσωπα, οι ανώνυμες εταιρείες, πόσο πληρώνουν παραπάνω; Μόνο 7,8%. 
     Όμως η άμεση φορολογία τα προηγούμενα χρόνια τι δείχνει; Τα φυσικά πρόσωπα πληρώνουν παραπάνω 54% και τα νομικά πρόσωπα, κυρίως οι ανώνυμες εταιρείες, 4%. Αυτό είναι, λοιπόν, το αποτέλεσμα της πολιτικής που ακολούθησε το ΠΑΣΟΚ και συνεχίζει επαξίως η Νέα Δημοκρατία. Όσο για τους έμμεσους φόρους, εκεί γίνεται το χοντρό παιχνίδι. Στην κατανάλωση φορτώνονται όλοι οι φόροι. 
     Επομένως και τα ζητήματα που αφορούν τον αναπτυξιακό νόμο -και έγινε μεγάλη διαφήμιση ότι θα σώσουν τις μεγάλες επιχειρήσεις, τις μικρομεσαίες επιχειρήσεις και τους μικροαπασχολούμενους- είναι ψέμα χοντρό. Αποδεικνύεται μέσα από τον ίδιο τον καπιταλισμό. Έγινε αναλυτική συζήτηση. Απευθύνεται στις μικρομεσαίες επιχειρήσεις, που έχουν μέχρι διακόσιους πενήντα εργάτες και τζίρο 50.000.000. Θα πάρουν τόσα οι μικροί όσα είχαν πάρει από τα προηγούμενα Κοινοτικά Πλαίσια Στήριξης από όπου έμειναν έξω. Μένουν εκτός. Η πολιτική αυτή και ο Κρατικός Προϋπολογισμός τους βγάζει εκτός. 
     Όσο για το ΤΕΒΕ, μόνο το 63% παίρνει σύνταξη 495 ευρώ. Αυτό δείχνει πολλά πράγματα. Άρα, πρέπει να βγάλουμε συμπεράσματα. 
     Κλείνοντας την ομιλία μου, δεν θα μπορούσα να μην αναφερθώ στο ζήτημα των ακτοπλοϊκών συγκοινωνιών. Αυτό δείχνει δείγματα γραφής του προκλητικού τρόπου, με τον οποίο το αντιμετωπίζει η Κυβέρνηση. Την ίδια στιγμή που τα δίνει όλα στους εφοπλιστές, η Κυβέρνηση λέει ότι με συγκεκριμένα μέτρα θα αντιμετωπίσει τα προβλήματα. Γίνεται πανελλαδικό συλλαλητήριο. Πηγαίνει ο κόσμος στο γραφείο του Υπουργού και δεν ακούει τίποτα άλλο από «θα» και «θα». 
     Την ίδια στιγμή που μειώνονται τα δρομολόγια, οι ναυτεργάτες πετάγονται από τα καράβια και έχουν αυξήσεις 60% και πάνω. Καταργήθηκαν οι εκπτώσεις στους συνταξιούχους, στους φοιτητές και στους πολύτεκνους. Συζητά η Κυβέρνηση για τα «θα» και «θα». Γιατί έκανε παλικαρισμούς η Κυβέρνηση και είπε ότι πρόβαλε βέτο στην Ευρωπαϊκή Ένωση για τους εφοπλιστές; Τώρα να προβάλει βέτο, λοιπόν, γι’ αυτόν τον κόσμο. Δεν πρόκειται, όμως, να το κάνει. Γι’ αυτό πρέπει να πάρει τα μέτρα του ο κόσμος και να διεκδικήσει αυτά που δικαιούται. 
Και αν τα διεκδικήσει το κίνημα θα μπορέσει να βρει τη δύναμη και το κουράγιο -γιατί την έχει και είναι παντοδύναμο το κίνημα- να ανατρέψει αυτήν την πολιτική και αυτήν την εξουσία. Γιατί αιτία των προβλημάτων που αντιμετωπίζει σήμερα η λαϊκή οικογένεια, είναι η πολιτική, είναι αυτή η εξουσία. Και αυτόν το δρόμο πρέπει να χαράξει.
       Και θα έλεγα, μια που είναι και γιορτινές μέρες για όλους, ότι το καλύτερο δώρο που θα μπορούσε να κάνει κανείς στα παιδιά του, είναι να σκεφτεί αυτήν την απόφαση να την πάρει όσο το δυνατόν πιο σύντομα: Να μπει στο δρόμο του αγώνα, να χτίσει ένα μέλλον πραγματικό, βέβαιο για τα παιδιά του.
      Να είστε καλά. Ευχαριστώ. 
(Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη. Το λόγο έχει η Αναπληρωτής Υπουργός Πολιτισμού κ. Φάνη Πάλλη-Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, θεωρώ χρέος μου να ενημερώσω την Εθνική Αντιπροσωπεία για τους Ολυμπιακούς Αγώνες και τις επιπτώσεις τους. Και αυτό επειδή η διοργάνωση των Ολυμπιακών Αγώνων επηρέασε, θα έλεγα, καθοριστικά την οικονομία της χώρας. Και επηρεάζει, επίσης, καθοριστικά και τον υπό συζήτηση Προϋπολογισμό. Αμέσως δε ή εμμέσως θα επηρεάζει και τους προϋπολογισμούς των επόμενων χρόνων. 
      Το 2004 ήταν, χωρίς αμφιβολία, για τη χώρα μας μια χρονιά-σταθμός. Η Ελλάδα, παρά τις γνωστές καθυστερήσεις, παρά τα ασφυκτικά χρονοδιαγράμματα, τα κατάφερε. Εργαζόμενοι όλοι μαζί –και θα έλεγα ότι αυτή ήταν και η μαγική φράση, το «όλοι μαζί»- εντατικά κατορθώσαμε να ολοκληρώσουμε την κατασκευή υπερσύγχρονων εγκαταστάσεων και να διοργανώσουμε μ΄ έναν υποδειγματικό τρόπο άψογους αγώνες. Και -θα υπογράμμιζα- και απόλυτα ασφαλείς, κάτι που έχει ιδιαίτερη σημασία κάτω από τις σημερινές διεθνείς συνθήκες. 
      Αυτά τα δεδομένα φώτισαν μ΄ έναν πολύ θετικό τρόπο την εικόνα της Ελλάδας παγκόσμια, αναβαθμίζοντας το κύρος της χώρας μας. Και φυσικά όλα αυτά άφησαν μια γενναία, μια πολύ μεγάλη κληρονομιά: υλική και άυλη εξίσου σημαντική. Υλική κληρονομιά, με τις υπερσύγχρονες, τις μοναδικές εγκαταστάσεις που έχει σήμερα η χώρα μας, την τεχνογνωσία, την εμπειρία, τη διεθνή προβολή. Άυλη κληρονομιά, με την εικόνα που εκπέμψαμε σ΄ όλα τα μήκη και τα πλάτη του πλανήτη μας, με την αυτοπεποίθηση που εμείς οι ίδιοι αποκτήσαμε. Εν ολίγοις δώσαμε την εικόνα μιας χώρας σύγχρονης, που και ξέρει και θέλει και μπορεί να πετύχει.
      Το Υπουργείο Πολιτισμού με επικεφαλής τον Πρωθυπουργό και Υπουργό Πολιτισμού, τον Κώστα Καραμανλή, συντόνισε το όλο εγχείρημα και παράλληλα κατασκεύασε και το μεγαλύτερο αριθμό των αθλητικών εγκαταστάσεων στο Λεκανοπέδιο, στις ολυμπιακές πόλεις και στην περιφέρεια: το μεγάλο συγκρότημα του ΟΑΚΑ, τον ολυμπιακό πόλο, το Γαλάτσι, τα Λιόσια, το Μαρκόπουλο, το Παγκρήτιο, το Πανθεσσαλικό, το Παμπελοποννησιακό, το Καυταντζόγλειο, δεκάδες προπονητήρια σ΄ ολόκληρη την Ελλάδα, μέσα στο πρόγραμμα το περιφερειακό και το πρόγραμμα  «ΕΛΛΑΔΑ 2004», στο οποίο θα επανέλθω σε λίγο.
      Το σύνολο των ολυμπιακών αθλητικών εγκαταστάσεων σήμερα βρίσκεται στην αρμοδιότητα του Υπουργείου Πολιτισμού, προκειμένου να υπάρξει ο απαραίτητος συντονισμός για την αξιοποίησή τους. Σήμερα -και προσωρινά- οι εγκαταστάσεις φυλάσσονται από την Ελληνική Αστυνομία και το Στρατό. Το Υπουργείο Πολιτισμού ανέλαβε για ορισμένο χρόνο την ευθύνη της φύλαξης, της συντήρησης, της καθαριότητας, της λειτουργίας όλων των αθλητικών εγκαταστάσεων και με διαγωνισμούς, οι οποίοι ήδη «τρέχουν» ή έχουν βγει -θα έλεγα- στον αέρα, έχουμε αναλάβει τη φύλαξη και τη φροντίδα, έως ότου οι εγκαταστάσεις αυτές παραδοθούν στην εταιρία «Ολυμπιακά Ακίνητα», που θα έχει και τη διαχειριστική αξιοποίησή τους. 
      Κυρίες και κύριοι συνάδελφοι, το γενικό κόστος των Ολυμπιακών Αγώνων για το Υπουργείο Πολιτισμού θα αγγίξει τα 2,7 δισεκατομμύρια ευρώ, ενώ έχουν ήδη πιστοποιηθεί από το Υπουργείο Οικονομικών για την ολυμπιακή προετοιμασία δαπάνες 2,2 δισεκατομμυρίων ευρώ. Στο ποσό αυτό περιλαμβάνονται οι αθλητικές εγκαταστάσεις που κατασκεύασε το Υπουργείο Πολιτισμού, οι ολυμπιακές επισκευές και οι διασκευές αρχαιολογικών χώρων και μουσείων, οι δαπάνες της Πολιτιστικής Ολυμπιάδας και άλλων φορέων, που εποπτεύονται από το Υπουργείο Πολιτισμού και τα περιφερειακά έργα του προγράμματος «ΕΛΛΑΔΑ 2004». Μόνο το 2004 και μόνο για τα ολυμπιακά έργα του Υπουργείου Πολιτισμού, πληρώθηκαν 569.000.000 ευρώ. Συνολικά την τριετία 2001-2004 και μόνο για τα ολυμπιακά έργα του Υπουργείου Πολιτισμού, πληρώθηκαν 1,426 δισεκατομμύρια ευρώ, αφού όπως σας είναι γνωστό, καμία κατασκευή έργου δεν ξεκίνησε την περίοδο 1998-2001. Είναι πράγματι ένα πολύ μεγάλο ποσό.
       Προκειμένου να υπάρξει μια πλήρης και λεπτομερέστατη καταγραφή, έχουμε ξεκινήσει στο Υπουργείο Πολιτισμού και ολοκληρώνεται -και τα στοιχεία θα είναι πολύ σύντομα στη διάθεση όλων σας- η μηχανοργάνωση όλων των έργων. Αξίζει να σας πω ότι, όταν παραλάβαμε τον περασμένο Μάρτιο, βρήκαμε τα στοιχεία των έργων σε χάρτινους φακέλους, σε ντουλάπες στη Διεύθυνση των Δημοσίων Έργων του Υπουργείου Πολιτισμού. Αν, δηλαδή, ήθελε κάποιος να βρει έναν αναθεωρημένο προϋπολογισμό ή την πιστοποίηση μιας πληρωμής, έπρεπε -θα έλεγα- να κάνει σαφάρι μέσα στο χαρτοβασίλειο το οποίο υπήρχε, για να μπορέσει να βρει όλα τα στοιχεία. Αυτήν τη στιγμή το κάθε ολυμπιακό έργο έχει τη δική του ηλεκτρονική ταυτότητα, έχει το δικό του ηλεκτρονικό φάκελο. Εκεί, καταγράφεται με κάθε λεπτομέρεια η κατασκευαστική και οικονομική πορεία του έργου, από την ημέρα που αποφασίστηκε η δημοπράτησή του έως την ημέρα που παραδόθηκε. Καταγράφουμε επίσης –και είναι πολύ σημαντικό- ποια κατασκευαστικά μέρη και ποιων έργων αφαιρέθηκαν στη διαδρομή από την προκήρυξή τους μέχρι την υπογραφή της σύμβασης, τα οποία στις πιο πολλές περιπτώσεις, ήρθαν αργότερα ως αναθεωρημένοι προϋπολογισμοί, δηλαδή ως αναθεωρητικοί πίνακες.
      Μ΄ αυτόν τον τρόπο, λοιπόν, κάνουμε ένα πολύ μεγάλο βήμα προς τη διαφάνεια, από το οποίο μπορεί οποιοσδήποτε να καταλάβει από ποιον, πότε και με ποιες αποφάσεις το κόστος των Ολυμπιακών Αγώνων εκτινάχθηκε στα ύψη. Αυτήν τη μεθοδολογία φιλοδοξούμε να την επεκτείνουμε σε όλα τα έργα, τα οποία κατασκευάζονται από το Υπουργείο Πολιτισμού, ώστε να έχουμε μια καθαρή εικόνα, μια ακτινογραφία, θα έλεγα, για το κάθε έργο το οποίο κατασκευάζεται με τα χρήματα του ελληνικού λαού. 
      Διότι επενδύουμε στη διαφάνεια και στη χρηστή διαχείριση. Διότι αυτό το οποίο επιδιώκει το Υπουργείο Πολιτισμού, είναι να εξοικονομήσουμε μέχρι και το τελευταίο ευρώ σε όφελος του Έλληνα φορολογούμενου. 
      Σ’ αυτό το ποσό που σας προανέφερα, δεν περιέχεται φυσικά ο προϋπολογισμός, οι δαπάνες της Οργανωτικής Επιτροπής, οι οποίες θα γίνουν γνωστές με ακρίβεια κατά την εκκαθάριση της εταιρείας. 
      Σ΄ αυτές τις δαπάνες συμπεριλαμβάνεται και ο κινητός εξοπλισμός της διοργάνωσης, ύψους περίπου 120.000.000 ευρώ. Αυτά τα 120.000.000 κατά το ήμισυ έχουν πληρωθεί από το ελληνικό δημόσιο, σύμφωνα με τις αποφάσεις οι οποίες είχαν ληφθεί από την προηγούμενη κυβέρνηση. Ο εξοπλισμός περιλαμβάνει μια μεγάλη ποικιλία αγαθών, από ηλεκτρονικούς υπολογιστές, αυτοκίνητα για άτομα με ειδικές ανάγκες και συστήματα ασφαλείας έως και ξενοδοχειακό εξοπλισμό και αναλώσιμα. 
      Πρέπει να σας πω ότι ήδη έχουν γίνει πάρα πολλές αποστολές. Μόνο από το Ολυμπιακό Χωριό έχουν φύγει περίπου εκατόν ογδόντα νταλίκες με ξενοδοχειακό εξοπλισμό σε πολλά προνοιακά ιδρύματα σε όλη τη χώρα. Συνεργαζόμαστε στενότατα με το Υπουργείο Υγείας γι’ αυτό. Κάθε μέρα από τις αποθήκες του Ασπροπύργου φεύγουν περίπου δέκα με δεκαπέντε νταλίκες. Σε πολύ λίγες μέρες -ήδη υπάρχει ο κατάλογος για το πού πηγαίνουν όλα αυτά- στο πρώτο δίμηνο του 2005, θα υπάρχει ο πλήρης κατάλογος για όλα τα προϊόντα, για όλα τα κινητά, για το που έχουν παραδοθεί, ποιος είναι ο τελικός αποδέκτης και πού έχουν πάει.
      Γι’ αυτό συνεργαζόμαστε η Γενική Γραμματεία των Ολυμπιακών Αγώνων, το Υπουργείο Πολιτισμού, η ΕΥΔΕ, δηλαδή η Υπηρεσία των Δημοσίων Έργων του Υπουργείου μαζί με την Εταιρεία «Ολυμπιακά Ακίνητα» και τις υπηρεσίες του 2004, πρώτα, την καταγραφή τους μετά τις φυσικές φθορές που υπέστησαν και στη συνέχεια την παραλαβή και την παράδοση.
      Εδώ πρέπει να σας πω ότι ο αθλητικός εξοπλισμός παρέμεινε στα πενήντα δημοτικά προπονητήρια, τα οποία είναι σε άριστη κατάσταση. Ο αθλητικός εξοπλισμός παρέμεινε και σε όλα τα μεγάλα ολυμπιακά στάδια. Αυτήν την ώρα που μιλάμε, είναι υπερπλήρη όλα τα ολυμπιακά στάδια, τα στάδια των ολυμπιακών πόλεων και τα προπονητήρια για όλα τα ολυμπιακά αθλήματα. 
      Επίσης, όπως σας είπα, η κατανομή του υπόλοιπου εξοπλισμού έχει γίνει σε υπηρεσίες της Πρόνοιας και σε ιδρύματα αλληλοβοήθειας. Οι πολίτες θα ενημερωθούν με ακρίβεια τι πήγε, πού και γιατί, μετά την ολοκλήρωση αυτού του σχεδίου, δηλαδή πολύ σύντομα, όπως σας είπα. 
      Επίσης, σύντομα θέλω να σας αναφέρω ότι ξεκινήσαμε τροφοδοτώντας με εξοπλισμό γραφείου και ηλεκτρονικών υπολογιστών δημόσιες υπηρεσίες, οι οποίες είχαν ήδη προκηρύξει διαγωνισμούς ή θα προκήρυσσαν σχετικούς διαγωνισμούς. Έτσι εξοικονομούμε χρήματα. Πρέπει να σας πω ότι το μεγάλο όγκο των ηλεκτρονικών υπολογιστών τον παραλαμβάνει το Υπουργείο Οικονομικών για τις δικές του ανάγκες και τις ανάγκες του ΚΕΠΥΟ.
      Έχουμε δώσει προτεραιότητα στην περιφέρεια. Ένα από τα μεγάλα στοιχήματα του φετινού, αλλά και των επόμενων προϋπολογισμών, είναι η επίτευξη υψηλών ρυθμών ανάπτυξης και η δημιουργία νέων θέσεων εργασίας. Σ΄ αυτήν τη πολύ μεγάλη αναπτυξιακή αντεπίθεση –θα την έλεγα- της Ελλάδας, το Υπουργείο Πολιτισμού έρχεται να διαδραματίσει έναν πρωταγωνιστικό ρόλο. Το Υπουργείο Πολιτισμού ανέλαβε την κατάρτιση και την υλοποίηση του στρατηγικού σχεδίου που ο Πρωθυπουργός, ο Κώστας Καραμανλής, ανακοίνωσε πριν λίγες μέρες για την αξιοποίηση της ολυμπιακής μας κληρονομιάς, με το όραμα που περικλείεται στο τρίπτυχο «ανάπτυξη – πολιτισμός - ποιότητα ζωής». Καταρτίσαμε ένα ολοκληρωμένο, ένα ξεκάθαρο στρατηγικό σχέδιο αξιοποίησης αυτής της μεγάλης, της μοναδικής ολυμπιακής κληρονομιάς.
      Πρώτη μας επιλογή είναι από ‘δω και πέρα να στρέψουμε περισσότερους επενδυτικούς πόρους προς την περιφέρεια για την ανάπτυξη αυτής της ξεχασμένης περιφέρειας της παραμελημένης ελληνικής περιφέρειας. Εδώ θέλω να θυμίσω ότι η προηγούμενη κυβέρνηση είχε δεσμευθεί και εκεί όλοι είχαμε ψηφίσει, όλοι είχαμε συμφωνήσει, ότι παράλληλα με τη δημιουργία των μεγάλων ολυμπιακών έργων στην Αθήνα, στο Λεκανοπέδιο, θα κατασκευάζονταν και δύο χιλιάδες εννιακόσια έργα στην περιφέρεια μέσα από το πρόγραμμα «ΕΛΛΑΔΑ 2004». Επιμένω, τονίζω και υπενθυμίζω ότι τότε το είχαμε ψηφίσει όλες οι πτέρυγες της Βουλής -ή τουλάχιστον εμείς ως Νέα Δημοκρατία στην Αντιπολίτευση τότε- γιατί θεωρούσαμε ότι ήταν απαραίτητο και δίκαιο.
      Όμως τι έγιναν στην πράξη αυτές οι υποσχέσεις; Μάρτιος του 2004: Τα ολοκληρωμένα έργα ήταν διακόσια εξήντα, δηλαδή ποσοστό περίπου 9% του προγράμματος. Τα υπό κατασκευήν έργα ήταν τετρακόσια πενήντα ένα, δηλαδή ποσοστό 17%. Το 74% των έργων του «ΕΛΛΑΔΑ 2004» παρέμειναν τελικά στα χαρτιά. Αυτό έγινε στα έξι ολόκληρα χρόνια της ολυμπιακής προετοιμασίας και όποιοι αμφισβητούν αυτά τα στοιχεία, πραγματικά ας ρωτήσουν, κύριοι συνάδελφοι, τις τοπικές κοινωνίες και τις εκλογικές τους περιφέρειες. Θα πάρουν την ίδια απάντηση.
      Τι κάνουμε σήμερα, γιατί σήμερα κοιτάμε μπροστά. Εκπονείται πρόγραμμα δημοπράτησης και χρηματοδότησης των έργων, ώστε να καταστεί εφικτή η πραγματοποίησή τους στο διάστημα 2005-2007. Το πρόγραμμα θα πάει μέχρι το 2007. Σ’ αυτό το πρόγραμμα, στο «ΕΛΛΑΔΑ 2005-2007», υπολογίζουμε να διαθέσουμε 300.000.000 ευρώ, προκειμένου να δημοπρατηθούν, να κατασκευαστούν και να αποπερατωθούν χίλια πεντακόσια έργα σε ολόκληρη την Ελλάδα. 
      Στο Λεκανοπέδιο, με απόλυτο σεβασμό στο περιβάλλον, οι υφιστάμενες αθλητικές εγκαταστάσεις εντάσσονται στον πολεοδομικό ιστό αρμονικά ως επίκεντρο ανάπτυξης αθλητικών, πολιτιστικών, ψυχαγωγικών, καλλιτεχνικών και εμπορικών δραστηριοτήτων.
      Θα αναφέρω ενδεικτικά ότι το Κωπηλατοδρόμιο στο Σχοινιά, εκτός από Κέντρο Κωπηλασίας που παραμένει η χρήση του, γίνεται και Κέντρο Οικολογικής Ευαισθητοποίησης του Λεκανοπεδίου. Το Κλειστό των Λιοσίων, μια εξαιρετικά ωραία εγκατάσταση, μετατρέπεται σε Κέντρο Πολιτισμού και Τεχνολογίας. Εκεί θα στεγαστούν οι ακαδημίες και οι σχολές χορού, μουσικής, κινηματογράφου, όπως επίσης και το Εθνικό Ψηφιακό Μουσείο.
      Το Μαρκόπουλο και το Ιππικό Κέντρο γίνεται θεματικό, αθλητικό και τουριστικό πάρκο, ενώ η Σκοποβολή μετατρέπεται σ΄ ένα πρότυπο πολυχρηστικό Κέντρο Σκοποβολής. Το ΟΑΚΑ που ήταν και η ολυμπιακή μας καρδιά, γίνεται ένας από τους δύο βασικούς ολυμπιακούς –και θα έλεγα μεταολυμπιακούς- πόλους έλξης. Με την εγκατάσταση εκεί, στο χώρο του ΟΑΚΑ, του Μουσείου των Ελληνικών Ολυμπιακών Αγώνων και μιας σειράς υποστηρικτικών και συμπληρωματικών δραστηριοτήτων, αυτό θα αποτελέσει έναν ελκυστικό πόλο ολυμπιακού περίπατου για Έλληνες και ξένους επισκέπτες. 
      Στο θαλάσσιο μέτωπο της Αθήνας, από το Στάδιο Ειρήνης και Φιλίας έως τον Άγιο Κοσμά, εφαρμόζεται ένα ολοκληρωμένο σχέδιο αξιοποίησης με σειρά παρεμβάσεων που θα καταστήσει το θαλάσσιο μέτωπο της Αθήνας ένα χώρο, όπου θα μπορεί η οικογένεια να περνά μια ολόκληρη μέρα. Θα είναι χώρος ψυχαγωγίας, θα είναι χώρος διασκέδασης, χώρος αθλητισμού, ανοικτός για τους δημότες. Πάνω από όλα όλοι αυτοί οι χώροι είναι ανοικτοί για τους πολίτες, αλλά ταυτόχρονα θα είναι και το σύμβολο της αυριανής Αθήνας, του αυριανού Λεκανοπεδίου. Η πόλη βγαίνει στη θάλασσα. Το πρόσωπο του Λεκανοπεδίου στρέφεται πλέον προς τη θάλασσα και η Αθήνα μεταμορφώνεται σε μια σύγχρονη ευρωπαϊκή μητρόπολη. 
     Τι θα γίνει στο μέτωπο του Φαλήρου: Συνεδριακό Κέντρο, παράλληλοι περίπατοι, αθλητικές και πολιτιστικές εγκαταστάσεις, το Μουσείο της Ναυτικής Παράδοσης, υποστηρικτικές για άλλες πολυδύναμες δραστηριότητες αυτά θα κάνουν το Λεκανοπέδιο πολύ πιο φιλικό μ΄ ένα και μοναδικό στόχο: την ποιότητα της ζωής των πολιτών.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Αναπληρωτού Υπουργού)
     Κύριε Πρόεδρε, θα ήθελα δύο λεπτά για να ενημερώσω την Εθνική Αντιπροσωπεία.
     ΠΡΟΕΔΡΕΥΩΝ (Γεώργιος Σούρλας): Μόνο δύο λεπτά θα σας δώσω. 
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Τον επόμενο μήνα θα καταθέσουμε στη Βουλή νομοσχέδιο, το οποίο θα ξεκαθαρίζει όλες τις νομικές εκκρεμότητες που υπάρχουν και είναι πάρα πολλές ως προς τις αδειοδοτήσεις και ως προς τη λειτουργία των εγκαταστάσεων.
     Θα σας φέρω ένα παράδειγμα, κυρίες και κύριοι συνάδελφοι. Επειδή άκουσα και την Αξιωματική Αντιπολίτευση να αναφέρεται στο σχεδιασμό, θα σας πω ότι μέσα σε μία έκθεση η οποία υπήρχε, αναφερόταν ότι η εγκατάσταση του TAE KWOΝ DO θα μετατραπεί σε συνεδριακό κέντρο. Και είναι σωστό και αυτό κάνουμε τώρα, αλλά δεν είχε πουθενά προβλεφθεί. Το έργο ήταν κατασκευασμένο – και σας φέρνω ένα παράδειγμα, αυτό ισχύει για όλα – ως αμιγώς αθλητική εγκατάσταση, χωρίς να έχει προβλεφθεί καμία άλλη χρήση. Και επί πλέον η αθλητική ομοσπονδία, η οποία βρίσκεται σ΄ ένα τέτοιο χώρο, αν θέλει να πουλήσει ένα αναμνηστικό, αν θέλει να έχει ένα χώρο σίτισης για τους αθλητές και τους επισκέπτες, δεν μπορεί να κάνει καμία τέτοια ή παρόμοια χρήση. Μόνο η δυνατότητα χρήσης κατά τη διάρκεια των Ολυμπιακών Αγώνων είχε προβλεφθεί και τίποτε άλλο. Είχε προβλεφθεί και η ανέγερση – για να μη μου κάνει κάποιος κριτική – ενός ξενοδοχείου στο χώρο του Μαρκόπουλου. Οι περιβαλλοντικές άδειες των εγκαταστάσεων λήγουν τώρα, τέλος Δεκεμβρίου. 
     Άρα, είναι πάρα πολλά αυτά τα θέματα, που πρέπει να λύσουμε. Είναι πάρα πολλά τα νομικά θέματα, ώστε να είναι ξεκάθαρο το τοπίο για τη μεταολυμπιακή αξιοποίηση. Πρέπει να σας πω, ότι εμείς ως νέα διακυβέρνηση, παράλληλα με τη διεξαγωγή των Αγώνων, τρέχαμε να ετοιμάσουμε και τις λύσεις για όλα αυτά τα ανοικτά ζητήματα, που αφορούν τη μεταολυμπιακή αξιοποίηση.
     Πρώτο εξάμηνο του 2005: Αρχίζουν από τον Ιανουάριο οι προσκλήσεις ενδιαφέροντος για τα πιο «ώριμα» έργα με την προκήρυξη ανοικτών διαγωνισμών. Με τις απαράβατες αρχές ότι οι εγκαταστάσεις παραμένουν δημόσια περιουσία, η αξιοποίησή τους θα σέβεται το περιβάλλον – και το τονίζω αυτό – πρώτιστα, θα εξυπηρετούν αθλητικούς και πολιτιστικούς σκοπούς και οι επιχειρηματικές δραστηριότητες που θα αναπτυχθούν παράλληλα, δεν θα έχουν στόχο το κέρδος, αλλά τη γενικότερη ανάπτυξη της περιοχής και τη δημιουργία νέων θέσεων εργασίας.
     Στόχος είναι να καταστήσουμε την Ελλάδα και ιδιαίτερα την Αθήνα τόπο προσέλκυσης τουρισμού δώδεκα μήνες το χρόνο σε όφελος όλων των Ελλήνων, να γίνει η Ελλάδα διεθνές κέντρο πολιτισμού, αθλητισμού και ολυμπισμού. Την ολυμπιακή μας μνήμη δεν θα την αφήσουμε να ξεθωριάσει. Έχουμε τις πρώτες επιτυχίες, έχουμε πάρει διεθνή πρωταθλήματα, καταφέραμε κάθε καλοκαίρι κάτω από την ομπρέλα της παγκόσμιας ομοσπονδίας του στίβου να γίνονται οι αγώνες στην αρχαία Ολυμπία κι αυτό είναι πάρα πολύ σημαντικό. Καταφέραμε πολλά πράγματα, αλλά έχουμε πολλά να κάνουμε ακόμα. Η μεταολυμπιακή αξιοποίηση αποτελεί ένα μεγάλο στοίχημα για την Κυβέρνηση, αποτελεί ένα μεγάλο στοίχημα για την ποιότητα της ζωής των Ελλήνων. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του κτηρίου, σαράντα επτά μαθητές και μαθήτριες και δύο καθηγητές από το 6ο Λύκειο Ιλίου. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Κωνσταντίνος Καρράς έχει το λόγο.
     ΚΩΝΣΤΑΝΤΙΝΟΣ ΚΑΡΡΑΣ: Κύριε Πρόεδρε, κυρίες και κύριοι συνάδελφοι, καλούμαστε να συζητήσουμε τον Προϋπολογισμό του 2005 σε μία περίοδο κρίσιμη τόσο για την παγκόσμια οικονομία όσο και για την ελληνική. Η φετινή συζήτηση του εθνικού μας Προϋπολογισμού αποπνέει σοβαρότητα, που αρμόζει στη σύγχρονη οικονομική και κοινωνική συγκυρία, όπως επίσης και στο γενικότερο κλίμα ανανέωσης του ελληνικού λαού, το οποίο οφείλεται σε μεγάλο βαθμό στο μεταρρυθμιστικό πνεύμα της νέας Κυβέρνησης, που ψηφίστηκε στις φετινές βουλευτικές εκλογές.
     Η Νέα Δημοκρατία καταβάλλει ισχυρές προσπάθειες για να διατηρηθούν οι ισορροπίες κατά την περίοδο της εξυγίανσης, που διανύουμε, της μεταρρύθμισης και του νέου προσανατολισμού της οικονομικής ζωής του τόπου. Η φιλελεύθερη παράταξη έχει αναλάβει υπεύθυνα να εκπληρώσει ένα έργο δύσκολο, διορθώνοντας τις παραλείψεις και τα εθνικά λάθη της στρατηγικής της πολυετούς διακυβέρνησης του ΠΑΣΟΚ. Οι ανακρίβειες και τα σφάλματα του παρελθόντος έχουν βγει στο προσκήνιο και στοιχειώνουν τη χώρα σε κάθε βήμα. Η σημερινή Κυβέρνηση δεσμεύτηκε να αποκαταστήσει την υπόληψη, την αξιοπρέπεια και την αξιοπιστία της Ελλάδος στα μάτια των υπολοίπων χωρών και αγαπητοί συνάδελφοι, τα έχει καταφέρει. 
     Οι ελληνικές αρχές επαινέθηκαν για τη συνεργασία που έδειξαν στην καταγραφή των δημοσιονομικών στοιχείων, τα αποτελέσματα του ECOFIN δικαιώνουν απόλυτα την επιλογή της Κυβέρνησης για την απογραφή και διαψεύδουν τις καταστροφολογίες της Αντιπολίτευσης. Η Ελλάδα, λοιπόν, αναγνωρίστηκε ως αξιόπιστος συνομιλητής. Με την απογραφή η ελληνική Κυβέρνηση κατάφερε να ανακτήσει τη χαμένη αξιοπρέπεια τόσο έναντι των εταίρων της όσο και έναντι του ελληνικού λαού. Άλλωστε και στη δημοσκόπηση που έγινε, φάνηκε ότι η πλειοψηφία του ελληνικού λαού ήθελε την απογραφή, αποζητούσε την αλήθεια. Έτσι αποδείχθηκε ότι το δημοσιονομικό έλλειμμα της χώρας το 2003 ήταν πολύ μεγαλύτερο από τις ανακοινώσεις, που είχε κάνει η κυβέρνηση του ΠΑΣΟΚ. Και όπως λέει και ο Πίνδαρος: «Πολλά τα θαύματα και τα λόγια των θνητών, πιο πάνω από την αλήθεια με περίτεχνες ψευτιές ομορφοστόλιστες σε ξεγελούν οι μύθοι». Αγαπητοί μου, έτσι ξεγελαστήκαμε και εμείς όλοι. 
     Τα τελευταία χρόνια διακυβέρνησης του ΠΑΣΟΚ ο πολιτισμός θυσιάστηκε στο βωμό των μέτρων σύγκλισης των μακροοικονομικών δεικτών της εθνικής οικονομίας, λόγω της εσφαλμένης οικονομικής πολιτικής στον τομέα του πολιτισμού. Δυστυχώς μ΄ έναν προκλητικό τρόπο, αδαείς, ανώριμοι και αφελείς επικράτησαν όλα αυτά τα χρόνια που κυβερνούσε το ΠΑΣΟΚ στο χώρο του πολιτισμού, με συνέπεια να μετατραπούν σε κήρυκες της ατομικότητας. Αδιαφόρησαν γι’ αυτόν τον ευαίσθητο τομέα και παρουσίασαν έλλειψη σεβασμού προς τις πολιτιστικές αξίες. Η ελληνική πολιτισμική κληρονομιά ευτελίστηκε, πέφτοντας θύμα των λανθασμένων και άστοχων οικονομικών αποφάσεων. Προφανώς, δεν είχαν το θάρρος να οραματίζονται, γι’ αυτό και δεν διέθεταν τη δύναμη να αγωνιστούν. Δεν είναι, λοιπόν, η τύχη, μα οι επιλογές που θα ορίσουν τη μοίρα του πολιτισμού και κυρίως οι ενέργειές μας, που θα έχουν ως στόχο την ανάπτυξη, την προώθηση και την προβολή σε εθνικό, αλλά και σε παγκόσμιο επίπεδο. 
     Η νέα Κυβέρνηση αποτινάσσει το λήθαργο στον οποίο είχε περιέλθει ο πολιτισμός όλα αυτά τα χρόνια και δίνει το μήνυμα ότι η επιστροφή στις ρίζες δεν αποτελεί αφελή ρομαντισμό ή επικίνδυνο εθνικισμό, όπως θέλουν πολλοί να λένε.
     Το 2005 ο πολιτισμός θα λάβει 245,9 εκατομμύρια ευρώ έναντι 242,2 εκατομμυρίων ευρώ του 2004. Χρειάζεται, όμως, να υπάρξει συνέχεια και συνέπεια, ενισχύοντας του εθνικούς εφικτούς στόχους μακριά από οικονομικές σκοπιμότητες. 
     Το ζητούμενο, λοιπόν, είναι ότι επενδύουμε στην πολιτιστική πολιτική με σχεδιασμό, στόχους και αυστηρό χρονοδιάγραμμα, κυρίως δε μ΄ ένα απόλυτα δίκαιο και εφικτό σχέδιο Προϋπολογισμού. Και αυτός ο Προϋπολογισμός είναι δίκαιος, είναι και εφικτός. Κυρίως, όμως, ξεφεύγει  από την ισοπέδωση του παρελθόντος. Διότι δεν πρέπει να λησμονούμε ότι το να χάσουμε την ικανότητα παραγωγής πολιτιστικών αγαθών, ισοδυναμεί με μια εθνική μειοδοσία. Γνωρίζοντας, λοιπόν, τους κινδύνους που εμπεριέχουν οι απότομες αλλαγές, όπως επίσης και η αναβλητικότητα στην αναμόρφωση του επιπέδου του δημοσιονομικού ελλείμματος, πρέπει όλοι με σωστή κρίση, με καθαρό και ανοικτό μυαλό να ψηφίσουμε τον Προϋπολογισμό του 2005, ώστε να μπορέσει η Κυβέρνηση να προχωρήσει σοβαρά και υπεύθυνα στην εξυγίανση των δημοσιονομικών μας στοιχείων. 
     Πρέπει σα χώρα να πετύχουμε. Πρέπει να πετύχουμε, γιατί δεν έχουμε άλλα περιθώρια. Δεν μας έχετε αφήσει άλλα περιθώρια. Στόχος όλων είναι να πάει ο τόπος μπροστά. Θέλουμε μια Ελλάδα με σθένος. Θέλουμε μια Ελλάδα, που να μπορεί να κερδίζει την αξιοπιστία των διεθνών αγορών, αλλά και να μπορεί να σταθεί αντάξια ιστορικά αλλά και πολιτιστικά έναντι των υπολοίπων ευρωπαϊκών χωρών. 
     Για το λόγο αυτό οφείλουμε να ψηφίσουμε το συγκεκριμένο Προϋπολογισμό. Είναι επιτακτική ανάγκη να εκμεταλλευθούμε στο έπακρο την υποστήριξη της Ευρωπαϊκής Ένωσης σε έργα για την ανάπτυξη του πολιτισμού της χώρας μας. Ας κάνουμε την Ελλάδα να έχει κάθε χρονιά την πολιτιστική υπεροχή που αξίζει σε μια ολυμπιακή χώρα. Ας διατηρήσουμε το πνεύμα που αρμόζει σε μια χώρα δημιουργό, οδηγό και πρωτοπόρο. Ας εξυψώσουμε τη θαμμένη και αδικημένη πολιτιστική μας κληρονομιά πέρα από μικροκομματικές σκοπιμότητες και πολιτικολογίες. Ας μην ξεχνάμε ότι για την Ελλάδα ο πολιτισμός είναι και πρέπει να είναι στάση ζωής.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρρά. Το λόγο έχει ο κ. Γρηγόρης Νιώτης. 
     ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, άκουσα με προσοχή την απερχόμενη, αυτήν τη στιγμή απ’ ό,τι βλέπω, Αναπληρωτή Υπουργό Πολιτισμού, την οποία παρακαλώ για μισό λεπτό να με ακούσει.
     ΠΡΟΕΔΡΕΥΩΝ (Γεώργιος Σούρλας): Απερχόμενη από τη θέση της, όχι από το Υπουργείο. Για να μην τ’ ακούσει ο ελληνικός λαός και νομίσει…
     ΓΡΗΓΟΡΙΟΣ ΝΙΩΤΗΣ: Απερχόμενη από τη θέση της, όχι από το Υπουργείο. Δεν ήταν στις προθέσεις μου σε καμιά περίπτωση να αφήσω να εννοηθεί κάτι τέτοιο. 
     ΓΙΑΝΝΟΣ ΠΑΠΑΝΤΩΝΙΟΥ: Η αποχωρούσα προσωρινώς. 
     ΓΡΗΓΟΡΙΟΣ ΝΙΩΤΗΣ: Δεν διαφωνώ καθόλου για το «όλοι μαζί» που χρησιμοποίησε. Πράγματι όλοι μαζί και πάνω απ’ όλα ο ελληνικός λαός, επιτύχαμε το μεγάλο άθλο της οργάνωσης των σύγχρονων Ολυμπιακών Αγώνων του 2004. Ασφαλώς, όμως, δεν συμφωνώ καθόλου για το ότι μέσα σ΄ ένα τέτοιο πλαίσιο επιχείρησε να ακυρώσει την εικόνα της προσφοράς των κυβερνήσεων και ιδιαίτερα της τελευταίας κυβέρνησης του ΠΑΣΟΚ, του 2000-2004, επιχειρώντας να μπογιατίσει με μαύρο φόντο ορισμένα ζητήματα. 
     Κατ’ αρχήν τα στοιχεία, κυρία Υπουργέ, πού έπρεπε να ήταν; Δεν έπρεπε να ήταν στις ντουλάπες; Πού έπρεπε να ήταν; Εξαφανισμένα; Εκεί ήταν και καλά κάνατε και τα χρησιμοποιήσατε. 
     Εκείνο που θα περιμέναμε είναι να ακούσουμε, σε σχέση με τον Προϋπολογισμό, ποιες και πόσες είναι οι ολυμπιακές υπερβάσεις. Για να μπορούμε να δούμε -και να μας εξηγήσει και ο κ. Δούκας, ο παριστάμενος Υφυπουργός- σε ποιο ποσοστό συμμετέχουν οι ολυμπιακές υπερβάσεις στο έλλειμμα του 5,3% ή 6%,  γιατί έχουμε χάσει και το λογαριασμό για το πού θα πάει το έλλειμμα για το 2004.
     Τα δικά μας τα στοιχεία, κυρία Υπουργέ, λένε ότι το έλλειμμα και οι υπερβάσεις των ολυμπιακών δαπανών είναι 300.000.000 ευρώ στον Τακτικό Προϋπολογισμό και 350.000.000 ευρώ στο Πρόγραμμα Δημοσίων Επενδύσεων, δηλαδή 0,5% του ΑΕΠ. Από το 0,5% του ΑΕΠ μέχρι το 5,3% ή το 6%, όπως θα κλείσει το έλλειμμα του 2004, τι γίνεται; Και το λέω αυτό γιατί ακούσαμε όλα τα νούμερα, τα ειλικρινή και τα αληθή, για το πόσο μας κόστισαν οι Ολυμπιακοί Αγώνες -πράγματι ο ελληνικός λαός πλήρωσε ένα μεγάλο κόστος γι’ αυτήν τη μεγάλη και λαμπρή επιτυχία- αλλά προκύπτει επίσης, κυρία Υπουργέ, ένα ερώτημα: Δεν ακούσαμε στον προγραμματισμό του 2005, τι στήριξη πήρατε από τον Κρατικό Προϋπολογισμό, ώστε να επενδύσει το Υπουργείο Πολιτισμού –και όχι μόνο, κυρία Υπουργέ, θα έπρεπε και το Υπουργείο Τουρισμού- και να επενδύσουμε όλοι πάνω σ’ αυτή τη μεγαλειώδη παρουσία της χώρας μας και να αντλήσουμε, αν θέλετε, οφέλη στον οικονομικό, τουριστικό, εμπορικό και πολιτιστικό τομέα, απ’ αυτή την υπερεπένδυση που έκανε ο ελληνικός λαός, από το γεγονός ότι η Ελλάδα μας πήρε τη μεγαλύτερη δημοσιότητα και προβολή και πήρε άριστα στις εξετάσεις απ’ όλο τον κόσμο. 
     Αντί, λοιπόν, να έχουμε έναν επιθετικό, αναπτυξιακό Προϋπολογισμό, έχουμε έναν Προϋπολογισμό της οπισθοχώρησης, της λιτότητας, των τεχνητών ελλειμμάτων, έναν αμυντικό Προϋπολογισμό, έναν Προϋπολογισμό που σε καμία περίπτωση δεν έρχεται να φωτίσει το φως που έδωσε η Ελλάδα και που έδωσε και στην Ελλάδα η μεγαλειώδης αυτή υπόθεση των Ολυμπιακών Αγώνων. 
     Είναι, λοιπόν, πραγματικά αυτός ο Προϋπολογισμός, προϋπολογισμός λιτότητας δυστυχώς, προϋπολογισμός ανεφάρμοστος, προϋπολογισμός που θα έλεγα ότι ιστορικά, κύριε Δούκα, θα τον χαρακτηρίζει αυτή η περιπέτεια της απογραφής. 
     Ξέρετε ότι ο ελληνικός λαός λίγα πράγματα έχει καταλάβει από την απογραφή. Και είναι μια ευκαιρία εδώ στην Εθνική Αντιπροσωπεία, ενώπιον του λαού, να δίνουμε με καθαρές κουβέντες τις δικές μας εξηγήσεις. Γιατί αυτή η υπόθεση της απογραφής δεν είναι ένα λογιστικό μόνο τέχνασμα, δεν είναι μια αντιπαράθεση επί λογιστικών στοιχείων μεταξύ της σημερινής και της προηγούμενης κυβερνήσεως, είναι πάνω απ’ όλα το τέχνασμα μέσω του οποίου υποχρεώνεται ο λαός να υποστεί μια άγρια λιτότητα, να αποστεί η Νέα Δημοκρατία από τις προεκλογικές εξαγγελίες της και εν τέλει να έχουμε έναν Προϋπολογισμό, ο οποίος με κάθε δυνατή πρόβλεψη θα αναθεωρηθεί μέσα στους επόμενους μήνες επί το δυσμενέστερον για όλα τα στοιχεία του και σε βάρος, βεβαίως, των εργαζομένων και γενικότερα του λαού. 
     Εκείνο το οποίο έχω να καταθέσω, είναι ότι κατά τη δική μου άποψη δεν μπορεί η Νέα Δημοκρατία να συνεχίζει τα προεκλογικά της τερτίπια και να φωνασκεί μέσα στην Αίθουσα αυτή και ενώπιον του ελληνικού λαού ότι, τάχα, υπήρχαν διπλά βιβλία και κρυφά βιβλία. Να τελειώσει αυτό το παραμύθι. Δεν υπήρχαν ούτε διπλά βιβλία ούτε κρυφά βιβλία. Υπήρχαν λογιστικές εγγραφές με πλήρη συμφωνία της EUROSTAT και υπήρξε η δική σας πολιτική, μια πολιτική επιπόλαια, θα έλεγα, μια πολιτική απειρίας, μια πολιτική που δεν προβλέψατε πού θα μπορούσε να οδηγήσει και με την οποία για λόγους εξηγήσιμους –απ’ ό,τι μπορεί να αντιληφθεί κανείς- θέλατε να μεταφέρετε το έλλειμμα από την περίοδο τη δική σας, στην περίοδο 1997-2004. Αν μπορούσατε να το επιτύχετε αυτό χωρίς να βλάψετε τη χώρα, θα μπορούσε κανείς να το καταλάβει, διότι περί αυτού πρόκειται. 
     Και επειδή δεν πρόκειται να πάρω περισσότερο χρόνο γι’ αυτό το θέμα, θα πω πάρα πολύ σύντομα ότι πραγματικά με εξέπληξε ο τρόπος που αντιμετωπίσατε τις εγγραφές των δαπανών για την εθνική άμυνα. Δηλαδή ενώ η EUROSTAT είχε συμφωνήσει να εγγράφονται αυτά τα στοιχεία στο έλλειμμα, όταν αφορούν παραλαβές και στο χρέος, όταν αφορούν προκαταβολές, εσείς έρχεστε και τα αλλάζετε, επιβαρύνοντας μ΄ ένα τρομακτικό μέγεθος τα προηγούμενα έτη, που αφορούν και την ένταξη της χώρας στην ΟΝΕ το 2000 και βέβαια αναρωτιέται κανείς το εξής: Εσείς δεν το είχατε προβλέψει αυτό; Σε τι περιπέτεια βάζετε τη χώρα; Ποιες πραγματικές ποινές θα υποστούμε από την Ευρωπαϊκή Ένωση με απώλειες πάνω από 1,5 δισεκατομμύριο ευρώ; Και αυτό βέβαια με την εποπτεία που πλέον έχετε βάλει την άμεση εποπτεία της Ευρωπαϊκής Ένωσης και της Κομισιόν στην οικονομία μας. 
     Γιατί το ίδιο δεν ίσχυσε για την περίφημη απογραφή, που αφορούσε τα χρέη των νοσοκομείων; Γιατί εκεί δεχθήκατε να πάνε στα έτη της παραλαβής; Με δικό σας νόμο το κάνατε αυτό. 
     Είναι σαφές ότι δεν μπορείτε να μιλάτε για διπλά βιβλία, δεν μπορείτε να μιλάτε για εικονική οικονομία. Το ΠΑΣΟΚ πραγματικά με αξιοπιστία και με πληρότητα οδήγησε την οικονομία στο κέντρο, στο σκληρό πυρήνα της ευρωπαϊκής οικονομίας και εσείς εκείνο που πρέπει να κάνετε, είναι να απολογηθείτε για τα όσα πολλά ψέματα είπατε στον ελληνικό λαό. Ψέματα για αυξήσεις στην παιδεία, ενώ έχετε μειώσεις. Ψέματα για αυξήσεις στην υγεία, ενώ έχετε μειώσεις. Για το πολυτεκνικό επίδομα για το οποίο τόσα πολλά ακούστηκαν, για τον ανθρωπισμό της πολιτικής σας -του νέου κέντρου του κ. Καραμανλή- δεν βάζετε ούτε μια δραχμή, κύριε Υφυπουργέ, στον Προϋπολογισμό για τις διακόσιες πενήντα χιλιάδες τακτοποιήσεις των αμοίρων -όσοι σας πίστεψαν βέβαια εκ των συμβασιούχων- όπου ούτε μια δραχμή δεν έχει μπει στον Προϋπολογισμό για τους διακόσιους πενήντα χιλιάδες συμβασιούχους, τους οποίους επίσης κοροϊδέψατε.  
      Εβδομήντα μόνο εκατομμύρια ευρώ είναι για προσλήψεις στον Προϋπολογισμό και τι να πρωτοπληρώσει κανείς μ΄ αυτά, όταν μόνο οι δεκατρείς χιλιάδες του ΥΠΕΘΑ είναι 90.000.000 ευρώ; Και να μη μιλήσουμε για το νοσηλευτικό προσωπικό, που είναι έξι χιλιάδες και για τους καθηγητές και για το εκπαιδευτικό προσωπικό. 
    Είναι σαφές ότι απέχετε πολύ από τις προεκλογικές σας εξαγγελίες και δεν θα καταψηφίσει μόνο η Αντιπολίτευση τον Προϋπολογισμό της λιτότητας, αλλά στη συνείδησή του τον έχει καταψηφίσει ήδη ο ελληνικός λαός.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): O συνάδελφος κ. Ευάγγελος Πολύζος έχει το λόγο.
    ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι, ο Προϋπολογισμός του 2005 αποτελεί πράγματι ορόσημο στην οικονομική πορεία της χώρας μας και αυτό όχι γιατί είναι ο πρώτος Προϋπολογισμός της Κυβέρνησης του Κώστα Καραμανλή, αλλά είναι και ο πρώτος Προϋπολογισμός που θέτει τέρμα στα λογιστικά τερτίπια, στη δημιουργική λογιστική των προηγουμένων ετών. 
    Είναι γεγονός ότι με έκπληξη και απορία παρακολουθούμε την Αξιωματική Αντιπολίτευση να συμπεριφέρεται σαν αθώα περιστερά, καθώς προσποιείται ότι δεν γνωρίζει την πραγματικότητα για τα οικονομικά μεγέθη τα οποία κληροδότησε στη Νέα Δημοκρατία, αφού πρώτα τα δημιούργησε. Λες και δεν γνωρίζουν, ξέχασαν ότι κυβέρνησαν αυτόν τον τόπο είκοσι συνεχή χρόνια με μια παρένθεση. 
    Εδώ πρέπει να πω ότι εκφράζεται και μια αντιδημοκρατική νοοτροπία, να υπεραμύνονται, δηλαδή, πράξεων αποφάσεων και γεγονότων της κυβέρνησης ή των κυβερνήσεων των τελευταίων ετών, όταν έχουμε δύο πρόσφατες λαϊκές ετυμηγορίες του ελληνικού λαού που καταδίκασαν αυτές τις συμπεριφορές, αυτές τις πράξεις, αυτές τις αποφάσεις των προηγούμενων κυβερνήσεων.
    Κυρίες και κύριοι συνάδελφοι, είναι γεγονός ότι το δημόσιο χρέος φέτος θα εκτιναχθεί στα 303,3 δισεκατομμύρια ευρώ, γεγονός που συνεπάγεται ότι κάθε νεογέννητο Ελληνόπουλο οφείλει περίπου 6,5 εκατομμύρια δραχμές. Αυτά είναι τα κατορθώματα των κυβερνήσεων του ΠΑΣΟΚ των τελευταίων ετών. ‘Όταν αναφερόμαστε στην οικονομία, τουλάχιστον θα έπρεπε οι της Αντιπολίτευσης να είναι περισσότερο προσεκτικοί. Δυστυχώς, όμως, για τις κυβερνήσεις του κ. Σημίτη, ο μύθος της ισχυρής οικονομίας κατέρρευσε με τον πιο άδοξο τρόπο, όπως άλλωστε  καταρρέουν όλα τα οικοδομήματα του ψεύδους και της παραπλάνησης, για να μη πούμε άλλες πιο βαριές λέξεις.
    Ποια οικονομία μας άφησαν οι κυβερνήσεις των τελευταίων ετών; Θα αναφερθώ σε δύο, τρεις αριθμούς. Ως προς τις επενδύσεις στην Ελλάδα, το 2003 ήταν 53.000.000 δολάρια, στη Λιβύη ήταν 90.000.000 δολάρια, ούτε αυτήν μπορούσαν να συναγωνιστούν και στη γειτονική Βουλγαρία ήταν 3.000.000.000 δολάρια.
    H χώρα μας, σύμφωνα με τη λίστα του παγκόσμιου οικονομικού φόρουμ, είναι για το 2003 35η και για την Ευρωπαϊκή ‘Ενωση, για τα δεκαπέντε κράτη-μέλη, είμαστε στη  15η θέση, τελευταίοι. ‘Ετσι η Κυβέρνηση της Νέας Δημοκρατίας επέλεξε την οδό της ήπιας προσαρμογής και αποφεύγει συστηματικά τη λιτότητα, γιατί ο Προϋπολογισμός μας έχει κοινωνικό πρόσωπο. Έτσι για πρώτη φορά συντάσσεται με ενδιαφέρον και σεβασμό για τον ιδρώτα και το μόχθο του Έλληνα πολίτη, έχοντας πλήρη συναίσθηση της πραγματικότητας και με αληθινό και ειλικρινές ενδιαφέρον για την κοινωνία.
    O Προϋπολογισμός του 2005 απεικονίζει τη σταθερή και αταλάντευτη βούληση του Κωνσταντίνου Καραμανλή και της πολιτικής ηγεσίας του Υπουργείου Οικονομίας και Οικονομικών, να επαναφέρουν τη σταθερότητα στην οικονομία, οικοδομώντας παράλληλα συνθήκες εμπιστοσύνης. O πρώτος στόχος είναι η ανάπτυξη της εγκαταλελειμμένης ελληνικής περιφέρειας και της απομονωμένης νησιώτικης Ελλάδας, εκεί που δημιούργησε η Αξιωματική Αντιπολίτευση η σημερινή τις χειρότερες προϋποθέσεις. Αποτελεί πράξη ηρωισμού το ότι και αυτοί που έμειναν εκεί, δεν εγκατέλειψαν την ελληνική περιφέρεια. 
    Θα ενισχύσουμε τις παραγωγικές δυνάμεις της χώρας και η ορθή αξιοποίηση της δημόσιας περιουσίας θα επιφέρει το νοικοκύρεμα στην ελληνική οικονομία και από εκεί θα αντιμετωπίσουμε, μαζί με τη φοροδιαφυγή, τις δαπάνες του κράτους, αφού μειώσουμε και τις εξοπλιστικές δαπάνες. Μ΄ αυτόν τον τρόπο θα επιτευχθεί και η μείωση του δημόσιου χρέους και του ελλείμματος, αλλά και η ενίσχυση των οικονομικά αδύνατων, ασθενέστερων κοινωνικά ομάδων. 
    Θέλω δε να αναφερθώ στο Υπουργείο Αγροτικής Ανάπτυξης. O φετινός Προϋπολογισμός στο συγκεκριμένο Υπουργείο είναι αυξημένος κατά 10,6% και στο Πρόγραμμα των Δημοσίων Επενδύσεων είναι κατά 10,6% σε σύγκριση με πέρυσι. Αυτό το κάναμε, προκειμένου να βελτιώσουμε τη θέση του ‘Ελληνα αγρότη, του αγρότη που τα τελευταία χρόνια επί κυβερνήσεων Σημίτη ήταν στο στόχαστρο των κυβερνήσεων, που δημιούργησαν ένα τέτοιο περιβάλλον φτώχειας και δυστυχίας στη συγκεκριμένη τάξη. 
    Τι κάναμε εμείς: Στο πρόγραμμα της Νέας Δημοκρατίας ήδη άρχισε η μελέτη στις δεκατρείς περιφέρειες για την αναδιάρθρωση των καλλιεργειών, προκειμένου να δημιουργήσουμε μια ανταγωνιστική και ποιοτική γεωργία, η οποία θα επιφέρει εισόδημα στον ‘Ελληνα αγρότη. Αλλά και με πράξεις που έγιναν μέχρι τώρα, δείξαμε το πραγματικό μας πρόσωπο υπέρ των Ελλήνων αγροτών. Κρατάμε την Αγροτική Τράπεζα υπό τον έλεγχο του κράτους, δηλαδή είναι κρατική, ως στήριγμα και δίπλα στον ‘Ελληνα αγρότη. Ρυθμίσαμε τα πανωτόκια, που τόσα χρόνια οι κυβερνήσεις του ΠΑΣΟΚ το έλεγαν στα λόγια, αλλά εμείς το κάναμε πράξη σε χρόνο ρεκόρ. 
    Είμαστε τίμιοι και δίκαιοι στις εκτιμήσεις του ΕΛΓΑ και η μεγαλύτερη απόδειξη είναι ότι γίνονται λιγότερες ενστάσεις και καταβάλλουμε τις αποζημιώσεις, όπως υποσχεθήκαμε, εντός τριμήνου. Καταβάλουμε και αυτές, που τα προηγούμενα χρόνια δεν είχαν δώσει οι κυβερνήσεις του ΠΑΣΟΚ.
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ).
    Τελειώνοντας, θα αναφερθώ πρώτα στην πρόκληση του κ. Κιλτίδη για την Τοπική Αυτοδιοίκηση. Είναι γνωστό ότι συμβάλλει τα μέγιστα στην πρόοδο και την ανάπτυξη της ελληνικής περιφέρειας, αλλά βοηθάει και την κρατική μηχανή, δηλαδή τη Δημόσια Διοίκηση.  Θα σας πω τι γινόταν τα τελευταία χρόνια επί κυβερνήσεων του ΠΑΣΟΚ. Εκχωρούσαν αρμοδιότητες χωρίς τους αναγκαίους πόρους και οφείλουν ακόμα, γιατί δεν έδιναν από τους θεσμοθετημένους πόρους αυτά που έπρεπε. Έρχεται η ΚΕΔΚΕ πολλές φορές με ελαφριά την καρδιά να μας πει, όπως και Βουλευτές συνάδελφοι της Αξιωματικής Αντιπολίτευσης, ότι φέτος δεν έχουμε γραμμένα στον Προϋπολογισμό αυτά που επί τόσα χρόνια παρακρατούσαν. Το πρόγραμμα «Ιωάννης Καποδίστριας» που συμπεριλάμβανε το «ΕΠΤΑ», που τάχα θα έλυνε τα οικονομικά προβλήματα των καποδιστριακών δήμων, ξέρετε τι έκανε; Για την πενταετία 1998-2002, ενώ έπρεπε να καταβάλει 1,3 δισεκατομμύρια δραχμές, κατέβαλε περίπου 750.000.000.000 δραχμές. Και για την επταετία μέχρι το 2004, συμπεριελαμβάνετο και το πολεοδομικό συγκρότημα της Αθήνας και της Θεσσαλονίκης, που δεν έχει καποδιστριακούς δήμους, γιατί με το νόμο του Αλέκου Παπαδόπουλου δεν ήταν μέσα. Αυτό τροποποιήθηκε, αν δεν κάνω λάθος, επί υπουργίας της κ. Παπανδρέου. 
    Άφησα στο τέλος την εκλογική μου περιφέρεια. Κάποτε ήταν νομός-πιλότος στην ανάπτυξη, την πρόοδο, την ποιότητα ζωής και την απασχόληση. Τώρα είναι πιλότος μόνο στην ανεργία. Σύμφωνα με στοιχεία του Εργατικού Κέντρου της Πιερίας, η ανεργία φθάνει το 35%. Αυτά είναι τα κατορθώματα των κυβερνήσεων του ΠΑΣΟΚ. Η τελευταία βιομηχανία που λειτουργούσε στην Πιερία, έκλεισε πριν δεκαπέντε μέρες και βγήκαν στο δρόμο εν όψει των Χριστουγέννων εκατό οικογένειες. Μη μου πείτε, αγαπητοί συνάδελφοι του ΠΑΣΟΚ, ότι ευθύνεται η Νέα Δημοκρατία γι’ αυτό το ασφυκτικό περιβάλλον της λειτουργίας των επιχειρήσεων τους τελευταίους οκτώ μήνες. 
    ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, παρακαλώ τελειώστε.
    ΕΥΑΓΓΕΛΟΣ ΠΟΛΥΖΟΣ: Τέλος πρέπει να πω ότι όλοι οι καλόπιστοι συνάδελφοι οφείλουν ανεξάρτητα από κόμμα να ψηφίσουν τον Προϋπολογισμό, γιατί δημιουργεί ένα καλύτερο, ένα άλλο περιβάλλον για την ανάπτυξη της πατρίδας και την προκοπή του ελληνικού λαού. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του Κοινοβουλίου, παρακολουθούν τη συνεδρίασή μας πενήντα τρεις μαθητές και μαθήτριες και τρεις καθηγητές από το Ενιαίο Πειραματικό Λύκειο Αναβρύτων.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Το λόγο έχει ο κ. Γιάννος Παπαντωνίου.
     ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι, ο Προϋπολογισμός του 2005 που κατέθεσε η Κυβέρνηση της Νέας Δημοκρατίας, αποτυπώνει τα πρώτα και κρίσιμα αδιέξοδα της οικονομικής της πολιτικής, η οποία μέχρι σήμερα είχε δείξει δύο κεντρικά χαρακτηριστικά, τα καινούργια πράγματα, που έφερε η νέα διακυβέρνηση στο χώρο της εθνικής μας οικονομίας. 
     Το πρώτο καινούργιο πράγμα ήταν η υπαγωγή της χώρας μας σε καθεστώς επιτήρησης από την Ευρωπαϊκή Ένωση, που προκάλεσε η δήθεν απογραφή. Η εξέλιξη αυτή οδηγεί αναπόδραστα στην άσκηση μιας πολύ περιοριστικής πολιτικής την επόμενη διετία, που οδηγεί σε ύφεση μαζί με λιτότητα.
     Το δεύτερο καινούργιο το οποίο έφερε η Νέα Δημοκρατία είναι η δραματική επιδείνωση του κλίματος και των προσδοκιών για την ελληνική οικονομία, τόσο μέσα στη χώρα όσο και διεθνώς. Η οικονομία είναι ψυχολογία. Πρόσφατες έρευνες της κοινής γνώμης δείχνουν μια κάθετη πτώση των ποσοστών αισιοδοξίας για την οικονομία γενικά, αλλά και για την προσωπική οικονομική κατάσταση του κάθε Έλληνα πολίτη, ενώ το επιχειρηματικό και επενδυτικό κλίμα έχει επιβαρυνθεί πολύ σημαντικά.
     Οι αρνητικές προσδοκίες περιορίζουν τις δαπάνες τόσο των καταναλωτών όσο και των επενδυτών, με αποτέλεσμα την κάμψη της δραστηριότητας και την πρόκληση νέας επιδείνωσης των προσδοκιών και καθήλωσης των επιπέδων δραστηριότητας. 
     Η μεγάλη πτώση στον τζίρο των εμπορικών καταστημάτων και στην Αθήνα και σε ολόκληρη τη χώρα φαίνεται ότι είναι η απαρχή ενός φαύλου κύκλου μειωμένων προσδοκιών και οικονομικής στασιμότητας. Είναι αυτό που έπαθε η Ιαπωνία και η Γερμανία τα τελευταία χρόνια. 
     Στο διεθνή χώρο οι οργανισμοί καθώς και οι αξιολογητές πιστοληπτικής ικανότητας βαθμολογούν, πλέον, αρνητικά τις επιδόσεις και της προοπτικές της ελληνικής οικονομίας αποθαρρύνοντας τους ξένους επενδυτές. Σε μια παγκοσμιοποιημένη οικονομία το κόστος της απαξίωσης των εθνικών μας επιτευγμάτων είναι ανυπολόγιστο. 
     Δεν θα σταθώ περισσότερο στη δήθεν απογραφή.  Θα πω μόνο ποια είναι τα κίνητρα αυτού του εγχειρήματος. Το πρώτο και κεντρικό κίνητρο είναι η εμπαθής προσπάθεια αμαύρωσης του έργου των κυβερνήσεων του ΠΑΣΟΚ. Αλλά υπάρχει και ένα δεύτερο κίνητρο. Είναι η κουτοπόνηρη αντίληψη ότι η μετακίνηση μελλοντικών δημοσιονομικών επιβαρύνσεων, με τις παραδόσεις αμυντικού υλικού, στο παρελθόν θα διευκόλυνε τη Νέα Δημοκρατία στην προεκλογική περίοδο 2007-2008. Η καθοδική πορεία της οικονομίας λόγω ακριβώς των δυσμενών συνεπειών της απογραφής ακυρώνει αυτή τη θετική για σας προοπτική. 
     Απογραφή, κυρίες και κύριοι, δεν κάνει η Νέα Δημοκρατία. Απογραφή κάνει ο κάθε πολίτης αυτής της χώρας, βιώνοντας καθημερινά τα αποτελέσματα του τεράστιου αναπτυξιακού έργου που πραγματοποίησαν οι κυβερνήσεις του ΠΑΣΟΚ. Ύφεση και λιτότητα, αντί για καλύτερες μέρες, είναι η υπόσχεση της Νέας Δημοκρατίας για τα επόμενα δύο χρόνια τουλάχιστον. 
     Είναι ή δεν είναι αλήθεια, κυρίες και κύριοι συνάδελφοι, ότι ο ρυθμός ανάπτυξης αντί να ανέβει στο 5,5% όπως επαγγελόταν ο κ. Καραμανλής προεκλογικά, θα πέσει -και μάλιστα κάτω από το 3%- τα δύο επόμενα χρόνια; 
     Είναι ή δεν είναι αλήθεια ότι τα πραγματικά εισοδήματα των εργαζομένων, αντί να αυξηθούν με ταχύτερους ρυθμούς σε σχέση με τη διακυβέρνηση του ΠΑΣΟΚ, θα αρχίσουν να μειώνονται ή στην καλύτερη περίπτωση θα παραμείνουν στάσιμα, διότι δεν θα υπερβούν το ρυθμό του πληθωρισμού;
     Είναι ή δεν είναι αλήθεια ότι όλες οι μεγάλες υποσχέσεις της Νέας Δημοκρατίας για αυξήσεις στο ΕΚΑΣ, στις συντάξεις του ΟΓΑ, στα πολυτεκνικά επιδόματα, όπως και οι γενικευμένες φοροελαφρύνσεις, αναιρούνται; Αντίθετα η Νέα Δημοκρατία κατόρθωσε να βρει πόρους, 400 εκατομμύρια ευρώ, για να χαρίσει μεγάλες φοροαπαλλαγές στις πολύ μεγάλες επιχειρήσεις και στους έχοντες και κατέχοντες. Είναι αυτή η αντίληψη κοινωνικής δικαιοσύνης της νέας διακυβέρνησης; 
     Είναι ή δεν είναι αληθεια ότι οι κοινωνικές δαπάνες για την υγεία και την παιδεία μειώνονται για πρώτη φορά τα τελευταία δέκα χρόνια σαν ποσοστό του ΑΕΠ, αντιστρέφοντας μια σταθερή πορεία ανόδου; 
     Τέλος, λόγω της κρίσης ιδιαίτερα του κατασκευαστικού κλάδου αλλά και της κάμψης του ρυθμού ανάπτυξης, είναι ή δεν είναι αλήθεια ότι το ποσοστό ανεργίας θα ανέβει του χρόνου, αντιστρέφοντας και εδώ μια σταθερή πορεία μείωσης τα τελευταία χρόνια;
      Συμπερασματικά η Ελλάδα, μετά από μία δεκαετία εντυπωσιακής οικονομικής ανόδου και σύγκλισης με την Ευρωπαϊκή Ένωση, οπισθοδρομεί σε όλους τους βασικούς οικονομικούς και κοινωνικούς δείκτες: ανάπτυξη, επενδύσεις, ανεργία, πραγματικά εισοδήματα, κοινωνικές δαπάνες. 
      Σύμφωνα με οποιαδήποτε μέτρηση, κύριε Υπουργέ, πριν ή μετά την απογραφή, η Ελλάδα στη διάρκεια της ενταξιακής περιόδου, όπου ήμουν Υπουργός Οικονομίας και Οικονομικών, πέτυχε τη μεγαλύτερη μακροοικονομική προσαρμογή σε σχέση με οποιαδήποτε άλλη χώρα της ευρωζώνης και των άλλων έντεκα χωρών. Το έλλειμμα έπεσε από 13,9% του ΑΕΠ το 1993, σε 3% το 1999. Ο πληθωρισμός μειώθηκε από 14% το 1993, σε 2,2% το 1999 και ο ρυθμός ανάπτυξης αυξήθηκε από ένα μακροπρόθεσμο μέσο όρο 1,5% σε 4% για οκτώ συνεχή χρόνια. 
      Και μην επαναλάβετε αυτήν την ανοησία περί εξωγενών παραγόντων. Είναι δυνατό η συνδρομή εξωγενών παραγόντων να λειτούργησε τόσο θετικά για την ελληνική οικονομία για οκτώ συνεχή χρόνια; Ακόμη ο δείκτης σύγκλισης ανέβηκε από το 65% στο 74% μέσα σε οκτώ χρόνια. Ποτέ η χώρα μας δεν πραγματοποίησε τόσο τεράστια οικονομική και κοινωνική πρόοδο όσο την προηγούμενη οκταετία, όπως αποτυπώνεται από αυτόν ακριβώς το δείκτη της οικονομικής σύγκλισης.
      Το ερώτημα είναι: Υπάρχει διέξοδος από το τέλμα, στο οποίο κινδυνεύει να βυθίσει την οικονομία η σημερινή Κυβέρνηση; Τι μπορεί και τι προτίθεται να κάνει το ΠΑΣΟΚ στην οικονομία, εάν είχε τη διακυβέρνηση της χώρας; Η επάνοδος της οικονομίας σε τροχιά ισχυρής ανάπτυξης προϋποθέτει την εφαρμογή ενός τολμηρού προγράμματος μεταρρυθμίσεων, που πολύ συνοπτικά θα αναφέρω:
      Το πρώτο σκέλος είναι το σκέλος της δημοσιονομικής προσαρμογής, που πρέπει να αφήνει, όμως, σημαντικά περιθώρια για στήριξη της οικονομικής δραστηριότητας. Ποιες είναι οι βασικές αρχές, πάνω στις οποίες πρέπει να στηριχθεί η δημοσιονομική προσαρμογή; Η πρώτη είναι η επέκταση των αποκρατικοποιήσεων και η διεύρυνση της συγχρηματοδότησης των δημοσίων έργων, για να μειωθεί το δημόσιο χρέος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε.
      Η δεύτερη είναι οι εκτεταμένες διοικητικές μεταρρυθμίσεις για έλεγχο και συγκράτηση των δημοσίων δαπανών σε μεσοπρόθεσμη βάση. Η τρίτη είναι ο δραστικός περιορισμός των εξοπλιστικών δαπανών. Η τέταρτη είναι η σταθερή αύξηση των δαπανών για την υγεία, την παιδεία και την κατάρτιση, ώστε να ανακτήσουμε τη σταθερή βελτίωση στη σχέση με το Ακαθάριστο Εγχώριο Προϊόν. Και τέλος, η σταθερή μείωση του φορολογικού βάρους, ιδιαίτερα όμως για τις μικρές και μεσαίες επιχειρήσεις.
      Το δεύτερο σκέλος του προγράμματος αφορά την επιχειρηματικότητα και τον ανταγωνισμό. Επίσης, απλοποίηση και κωδικοποίηση της φορολογίας, εφαρμογή σύγχρονων αυτοματοποιημένων μεθόδων διεξαγωγής φορολογικών ελέγχων, απλοποίηση διαδικασιών για δημιουργία νέων επιχειρήσεων, αναθεώρηση του συστήματος αδειοδότησης με κατάργηση πολλών αδειών, μετατροπή του Ελληνικού Κέντρου Επενδύσεων σε πραγματικό κέντρο μιας τάσης. 
      Και τέλος το τρίτο κεφάλαιο –και τελειώνω- είναι η εκπαιδευτική μεταρρύθμιση. Χρειαζόμαστε μία τομή για την αναβάθμιση του ανθρώπινου κεφαλαίου μας. Είναι ο βασικός συντελεστής ανάπτυξης. Το θέμα πλέον δεν είναι περισσότερα ΑΕΙ ή περισσότερα ΤΕΙ. Αρκετά έχουμε. Το θέμα μας είναι καλύτερα πανεπιστήμια. Και εδώ χρειάζονται βαθιές τομές, πέρα και ανεξάρτητα από τη συναίνεση που πρέπει να επιδιώξουμε.
      Πρώτη αρχή είναι να εξασφαλίσουμε οικονομική και διοικητική αυτοδυναμία των πανεπιστημίων. Να τα απελευθερώσουμε από το σφιχτό εναγκαλισμό του Υπουργείου Παιδείας. Να τα αφήσουμε ελεύθερα να έχουν μια δική τους πολιτική στην επιλογή φοιτητών, να κάνουν τα δικά τους προγράμματα σπουδών, να κατανέμουν μόνα τους τη χρηματοδότηση μέσα στο ίδρυμα και να αποφασίζουν μόνα τους για την εξέλιξη, αλλά και τις αμοιβές του διδακτικού προσωπικού, όπως ακριβώς συμβαίνει σε πολλές άλλες ευρωπαϊκές χώρες.
      Το δεύτερο είναι η καθιέρωση του θεσμού αξιολόγησης του διδακτικού και διευθυντικού έργου των πανεπιστημίων και η σύνδεσή του με τη χρηματοδότηση, για να λειτουργήσει σαν κίνητρο για καλύτερη δουλειά.
      Το τρίτο και πολύ σημαντικό είναι να σταματήσει η «από καθέδρας» μετάδοση των γνώσεων με το ένα και μοναδικό σύγγραμμα. Είναι τελείως ξεπερασμένο. Πρέπει να χρησιμοποιήσουμε νέες μεθόδους, περισσότερο συμμετοχικές, να φύγουμε από τη σώρευση γνώσεων και να προχωρήσουμε στο να δώσουμε στα παιδιά εργαλεία σκέψης και ανάλυσης, που θα τους επιτρέψουν να αντιμετωπίσουν σύνθετα και εναλλασσόμενα προβλήματα στη διάρκεια της εργασιακής τους πορείας.
      ΠΡΟΕΔΡΟΣ (Άννα Μπενάκη-Ψαρούδα): Κύριε Παπαντωνίου, παρακαλώ τελειώστε.
      ΓΙΑΝΝΟΣ ΠΑΠΑΝΤΩΝΙΟΥ: Τελειώνω, κυρία Πρόεδρε.
      Η συνεχής ανανέωση των προγραμμάτων σπουδών και η χρήση των νέων τεχνολογιών αποτελούν κρίσιμους παράγοντες αυτής της αλλαγής. 
      Η οικονομία –και μπήκα στην κατάληξη της ομιλίας μου- στη μεταολυμπιακή εποχή χρειάζεται ένα νέο ξεκίνημα. Χρειάζεται υψηλούς στόχους και νέα οράματα, όπως υπήρξε η ένταξη στην ΟΝΕ, που κινητοποίησε την ελληνική οικονομία στο τέλος της δεκαετίας του 1990. Η σημερινή εμπαθής Κυβέρνηση, που κοιτάζει πίσω αντί να ατενίζει το μέλλον, δεν είναι σε θέση να ανταποκριθεί στις προκλήσεις της σύγχρονης εποχής. Χρειάστηκε λιγότερο από ένας χρόνος, για να προκύψει ανάγκη για πολιτική αλλαγή. 
      Για το λόγο αυτό, το ΠΑΣΟΚ καταψηφίζει τον Προϋπολογισμό, υπογραμμίζοντας την απόλυτη διαφωνία του με την οικονομική πολιτική της Κυβέρνησης της Νέας Δημοκρατίας. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, θα δανειστώ μόλις μερικές λέξεις από τον κ. Γιάννο Παπαντωνίου. Πριν από μερικά δευτερόλεπτα κατέβηκε από το Βήμα. Μίλησε περί εμπαθούς Κυβέρνησης, περί καταστροφικής Κυβέρνησης και βεβαίως με διάφορα άλλα επίθετα. Όλοι οι συνάδελφοι του ΠΑΣΟΚ επί τρεις ημέρες για το ίδιο πράγμα μίλησαν.
      Ακούστε λοιπόν, κύριοι συνάδελφοι της Αξιωματικής Αντιπολίτευσης. Ο κοινοβουλευτισμός λέει ότι αν πράγματι πιστεύετε ότι η Κυβέρνηση της Νέας Δημοκρατίας είναι έως και καταστροφική  για τον τόπο και το λαό μας, σας δίδεται λαμπρά ευκαιρία στις 8 Φεβρουαρίου. Διότι μεταξύ του να έχετε να επιλέξετε να εκλέξετε μαζί με μας έναν άξιο πράγματι Πρόεδρο, όπως είναι ο κ. Κάρολος Παπούλιας και της καταστροφής της χώρας, νομίζω ότι είναι προτιμότερο να φροντίζετε να μην καταστραφεί η χώρα. Οδηγείστε, λοιπόν, τη χώρα σε εκλογές, για να δούμε αν ο ελληνικός λαός έχει την ίδια άποψη με σας.
      (Χειροκροτήματα από την πτέρυγα της Νέας Δημοκρατίας)
      Είναι απλά τα πράγματα. 
      Δεύτερον, πρέπει να σας πω ότι άλλα πράγματα είχα ετοιμάσει να πω σήμερα. Αλλά ακούγοντας τον Αρχηγό σας χθες το βράδυ να μιλά μέσω τηλεδιάσκεψης με τους ανθρώπους της τρίτης ηλικίας -προφανώς είναι οι γιαγιάδες, οι παππούδες πολύ εξελιγμένοι στα ηλεκτρονικά- και να λέει αυτά που είπε για τις κυβερνήσεις του κ. Σημίτη σε ό,τι αφορά την κοινωνική τους ευαισθησία και ενθυμούμενος τι έλεγε πέρυσι μέσα σ’ αυτήν την Αίθουσα ο κ. Σημίτης για την κοινωνική πολιτική της κυβέρνησής του, νομίζω ότι δεν χρειάζεται να επιχειρηματολογήσω. Ακούστε τι είπε χθες ο Αρχηγός σας. Ούτε λίγο ούτε πολύ κατηγόρησε συλλήβδην όλες τις κυβερνήσεις του κ. Σημίτη για έλλειψη κοινωνικής ευαισθησίας. Εκεί απέδωσε την ήττα σας. Λοιπόν, συντονιστείτε μεταξύ σας κατ’ αρχήν για το ποια είναι η γραμμή του κόμματός σας και μετά να καταλάβουμε και εμείς σε τι σας απαντάμε. 
      Εγώ δεν πρόκειται να ανατρέξω στο παρελθόν παρά μόνο σε δύο-τρία σημεία. Εμένα με ενδιαφέρει σήμερα, εν όψει της ψήφισης του Προϋπολογισμού του πρώτου από την Κυβέρνηση του Κώστα Καραμανλή, να ενημερώσω την Αντιπροσωπεία επιγραμματικά για το τι έχουμε κάνει μέχρι τώρα, τι είναι καθ’ οδόν και τι σχεδιάζουμε. Και όπου χρειαστεί, σε δύο-τρία σημεία, θα κάνω και αναφορά στο παρελθόν με λόγια και χαρτιά δικά σας. 
      Τελείωσαν, στο κομμάτι που αφορά το Υπουργείο Υγείας και Κοινωνικής Αλληλεγγύης, με πλήρη επιτυχία οι Ολυμπιακοί Αγώνες. Πρέπει να πω, κύριοι συνάδελφοι όλων των κομμάτων, ότι βεβαίως δεν είχαν παραληφθεί στις 31.12.2003 όλα τα ολυμπιακά έργα στο χώρο της υγείας, όπως έλεγε το επιχειρησιακό σχέδιο που είχε την υπογραφή του κ. Σοφιανού, του Γενικού Γραμματέα του Υπουργείου. Αλλά πρέπει να πω ότι αρκετά από τα ολυμπιακά νοσοκομεία ήταν σε προχωρημένο στάδιο, τα οποία και τελειώσαμε βεβαίως με υπερβάσεις στις δαπάνες, όταν τα παραλάβαμε. Άλλα ήταν στη μέση, τα οποία τα τελειώνουμε τώρα και άλλα δεν είχαν καν αρχίσει, τα οποία δεν αγγίξαμε, διότι θα ήταν μάταιο και είναι στο μελλοντικό προγραμματισμό.
      Βεβαίως είναι και η Πολυκλινική, η οποία δεν είχε τελειώσει. Κατορθώσαμε τρέχοντάς την και πιέζοντας τους εργολάβους να την παραδώσουμε στον «ΑΘΗΝΑ 2004» στις 20 Ιουλίου με υπέρβαση 700.000.000 δραχμών. Πλην, όμως, είναι ένα πολύ καλό έργο για το οποίο πήραμε συγχαρητήρια ως χώρα εννοώ από τους ξένους και λειτούργησε άψογα. Νομίζω, για να μη σας πω ότι είμαι σίγουρος, ότι αρχές του Μάρτη θα έχει δοθεί, για τη χρήση που έχουμε πει, στους κατοίκους της περιοχής και όχι μόνο. 
      Βεβαίως, για να γίνουν αυτά, χρειάστηκε η παρούσα Κυβέρνηση να εκταμιεύσει 60.000.000 ευρώ, για να τελειώσει τα ολυμπιακά έργα και 54.000.000  ευρώ –51.000.000 ευρώ για την υγεία και 4.000.000 για την Κοινωνική Αλληλεγγύη- για να πληρώσει τις εφημερίες και τις υπερωρίες γιατρών και προσωπικού, διότι εκ λάθους -όπως εδηλώθη δημόσια- ο διάδοχος του κ. Παπαντωνίου στο Υπουργείο Οικονομικών, ο κ. Χριστοδουλάκης είχε υπολογίσει -όπως είπε- τις υπερωρίες και τις εφημερίες, όχι επί του ισχύοντος μισθολογίου, αλλά επί του προπέρσινου που ήταν σαφώς χαμηλότερο. 
      Εάν λοιπόν τη σύγκρισή σας, για να δείτε αν υπάρχει αύξηση ή μείωση των δαπανών για την υγεία φέτος την κάνετε επί του συνολικού Προϋπολογισμού, δηλαδή των 114.000.000  ευρώ που έδωσε επιπλέον η σημερινή Κυβέρνηση, πιθανώς να έχετε δίκιο. Εάν, όμως, την κάνετε επί του αρχικού δικού σας προϋπολογισμού του 2004, ε, σαφώς υπάρχει αύξηση, κύριοι συνάδελφοι. 
      Το τρίτον: Ακούγαμε επί χρόνια ως όνειρο και μάλιστα επανειλημμένα μέσα στη Βουλή να λέτε ότι προχωράει η μηχανοργάνωση στο χώρο της υγείας. Στην ουσία τι είχε προχωρήσει; Είχε προχωρήσει η μηχανοργάνωση σε δύο, τρία ΠεΣΥΠ διότι συνέβη το εξής: Από το συνολικό ποσό της μηχανοργάνωσης απαίτησαν οι τότε ΠεΣΥάρχες, ώστε ο καθένας να πάρει το κομμάτι που του αναλογούσε, προκειμένου να κάνει ξεχωριστή δική του μηχανοργάνωση. Και ο κάθε διοικητής του κάθε νοσοκομείου που ήταν στην επίβλεψη του κάθε ΠεΣΥΠ να πάρει αυτός μετά το δικό του κομμάτι, για να κάνει λέει τη δική του μηχανοργάνωση. Πρωτάκουστα πράγματα. Πέραν του ότι επιστημονικά δεν στέκει η ιστορία αυτή, εγώ δεν μπορώ να αντιληφθώ βάσει ποίας λογικής πήγε να γίνει αυτό. Εν πάση περιπτώσει, εμείς αυτήν τη στιγμή που μιλάμε, έχουμε εγκρίνει και προχωράει μέσα από το πρόγραμμα «Κοινωνία της Πληροφορίας» το πρόγραμμα «IASYS», που σε πρώτο στάδιο αφορά είκοσι νοσοκομεία της Ελλάδος αλλά που αυτά τα είκοσι έχουν το 75% της κίνησης -είναι τα μεγάλα- με σκοπό σε δεύτερο στάδιο να μπουν όλα τα νοσοκομεία. Στο πρώτο στάδιο το ποσό είναι 70.000.000  ευρώ περίπου και συνολικά χρειάζονται τουλάχιστον τα διπλάσια. Έχει εγκριθεί από την Κυβέρνηση, είναι έτοιμο για να γίνει προκήρυξη μεγάλου διεθνούς διαγωνισμού και ελπίζουμε ότι στο τέλος της διετίας η μηχανοργάνωση θα έχει αρχίσει να παίρνει σάρκα και οστά. 
      Το τέταρτο,  Γ΄ Κοινοτικό Πλαίσιο Στήριξης: Δεν χρειάζεται να σας πω εγώ σε τι κατάσταση –στο χώρο πάντα του Υπουργείου ευθύνης μου μιλώ- ήταν η απορροφητικότητα του Γ΄ Κοινοτικού Πλαισίου Στήριξης. Τα έλεγε όλα –δεν την βλέπω σήμερα εδώ- η επιστολή της κ. Άννας Διαμαντοπούλου ως Επιτρόπου προς τον τότε Υπουργό κ. Κώστα Στεφανή, ειδικότερα μάλιστα σε ό,τι αφορά την απορροφητικότητα στη ψυχική υγεία, όπου ήταν μόλις πριν δύο χρόνια 2,1% και του επεσήμανε τον κίνδυνο, ότι αν δεν αυξηθεί η απορροφητικότητα, τα κονδύλια θα γυρίσουν πίσω. Δεν τα είπε αυτά η κακιά Νέα Δημοκρατία, η εμπαθής, που κάνει απογραφές. Είχε την υπογραφή της Επιτρόπου η επιστολή αυτή προς τον κ. Στεφανή, της κ. Άννας Διαμαντοπούλου. Αυτό, για να μην ξεχνιόμαστε σχετικά με τις απογραφές! 
      Αυτήν τη στιγμή, αν θα με ρωτήσετε με το χέρι στην καρδιά αν είμαι πλήρως ικανοποιημένος από την απορροφητικότητα, θα σας πω «όχι». Σαφέστατα, όμως, έχει πάει μπροστά. Θα κλείσουμε το χρόνο με απορροφητικότητα γύρω στο 20% και ο κίνδυνος του να χαθούν χρήματα από το Ν+2 δεν έχει εκλείψει, αλλά έχει σαφέστατα μειωθεί και νομίζω ότι θα το γλιτώσουμε. 
      Το πέμπτο, πεπραγμένα δικά σας κατ’ αρχήν: Προσλήψεις για το 2004. Πράγματι, τα τριακόσια άτομα τα οποία πήραμε στο ΕΚΑΒ και στελεχώσαμε τα διακόσια εβδομήντα καινούργια ασθενοφόρα, ήταν από διαγωνισμό δικό σας. Πράγματι, για περίπου εκατό επικουρικούς γιατρούς βρήκαμε δαπάνη από σας στον προϋπολογισμό, επίσης για το ΕΚΑΒ, για του Ολυμπιακούς Αγώνες. Και πράγματι –για να δείτε, όμως, πόσο ακριβά θα πληρώσουμε το Σύνταγμα που ψηφίσαμε, σε μερικά σημεία εννοώ- πριν μπω στην Αίθουσα ενημερώθηκα από τον Πρόεδρο του ΑΣΕΠ για τρεις διαγωνισμούς. Οι τρεις μαζί είναι για γύρω στα τρεισήμισι χιλιάδες άτομα της άνοιξης του 2002, όπου ο πρώτος πίνακας θα αναρτηθεί το Φεβρουάριο του 2005 και τα περισσότερα βέβαια από αυτά τα τρεισήμισι χιλιάδες αφορούν νοσηλευτικό προσωπικό.
      Αυτό για όσους φωνασκούσαν. Στην ουσία το ΑΣΕΠ δεν παρεκάμφθη. Η θέση μου βέβαια ήταν ξεκάθαρη. Μακάρι να βρίσκαμε διαδικασία για τους νοσηλευτές τελείως εκτός ΑΣΕΠ. Απλά εσυντομεύθη η διαδικασία. Ουσιαστικά, αλλά εσυντομεύθη. 
      Τι υπάρχει για το 2005; Για το 2005 είναι, λοιπόν, οι εξής θέσεις. Τετρακόσιες καινούργιες θέσεις για το ΕΚΑΒ μέσα στο σχεδιασμό της πανελλαδικής του ανάπτυξης. Έχουν εγκριθεί. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Οι πιστώσεις; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Βεβαίως, κύριε Γείτονα. Έχουν εγκριθεί οι πιστώσεις. Δείτε το για να το διαπιστώσετε. 
      Τρεις χιλιάδες εκατό θέσεις κυρίως νοσηλευτικού προσωπικού, και όχι μόνο, που θα πάνε με την καινούργια διαδικασία, γι΄ αυτό και δεν προκηρύχθηκαν μέχρι τώρα. Γιατί δεν μας συνέφερε να το προκηρύξουμε με την παλιά διαδικασία. Ήταν προτιμότερο να καθυστερήσουμε τέσσερις-πέντε μήνες, μέχρι να ψηφιστεί η διάταξη, προκειμένου να κερδίσουμε δύο χρόνια μετά. 
      Είναι χίλιες θέσεις ακριβώς, οι οποίες υπεγράφησαν από τον κ. Δούκα και θα βγουν στα ΠεΣΥ προς προκήρυξη εποχικού προσωπικού τώρα, για επείγουσες ανάγκες, μέχρι το οκτάμηνο αυτό να αρχίσουν να έρχονται οι προσλήψεις, είτε αυτές που σας είπα από το 2002 είτε και οι καινούργιες, οι τρεις χιλιάδες εκατό. 
      Είναι η παλιά προκήρυξη περίπου εκατόν δέκα θέσεων στον ΟΚΑΝΑ συν ογδόντα καινούργιες, οι οποίες υπεγράφησαν. Βγήκε σήμερα η προκήρυξη. Είναι τριακόσιες σαράντα θέσεις για τα δύο Ψυχιατρεία Αθηνών και Θεσσαλονίκης. Η προκήρυξη είναι στον αέρα, έχει βγει. 
      Βεβαίως είναι και οι οκτακόσιες τριάντα θέσεις για την ψυχική υγεία. Είναι επτακόσιες καινούργιες, με την καινούργια διαδικασία που όλοι ψηφίσαμε για την ψυχική υγεία. Αυτό πέρασε ομόφωνα, μέσω διαδικασίας ΟΤΑ. Βρήκαμε και εκατόν τριάντα που ήταν κενές, στα αζήτητα, ενώ οι ελλείψεις είναι πάρα πολύ μεγάλες. 
      Συνολικά, λοιπόν, συν τριακόσιες θέσεις γιατρών ΕΣΥ, είναι ένα πακέτο που φτάνει γύρω στις έξι χιλιάδες. Αν θα με ρωτήσετε αν είμαι ικανοποιημένος, κανένας Υπουργός Υγείας δεν θα σας πει ότι είναι ικανοποιημένος, οποιουδήποτε κόμματος, με τον αριθμό που ακούτε. Γιατί οι ελλείψεις είναι σαφώς περισσότερες. 
      Αλλά για ένα χρόνο, με τα μέχρι στιγμής δεδομένα, θα είναι μια ουσιαστική βοήθεια, εάν κατορθώσουμε με τις γρήγορες διαδικασίες ή να πιέσουμε λίγο το ΑΣΕΠ, να τους απορροφήσουμε αυτούς τους έξι χιλιάδες μέσα στο 2005. Θα είναι μια ανάσα σε ένα σύστημα το οποίο βογκά από έλλειψη προσωπικού. 
      Έρχομαι τώρα σε μερικά άλλα πράγματα. Άκουσα τον εισηγητή σας, τον κ. Φλωρίδη –και θα του το στείλω να το διαβάσει, γιατί προφανώς δεν το έχει διαβάσει- που είπε για το καινούργιο σύστημα εφημερίας: «Πού θα βρείτε τα λεφτά για τις επιπλέον εφημερίες και υπερωρίες»; 
      Μα, επιπλέον εφημερίες δεν γίνονται. Οι υπάρχουσες εφημερίες των γιατρών είναι. Μάλιστα στα νοσοκομεία κορμού που εφημέρευαν από τις 08.00΄ το πρωί μέχρι την άλλη μέρα στις 08.00΄, αυτά μπαίνουν πλέον στην εφημερία στις 14.30΄ το μεσημέρι. Άρα, έχουν και μια ελάφρυνση οι συνάδελφοί μου από εφημερία ένα οκτάωρο. Προφανώς του διέφυγε. 
      Δεν έχουμε αύξηση των υπερωριών. Θα είχαμε –ίσως εκεί ξεγελαστήκατε- εάν το σύστημα αυτό εφαρμοζόταν και το Σαββατοκύριακο. Το Σαββατοκύριακο όμως εφαρμόζεται το παλιό σύστημα και επομένως δεν τίθεται θέμα αυξήσεως εφημεριών στις υπερωρίες του προσωπικού. Το προσωπικό ούτως ή άλλως οκτάωρο δούλευε με εναλλασσόμενη βάρδια. 
      Θα υπάρξει μια μικρή αύξηση στα μεσαία νοσοκομεία. Εκεί που πάει το περιστατικό και είναι χειρουργικό, π.χ., στις 13.30΄ το μεσημέρι και χρειάζεται η νοσηλεύτρια του χειρουργείου να μη φύγει στις 14.30΄ που λήγει το ωράριό της, αλλά στις 16.00΄ όταν θα τελειώσει η εγχείρηση. 
      Μην έχετε καμία αμφιβολία, ότι δεν υπάρχει περίπτωση έστω και μια ώρα να δουλέψει κάποιος και να μην πληρωθεί. Αντίθετα, εγώ περίμενα να χαρείτε το ότι πετυχαίνει αυτό το σύστημα…
      ΓΕΩΡΓΙΟΣ ΦΛΩΡΙΔΗΣ: ….υποστήριξή σας είναι αυτή…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι, το ξέρω σε αυτό. Δεν αναφέρομαι σε εσάς τώρα. Μιλάω γενικά στο κόμμα σας, κύριε Φλωρίδη. 
      …όπου πράγματι σχεδόν τις πρώτες τρεις εβδομάδες -αλλά εγώ δεν το θεωρώ οριστικό αυτό, θέλω να κλείσουμε τουλάχιστον δύο μήνες για να σας πω οριστικά αποτελέσματα- τα ράντζα σχεδόν έχουν εξαφανιστεί. 
	Υπήρξαν συνάδελφοι από το κόμμα σας -όχι ο κ. Γείτονας που με διακόπτει συνεχώς, εκείνος χάρηκε, το ξέρω- οι οποίοι κλαίνε, εκτός αν κλαίτε από χαρά, γιατί υπάρχει και το κλάμα από χαρά. Άλλος γελάει από χαρά, άλλος κλαίει από χαρά. 
	ΠΡΟΕΔΡΟΣ (Άννα Μπενάκη-Ψαρούδα): Δε διέκοψε ο κ. Γείτονας.
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αν κλαίτε από χαρά, δεκτό το κλάμα σας.
(Χειροκροτήματα από την πτέρυγα της Νέας Δημοκρατίας)
	Είναι όμως μία πραγματικότητα αυτό, είναι μία βελτίωση της καθημερινότητας του πολίτη. 
      Από το Βήμα αυτό της Βουλής εγώ θέλω να πω ένα πολύ μεγάλο «ευχαριστώ» στη μεγάλη πλειοψηφία των εργαζομένων στα νοσοκομεία, γιατί αυτοί στηρίζουν αυτό το σύστημα, και στην πλειοψηφία των συναδέλφων μου εν τη ιατρική. 
      Σε κάποιους λίγους που εξακολουθούν να νομίζουν και να πιστεύουν ότι τα νοσοκομεία του ΕΣΥ είναι ιδιωτικές, προσωπικές κλινικές τους, τους στέλνω μήνυμα από το Βήμα της Βουλής να σοβαρευτούν και να μαζευτούν. Τα δημόσια νοσοκομεία είναι δημόσια νοσοκομεία. Όποιου δεν του αρέσει, να φύγει και να πάει στην ιδιωτική κλινική να δουλέψει και να βάζει τον προσωπικό του πελάτη κατά το δοκούν. 
	Έρχομαι σ’ ένα θέμα που είναι πολύ επίκαιρο γιατί είναι σημερινό και αναφέρεται στην αναθεώρηση αυτού του επαίσχυντου κανονισμού του ΟΠΑΔ, τον οποίο, κυρίες και κύριοι συνάδελφοι, η κυβέρνησή σας τον υπέγραψε με ημερομηνία 14/2/2004, αλλά είχατε βάλει έναρξη εφαρμογής στις 11/3/2004, δηλαδή, τέσσερις μέρες μετά τις εκλογές, ώστε ο κοσμάκης που δεν ήξερε τι ημερομηνία είχε η υπογραφή, να βρίζει την Κυβέρνηση της Νέας Δημοκρατίας για την περιστολή των παροχών που ήταν απαράδεκτες.
	Ο κανονισμός αυτός άλλαξε και θέλω να ευχαριστήσω τον κ. Αλογοσκούφη και τον κ. Δούκα γιατί χωρίς τη δική τους συμπαράσταση δεν θα μπορούσε να είναι πραγματικότητα. Σήμερα όλοι στις εφημερίδες είδατε το τι δίνεται ως παροχή, πέραν του ότι επανήλθαν πράγματα που υπήρχαν και τα κόψατε ένα μήνα προ των εκλογών αλλά και άλλα που ήταν χρόνια αιτήματα των δημοσίων υπαλλήλων και κυρίως των συνταξιούχων και κυρίως των παιδιών τους με αναπηρίες. 
      Αυτό είναι μία πραγματικότητα της Κυβέρνησης Καραμανλή που κανείς σας δεν μπορεί να αμφισβητήσει, όπως δεν μπορείτε να αμφισβητήσετε κάτι: Πηγαίνετε να δείτε από την 1η Ιανουαρίου –και από σήμερα θα μπορούσατε, αλλά από τότε θα έχει αναπτυχθεί σε όλη την Αττική- αν υπάρχουν ή αν θα υπάρχουν ουρές στην οδό Μακεδονίας για τον έλεγχο των βιβλιαρίων του δημοσίου.
	Τι κάναμε; Ήλθαμε σε συνεννόηση σχεδόν με όλους τους δήμους της Αττικής. Ο ΟΠΑΔ δύο φορές την εβδομάδα στέλνει ελεγκτή γιατρό στο δήμο, ο δήμος βάζει το χώρο και τη γραμματειακή υποστήριξη και ο έλεγχος των βιβλιαρίων γίνεται ανά δήμο. Ο γεροντάκος της Αγίας Παρασκευής δεν είναι υποχρεωμένος να κατέβει πια στην οδό Μακεδονίας και να σταθεί στην ουρά για να ελέγξει τα φάρμακά του ή να πάρει έγκριση για ιατρική επίσκεψη. 
(Χειροκροτήματα από την πτέρυγα της Νέας Δημοκρατίας)
	Αν αυτό εσάς δε σας λέει τίποτα, είναι κάτι, όπως μέχρι να ψηφιστεί το καινούργιο νομοσχέδιο για τη φαρμακευτική πολιτική για την οποία θα πούμε παρακάτω, τα 60 ευρώ που ήταν το αθεώρητο πήγε στα 100. 
      Μιας και μιλώ για φαρμακευτική πολιτική, προχθές στο Υπουργείο έγινε ημερίδα. Σας καλέσαμε, κύριοι συνάδελφοι του ΠΑΣΟΚ, ως κόμμα να μας στείλετε τον εκπρόσωπό σας -δε μας τιμήσατε- για να ακούσετε και τις απόψεις μας και κυρίως να μας τεκμηριώσετε πώς η δική μας πρόταση είναι υπέρ των πολυεθνικών. Θα το καταθέσω στα Πρακτικά με ημερομηνία όταν ήταν Γενικός Γραμματέας Εμπορίου ο κ. Σωκράτης Κοσμίδης, σημερινός συνάδελφός μας.
      Εκτός των άλλων, λέει σε μία σελίδα στην πρώτη παράγραφο ότι με την ασκούμενη πολιτική δεν υπάρχει αμφιβολία –είναι μάλιστα κοινή αποδοχή, όπως λέει- ότι ασφαλώς ευνοούνται, με βάση την ισχύουσα νομοθεσία, τα εισαγόμενα φάρμακα. Το ποιοι έχουν τα εισαγόμενα φάρμακα το ξέρετε, δεν τα έχουν οι αποθνήσκουσες ελληνικές βιομηχανίες φαρμάκου, τα έχουν οι πολυεθνικές. 
      Το καταθέτω, λοιπόν, στα Πρακτικά για να δούμε τίνος η πολιτική ήταν υπέρ των πολυεθνικών και τίνος θα είναι υπέρ της ελληνικής φαρμακοβιομηχανίας.
(Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εν πάση περιπτώσει, γιατί δεν ήλθατε να μας πείτε την πολιτική σας στο φάρμακο; 
	Συνασπιμός ήρθε και τους ευχαριστούμε. Ήρθαν όλοι οι κοινωνικοί φορείς, ήρθαν όλοι οι εμπλεκόμενοι φορείς. Υπήρξε ομοφωνία στη βασική φιλοσοφία από όλους και μένουν τεχνικές λεπτομέρειες να συζητήσουμε.  
	Και για το ότι θα αυξηθούν τα φάρμακα, εδώ είναι τα επίσημα στοιχεία, το Υπουργείο Οικονομικών. Ακούστε, λοιπόν. Το 1998 μπήκε η λίστα. Τα ποσά είναι σε εκατομμύρια ευρώ. Το 1998 είχαμε δαπάνη 1.291 εκατομμύρια ευρώ, το 1999 1.565 εκατομμύρια ευρώ και το 2002 1.846 εκατομμύρια ευρώ. Πού είναι, λοιπόν, η συγκράτηση των τιμών με την περίφημη λίστα σας; Για να μην τρελαθούμε. 
      Καταθέτω και αυτό τον πίνακα στα Πρακτικά. 
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τον προαναφερθέντα πίνακα, που βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και για να καταλάβετε τώρα –και μ’ αυτό κλείνω- τι δουλειά κάνουμε, θα σας πω το εξής: Βέβαια σας είπα ότι ο Γιώργος ο Αλογοσκούφης, θα ήθελα να μου δώσει περισσότερα λεφτά: Όμως υπάρχει και το λεγόμενο νοικοκύρεμα, κυρίες και κύριοι συνάδελφοι. 
      Επί χρόνια, μέσα σ’ αυτήν την Αίθουσα –είχε ξεκινήσει μία διαδικασία ο κ. Γείτονας, έφυγε και σταμάτησε- είχαμε πει να αξιοποιήσουμε την περιουσία του Υπουργείου Υγείας και Πρόνοιας τότε, Κοινωνικής Αλληλεγγύης σήμερα. 
      Ξέρετε, κατ’ εκτιμήσεις που είχε κάνει ο προκάτοχος του κ. Κωνσταντόπουλου, ο κ. Θάνος, πόση είναι η περιουσία του ΠΙΚΠΑ που καταργήσατε; Περίπου 5,5 με 6 τρισεκατομμύρια δραχμές. Θέλετε να σας πω, παράδειγμα, το τελευταίο που βρήκαμε μπροστά μας; Όταν μιλήσει ο κ. Κωνσταντόπουλος, θα σας πει πολλά. 
      Ένα στρέμμα στην Εκάλη με δένδρα και ένα κτίσμα μέσα, είχε νοικιασθεί για να γίνει εστιατόριο, έναντι 1.100 ευρώ, κύριοι συνάδελφοι! Αυτό ήταν η αξιοποίηση. Σας λέω ένα, το τελευταίο. Δεν είναι το μεγαλύτερο. Θα ακούσετε πολλά από τον κ. Κωνσταντόπουλο πάνω σ’ αυτό. 
      Εμείς, λοιπόν, κάνουμε την απογραφή, ήδη κάνουμε τη μεταφορά γιατί ενώ καταργήσατε το ΠΙΚΠΑ, τη μεταφορά της περιουσίας δεν την είχατε κάνει επί δυόμισι χρόνια. Σας λέω ότι θα φτιάξουμε εταιρεία του Υπουργείου Υγείας και θα κάνουμε μεγάλο διαγωνισμό να αναλάβει την αξιοποίηση, κάποια τράπεζα που ασχολείται μ΄ αυτό. Και δεν θα χρειάζεται κάθε χρόνο να παρακαλώ το φίλο μου το Γιώργο τον Αλογοσκούφη, δώσε μου και κάτι παραπάνω. 
      Θέλετε να σας πω άλλο; Στο Γ΄ ΠεΣΥΠ στο πρώτο τρίμηνο, ξέρετε ποια ήταν η κλίμακα οικονομίας που έγινε, με  στοιχεία που έχω εδώ και θα τα καταθέσω και αυτά στη Βουλή; Είναι 18.000.000 ευρώ από διαγωνισμούς που τους ακύρωσαν ή τους γύρισαν πίσω.  
      Ακούστε και το τελευταίο και μ’ αυτό κλείνω. Αυτό το πακέτο –δεν μπορώ να το καταθέσω στα Πρακτικά, αλλά για όποιον συνάδελφο γιατρό από οποιοδήποτε κόμμα θέλει να έρθει να τα δει, είναι στη διάθεσή του, γιατί είναι ονόματα ασθενών λόγω ιατρικού απορρήτου- μου εστάλη χθες από τον  καινούριο διοικητή του Νοσοκομείου της Ρόδου. Το Νοσοκομείο της Ρόδου έχει τριακόσια τριάντα οκτώ κρεβάτια. Σε έλεγχο που έγινε στις 15 Δεκεμβρίου βρέθηκε να υπάρχουν μέσα εξακόσιοι δύο ασθενείς χωρίς να υπάρχουν ράντζα! Ξέρετε γιατί; Διότι ενώ γινόντουσαν εισαγωγές –σας λέω ότι υπάρχει όνομα, ημερομηνία, κλινική, ποιος γιατρός υπέγραψε το εισιτήριο- δεν υπάρχουν εξιτήρια, κύριοι συνάδελφοι! Και εδώ τι γίνεται τώρα; Σε τι επίπεδο είναι η κομπίνα. Σίγουρα εμπλέκονται και γιατροί, σίγουρα εμπλέκεται το γραφείο κίνησης, σίγουρα εμπλέκεται το λογιστήριο. 
      ΓΡΗΓΟΡΙΟΣ ΝΙΩΤΗΣ: Ποια περίοδο είναι; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης):  Η περίοδος που έγινε είναι  τα τελευταία δύο χρόνια. Δηλαδή βρεθήκανε εξακόσιοι ασθενείς, με λίγα λόγια, για τους οποίους δεν υπάρχει εξιτήριο. Το έσκασαν όλοι χωρίς να τους πάρει κανείς χαμπάρι; 
      ΓΡΗΓΟΡΙΟΣ ΝΙΩΤΗΣ: Και το 2004; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Και τώρα και το 2004, κύριοι συνάδελφοι, μέχρι να πάει ο καινούργιος διευθυντής. Εδώ είναι τα στοιχεία. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μήπως έγινε λάθος στην πρόσθεση; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Και ευτυχώς που ο νόμος έχει προνοήσει και δεν στέλνονται στο ταμείο να πληρώσουν τα ταμεία παρά μόνο μαζί το εισιτήριο και το εξιτήριο, διότι φαντασθείτε να πήγαινε το εισιτήριο μόνο και να θεωρούσαν τα ταμεία ότι επί μήνες νοσηλεύεται ο κ. Κακλαμάνης, ενώ ο κ. Κακλαμάνης έχει φύγει από το νοσοκομείο εδώ και μήνες. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ ολοκληρώστε. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης):  Αυτό σημαίνει νοικοκύρεμα, και αυτό σημαίνει πώς μπορείς να ξεπεράσεις τις δυσκολίες ενός Προϋπολογισμού, που παρά ταύτα σας απέδειξα με τα ελάχιστα παραδείγματα ότι πραγματικά είναι κοινωνικός προϋπολογισμός, διότι εμείς δεν κάνουμε κοινωνική πολιτική με δανεικά, όπως κάνατε εσείς, κύριοι συνάδελφοι. 
      Κοινωνική πολιτική δεν γίνεται με δανεικά. Κοινωνική πολιτική γίνεται από το περίσσευμα του εθνικού πλούτου! 
      (Χειροκροτήματα από την πτέρυγα της Νέας Δημοκρατίας)
      Τότε μόνο δεν κοροϊδεύουμε τον κόσμο. Και μην ξεχνάτε, ότι αν παρά ταύτα, μέχρι αύριο το βράδυ, εξακολουθείτε να θεωρείτε καταστροφική την Κυβέρνηση του Κώστα Καραμανλή, στις 8 Φεβρουαρίου, αντί να εκλέξουμε τον Κάρολο Παπούλια, έναν άξιο άνθρωπο, για Πρόεδρο, οδηγείστε τη χώρα σε εκλογές. Για να τη γλιτώσετε από την καταστροφική διακυβέρνηση της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
      Το λόγο έχει ο συνάδελφος κ. Γκιουλέκας. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, χάρηκα ιδιαίτερα, γιατί άκουσα τον Υπουργό Υγείας κ. Νικήτα Κακλαμάνη να λέει τόσο αποκαλυπτικά πράγματα για το χώρο της υγείας.  Χάρηκα, όμως, ιδιαίτερα γιατί προηγουμένως άκουσα και τον πρώην Υπουργό Εθνικής Άμυνας και Οικονομίας και Οικονομικών εν προκειμένω -αφού συζητούμε για τον Προϋπολογισμό- τον κ. Γιάννο Παπαντωνίου, ο οποίος υπερασπίστηκε σθεναρά το έργο των δικών τους κυβερνήσεων. 
      Παρ’ όλη, όμως, την εκτίμηση που έχω στο πρόσωπο και του πρώην Υπουργού και όλων των συναδέλφων αναρωτιέμαι εάν πραγματικά οι συνάδελφοι της Αξιωματικής Αντιπολίτευσης έλαβαν το μήνυμα της 7ης Μαρτίου. Το λέω αυτό, γιατί ακούγοντας όσα είπε και ο προλαλήσας πρώην Υπουργός, αλλά και οι προλαλήσαντες αξιότιμοι συνάδελφοι της Αξιωματικής Αντιπολίτευσης αναρωτιέμαι πραγματικά αν αντιλήφθηκαν ποιο είναι το μήνυμα  που έστειλε ο ελληνικός λαός στις 7 Μαρτίου, στις πρόσφατες εκλογές. 
      Το μήνυμα αυτό αφ΄ ενός μεν ήταν ότι εμπιστεύτηκε την αξιόπιστη πρόταση της Νέας Δημοκρατίας και του Κώστα Καραμανλή, αφ΄ ετέρου δε ότι δυστυχώς διαψεύσατε, κυρίες και κύριοι συνάδελφοι της Αξιωματικής Αντιπολίτευσης, τις ελπίδες του ελληνικού λαού. Αποτύχατε σε όλους τους τομείς και γι’ αυτόν το λόγο ο ελληνικός λαός ψήφισε έτσι όπως ψήφισε στις πρόσφατες εκλογές. Επιτρέψτε μου να πω ότι θα πρέπει να λάβετε πολύ πιο σοβαρά το μήνυμα των πρόσφατων εκλογών.
      Κυρίες και κύριοι συνάδελφοι, συζητείται σήμερα ενώπιον της Εθνικής Αντιπροσωπείας ο Προϋπολογισμός του επομένου έτους, του 2005. Πρόκειται για το πιο βασικό νομοσχέδιο που σε ετήσια βάση καθορίζει ουσιαστικά τον τρόπο με τον οποίο θα διαβιούμε τον επόμενο χρόνο σε οικονομικό επίπεδο όλες οι Ελληνίδες κα όλοι οι Έλληνες. Γι’ αυτό και η σημερινή συζήτηση, καθώς και οι συζητήσεις των προηγούμενων ημερών αφορούν ολόκληρο τον ελληνικό λαό, την κοινωνία, τις πολιτικές δυνάμεις του τόπου, τον ιδιωτικό και δημόσιο τομέα, τους εργαζόμενους και τους εργοδότες, τους ελεύθερους επαγγελματίες, τους μισθωτούς και τους συνταξιούχους, την ελληνική νεολαία. 
      Ο υπό συζήτηση Προϋπολογισμός είναι ο πρώτος Προϋπολογισμός της Κυβέρνησης της Νέας Δημοκρατίας. Αυτό έχει ιδιαίτερη σημασία, καθώς με τον Προϋπολογισμό και με άλλα βασικά νομοθετήματα που ήδη έφερε, αλλά και πρόκειται να φέρει από εδώ και εμπρός η νέα Κυβέρνηση εισερχόμαστε σε μία νέα εποχή, σε μία νέα φάση του δημόσιου βίου, με κύρια χαρακτηριστικά μία διαφορετική πολιτική νοοτροπία απ’ αυτήν που είχαμε συνηθίσει όλα τα προηγούμενα χρόνια. Φτιάχνουμε μία νέα σχέση, σχέση εμπιστοσύνης, μεταξύ του πολίτη και του κράτους. 
      Οι προηγούμενες κυβερνήσεις στήριζαν την οικονομική πολιτική σε μεθόδους που εμείς, από την πλευρά της Νέας Δημοκρατίας, τις είχαμε στιγματίσει από τότε που ήμασταν στη θέση της Αξιωματικής Αντιπολίτευσης. Πρόκειται για μεθόδους και πρακτικές που επιβεβαίωναν το γνωστό ρητό ότι οι αριθμοί ευημερούν, αλλά οι πολίτες υποφέρουν. 
      Κυρίες και κύριοι συνάδελφοι, θα είμαι ο τελευταίος στην Αίθουσα αυτή που θα ισχυριζόμουν ότι όλα τα προηγούμενα χρόνια δεν έγινε απολύτως τίποτα. Θα μηδένιζα έτσι την πολιτική και θα ισοπέδωνα τα πάντα. Ισχυρίζομαι, όμως, ότι αυτά τα οποία έγιναν ήταν πολύ λιγότερα απ’ όσα είχαμε τις δυνατότητες ως κράτος και ως λαός να πράξουμε, ιδιαίτερα με τις ευκαιρίες που δόθηκαν στη χώρα μας την τελευταία δεκαετία. 
      Οι ρυθμοί της ανάπτυξης, παρά την ώθηση που δόθηκε σε κάποιους δείκτες από τη διοργάνωση των Ολυμπιακών Αγώνων, έμειναν πίσω. Οι ξένες άμεσες επενδύσεις ήταν και βρίσκονται ακόμη, εξαιτίας της δικής σας πολιτικής, σε τραγικό επίπεδο. Τα ελλείμματα είχαν μια συνεχή αυξητική τάση. Οι Έλληνες εργαζόμενοι, οι μισθωτοί, οι συνταξιούχοι, οι ελεύθεροι επαγγελματίες, οι αγρότες έβλεπαν το εισόδημά τους να συρρικνώνεται δραματικά.
    Το χειρότερο όμως όλων ήταν ότι όλα αυτά καλύπτονταν από μια επίφαση ευημερίας, από ένα μανδύα αδιαφάνειας που δοκίμασε πέρα από τα όρια και την ανοχή και την αντοχή του ελληνικού λαού αλλά και την αξιοπιστία της χώρας μας στο εξωτερικό και ιδίως στους κόλπους της Ευρωπαϊκής Ένωσης. Η υποεκτίμηση των ελλειμμάτων και των χρεών, η μεθοδευμένη διαχείριση που οδήγησε σε μια πλήρη δημοσιονομική αδιαφάνεια βύθισε τη χώρα μας σ’ ένα φαύλο κύκλο παραποίησης στοιχείων, που τελικώς υποβίβασε το κύρος της διεθνώς και αμαύρωσε την εικόνα της Ελλάδας στους διεθνείς οργανισμούς.
   Αυτοί οι ισχυρισμοί και οι διαπιστώσεις, κυρίες και κύριοι συνάδελφοι της Αξιωματικής Αντιπολίτευσης, δεν είναι μόνο δικοί μας. Η διάψευση όσων ισχυρίζονται τα αντίθετα –και αναφέρομαι κυρίως σ’ εσάς που είχατε την ευθύνη της διακυβέρνησης της χώρας για μια σειρά ετών- η διάψευση, λοιπόν, για τις πρακτικές που ακολουθήσατε έρχεται, πέραν όλων των άλλων, και από την έκθεση της Ευρωπαϊκής Στατιστικής Υπηρεσίας που χαρακτηρίζει με πολύ μελανά χρώματα τη διαχείριση της περιόδου 1997-2003. Γι’ αυτούς ακριβώς τους λόγους ήταν και απολύτως επιβεβλημένη η δημοσιονομική απογραφή. Πρώτον, για να αποκαταστήσουμε τη διαφάνεια στα δημοσιονομικά στοιχεία της χώρας μας και να γνωρίζουμε τι μας κληροδοτήσατε και δεύτερον, για να αποκαταστήσουμε τη χαμένη αξιοπιστία μας.
   Κυρίες και κύριοι συνάδελφοι, είναι γνωστοί οι στόχοι του σημερινού Προϋπολογισμού, στόχοι δύσκολοι ομολογουμένως αλλά αναγκαίοι κι απαραίτητοι για την πορεία του τόπου. Για την επίτευξη αυτών των στόχων είναι πολύ σημαντικό να λάβουμε υπόψη μας τις πραγματικές συνθήκες της εθνικής οικονομίας. Δεν πρέπει να ξεχνάμε, εξαιτίας των πολιτικών που ακολουθήθηκαν τα προηγούμενα χρόνια, ότι για κάθε 100 ευρώ που εισέρχονται στο δημόσιο ταμείο από τη φορολογία των Ελλήνων πολιτών τα 24 εξυπηρετούν την πληρωμή των τόκων, τα 33 τις πληρωμές των μισθών και τις συνακόλουθες παροχές, τα 9 τις συντάξεις, τα 19 την ασφάλεια και την περίθαλψη και μόνον τα υπόλοιπα 16 όλες τις άλλες πρωτογενείς δαπάνες και τις παροχές: καταναλωτικές κι έκτακτες δαπάνες, επιχορηγήσεις φορέων κλπ..
   Το 2005 μόνο για χρεολύσια είμαστε υποχρεωμένοι να πληρώσουμε περίπου 22 δισεκατομμύρια ευρώ, ποσό πολύ μεγαλύτερο απ΄ όλους τους μισθούς και τις συντάξεις που θα πληρώσει το κράτος, ενώ μόνο για τόκους καλούμαστε να καταβάλουμε 10.000.000.000 ευρώ, ποσό μεγαλύτερο απ΄ όλες τις δαπάνες για την περίθαλψη και τις επιχορηγήσεις των ασφαλιστικών ταμείων. 
   Τα λέω αυτά για να γίνει απολύτως αντιληπτό ποια είναι τα διαθέσιμα χρήματα που προορίζονται για την ενίσχυση των ασθενέστερων οικονομικά ομάδων αλλά και της ανταγωνιστικότητας της εθνικής μας οικονομίας. Τα λέω αυτά για να καταδείξω ακριβώς ότι εμείς προτάσσουμε πάνω από το κομματικό το εθνικό συμφέρον κι ότι δεν επιθυμούμε να χτίσουμε το μέλλον σε μισές αλήθειες, σε αλχημείες και σε πρακτικές που δεν ανταποκρίνονται στην πραγματικότητα. Χωρίς να αποκρύπτουμε τίποτα, χωρίς να εξωραΐζουμε την πραγματικότητα, επιδιώκουμε τη δημιουργία συνθηκών εμπιστοσύνης και σταθερότητας της οικονομίας και αποβλέπουμε στην ισόρροπη ανάπτυξη όλων των περιοχών της χώρας, στην αύξηση του παραγομένου εθνικού προϊόντος και στη δικαιότερη κατανομή του στους Έλληνες πολίτες. Και ιδιαίτερα η ανάπτυξη της περιφέρειας, με πρώτη προτεραιότητα την ανάπτυξη της Θεσσαλονίκης, που για χρόνια πολλά παρέμεινε εγκαταλελειμμένη και περιθωριοποιημένη από τις προηγούμενες κυβερνήσεις του ΠΑΣΟΚ, παρά την ιδιαίτερα ευνοϊκή γεωπολιτική θέση της, αυτό αποτελεί, κυρίες και κύριοι συνάδελφοι,  κύριο στόχο της δικής μας πολιτικής. Προς την κατεύθυνση αυτή κινείται και η φορολογική μεταρρύθμιση αλλά και ο νέος αναπτυξιακός νόμος που προσφέρει σημαντικά κίνητρα για την αύξηση των επενδύσεων, την ανάπτυξη της περιφέρειας και την αύξηση της απασχόλησης.
   Ως Βουλευτής που εκλέγομαι στη Α΄ εκλογική Περιφέρεια Θεσσαλονίκης είναι εύλογο να δίνω ιδιαίτερη σημασία και βαρύτητα στην κατεύθυνση αυτή. Και χαίρομαι πραγματικά ιδιαίτερα –και πρέπει να το δηλώσω από το Βήμα αυτό- που τόσο όλοι οι Υπουργοί της Κυβέρνησης αλλά κυρίως και πάνω απ’ όλους ο Πρωθυπουργός της χώρας, ο Κώστας Καραμανλής, δεσμεύθηκε ότι όλα τα έργα, τα μεγάλα προγραμματισμένα έργα, τα οποία παρέμεναν στα χαρτιά επί των κυβερνήσεων του ΠΑΣΟΚ για τη Θεσσαλονίκη, θα προχωρήσουν και θα υλοποιηθούν. Είναι ανάγκη να καταλάβουμε ότι η προτεραιότητα ξεκινά για μας από την ελληνική περιφέρεια και για μας μονόδρομος είναι αυτή η κατεύθυνση, ξεκινώντας από την ίδια τη Θεσσαλονίκη.
     Κυρίες και κύριοι συνάδελφοι, παρά τα όποια προβλήματα κληρονομήσαμε, παρά τις πιέσεις που δεχόμαστε, εμείς προχωρούμε μπροστά, αξιοποιώντας όλες τις δυνατότητες της χώρας και φτιάχνουμε την Ελλάδα της νέας εποχής. Αυτός ο Προϋπολογισμός, τον οποίο φυσικά θα υπερψηφίσω, θέτει τις βάσεις για την υλοποίηση του κυβερνητικού προγράμματος της Νέας Δημοκρατίας που ήδη ξεκίνησε με πολλά και τολμηρά μέτρα και θα ολοκληρωθεί στη διάρκεια της τετραετίας. Οι στόχοι που έχουν τεθεί θα επιτευχθούν, όπως χαρακτηριστικά δήλωσε και δεσμεύθηκε γι’ αυτό ο Πρωθυπουργός της χώρας Κώστας Καραμανλής. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ο κ. Βρεττός έχει το λόγο.
     ΚΩΝΣΤΑΝΤΙΝΟΣ ΒΡΕΤΤΟΣ: Κυρίες και κύριοι συνάδελφοι, ο κ. Κακλαμάνης, Υπουργός της Κυβέρνησης της Νέας Δημοκρατίας, αστόχησε. Μας προκάλεσε για εκλογές μη ψηφίζοντας τον προτεινόμενο από τον κ. Καραμανλή Πρόεδρο της Δημοκρατίας. Είναι γνωστό ότι η επιλογή που έγινε από τον κ. Καραμανλή δεν έχει πιθανότητες ούτε μία στο εκατομμύριο να αποτύχει. Την επιλογή αυτή δεν την κάναμε εμείς, εσείς την κάνατε, γιατί θέλατε να αποφύγετε τις εκλογές. Σας το λέμε τώρα, κύριοι συνάδελφοι, γιατί μας προκαλέσατε, δε θα το λέγαμε. 
     (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, η παγκόσμια οικονομία κινείται με καλούς ρυθμούς. Το ίδιο δε συμβαίνει και με την Ευρωπαϊκή Ένωση, με την Ευρωζώνη, όπου οι ρυθμοί της είναι πολύ χειρότεροι, είναι προβληματικοί γιατί υπάρχουν τα συγκεκριμένα προβλήματα που όλοι μας τα γνωρίζουμε, μειωμένη ανταγωνιστικότητα, ενισχυμένο ευρώ έναντι του δολαρίου και το Σύμφωνο Σταθερότητας που είναι ένα ανελαστικό εργαλείο για την οικονομική πρόοδο της Ευρώπης. Αυτό το εργαλείο θέλησε η Ευρωπαϊκή Ένωση να το αλλάξει και βρίσκεται τώρα σε μία διεργασία αλλαγής, έτσι ώστε τα ελλείμματα να μην υπολογίζονται σε ένα χρόνο, αλλά σε περισσότερα χρόνια, ώστε να μην υπολογίζονται οι αμυντικές δαπάνες στο έλλειμμα, ώστε να μην υπολογίζονται επενδύσεις που γίνονται για τον παραγωγικό ιστό και την ανάπτυξη της κάθε χώρας κλπ. 
     Αυτήν την ανάγκη της αλλαγής δεν τη νιώθει η σημερινή Κυβέρνηση; Δεν έχει προτείνει τίποτα για την αλλαγή του Συμφώνου Σταθερότητας, γιατί δεν έχει –ας το πούμε λαϊκά- τα μούτρα να προτείνει κάτι τέτοιο. Η Κυβέρνηση της Νέας Δημοκρατίας, όχι μόνο θέλει να παραμένει το ίδιο Σύμφωνο Σταθερότητας, αλλά είναι εκείνη που όταν της δόθηκε η ευκαιρία να προτείνει αλλαγές, δεν έκανε τίποτα, γιατί θέλει να κάνει τη δική της πολιτική, μία πολιτική που έχει σχέση με το παρελθόν και με το μέλλον, δηλαδή να μειώσει την προηγούμενη διακυβέρνηση του ΠΑΣΟΚ και να μη δώσει αυτά που υποσχέθηκε προεκλογικά στον κόσμο. 
     Κυρίες και κύριοι συνάδελφοι, έγιναν διάφορες παραβιάσεις από τις χώρες – μέλη της Ευρωπαϊκής Ένωσης στο Σύμφωνο Σταθερότητας. Αν θέλαμε εδώ να πούμε ορισμένα πράγματα, θα μέναμε με το στόμα ανοιχτό για το ποιες χώρες έκαναν παραβιάσεις. Η Ελλάδα δεν έκανε καμία παραβίαση, απλώς εφάρμοσε ειδικούς κανόνες σχετικά με τις αμυντικές δαπάνες, κανόνες νόμιμους, που εσείς δε θελήσατε να συνεχίσετε και φέρατε έτσι σε δύσκολη θέση τη χώρα μας που είναι αναγκασμένη να απολογείται ακόμα και για την είσοδό της στην ΟΝΕ.
     Κυρίες και κύριοι συνάδελφοι, να μη συνεχίσουμε επί της απογραφής, γιατί έχουν λεχθεί πολλά. Ο εισηγητής μας κ. Φλωρίδης στην εισήγησή του κονιορτοποίησε κυριολεκτικά την οικονομική παρουσία της Κυβέρνησης τους τελευταίους εννέα μήνες. Έφθασε σε τέτοιο σημείο η ανησυχία της Νέας Δημοκρατίας, ώστε για πρώτη φορά τουλάχιστον από όσο εγώ είμαι Βουλευτής, σηκώθηκε μετά τον εισηγητή ο αρμόδιος Υπουργός να απαντήσει. 
     Οι εννέα μήνες που πέρασαν, κύριοι συνάδελφοι, ήταν καταστρεπτικοί για την πατρίδα μας στα οικονομικά θέματα. Είχαμε μείωση εσόδων, μείωση απορρόφησης των κοινοτικών κονδυλίων, είχαμε καθυστέρηση, είχαμε αμνήστευση οικονομικών εγκλημάτων με απώλεια εσόδων. Αυτά δημιουργούν δυσοίωνες προβλέψεις για την εκτέλεση του Προϋπολογισμού 2005.
     Τώρα, ας έλθουμε σε ορισμένα στοιχεία του προϋπολογισμού. ΑΕΠ 3,9%. Θυμάμαι τον κ. Καραμανλή σ’ αυτήν τη θέση εδώ που μιλούσε στον περυσινό προϋπολογισμό για 5,5%. Πού πήγε αυτό τελικά; Έφθασε στο 3,9%.
Και δεν θα είναι αυτό. Δεν θα είναι αυτό γιατί όλα τα στοιχεία με βάση τον Προϋπολογισμό που συνθέτουν το 3,9% είναι όλα πολύ χαμηλά, πολύ χαμηλότερα απ’ ό,τι μπορεί να εκτιμήσει κανείς το 3,9%. 
      Το μόνο στοιχείο που λέει η Κυβέρνηση ότι είναι υψηλότερα είναι οι ιδιωτικές επενδύσεις και στηρίζει την αύξηση των ιδιωτικών επενδύσεων στους δύο νόμους: στο φορολογικό νομοσχέδιο και στο νομοσχέδιο για την ανάπτυξη, στον αναπτυξιακό νόμο. Αυτό εάν μπορέσει να το κάνει, θα έχει πετύχει το αεικίνητο! Αν είναι δυνατόν να προλάβει να αναπτύξει τον αναπτυξιακό νόμο μέσα σε ένα διάστημα λιγότερο του ενός χρόνου! Δε γίνεται! Αν είναι δυνατόν να είναι κίνητρα αυτά που πρόσφερε, όχι στις επιχειρήσεις αλλά στους μερισματούχους και μ΄ αυτήν τη λογική στο φορολογικό νομοσχέδιο να δημιουργήσει υποδομή για περισσότερες επενδύσεις και μάλιστα το 2005! Αυτά είναι πράγματα που δεν στέκουν στην πραγματικότητα.
      Πληθωρισμός, ακρίβεια. Είναι εντελώς απαθής η Κυβέρνηση. Απορεί κανείς πώς μπορεί να φθάσει στα επίπεδα του πληθωρισμού που προβλέπει με τέτοια ακρίβεια για την οποία κανείς δεν ενδιαφέρεται. Η ακρίβεια δυστυχώς για τον κόσμο, δυστυχώς για την πατρίδα μας και για τους πολίτες της, θα αυξάνεται το 2005.
      Κοινωνικό κράτος. Το κοινωνικό κράτος σύμφωνα με τις προτάσεις της Νέας Δημοκρατίας παραμένει στάσιμο ή μάλλον οπισθοχωρεί. Μειωμένες δαπάνες για την υγεία και την πρόνοια, περικοπή, του ρυθμού αύξησης των αυξήσεων και του ΕΚΑΣ. Όλα αυτά τα  πράγματα δείχνουν μείωση του κοινωνικού κράτους. Υποσχεθήκατε πολλά για το κοινωνικό κράτος και κάνατε ελάχιστα πράγματα.
      Επίσης, έχουμε μείωση των δημοσίων επενδύσεων. Πώς, λοιπόν, θα αντιμετωπίσουμε το θέμα της ανεργίας; Ήδη διάφορες εταιρείες απολύουν προσωπικό. Χιλιάδες άτομα απολύονται. Το έχετε πάρει είδηση; Και απολύονται γιατί δεν έχουν προοπτικές δουλειάς. Αυτό, λοιπόν, σημαίνει ότι θα έχουμε αύξηση της ανεργίας. 
      Συνεπώς, κυρίες και κύριοι συνάδελφοι, τι λένε όλα αυτά; Λένε ότι έχουμε να κάνουμε με έναν Προϋπολογισμό για λίγους, ένα δεξιό Προϋπολογισμό, έναν Προϋπολογισμό όχι της επάρατης δεξιάς με την παραδοσιακή της έννοια, ένα δεξιό Προϋπολογισμό ιδεολογικά προσανατολισμένο. Αυτοί είσθε, αυτά κάνετε.
      Για ένα πράγμα που εγώ ήθελα να σας δώσω συγχαρητήρια είναι ότι είσθε καλύτερη αντιπολίτευση τώρα παρά πριν, αλλά πρέπει επιτέλους να γίνετε κυβέρνηση. Πρέπει κάτι να κάνετε. Κάντε έναν ανασχηματισμό, κάντε κάτι. Δεν μπορεί να μείνετε έτσι, γιατί αν μείνετε έτσι, τα πράγματα πλέον δεν πάνε καλά. Και παρακαλάει κανείς να μη χαλάσει αυτός ο «αυτόματος πιλότος» με τον οποίο λειτουργείτε τη χώρα, διότι αν χαλάσει, δεν θα μπορέσετε να προσγειώσετε το αεροσκάφος, γιατί δεν ξέρετε να το κυβερνήσετε.
      Έχουν συμβεί πολλά πράγματα. Δεν ξέρω αν το πήρατε είδηση, κυρίες και κύριοι συνάδελφοι, αλλά δεν μας δίνουν πλέον σημασία ούτε οι Αμερικάνοι ούτε οι Ευρωπαίοι ούτε οι Τούρκοι. Και τώρα να παρεκκλίνω λίγο από τη συζήτηση και να σας πω ότι πρέπει να μονιάσουμε σε μια πρόταση, ότι την πιθανή, την όποια είσοδο της Τουρκίας στην Ευρωπαϊκή Ένωση πρέπει να την προσυπογράψει ο ελληνικός λαός με δημοψήφισμα, διότι πλέον ορισμένες κυβερνήσεις –και δεν ξέρω ποιες θα είναι αυτές- δεν έχει εμπιστοσύνη, δεν τις φοβάται η Τουρκία. Αυτή είναι μια πρόταση την οποία πρέπει να τη δούμε σοβαρά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Κυρίες και κύριοι συνάδελφοι, αναλογίζομαι τελικά με τις προτάσεις που κάνετε, όπως αυτήν του Προϋπολογισμού, τις ευθύνες μας, τις ευθύνες του ΠΑΣΟΚ. Οι ευθύνες του ΠΑΣΟΚ είναι δύο. Η μία αφορά στο παρελθόν. Είναι ευθύνη γιατί εμείς παρά το μεγάλο έργο που κάναμε σας αφήσαμε να κυβερνήσετε. Η δεύτερη ευθύνη είναι ευθύνη του μέλλοντος, και συνίσταται στο να πείσουμε τον ελληνικό λαό να μη σας επιτρέψει να συνεχίσετε. Αυτή είναι η μεγάλη ευθύνη μας από εδώ και πέρα, κυρίες και κύριοι συνάδελφοι.
      Δεν ψηφίζουμε, ασφαλώς, τον Προϋπολογισμό.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Δερμεντζόπουλος.
    ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, ο Προϋπολογισμός που συζητάμε σήμερα –το έχουν πει όλοι εδώ μέσα- είναι ο πρώτος που έχει συνταχθεί από τη νέα Κυβέρνηση του Κώστα Καραμανλή και είναι, αφ’ ενός μεν, η αποτύπωση των προθέσεων και η υλοποίηση των δεσμεύσεων και των προγραμματικών μας εξαγγελιών και από την άλλη μεριά είναι η εφαρμογή μιας νέας οικονομικής στρατηγικής. 
    Σήμερα, λοιπόν, δημιουργούμε ένα ισχυρό πλέγμα μέτρων μέσα από συντονισμένες ενέργειες για την επίτευξη αυτής της προσπάθειας. Τα μέτρα αυτά είναι το φορολογικό νομοσχέδιο, που με τις διατάξεις του επιτυγχάνεται η φορολογική ελάφρυνση και η ενίσχυση των ασθενέστερων οικονομικά στρωμάτων της κοινωνίας, η κοινωνική μέριμνα, η προστασία, η ενίσχυση της επιχειρηματικότητας, η ενδυνάμωση της περιφέρειας, η απλοποίηση του φορολογικού μας συστήματος και η διασφάλιση της σταθερότητάς του. 
    Μέτρο, είναι, ο αναπτυξιακός νόμος, που ήταν το αποτέλεσμα ενός εποικοδομητικού διαλόγου με όλους τους φορείς –κυρίως με τα επιμελητήρια- και έτυχε θερμής υποδοχής και ανταπόκρισης, με παράδειγμα τα επιμελητήρια της Θράκης, που έχω την τιμή να τα γνωρίζω και που για πρώτη φορά, κατά δική τους παραδοχή, κυρίες και κύριοι συνάδελφοι, είχαν την αρμονικότερη συνεργασία με την ηγεσία του Υπουργείου Οικονομίας. 
    Αυτός ο αναπτυξιακός νόμος δημιουργεί ένα νέο ισχυρό θεσμικό πλαίσιο ενίσχυσης των ιδιωτικών επενδύσεων, περιφερειακού κυρίως χαρακτήρα, με κίνητρα τα μέγιστα που επιτρέπονται από την Ευρωπαϊκή Ένωση και πετυχαίνει τη βελτίωση του επενδυτικού μας κλίματος, την επιτάχυνση του ρυθμού ανάπτυξης, τη δημιουργία νέων θέσεων εργασίας, την ενίσχυση της επιχειρηματικότητας και της ανταγωνιστικότητας, την εξάλειψη των περιφερειακών ανισοτήτων και τη στήριξη των μικρομεσαίων επιχειρήσεων, όπως και –για πρώτη φορά- άλλων κλάδων της  ελληνικής οικονομίας, όπως είναι το εμπόριο και ο πρωτογενής τομέας. 
    Άλλο μέτρο, είναι το νομοσχέδιο για την ανάθεση των δημοσίων έργων, καθώς και των μελετών που θα κατατεθούν τη χρονιά που μας έρχεται και που επιτυγχάνουν την ταχύτερη, αρτιότερη κατασκευή και παράλληλα αξιοποιούν με το βέλτιστο τρόπο τα χρησιμοποιούμενα κονδύλια, είτε εθνικά είτε κοινοτικά.
    Επιστέγασμα, όλων αυτών, τμήμα και απαραίτητο στοιχείο για την επίτευξη των στόχων μας, είναι ο συζητούμενος Προϋπολογισμός του 2005. Όλα αυτά, λοιπόν, λειτουργούν κάτω από κανόνες διαφάνειας, με μια σειρά νόμων που ψηφίστηκαν ή που θα έρθουν σύντομα στη Βουλή. Πρόκειται για κανόνες διαφάνειας, οι οποίοι κρίνονται απαραίτητοι και για λόγους στοιχειώδους δημοκρατίας, αλλά και για λόγους έντιμης, δίκαιης και χρηστής διαχείρισης του δημόσιου χρήματος, κυρίες και κύριοι συνάδελφοι. 
    Προϋπόθεση και ανάγκη για όλα τα παραπάνω αποτελούσε η γνώση της πραγματικότητας, η γνώση της οικονομικής κατάστασης, στην οποία βρισκόταν η χώρα μας, γιατί αν δεν είναι γνωστές οι πραγματικές συνθήκες, τότε κάθε προσπάθεια είναι καταδικασμένη, μετέωρη και επισφαλούς αποτελέσματος. 
    Η απογραφή, που τόσο δυσαρέστησε τους συναδέλφους του ΠΑΣΟΚ, άλλο τόσο –και αυτό είναι το κυριότερο- δυσαρέστησε και τον ελληνικό λαό, για άλλους βέβαια, για τον καθένα, λόγους. Για μεν το ΠΑΣΟΚ, γιατί αποτύπωσε τη δεινή δημοσιονομική κατάσταση και έφερε στο φως τα αποτελέσματα μιας κακής οικονομικής πολιτικής και παράλληλα γιατί «καιγόταν» ο μύθος της οικονομίας που είχε στήσει το ΠΑΣΟΚ. Για τον ελληνικό λαό δε, κυρίως, γιατί επιβεβαιώθηκαν οι χειρότερες από τις υποψίες του, αλλά και για τους χαμένους κόπους και  θυσίες που είχε κάνει τόσα χρόνια. 
    Η απογραφή, λοιπόν, με τα αποτελέσματά της, αποτελεί τη βάση εκκίνησης. Μια βάση απ’ όπου ξεκινάμε προς πολλές κατευθύνσεις, αλλά με ένα στόχο. Προς την αποκατάσταση της δημοσιονομικής διαφάνειας, προς τη δημοσιονομική εξυγίανση, προς την αξιοπιστία της χώρας. Και με ένα στόχο, την ανόρθωση, την ανάπτυξη και την ευημερία για όλους. 
    Κυρίες και κύριοι συνάδελφοι, το διάστημα που  μεσολάβησε από το Μάρτιο μέχρι σήμερα, η Κυβέρνηση λειτούργησε και διαχειρίστηκε τον προϋπολογισμό του 2004, που οι στόχοι του ήταν από την αρχή καταδικασμένοι σε αποτυχία, για έναν απλό λόγο, ότι ήταν εξωπραγματικοί και για έναν δεύτερο ότι τα δεδομένα του ήταν πλασματικά.
      Έτσι, είχαμε ένα προδικασμένο αποτέλεσμα. Η εκτίμηση ότι το έλλειμμα της γενικής κυβέρνησης θα διαμορφωθεί στο 1,2% του ΑΕΠ, ήταν πολύ πιο ψηλά και από τη σφαίρα της ουτοπίας.
      Ποια ήταν τα κύρια χαρακτηριστικά του προϋπολογισμού του 2004; Υπερεκτίμηση των εσόδων, των πόρων και της εισροής κεφαλαίων από την Ευρωπαϊκή Ένωση, καθώς και υποεκτίμηση και των δαπανών που προέρχονταν κυρίως από το Πρόγραμμα Δημοσίων Επενδύσεων, που αφορούσε τα ολυμπιακά έργα.
      Πάμε τώρα στον Προϋπολογισμό του 2005. Με αυτόν τον Προϋπολογισμό επιδιώκονται η ενίσχυση της αναπτυξιακής διαδικασίας, η μείωση του ελλείμματος, η αποκλιμάκωση του δημόσιου χρέους, η υλοποίηση των στόχων της Κυβέρνησης, η ενίσχυση των ασθενέστερων οικονομικά ομάδων και η περιφερειακή ανάπτυξη. 
      Θα μου πείτε: Η εξισορρόπηση όλων αυτών και η χρυσή τομή δεν είναι εύκολη υπόθεση. Ναι, ούτε ήταν ούτε είναι, εύκολη υπόθεση, αλλά είναι ένα στοίχημα. Είναι το στοίχημα της ίδιας της χώρας και να είστε βέβαιοι ότι με την Κυβέρνηση Καραμανλή θα το κερδίσουμε. 
      Κυρίες και κύριοι συνάδελφοι, με τον παρόντα Προϋπολογισμό έχουμε έναν ισχυρό περιορισμό της σπατάλης του κράτους. Εδώ αποτυπώνεται ο εξορθολογισμός των δαπανών, χωρίς όμως να θίγονται βασικοί του πυρήνες, όπως είναι το κράτος πρόνοιας και η ασφάλιση που είναι σημαντικά αυξημένη έναντι του προηγούμενου έτους. 
      Ως Βουλευτής του Έβρου, όπου κυριαρχεί το αγροτικό εισόδημα, θα ήθελα να προσκαλέσω όλους αυτούς, που περιφέρονται το τελευταίο διάστημα και λένε ότι για όλα φταίει το εννιάμηνο της Νέας Δημοκρατίας, να έρθουν και να δουν τη δεινή θέση, στην οποία βρίσκονται οι αγρότες, και να τους ακούσουν να λένε τι φταίει. 
      Μετά από τους αλλεπάλληλους χειρισμούς επί σειρά ετών των κυβερνήσεων του ΠΑΣΟΚ, φθάσαμε στο σημείο ο σημερινός Προϋπολογισμός να είναι ο πρώτος που αναγνωρίζει την ανάγκη στήριξης του αγροτικού εισοδήματος.
      Κυρίες και κύριοι συνάδελφοι, πριν από έντεκα χρόνια σ’ αυτήν την Αίθουσα ο Πρωθυπουργός της νέας, τότε, κυβέρνησης, ο Ανδρέας Παπανδρέου, είχε πει στην κατάθεση του προϋπολογισμού του 1984 ότι «είτε θα καταπολεμήσουμε το δημόσιο χρέος είτε αυτό θα πνίξει τη χώρα». 
      Από τότε μέχρι σήμερα, οι επίγονοί του στα χαρτιά τακτοποιούσαν κανονικά το χρέος, αλλά στην πράξη το διόγκωσαν πέρα από κάθε λογική. Σήμερα έρχεται η Κυβέρνηση, μέσα από μεθόδους ήπιας προσαρμογής, να τιθασεύσει το δημόσιο χρέος, αναγνωρίζοντας ότι αποτελεί τη μεγάλη απειλή για την ελληνική οικονομία.
      Οι δύο απόλυτα πετυχημένες αποκρατικοποιήσεις, της Εθνικής Τράπεζας και των Ελληνικών Πετρελαίων, που πραγματοποιήθηκαν με τρόπο αδιάβλητο και με την πιο συμφέρουσα για το δημόσιο τιμή, δείχνουν το δρόμο για ένα νέο σχέδιο αποκρατικοποιήσεων ύψους 1,6 δισεκατομμυρίων ευρώ, δηλαδή 1% του ΑΕΠ, με διαδικασίες διαφανείς, με σεβασμό στα συμφέροντα των εργαζομένων και του ελληνικού λαού. 
      Μέχρι σήμερα, ακούγαμε σ’ αυτήν την Αίθουσα μόνο κριτική και όχι προτάσεις από τους συναδέλφους της Αντιπολίτευσης. Στην πολιτική, όμως, χρειάζεται και γενναιότητα για να κάνεις αυτοκριτική, αλλά περί αυτής δεν γίνεται λόγος. 
      Αντίθετα, ακούσαμε και σήμερα τους συναδέλφους της Αντιπολίτευσης να περηφανεύονται για συμπεριφορές που ήδη έχουν καταδικαστεί. Έλεος πια! Αυτήν την ώρα που προσπαθούμε να κλείσουμε τις πληγές του παρελθόντος, να σταματήσουμε τον κατήφορο, οι πρωταγωνιστές της «δημιουργικής λογιστικής» ας γίνουν θιασώτες μιας «δημιουργικής αντιπολίτευσης».
      Κυρίες και κύριοι συνάδελφοι, είναι αυτονόητο ότι ψηφίζω τον Προϋπολογισμό.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Βάσω Παπανδρέου.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, ζούμε σπάνιες στιγμές σ’ αυτήν τη Βουλή. Συζητούμε σήμερα τον Προϋπολογισμό του 2005, ενώ γνωρίζουμε ότι η συζήτηση γίνεται για λόγους τυπικούς, αφού ο πραγματικός Προϋπολογισμός δεν έχει κατατεθεί ακόμη. Ο πραγματικός Προϋπολογισμός, που θα μας υπαγορευθεί σε πολύ λίγο χρονικό διάστημα από τις Βρυξέλλες, θα είναι ένας Προϋπολογισμός σκληρής λιτότητας, ένας Προϋπολογισμός αναπτυξιακής μιζέριας, τη στιγμή που η χώρα χρειάζεται ένα αναπτυξιακό άλμα. 
      Όλοι και όλες γνωρίζουμε ότι ο Προϋπολογισμός που συζητάμε, δεν έχει καμία σχέση με τα κυβερνητικά σχέδια ούτε και με τις κυβερνητικές δεσμεύσεις.
     Όλοι και όλες γνωρίζουμε ότι η Κυβέρνηση μέσω της δημοσιονομικής απογραφής επέλεξε να παρουσιάσει τη χώρα μας ως τον απατεώνα της Ευρώπης, προκειμένου να πλήξει το ΠΑΣΟΚ και τις κυβερνήσεις του.
     Κυρίες και κύριοι συνάδελφοι της Συμπολίτευσης, δυστυχώς δε λάβατε υπόψη τις συνέπειες, όταν προχωρούσατε σ’ εκείνη τη μεθόδευση, θεωρώντας προφανώς ότι μπορείτε να κάνετε μικροπολιτικά παιχνίδια στην Ευρώπη. Οι πρώτες συνέπειες είναι ήδη φανερές σε ό,τι αφορά την εικόνα της χώρας μας, αλλά δεν είναι ακόμα τόσο ορατές οι συνέπειες σε ό,τι αφορά τη ζημιά που υφίσταται η ελληνική κοινωνία και η ελληνική οικονομία. Ωστόσο, ακόμα και από τα πρώτα δείγματα γραφής της Κυβέρνησης, μέσα σε αυτούς τους δέκα μήνες της διακυβέρνησής σας, είναι αρκετά για να αντιληφθούν οι Έλληνες και οι Ελληνίδες ότι η χώρα προχωρεί χωρίς πυξίδα. Ποτέ άλλοτε μία Κυβέρνηση με τόσο νωπή εντολή δεν δυσαρέστησε τόσους πολλούς μέσα σε τόσο μικρό χρονικό διάστημα και ποτέ άλλοτε μία Κυβέρνηση δεν ευνόησε τόσο λίγους μέσα σε τόσο μικρό χρονικό διάστημα.
     Δεν θα μιλήσω για εκείνα τα απίθανα που είχατε υποσχεθεί προεκλογικά, ότι τάχα θα μειώσετε σπατάλες και θα εξοικονομήσετε χρήματα για την υγεία, την παιδεία και τον πολιτισμό. Στα αρμόδια Υπουργεία γνωρίζουν ότι ο εικονικός Προϋπολογισμός τον οποίο έχετε φέρει, φέρνει μείωση των πόρων σε αυτούς τους τομείς. 
     Δεν θα μιλήσω για τις ανέξοδες  έτσι τις -βλέπατε τότε- υποσχέσεις σας στις χιλιάδες των συμβασιούχων, των συνταξιούχων και των μικρομεσαίων επιχειρήσεων. Οι ίδιοι γνωρίζουν πια ότι όλα όσα λέγατε ήταν κοινά, κοινότατα ψέματα. Και «το ψέμα έχει κοντά ποδάρια».
     Κυρίες και κύριοι συνάδελφοι, η Νέα Δημοκρατία επιχείρησε όλα τα προηγούμενα χρόνια ως Αντιπολίτευση να ταυτίσει το ΠΑΣΟΚ με τη διαπλοκή. Να ταυτίσει το ΠΑΣΟΚ με άνομες σχέσεις, με τις δυνάμεις της αγοράς. Και πού φθάσαμε σήμερα; Να συγκροτείται Εξεταστική Επιτροπή για τις αμυντικές προμήθειες και ουσιαστικός κατηγορούμενος να είναι η Νέα Δημοκρατία. Τι θα γίνει τους επόμενους μήνες; Πού θα φθάσετε τη χώρα;
     Αλλάξατε το νόμο για τα δημόσια έργα, διότι όπως είπατε εξυπηρετούσε τη διαπλοκή. Μπράβο σας! 
     Πώς εξηγείτε, λοιπόν, σήμερα ότι στους πρώτους διαγωνισμούς που έγιναν με το δικό σας νόμο, οι εκπτώσεις των εργολάβων έφθασαν στο 60%; Πιστεύετε ότι θα γίνουν τα συγκεκριμένα έργα με τους συγκεκριμένους προϋπολογισμούς; Ή μήπως ξαναγυρίσαμε ήδη στο φαύλο παρελθόν των τεράστιων εκπτώσεων που ήταν απλώς το πρώτο βήμα για το ξεχείλωμα των προϋπολογισμών και για ημιτελή έργα; Αυτό βεβαίως, θα οδηγήσει σε περαιτέρω απώλεια πόρων από το Γ΄ Κοινοτικό Πλαίσιο, διότι είναι γνωστό ότι απαγορεύονται πλέον συμπληρωματικές συμβάσεις και τα ημιτελή έργα δε χρηματοδοτούνται από την Ευρωπαϊκή Ένωση.
     Η απορρόφηση του Γ΄ Κοινοτικό Πλαίσιο Στήριξης για το 2004 είναι μικρότερη από το 2003 και θα είναι χειρότερα το 2005. Αλλά πώς θα είναι διαφορετικά όταν για παράδειγμα σε ένα πρόγραμμα, όπως το πρόγραμμα του περιβάλλοντος που πράγματι είχε προβλήματα και χαμηλή απορρόφηση, η ΣΑΕ δηλαδή η δυνατότητα πληρωμών άνοιξε στις 15 Νοεμβρίου, πριν δηλαδή από ένα μήνα. Ήδη σας έρχεται, αν δεν την έχετε ήδη λάβει, η επιστολή από την επιτροπή με την απόφαση για παρακράτηση των ενδιάμεσων πληρωμών, διότι το πρόγραμμα δράσης, στο οποίο είχαμε συμφωνήσει, δεν έχει προχωρήσει. 
     Όλα αυτά έχουν τεράστιες συνέπειες στην αύξηση της ανεργίας και στη μείωση του ρυθμού ανάπτυξης, πράγματα τα οποία είναι ήδη ορατά και θα γίνουν πιο επώδυνα στο προσεχές μέλλον. Φοβούμαι ότι τα μόνα έργα τα οποία θα εγκαινιάσετε είναι τα έργα τα οποία ξεκίνησε και σε μεγάλο βαθμό υλοποίησε το ΠΑΣΟΚ. Με το νόμο για τις μελέτες που ακόμα δεν έχει κατατεθεί, αλλά και με όλα αυτά που είπα προηγουμένως, φοβάμαι ότι ούτε θεμέλιο λίθο θα βάλετε σε καινούργια έργα. Και αυτό θα το πληρώσει κυρίως η επαρχία, γιατί ο περίφημος αναπτυξιακός νόμος εξασθενεί σημαντικά την περιφερειακή διάσταση. Και έτσι σε αντίθεση με τις προεκλογικές, αλλά και μετεκλογικές πομπώδεις δηλώσεις της Κυβέρνησης, ότι ήλθε η ώρα της περιφέρειας, ότι θα κάνει στροφή στην περιφέρεια, έχουμε μείωση του Προγράμματος Δημοσίων Επενδύσεων. Αλλά σε συνδυασμό με όλες αυτές τις πρωτοβουλίες που πήρατε, φοβάμαι ότι την ύφεση και τη μη περαιτέρω επιτάχυνση των επενδύσεων, θα πληρώσει κυρίως η επαρχία.
      Μας λοιδορούσατε για τους παρακρατηθέντες πόρους από την Τοπική Αυτοδιοίκηση. Και βεβαίως στον Προϋπολογισμό του 2005 δεν υπάρχει καμία πρόβλεψη. Δεν υπάρχει καμία πρόβλεψη για αρμοδιότητες οι οποίες μεταφέρονται στην Τοπική Αυτοδιοίκηση, για παράδειγμα για τους συμβασιούχους. Ο αριθμός συμβασιούχων στην Τοπική Αυτοδιοίκηση είναι δεκαέξι χιλιάδες οκτακόσιοι, πρόσθετη δαπάνη 260.000.000 ευρώ. Δεν έχετε γράψει τίποτα. Για τη συντήρηση σχολικών κτηρίων και την πολιτική προστασία πέρυσι στον προϋπολογισμό του 2004 εμείς είχαμε γράψει 120.000.000 ευρώ. Φέτος δεν υπάρχει ούτε 1 ευρώ. 
      Το ερώτημα σήμερα είναι «πού πάμε;» και δυστυχώς οι απαντήσεις που δίνει η Κυβέρνηση είναι απογοητευτικές. Ο Προϋπολογισμός που κανονικά θα έπρεπε να συμπυκνώνει σε αριθμούς την πολιτική φιλοσοφία της διακυβέρνησης έχει ήδη ακυρωθεί από την ομολογία του Υπουργού Εθνικής Οικονομίας εδώ στη Βουλή ότι έπονται και άλλα μέτρα. Το ευρωπαϊκό διαβατήριο της Τουρκίας δεν έδωσε την παραμικρή ώθηση στα εθνικά μας συμφέροντα. Αντίθετα, συνοδεύτηκε από πικρές υποχωρήσεις. Η δήθεν μάχη κατά της διαπλοκής απειλεί να παγώσει κάθε οικονομική δραστηριότητα στη χώρα, που απειλείται από μια σκληρή λιτότητα, που μόνο η Νέα Δημοκρατία γνωρίζει να επιβάλλει.
      Κυρίες και κύριοι συνάδελφοι, στο πλαίσιο αυτό δεν σας καλώ απλώς να καταψηφίσετε αυτόν τον Προϋπολογισμό. Σας καλώ να καταψηφίσετε την κυβερνητική πολιτική. Σας καλώ να καταψηφίσετε την κυβερνητική λογική. Στο πλαίσιο αυτής της λογικής ο Υπουργός Υγείας είπε ότι η Κυβέρνηση προτείνει ένα αξιόλογο στέλεχος του ΠΑΣΟΚ και καλεί εμάς, το ΠΑΣΟΚ να μην το ψηφίσουμε. Αυτό μάλλον είναι λίγο παράλογο παρά λογική.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Ανάπτυξης, κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, ο Προϋπολογισμός του 2005 είναι ο πρώτος Προϋπολογισμός που καταρτίζει η Κυβέρνηση της Νέας Δημοκρατίας και αναλαμβάνει την πολιτική ευθύνη να τον υλοποιήσει στο ακέραιο. Η Αξιωματική Αντιπολίτευση, ιδίως μετά την απώλεια της εξουσίας, έχει το δικαίωμα να προβλέπει σεισμούς, λιμούς και καταποντισμούς. Κρίνεται όμως και αυτή, όπως κρινόμαστε και εμείς κάθε μέρα, από τις πράξεις και τα λεγόμενά της.
      Προσωπικά θεωρώ ανθρώπινο και κατανοητό ειδικά από εκείνα τα στελέχη του ΠΑΣΟΚ που άσκησαν εξουσία επί τόσα χρόνια να αρνούνται πεισματικά να δεχθούν το αποτέλεσμα της απογραφής. Διότι είναι δύσκολο να αποδεχθούν ότι όλοι οι προϋπολογισμοί που κατήρτισαν και υλοποίησαν αποδείχθηκαν στην πράξη και με τη βούλα της Ευρωπαϊκής Επιτροπής και  της EUROSTAT διάτρητοι και εξωπραγματικοί. Και έτσι προτιμούν τον εύκολο δρόμο να κατακρίνουν την ίδια την απογραφή αντί να μέμφονται τους ιδίους για όλα εκείνα τα οποία έκαναν και μας οδήγησαν εκεί που μας οδήγησαν. 
      Αυτό όμως που δεν είναι κατανοητό είναι το κλίμα έντασης και οξύτητας που επιχειρεί η Αξιωματική Αντιπολίτευση να δημιουργήσει μέσα και έξω από τη Βουλή. Και ειλικρινά διερωτώμαι αν αυτό είναι το νέο και υπεύθυνο και αξιόπιστο ΠΑΣΟΚ που υποσχέθηκε σε όλους τους Έλληνες ο καινούργιος Πρόεδρος κ. Παπανδρέου, αν αυτός είναι ο νέος πολιτικός πολιτισμός τον οποίο δεσμευθήκαμε όλοι μας να φέρουμε στη νέα Βουλή. 
      Προσωπικά πιστεύω ότι οι πολίτες χρειάζονται περισσότερα επιχειρήματα και περισσότερη ειλικρινή διάθεση αυτοκριτικής για τα λάθη του παρελθόντος ή και τις παραλείψεις του παρόντος, απαιτούν κυρίως κατάθεση νέων πολιτικών για το παρόν και το μέλλον της χώρας. Τα κόμματα που επενδύουν στην οξύτητα και στις απόλυτες τοποθετήσεις του άσπρου ή του μαύρου δεν έχουν παρόν και πολύ περισσότερο δεν έχουν μέλλον. Ας είναι όμως, αυτό δεν αφορά το δικό μας κόμμα.
      Κυρίες και κύριοι συνάδελφοι, μπροστά μας έχουμε ένα νέο Προϋπολογισμό και ταυτόχρονα ένα τριετές πρόγραμμα σύγκλισης που επιλέγει να προωθήσει τη δημοσιονομική εξυγίανση και την επίτευξη του στόχου της πραγματικής σύγκλισης, χωρίς νέους φόρους, με πραγματικές αυξήσεις στους μισθούς και στις συντάξεις, με περισσότερες ευκαιρίες επένδυσης από τον ιδιωτικό τομέα της οικονομίας και με μεγάλη προσπάθεια περιστολής της κρατικής σπατάλης.
      Έχει, λοιπόν, μεγάλη σημασία να δούμε μία προς μία τις νέες πολιτικές που προωθεί η Κυβέρνηση της χώρας προκειμένου να πετύχει τους στόχους τους οποίους θέτει.
      Μας ρώτησε ο κ. Φλωρίδης κατά τη διάρκεια της εισήγησής του στον Προϋπολογισμό πού έχουμε διαπιστώσει σπατάλες έστω και 10 ευρώ. Πέραν των όσων ανέφερε χθες ο Υπουργός Οικονομίας, θα ήθελα να προσθέσω και εγώ μερικά πράγματα. Στη συνέχεια, βέβαια, μετά απ΄ αυτό το ερώτημα, μας συνέστησε να ξυπνήσουμε και να κυβερνήσουμε. Κι εγώ απαντώ ευθέως στο φίλο κ. Φλωρίδη. 
      Το πρώτο πράγμα που έκανε η νέα πολιτική ηγεσία στο Υπουργείο Ανάπτυξης στον τομέα της δικής μας ευθύνης είναι να αναζητήσει και να ελέγξει απολογιστικά στοιχεία των κρατικών προμηθειών που γίνονται από τους κρατικούς φορείς υπό την εποπτεία της Γενικής Γραμματείας Εμπορίου. Και έχω ανακοινώσει δημόσια τι ανακαλύψαμε.
      Απολογιστικά στοιχεία βρέθηκαν μόνο για το 10% της συνολικής αξίας των κρατικών προμηθειών. Δεν έχουν επιβληθεί τα προβλεπόμενα πρόστιμα υπέρ του δημοσίου στους φορείς που δεν έχουν αποστείλει απολογιστικά στοιχεία, παρά τη σχετική υποχρέωση από το νόμο. Και το χειρότερο, οι έλεγχοι που πραγματοποίησε το Τμήμα Τεκμηρίωσης Κόστους και Μητρώου του Υπουργείου Ανάπτυξης έχει μειωθεί στο λιγότερο από το 15% των συμβάσεων που υπογραφόντουσαν. Οι δε κοστολογικοί έλεγχοι, λόγω έλλειψης οργάνωσης, μηχανοργάνωσης και τεχνογνωσίας, ήταν στην πραγματικότητα εικονικοί.
      Για όσους δυσκολεύονται να καταλάβουν συνοψίζω: Ανακαλύψαμε ότι αν και κατά την τελευταία τετραετία έγιναν κρατικές προμήθειες ύψους περίπου 6 έως 7 δισεκατομμυρίων ευρώ μέσω της Γενικής Γραμματείας Εμπορίου του Υπουργείου Ανάπτυξης, οι αρμόδιες ελεγκτικές υπηρεσίες έχουν απολογιστικά στοιχεία για συμβάσεις μόνο 700.000.000 ευρώ περίπου και απ΄ αυτές ελέγχθηκαν –με τρόπο μάλιστα εικονικό- μόνο το 15%.
      Επισημαίνω ότι από το Υπουργείο Ανάπτυξης πέρασαν όλα τα πρωτοκλασάτα στελέχη του ΠΑΣΟΚ, ο κ. Σημίτης –μετά Πρωθυπουργός- ο κ. Κοσμίδης, η κ. Παπανδρέου –μόλις μίλησε- ο κ. Χρυσοχοΐδης, ο κ. Τσοχατζόπουλος. Κανείς, όμως, δεν ασχολήθηκε με τη σοβαρότητα και τη διορατικότητα που έπρεπε με το χώρο αυτό, διότι προφανώς στις προτεραιότητες των κυβερνήσεων του ΠΑΣΟΚ δεν ήταν ποτέ η περιστολή των κρατικών δαπανών αλλά το ξεπέρασμα των δημοσιονομικών δυσκολιών με την αύξηση της φορολογικής επιβάρυνσης όλων των Ελλήνων.
      Μόνο ο κ. Καστανίδης –και είναι προς τιμήν του- κάτι πήγε να κάνει, αλλά ίσως γι’ αυτό απομακρύνθηκε άρον-άρον από τη θέση του.
      Δικαιούμαι, λοιπόν, να κάνω κι εγώ με τη σειρά μου μία ερώτηση και στον κ. Φλωρίδη και στο ΠΑΣΟΚ. Επί έντεκα ολόκληρα χρόνια συνεχούς διακυβέρνησης και εικοσιτετράωρης επαγρύπνησης όλων των στελεχών πώς και ανεχθήκατε αυτό το καθεστώς ανοργανωσιάς, ανυπαρξίας ελέγχων και μη εφαρμογής της κείμενης νομοθεσίας στον ευαίσθητο χώρο των κρατικών προμηθειών;
      Έρχομαι τώρα να πω τι έχει κάνει η σημερινή Κυβέρνηση στους πρώτους εννιά μήνες της θητείας, παρά την εικοσιτετράωρη, κατά τον κ. Φλωρίδη, ύπνωση των στελεχών της, προκειμένου να πετύχει το στόχο της διαφάνειας και της εξοικονόμησης των κρατικών δαπανών.
      Πρώτον, αμέσως μόλις αναλάβαμε προχωρήσαμε στη χαρτογράφηση του συστήματος κρατικών προμηθειών και είδαμε πού είναι τα κενά του.
      Δεύτερον, προχωρήσαμε στη σύσταση νομοπαρασκευαστικής Επιτροπής με στόχο την απλοποίηση των διαδικασιών, την εναρμόνιση με όλες τις ευρωπαϊκές οδηγίες και τους κανονισμούς. Το έργο της επιτροπής ολοκληρώθηκε και αμέσως μετά τις γιορτές θα προχωρήσουν οι απαραίτητες αλλαγές.
      Τρίτον, όλοι οι συνάδελφοί μου Υπουργοί έχουν λάβει επιστολή όπου τους τονίζεται η υποχρέωση όλων των φορέων, που εποπτεύουν, να αποστείλουν απολογιστικά στοιχεία, αλλιώς θα επιβληθούν τα πρόστιμα και οι κυρώσεις, που προβλέπει η κείμενη νομοθεσία.
      Τέταρτον, προχωράμε στην προκήρυξη και λειτουργία του εθνικού συστήματος ηλεκτρονικών προμηθειών -είναι μία ιστορία που έχει ενταχθεί στο Γ’ Κοινοτικό Πλαίσιο Στήριξης- και στην πρόσληψη εξωτερικού συμβούλου για την εκπαίδευση και καλύτερη οργάνωση του νέου αυτού ηλεκτρονικού συστήματος. Επίσης, προχωράμε στη δημιουργία μητρώου προμηθευτών.
      Όλες αυτές οι επιλογές θα υλοποιηθούν μέσα στο 2005 και θα στηρίξουν την προσπάθεια υλοποίησης του Κρατικού Προϋπολογισμού με ουσιαστική περιστολή της σπατάλης στις κρατικές προμήθειες. Και αυτό θα είναι ένα ουσιαστικό βήμα από το οποίο θα ωφεληθούν και όλοι οι επόμενοι προϋπολογισμοί αλλά και το έργο όλων των επόμενων κυβερνήσεων και όλων των συναδέλφων Υπουργών.
      Μας ερωτά, επίσης, η Αντιπολίτευση, κυρίες και κύριοι συνάδελφοι, από πού θα προέλθει η ανάπτυξη και η δημιουργία νέων θέσεων εργασίας. Και έχει πράγματι ενδιαφέρον ότι ο κ. Φλωρίδης στην εισήγησή του, πιστός στο δόγμα των κυβερνήσεων Σημίτη ότι δεν θα γίνουμε ποτέ Ιρλανδία, μας εγκαλεί γιατί –άκουσον-άκουσον- η Κυβέρνηση αποφάσισε να μειώσει για την επόμενη τριετία σε περισσότερες από επτακόσιες χιλιάδες επιχειρήσεις, που στη συντριπτική τους πλειοψηφία είναι μικρομεσαίες, τη φορολογική επιβάρυνση κατά πέντε έως δέκα ποσοστιαίες μονάδες.
      Προφανώς, η αποστροφή-ερώτημα της ομιλίας του εισηγητή –«γιατί το κάνετε αυτό εφόσον το κράτος έχει ανάγκη από πρόσθετα έσοδα»- αποκαλύπτει και τον τρόπο, με τον οποίο θα επιχειρούσε το ΠΑΣΟΚ να αντιμετωπίσει τις δυσμενείς εξελίξεις μετά την εκτροπή των κρατικών δαπανών εξαιτίας των Ολυμπιακών Αγώνων και της βέβαιης αναθεώρησης των στοιχείων από τη EUROSTAT. Και θα το έκανε, όπως ακριβώς το έκαναν όλα τα προηγούμενα έντεκα χρόνια με νέους φόρους και με νέα λιτότητα. 
      Η δική μας πολιτική προσπαθεί να προσθέσει νέους ρυθμούς ανάπτυξης και νέες θέσεις εργασίας, με δραστική μείωση των φόρων, με νέο αναπτυξιακό νόμο, με την προώθηση αυτοχρηματοδοτούμενων έργων υποδομής, με την επιτάχυνση της αξιοποίησης των αδιάθετων ευρώ από το Γ΄ Κοινοτικό Πλαίσιο Στήριξης. Αλλά όχι μόνο με αυτά. Θα δώσω δύο παραδείγματα από τον τομέα ευθύνης μου στο Υπουργείο Ανάπτυξης. Αφορούν τον κλάδο του φαρμάκου και τον κλάδο της ασφαλιστικής αγοράς.
      Τα τελευταία δεκαπέντε χρόνια η ελληνική φαρμακοβιομηχανία συρρικνώνεται, χάνονται χιλιάδες θέσεις εργασίας, ενώ αντιθέτως η φαρμακευτική δαπάνη των ασφαλιστικών ταμείων από το 1998 έως σήμερα έχει σχεδόν τριπλασιαστεί. Και γιατί συμβαίνει αυτό; Γιατί οι κυβερνήσεις του ΠΑΣΟΚ δεν αντιμετώπιζαν με ίσους όρους στην τιμολογιακή πολιτική το εγχωρίως παραγόμενο φάρμακο με το εισαγωγής, δημιουργώντας έτσι τεράστια αντικίνητρα στην ελληνική φαρμακοβιομηχανία. Και έτσι χάθηκαν θέσεις εργασίας. Και έτσι έκλεισαν ελληνικές φαρμακοβιομηχανίες και το γύρισαν στην εισαγωγή.
      Επιπλέον, οι κυβερνήσεις του ΠΑΣΟΚ, προκειμένου να μην κάνουν αυξήσεις στα φθηνότερα φάρμακα για να μην έχουν το πολιτικό κόστος, προτιμούσαν να διακόπτεται η παραγωγή του, να χάνονται χιλιάδες θέσεις εργασίας και τελικά να εισάγουμε τα ίδια φάρμακα, είτε ως νέα είτε με άλλο όνομα, με τιμές 200%, 300% και 400% υψηλότερες. Αυτό είναι το τίμημα του λαϊκισμού και του ανορθολογισμού των κυβερνήσεων του ΠΑΣΟΚ στο χώρο των φαρμάκων.
      Τι θα κάνει τώρα η νέα Κυβέρνηση; Πρώτον, θα σταματήσει τη σκανδαλώδη εύνοια που έδειχνε μέχρι σήμερα η πολιτεία στα εισαγόμενα πρωτότυπα φάρμακα και θα αντιμετωπίζονται και τα εισαγόμενα και τα εγχωρίως παραγόμενα πρωτότυπα ελληνικά με τους ίδιους όρους.
      Δεύτερον, η πιθανολογούμενη αλλαγή του τρόπου υπολογισμού της τιμής των φαρμάκων μετά την αναμενόμενη απόφαση του Συμβουλίου Επικρατείας, που δεν ξέρουμε ποια θα είναι, από τη φθηνότερη τιμή της Ευρώπης σε ένα μέσον όρο περισσοτέρων χωρών, δεν θα οδηγήσει σε αυξήσεις τιμών. Και δεν πρέπει να ξεχνάμε ότι τώρα μιλάμε για μια Ευρώπη όχι των δεκαπέντε, αλλά των εικοσιπέντε.
      Τρίτον, σε αντίθεση με τις προηγούμενες ηγεσίες του Υπουργείου Ανάπτυξης θα εξεταστούν οι τιμές εκατοντάδων φαρμάκων ευρείας κατανάλωσης, των οποίων η πατέντα έχει λήξει, με στόχο τη μείωση της τιμής τους. Θα κάνουμε, δηλαδή, αυτό που γίνεται σε όλες τις χώρες του κόσμου, πλην της δικιάς μας. Είναι τυχαίο άραγε αυτό, ότι δηλαδή δεν γινόταν εδώ; 
      Κι έρχομαι τώρα στο χώρο της ασφαλιστικής αγοράς. Ο κλάδος της ασφαλιστικής αγοράς παράγει μόλις το 2% του ΑΕΠ, όταν ο αντίστοιχος μέσος όρος της Ευρωπαϊκής Ένωσης είναι 9%. Τα αναπτυξιακά περιθώρια συνεπώς είναι τεράστια. Γιατι όμως υστερεί σε ρυθμούς ανάπτυξης και σε θέσεις εργασίας η ασφαλιστική αγορά στην Ελλάδα; Γιατί για να αναπτυχθεί ο κλάδος αυτός και να δημιουργήσει νέες θέσεις εργασίας, θα πρέπει να στηριχθεί σε σχέσεις απόλυτης εμπιστοσύνης και αυστηρού ελέγχου και διαφάνειας. Πρέπει να πειστεί ο κάθε πολίτης πως όταν έρθει η ώρα της αποζημίωσης, θα πάρει πίσω μέχρι και το τελευταίο ευρώ που δικαιούται.
      Πώς όμως να πειστεί ο πολίτης, όταν μέχρι σήμερα το Υπουργείο Ανάπτυξης ούτε ουσιαστικούς ελέγχους έκανε, αλλά ούτε και κυρώσεις επέβαλε; Το μόνο που γινόταν ήταν αόριστες δηλώσεις αρμοδίων Υπουργών και διαρροές για το αν οι εταιρείες που αντιμετωπίζουν προβλήματα είναι μία, δύο, επτά, δέκα ή όσες ήθελε ο καθένας. Ράδιο-αρβύλα, αυτή ήταν η εικόνα.
      Τι κάνει, λοιπόν, η σημερινή Κυβέρνηση για να προσθέσει ρυθμούς ανάπτυξης και νέες θέσεις εργασίας σ’ αυτόν τον κλάδο; Πρώτον, προχώρησε αμέσως στην αύξηση του ορίου φερεγγυότητας των ασφαλιστικών εταιρειών, μάλιστα σε ποσό μεγαλύτερο από το ελάχιστο που επιβάλει η Ευρωπαϊκή Ένωση. Δεύτερον, επιβάλαμε την υποχρέωση εξάμηνης δημοσιοποίησης υποβολής οικονομικών καταστάσεων, ώστε να υπάρχει διαφάνεια, συνεχής και προληπτικός έλεγχος στα οικονομικά των ασφαλιστικών εταιρειών. Το κυριότερο όμως: Αποφασίσαμε να κάνουμε ουσιαστικούς, εξονυχιστικούς ελέγχους και να επιβάλουμε κυρώσεις, όπου παραβιάζεται η νομοθεσία. Πήραμε εξειδικευμένο ελεγκτικό σύμβουλο, προκειμένου να πραγματοποιήσουμε αξιόπιστους ελέγχους πριν δώσουμε πιστοποιητικό φερεγγυότητας σε κάθε ασφαλιστική εταιρεία. Τι έδειξε αυτή η απόφασή μας, να πραγματοποιήσουμε, δηλαδή, αξιόπιστους και ουσιαστικούς και όχι εικονικούς ελέγχους; Τον επόμενο μήνα θα ακούσετε τα νέα.
      Εγώ αυτό για το οποίο μπορώ να δεσμευτώ είναι ότι, πρώτον, δεν πρόκειται να υπογραφεί πιστοποιητικό φερεγγυότητος σε καμία εταιρεία που δεν τηρεί την κείμενη νομοθεσία και, δεύτερον, ότι το κράτος θα προστατεύσει τα ασφαλιστικά δικαιώματα των πολιτών, αυτά τα οποία το ΠΑΣΟΚ αμέλησε να κάνει, δίνοντας πιστοποιητικά φερεγγυότητος από εδώ και από εκεί, λες και μοίραζε άδειες μικροπωλητών στις λαϊκές αγορές. Με την πολιτική μας προωθούμε την εξυγίανση της ασφαλιστικής αγοράς μέσα στις αρχές του 2005 και θέτουμε στέρεες βάσεις για την ταχεία ανάπτυξή της.  
      Κυρίες και κύριοι συνάδελφοι, έρχομαι τώρα στο πολυσυζητημένο θέμα της ακρίβειας. Είναι ένα από τα μεγαλύτερα προβλήματα που αντιμετωπίζει ο Έλληνας καταναλωτής τα τελευταία χρόνια και ειδικά μετά την εισαγωγή του ευρώ. Το ερώτημα που απασχολεί όλους μας είναι γιατί οι τιμές στην Ελλάδα αυξάνονται όλα τα τελευταία χρόνια με ρυθμούς μεγαλύτερους σε σχέση με την υπόλοιπη Ευρώπη. 
      Οι ανεξάρτητοι οργανισμοί που παρακολουθούν την εθνική μας οικονομία υποστηρίζουν ότι τα αίτια που δημιουργούν αυτήν τη διαφορά στο ρυθμό αύξησης του πληθωρισμού εντοπίζονται κυρίως σε τρεις μεγάλες αδυναμίες της ελληνικής οικονομίας. Πρώτον, οι επιχειρήσεις που παράγουν και διακινούν προϊόντα και υπηρεσίες στην Ελλάδα έχουν μεγαλύτερο λειτουργικό κόστος -φορολογικό και μη- σε σύγκριση με τις αντίστοιχες επιχειρήσεις στις άλλες χώρες-μέλη της Ευρώπης. Δεύτερον, ένα μεγάλο μέρος των αγορών λειτουργεί χωρίς ανταγωνισμό. Κυριαρχούν είτε καρτέλ είτε ολιγοπωλιακές είτε μονοπωλιακές συνθήκες. Τρίτον, ο ελεγκτικός μηχανισμός του κράτους, είτε αυτό λεγόταν Επιτροπή Ανταγωνισμού είτε Υπουργείο Ανάπτυξης είτε νομαρχίες, ήταν για κλάματα. Και ασφαλώς ο λόγος που υπάρχει το αίσθημα της ακρίβειας είναι ότι οι μισθοί και οι συντάξεις στην Ελλάδα υπολείπονται σημαντικά από τον ευρωπαϊκό μέσο όρο, ενώ οι τιμές κυμαίνονται στα ύψη των ευρωπαϊκών και πολλές φορές και παραπάνω. 
      Τι νέες πολιτικές έρχεται να προσθέσει η νέα Κυβέρνηση, προκειμένου να πετύχει ό,τι απέτυχε να πραγματοποιήσει η προηγούμενη; Πρώτον, μειώνουμε το κόστος λειτουργίας των επιχειρήσεων και δεν το αυξάνουμε, όπως μας επρότεινε και ο εισηγητής του ΠΑΣΟΚ. Μειώνουμε τους φόρους. Φέρνουμε νέο αναπτυξιακό νόμο που συμπεριλαμβάνει και τις εμπορικές και τις τουριστικές επιχειρήσεις που η προηγούμενη Κυβέρνηση είχε αποκλείσει. Μεταφέρουμε περισσότερους πόρους από το Κοινοτικό Πλαίσιο Στήριξης για τον εκσυγχρονισμό των μικρομεσαίων εμπορικών επιχειρήσεων και των παραγωγών. Εγκρίναμε αυξήσεις στις ΔΕΚΟ κάτω του πληθωρισμού. Περιορίζουμε τη γραφειοκρατία στην έναρξη και λειτουργία βιομηχανικών, βιοτεχνικών και εμπορικών επιχειρήσεων. 
      Δεύτερον, φέρνουμε αμέσως μετά τις γιορτές προς ψήφιση νέα αυστηρότερη αντιμονοπωλιακή νομοθεσία. Η Επιτροπή Ανταγωνισμού θα ενισχύσει το ρόλο της και θα αποτελέσει, πραγματικά, φύλακα της ελεύθερης αγοράς, η οποία δεν είναι ασύδοτη αγορά. 
      Τρίτον, ξεκίνησε και προχωρεί η χαρτογράφηση των αγορών και το νέο ολοκληρωμένο σύστημα παρακολούθησης των τιμών, προκειμένου να αποκτήσει το κράτος και ο Έλληνας καταναλωτής εκείνα τα εργαλεία, εκείνη τη γνώση, εκείνη την πληροφόρηση που απαιτούνται για να κερδίσει τη μάχη κατά της ανεξέλεγκτης δράσης όσων κερδοσκοπούν. 
      Τέταρτον, ενδυναμώνουμε τους ελεγκτικούς μηχανισμούς του κράτους και απόδειξη είναι ότι έχουμε δεκαπλασιάσει τους ελέγχους στο πρώτο εννιάμηνο της θητείας μας σε σχέση με το προηγούμενο έτος, ενώ για πρώτη φορά η Επιτροπή Ανταγωνισμού ξεκίνησε να ελέγχει τους ισχυρούς της αγοράς και όχι τους μικρούς, όπως συνέβαινε όλα τα προηγούμενα χρόνια. Ο πρώτος μεγάλος έλεγχος, όπως όλοι γνωρίζετε, ξεκίνησε στο χώρο των σούπερ-μάρκετ και έπεται συνέχεια. Και στο σημείο αυτό θα ήθελα να ρωτήσω τους συναδέλφους του ΠΑΣΟΚ να μας παραθέσουν ένα παράδειγμα ελέγχου μεγάλης επιχείρησης για παραβίαση των κανόνων του ανταγωνισμού και τη σύναψη παράνομων συμφωνιών στα έντεκα χρόνια άσκησης της εξουσίας. 
      Πέμπτον, προχωρήσαμε στο συντονισμό όλων των συναρμοδίων φορέων  του Υπουργείου Οικονομίας, του Υπουργείου Εσωτερικών, Δημόσιας Διοίκησης και Αποκέντρωσης και του Υπουργείου Δημοσίας Τάξης για την καταπολέμηση του παραεμπορίου, η οποία αποτελεί πρωταρχικό στόχο της Κυβέρνησης, συγκροτώντας μεικτά κλιμάκια ελέγχου σε συνεργασία και με τους δήμους και με τις νομαρχίες της χώρας. 
      Σήμερα βρισκόμαστε στην ανάπτυξη ενός ολοκληρωμένου σχεδίου με στόχο τον περιορισμό τόσο της παράνομης εισόδου των προϊόντων όσο και της παράνομης διακίνησης που αναπτύχθηκε σε όλη τη χώρα λόγω της αδιαφορίας και της αδράνειας της προηγούμενης Κυβέρνησης και έχει πάρει τώρα εκρηκτικές διαστάσεις. Στόχος είναι να προστατεύσουμε τη νόμιμη μικρή εμπορική και βιοτεχνική επιχείρηση και τις χιλιάδες θέσεις εργασίας σε αυτές. Η νέα αυτή πολιτική εφαρμόζεται. Κερδίζουμε μάχες και είμαστε βέβαιοι ότι μέχρι το τέλος της τετραετίας θα έχουμε καταφέρει να μειώσουμε την ψαλίδα διαφοράς πληθωρισμού μεταξύ Ελλάδας και υπόλοιπης Ευρωπαϊκής Ένωσης σημαντικά. 
      Θα ήθελα, κλείνοντας, να τονίσω ότι ακρίβεια ασφαλώς και υπάρχει. Την καταγγέλλαμε πριν τις εκλογές –τότε βέβαια δεν την ανεγνώριζε η τότε κυβέρνηση- τη δεχόμαστε και τώρα. 
     Και θα επαναλάβω ότι είναι συνάρτηση τιμών και μισθών. Αλλά αυτό που δεν υπάρχει -και θέλω να το τονίσω- είναι αυτό το νέο κύμα ακρίβειας για το οποίο τόσα πολλά ακούγονται. Αυτό το νέο κύμα ακρίβειας που όλο προαναγγέλλεται -είτε για αντιπολιτευτικούς είτε για επικοινωνιακούς λόγους- και τελικά προς λύπη σας δεν έρχεται. Αυτό το κύμα αυξήσεως το περιμένατε να έρθει λόγω του Πάσχα, λόγω του πετρελαίου, λόγω της Ολυμπιάδας, λόγω της μετα-ολυμπιακής εποχής, λόγω του ότι ξεκινούσε η σχολική περίοδος, τώρα λόγω των Χριστουγέννων. 
     Αυτό το αρνητικό κλίμα καλλιεργείται από τους προνομιούχους του συστήματος ΠΑΣΟΚ, παρουσιάζοντας μια σειρά από ακραία παραδείγματα λίγο-πολύ ως γενικευμένο κανόνα στην αγορά. Τα στοιχεία όμως από τις αντιπροσωπευτικές και όχι επιλεκτικές τιμοληψίες, δεν τους επιβεβαιώνουν. Προς απόδειξη όλων των παραπάνω θα ήθελα να καταθέσω στα Πρακτικά της Βουλής ένα αναλυτικό πίνακα της Στατιστικής Υπηρεσίας της Ελλάδος που περιέχει από το 2000 ως και σήμερα τις βασικές μεταβολές τιμών διαφόρων ειδών και σε σούπερ μάρκετ αλλά και μεταβολές τιμών και ομάδων του δείκτη τιμών καταναλωτή, ώστε και το Σώμα και ο ελληνικός λαός να έχουν πλήρη και όχι επιλεκτική ενημέρωση για το τι συμβαίνει στο σύνολο της ελληνικής αγοράς. Είναι τα ίδια στοιχεία, οι ίδιοι πίνακες που κατά καιρούς, χρησιμοποιούμενοι επιλεκτικά, είτε βγαίνουν πρωτοσέλιδα στις εφημερίδες είτε γίνονται πρώτες ειδήσεις στα κανάλια. Είναι στοιχεία της στατιστικής υπηρεσίας που, επαναλαμβάνω, είναι τα ίδια που κατά καιρούς επικαλούνται μερικοί για να δημιουργήσουν εντυπώσεις. 
     Η τελευταία στήλη έχει τη μεταβολή των τιμών από το Μάρτιο του 2004 που αναλάβαμε, μέχρι το Νοέμβριο του 2004. Είναι στη διάθεσή σας και οι συγκρίσεις είναι εύκολο να γίνουν. Είναι οι ίδιοι αριθμοί τους οποίους χρησιμοποιούν στα πρωτοσέλιδα. Από τον πίνακα αυτό προκύπτει πάντως σημαντική επιβράδυνση αυξήσεων την περίοδο που έχουμε την ευθύνη της διακυβέρνησης σε βασικά αγαθά και είδη παρά την υψηλή άνοδο των διεθνών τιμών των  καυσίμων από την αρχή του χρόνου και αυτό να μην το ξεχνάμε.
     (Στο σημείο αυτό ο Βουλευτής κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα τα οποία έχουν ως εξής:
     
     (να φωτογραφηθούν οι πίνακες σελ.140-142
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, θεωρώ εξωφρενικά παράλογη την απαίτηση της Αξιωματικής Αντιπολίτευσης να πετύχουμε μέσα σε εννέα μήνες όσα αυτοί δεν κατάφεραν αν πετύχουν σε έντεκα ή σε είκοσι χρόνια, όπως θέλετε μετρήστε τα. Αν μη τι άλλο όμως, αυτός ο παραλογισμός των συναδέλφων της Αξιωματικής Αντιπολίτευσης δείχνει ότι εκτός από τον ελληνικό λαό, ακόμα και το ίδιο το ΠΑΣΟΚ έχει μεγάλες προσδοκίες από την Κυβέρνηση της Νέας Δημοκρατίας. Και αυτό εγώ θεωρώ ότι είναι ένα από τα βασικά μηνύματα της φετινής συζήτησης για τον Προϋπολογισμό. Εργαζόμαστε για να ανταποκριθούμε σ’ αυτές τις προσδοκίες και κυρίως για να τηρήσουμε τις δεσμεύσεις μας. Θα τις τηρήσουμε. Και θα ανανεώσουμε τη σχέση εμπιστοσύνης με τον ελληνικό λαό. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΝΗΣ: Για τρίτη μέρα συζητούμε τον Προϋπολογισμό του 2005 ο οποίος ως χαρακτηριστικό δεν έχει μόνο ότι είναι ο πρώτος Προϋπολογισμός της Κυβερνήσεως Καραμανλή, αλλά είναι και ο πρώτος ειλικρινής Προϋπολογισμός εδώ και χρόνια. Ταυτόχρονα όμως είναι και ένας κρίσιμος Προϋπολογισμός γιατί από την εφαρμογή του εξαρτάται η πορεία της οικονομίας, εξαρτάται το μέλλον της χώρας. 
     Επί τρεις ημέρες ακούμε συναδέλφους από την Αξιωματική Αντιπολίτευση όχι μόνο να αμφισβητούν τα στοιχεία που περιγράφονται στον Προϋπολογισμό, αλλά και να διαστρεβλώνουν την πραγματικότητα επιχειρώντας να πείσουν το λαό για τη δική τους αλήθεια. Μια αλήθεια η οποία όμως έφερε την Ελλάδα στην τραγική οικονομική κατάσταση που βρίσκεται σήμερα. 
     Η τάση τους να αμφισβητούν τα πάντα έχει άμεση σχέση με την πολιτική τους διαδρομή. Το μύθο της ισχυρής οικονομίας αποδείχθηκε ότι τον στήριξαν πάνω σε μια σειρά από ψευδή στοιχεία τα οποία -το χειρότερο- είχαν πιστέψει και οι ίδιοι ότι είναι αληθινά. «Η τιμωρία όμως του ψεύτη δεν είναι ότι δεν τον πιστεύουν αλλά ότι αυτός δεν μπορεί να πιστέψει», είχε πει εύστοχα ο Μπερνάρ Σω. 
Έτσι εξηγείται και η δική τους αμφισβήτηση απέναντι στην πραγματικότητα που περιέγραψε η απογραφή και αποτυπώνει ο Προϋπολογισμός.
    Κυρίες και κύριοι συνάδελφοι της Αξιωματικής Αντιπολίτευσης, εάν πιστεύετε ότι όλα είναι καλώς καμωμένα, εγώ σας καλώ στην Ηλεία, στην εκλογική μου περιφέρεια, να κάνουμε μια βόλτα, για να βιώσετε την πλήρη εγκατάλειψη. Πρόκειται για ένα νομό που βρίσκεται στην πεντηκοστή θέση της κατάταξης, σε ό,τι αφορά την ανάπτυξη και στο 48% του μέσου όρου της Ευρωπαϊκής Ένωσης σε ό,τι αφορά το ΑΕΠ. Και όλα αυτά όταν γνωρίζετε το φυσικό πλούτο που έχει η περιοχή, αλλά και όταν η Περιφέρεια Δυτικής Ελλάδας βραβεύεται, γιατί έχει τις μεγαλύτερες απορροφήσεις από οποιαδήποτε άλλη περιφέρεια. Έφτασε στο 27%. Πού πήγαν, όμως, τα χρήματα;
    Κυρία Πρόεδρε, η διαφορά μεταξύ αύξησης του χρέους και συσσωρευμένων ελλειμμάτων την περίοδο 2000-2004 ξεπερνά τα 32.000.000.000 ευρώ, χωρίς να έχουν υπολογιστεί όλες οι υποχρεώσεις που έντεχνα έχει αποκρύψει η προηγούμενη Κυβέρνηση. 
    Έχετε αναλογιστεί τι θα μπορούσε να κάνει το ελληνικό κράτος με 32.000.000.000 ευρώ διαθέσιμα; Θα μπορούσε, για παράδειγμα, να μειώσει τους φόρους κατά 80%. Φαντάζεται ο Έλληνας φορολογούμενος τι σημαίνει μείωση των φόρων κατά 80%; 
    Το πρόβλημα, όμως, δεν είναι μόνο η απόκρυψη χρεών. Το μεγάλο πρόβλημα είναι η κατασπατάληση του δημοσίου χρήματος σε έργα των οποίων το κόστος υπερδιπλασιάστηκε ή σε έργα για τα οποία πληρώσαμε, αλλά κανείς δεν ξέρει πού πήγαν τα χρήματα που δώσαμε.
    (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Χαρακτηριστικό παράδειγμα το Νοσοκομείο του Πύργου. Το έργο έφερε τον τίτλο «Προμήθεια, εγκατάσταση βασικού ιατρικού εξοπλισμού Γενικού Νοσοκομείου Πύργου». Εντάχθηκε στο Επιχειρησιακό Πρόγραμμα «Υγεία- Πρόνοια» του Γ΄ Κοινοτικού Πλαισίου Στήριξης, με προϋπολογισμό 4.988.995 ευρώ. 
    Η Επιτροπή Δημοσιονομικού Ελέγχου σε έκθεσή της αναφέρει επί λέξει: «Παρότι ο ανάδοχος είχε εξοφληθεί για το σύνολο του βασικού ιατρικού εξοπλισμού -σύμβαση παρακαταθήκης- κατά τον επιτόπιο έλεγχο εξακριβώθηκε ότι πολλά από τα ιατρικά μηχανήματα δεν υπήρχαν στο χώρο του νοσοκομείου και κατά τη δήλωση των υπευθύνων του έργου, βρίσκονταν στους προμηθευτές τόσο στο εξωτερικό όσο και στο εσωτερικό». Με λίγα λόγια, άλλες ποσότητες αναφέρονται στη σύμβαση και άλλες στα έγγραφα που δόθηκαν από την ΕΠΑΝΟΜ. Τα ιατρικά μηχανήματα φυσικά είχαν κάνει φτερά. Εύγε!
    Θέλετε και άλλη περίπτωση κατασπατάλησης του δημοσίου χρήματος; Πιο τρανταχτή περίπτωση από αυτού του Εθνικού Κτηματολογίου ίσως να μην υπάρχει. Η αρχική πρόβλεψη ήταν να καλυφθούν τριάντα πέντε χιλιάδες τετραγωνικά χιλιόμετρα, τα οποία θα κόστιζαν στον Έλληνα φορολογούμενο 1.229 ευρώ το τετραγωνικό χιλιόμετρο. Τελικά μετά τις αναπροσαρμογές, τις αποτυχίες και τα πρόστιμα που επιβλήθηκαν εξαιτίας αυτών των λόγων από την Ευρωπαϊκή Ένωση, τα οκτώμισι χιλιάδες τετραγωνικά χιλιόμετρα που καλύφθηκαν θα κοστίζουν 32.635 ευρώ το χιλιόμετρο, δηλαδή, ο Έλληνας φορολογούμενος θα πληρώσει είκοσι έξι φορές παραπάνω ανά τετραγωνικό χιλιόμετρο. 
    Αυτά βλέπει ο ελληνικός λαός και γι’ αυτό σας καταδικάζει πολιτικά. Και εσείς, αντί της σιωπής που επιβάλλει η αποτυχία σας, επιτίθεστε με θρασύτητα στην Κυβέρνηση, θέτοντας το αφελές ερώτημα: Πώς θα κάνετε κοινωνική πολιτική, αφού δεν έχετε εγγράψει παραπάνω κονδύλια; Είναι δικαιολογημένη η απορία σας, γιατί προφανώς έχετε διαγράψει από το λεξιλόγιό σας τις λέξεις «σωστή διαχείριση». Δεν μπορείτε ή δεν θέλετε να καταλάβετε ότι διαφορετικά διαχειρίζεται ένας νοικοκύρης οικογενειάρχης 10 ευρώ και διαφορετικά ένας καιροσκόπος. Εμείς θα κάνουμε σωστή διαχείριση. Αποτελεί δέσμευσή μας προς τον ελληνικό λαό, αποτελεί φιλοσοφία μας από την οποία κανείς δεν μπορεί να αποστεί. 
    Παρά ταύτα, οι επιχειρήσεις στα ασφαλιστικά ταμεία προβλέπεται να αυξηθούν κατά 16,2% και ειδικότερα στον ΟΓΑ κατά 27%.
    Παράλληλα, αυξάνουμε τις δαπάνες για την παιδεία, την υγεία, την περιφέρεια, την οποία εγκαταλείψατε, την Τοπική Αυτοδιοίκηση, τους πόρους της οποίας λεηλατήσατε. 
    Ο λαός με την ψήφο του δύο φορές το 2004, αλλά και με τις δημοσκοπήσεις, δείχνει ότι στηρίζει τις επιλογές της Νέας Δημοκρατίας. 
    Αλήθεια, κύριοι συνάδελφοι της Αξιωματικής Αντιπολίτευσης, δεν σας προβληματίζει αυτό; Δεν σας προβληματίζει ότι εδώ και μήνες φωνάζετε πως η παρούσα Κυβέρνηση δεν πράττει τίποτε, ότι καταστρέφει ό,τι θετικό κάνατε εσείς, ότι τρώει από τα έτοιμα και παρόλα αυτά η διαφορά μεταξύ Νέας Δημοκρατίας και ΠΑΣΟΚ παραμένει σταθερή; Δεν σας προβληματίζει ότι δεν κερδίζετε ούτε μία μονάδα; Δεν αναρωτιέστε τι πάει στραβά στην πολιτική σας;
     Δεν αναρωτιέστε γιατί ο λαός εξακολουθεί να στηρίζει μία Κυβέρνηση η οποία, όπως είπε ο εισηγητής σας εξυπηρετεί τα συμφέροντα των πλουσίων και δεν στηρίζει εσάς τους σοσιαλιστές, τους υποτιθέμενους γνήσιους εκφραστές των λαϊκών μαζών; 
     Δεν αναρωτιέστε γιατί ξέρετε τις απαντήσεις. Ξέρετε ότι κυβερνώντας επί είκοσι χρόνια και ιδιαίτερα τα τελευταία οκτώ χρόνια, εγκαταλείψατε τις συντηρητικές σας αρχές και γίνατε εκφραστές ενός ολιγαρχικού συστήματος που γεννήθηκε και ανδρώθηκε μέσα στη Χαριλάου Τρικούπη και στα κρατικά παραρτήματά του. 
     Ξέρετε ότι η ευνοιοκρατία των ημετέρων που εκρέψατε έδρασε σε βάρος των λαϊκών συμφερόντων. Ξέρετε ότι εγκαταλείψατε τους αγρότες. Ξέρετε ότι εγκαταλείψατε την ελληνική περιφέρεια, όπως επίσης ξέρετε ότι εξαπατήσατε τον ελληνικό λαό με το μεγάλο κόλπο του Χρηματιστηρίου. Κυρίως όμως ξέρετε ότι και ο λαός γνωρίζει. Και αντί να αποδέχεστε τα λάθη σας ακολουθείτε την τακτική της παροιμίας: «Φωνάζει ο κλέφτης να φοβηθεί ο νοικοκύρης». 
     Οι ευθύνες όμως πλέον πέφτουν σε μας, αγαπητοί συνάδελφοι της Νέας Δημοκρατίας. Έχουμε χρέος να ανατάξουμε την οικονομία. Αλλά επίσης, έχουμε χρέος να συνεχίσουμε να λέμε την αλήθεια όσο σκληρή και αν είναι, στον ελληνικό λαό.
     Βλέπετε από τις αντιδράσεις της Αξιωματικής Αντιπολίτευσης ότι τη διάθεση για τη συναίνεση την εκλαμβάνουν ως αδυναμία. Ξέρουμε όλοι ότι δεν είναι έτσι. Και δεν είναι έτσι γιατί σε κανέναν δεν χρωστάμε τίποτε. Στο μόνο που χρωστάμε είναι ο ελληνικός λαός και την εμπιστοσύνη που μας έδειξε θα την τιμήσουμε αγωνιζόμενοι για τα συμφέροντά του. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Πατσιλινάκος έχει το λόγο.
     ΙΩΑΝΝΗΣ ΠΑΤΣΙΛΙΝΑΚΟΣ: Κύριε Πρόεδρε, κυρίες και κύριοι συνάδελφοι, αυτό το πενθήμερο για τον Προϋπολογισμό του 2005 θα τοποθετηθεί το 50% σχεδόν των Βουλευτών. Και εκείνο που με φοβίζει είναι εάν θα μπορέσουμε να κάνουμε ουσιαστική κουβέντα πάνω στα προβλήματα του Προϋπολογισμού. Και αυτό γιατί; Γιατί οι τοποθετήσεις εξακολουθούν να είναι άσπρο, μαύρο και χωρίς επιχειρήματα να προσπαθεί ο καθένας να επιβάλει τις απόψεις του. Εάν σκεφθούμε ότι στον προηγούμενο προϋπολογισμό οι ρόλοι ήταν ακριβώς αντίστροφοι, τότε φτάνουμε από τη σύγχυση στη σχιζοφρενική κατάσταση. 
     Εμείς πιστεύουμε ότι η διαμάχη και η ένταση προσπαθεί να κρύψει μία μεγάλη συναίνεση, μία κοινή πολιτική που έχει σαν στόχο την επιδότηση των κερδών του μεγάλου κεφαλαίου και την παραπέρα συμπίεση των εισοδημάτων των εργαζομένων.
     Τι σχέση έχει όμως αυτή η κουβέντα για τον Προϋπολογισμό με τα καθημερινά προβλήματα; Η ακρίβεια κατατρώγει το εισόδημα του λαού μας, ελαττώνει την αγοραστική του δύναμη, δημιουργεί καθημερινά προβλήματα σε κάθε οικογένεια. Η ανεργία πολλαπλασιάζει τα προβλήματά του και συνεχώς επιτείνεται. Η ανασφάλεια της εργασίας δημιουργεί καταστάσεις που πριν από λίγα χρόνια δεν μπορούσαμε να φανταστούμε. Δηλαδή ο υπάλληλος που κλείνει τη δεύτερη τριετία έστω και αν έχει πάρει δεσμεύσεις ότι δεν θα ζητήσει υπερωρίες, ότι δεν θα κάνει παιδί, δυστυχώς διώχνεται για να παρθεί νέος υπάλληλος με το βασικό.
     Σας μίλησα, λοιπόν, για συναίνεση. Πιστεύω ότι η συναίνεση των δύο μεγάλων κομμάτων έχει κτιστεί εδώ και πάρα πολλά χρόνια. 
     Θα πάω τώρα στον τομέα της αυτοδιοίκησης. Το 1995 με απόφαση της ΚΕΔΚΕ που πίσω απ’ αυτήν ήταν αποφάσεις τριών κομμάτων, ΠΑΣΟΚ, Νέα Δημοκρατία, Συνασπισμός, πάρθηκε η απόφαση αν δώσει η αυτοδιοίκηση 10.000.000.000 για το πρόγραμμα σύγκλισης; Τι έγινε; Η Κυβέρνηση του ΠΑΣΟΚ από τότε κάθε χρόνο έπαιρνε το 25% των τελών κυκλοφορίας και ουσιαστικά 30 με 40 εκατομμύρια κάθε χρόνο παρακρατούνταν υπέρ της σύγκλισης. 
     Είμαστε σε μια εποχή που παρά το ότι η Αυτοδιοίκηση δεν είχε πάρει παρά ελάχιστα από την Ευρωπαϊκή Ένωση, υπήρχε το όραμα στα τρία κόμματα ότι θα έρθουν πολλά λεφτά και ότι θα μπορέσει να αποδεσμευτεί ο Κρατικός Προϋπολογισμός από την επιχορήγηση στην Τοπική Αυτοδιοίκηση. 
     Το ΚΚΕ αντέδρασε σθεναρά, αλλά τελικά η συναίνεση πέρασε. Έτσι, οι παρακρατήσεις, που με το ν. 1828 γίνονταν από το 1990, συνεχίστηκαν με πολύ μεγαλύτερους ρυθμούς. Σε δύο-τρία χρόνια η Αυτοδιοίκηση κατάλαβε ότι τα λεφτά δεν ήταν γι’ αυτήν. Ήταν για τους εργολάβους, για τα ιδιόρρυθμα γραφεία επεξεργασίας  ευρωπαϊκών προγραμμάτων. Παρ’ όλα αυτά συνέχισαν τη συναίνεση. 
     Αυτά τα λίγα δε σε μια γενικευμένη ανταποδοτικότητα που για κάθε έργο, για κάθε υπηρεσία που απευθύνεται στον πολίτη θα έπρεπε να ξαναπληρώσει. Τα τελευταία  χρόνια μας το επεξέτειναν ακόμη παραπάνω. Το ονόμασαν «αντιληπτικότητα». Τι σημαίνει; Σημαίνει να ξέρει ο πολίτης, εάν ζητήσει κάποιο έργο, ότι ανάλογα με την ποιότητα και ανάλογα με το πόσο κοστίζει τόσο θα πληρώσει. Οπότε καλά θα κάνει να μην το ζητήσει καθόλου, εάν δεν μπορεί να βάλει βαθιά το χέρι στην τσέπη. 
     Ταυτόχρονα με την Αναθεώρηση του Συντάγματος πέρασαν τη φορολογική εξουσία στην Τοπική Αυτοδιοίκηση και απήλλαξαν το κράτος από την υποχρέωση να εξασφαλίζει τους πόρους της Τοπικής Αυτοδιοίκησης. 
     Με αυτά, λοιπόν, τα δύο εργαλεία προσπαθούν να λύσουν τα οικονομικά των δήμων, πάντα με στόχο να απαλλάξουν τον Κρατικό Προϋπολογισμό από την επιχορήγηση. 
     Όμως, δεν σταμάτησαν μέχρι εδώ. Η αγαστή συνεργασία των τριών κομμάτων και των οργάνων της Αυτοδιοίκησης προχώρησε και παρακάτω. Βασικός στόχος ήταν η ελαστικοποίηση των εργασιακών σχέσεων, δηλαδή, να μπουν τα τοπικά σύμφωνα απασχόλησης στους δήμους, για να προχωρήσουν και στην υπόλοιπη κοινωνία, η μερική απασχόληση, το κυκλικό ωράριο, μια ζωή από μια προσπάθεια ανασφάλιστης εργασίας να είναι και στον ιδιωτικό και στο δημόσιο τομέα. 
     Προχώρησαν ακόμη στην πρόνοια. ΠΙΚΠΑ, Εθνικός Οργανισμός Πρόνοιας, Ίδρυμα «ΜΗΤΕΡΑ» καταργήθηκαν και οι εργαζόμενοι πέρασαν στους δήμους, ενώ η περιουσία παρέμεινε στα ΠεΣΥ. 
     Μια σειρά από λειτουργίες, όπως η βοήθεια στο σπίτι, οι σχολικοί φύλακες, τα Κέντρα Εξυπηρέτησης Πολιτών μπήκαν στη διαδικασία να εκχωρούν υπηρεσίες στο δημότη και στον πολίτη, αλλά πάντα με αμοιβή. Αυτή είναι η διαδικασία που ήθελαν να επιβάλλουν. Δηλαδή και εδώ η ανταποδοτικότητα. 
     Ακούσαμε πάλι προχθές να γίνονται ύμνοι για τα Κέντρα Εξυπηρέτησης Πολιτών. Δυστυχώς πρέπει να πούμε ότι τα Κέντρα Εξυπηρέτησης Πολιτών λειτούργησαν με προσωπικό που ήταν από εταιρεία και ανασφάλιστο και με τους αγώνες των εργαζομένων απέκτησε ασφάλιση. Ταυτόχρονα έχουν την προδιαγραφή από την 1.1.2005 να πληρώνεις για κάθε υπηρεσία. Τους φαινόταν πολύ άσχημο να μπορεί να παίρνει κάποιος πιστοποιητικό γεννήσεως ή να παίρνει φορολογική ενημερότητα και να μην πληρώνει τίποτα. 
      Πιστεύω ότι οι αγώνες των εργαζομένων θα ανατρέψουν αυτήν την πολιτική. Το ΚΚΕ πιστεύει ότι πρέπει με όλες μας τις δυνάμεις να έχουμε μια άλλη πολιτική σε φιλολαϊκή κατεύθυνση που να λύνει λαϊκά προβλήματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, αγαπητοί συνάδελφοι, συζητάμε τον Προϋπολογισμό του 2005 που στοχεύει να δώσει λύσεις στα προβλήματα που οι κυβερνήσεις του ΠΑΣΟΚ συσσώρευσαν όλα τα προηγούμενα χρόνια στην ελληνική κοινωνία. 
      Ένα από τα μεγαλύτερα προβλήματα είναι αυτό της εγκατάλειψης της υπαίθρου και της συρρίκνωσης της ελληνικής γεωργίας. Ως καταγόμενος από τον κατ’ εξοχήν αγροτικό Νομό Μεσσηνίας θα μου επιτρέψετε να ασχοληθώ με το μέρος εκείνο που αφορά στη γεωργία.
      Κυρίες και κύριοι συνάδελφοι, οι πιστώσεις του Υπουργείου Αγροτικής Ανάπτυξης και Τροφίμων με τη συμπερίληψη και των πιστώσεων για δράση στον αγροτικό χώρο των περιφερειακών επιχειρησιακών προγραμμάτων, σηματοδοτεί σημαντική αύξηση της τάξεως των 7,3% σχετικά με τον περσινό προϋπολογισμό. 
      Ειδικότερα, η στόχευση του Προϋπολογισμού του 2005 αποσκοπεί στη βελτίωση της ανταγωνιστικότητας των επιμέρους τομέων παραγωγής, στην παραγωγή προϊόντων υψηλής ποιότητας, στην προστασία του περιβάλλοντος, στην αύξηση της απασχόλησης, στη βελτίωση του επιπέδου ζωής των κατοίκων της υπαίθρου. 
      Ιδιαίτερα σημαντικοί είναι οι πόροι που διατίθενται στο φετινό Προϋπολογισμό για την προώθηση δράσεων όπως η εξυγίανση της κτηνοτροφίας, ο επανασχεδιασμός  και η προσαρμογή της δασικής πολιτικής, η μεγαλύτερη προώθηση προγραμμάτων στήριξης της αγροτικής δραστηριότητας στις ορεινές και μειονεκτικές περιοχές, ο επανασχεδιασμός της αγροτικής εκπαίδευσης στους αγρότες και ιδιαίτερα στους νέους και η έγκαιρη καταβολή αποζημιώσεων από τον ΕΛΓΑ για τις απώλειες στο φυτικό και ζωικό κεφάλαιο. Και είναι όλα αυτά πιστή εφαρμογή του προγράμματος της Κυβέρνησης της Νέας Δημοκρατίας.
      Το 2004 η Κυβέρνησή μας έλαβε χαρακτηριστικά μέτρα για την κτηνοτροφία. Αποφασίστηκε καταβολή ποσού 827.719 ευρώ για πληρωμές πριμοδότησης βοοειδών. Προκηρύχθηκε πρόγραμμα και υλοποιείται βιολογικής κτηνοτροφίας ύψους 47.000.000 ευρώ. Εντάχθηκαν για πρώτη φορά οι κτηνοτρόφοι στο πρόγραμμα πρόωρης συνταξιοδότησης με πρόβλεψη επιπλέον πίστωσης 40.000.000 ευρώ. 
      Για τη βιολογική μας γεωργία προκηρύχθηκαν δύο επιδοτούμενα προγράμματα βιολογικής γεωργίας και κτηνοτροφίας και το ενδιαφέρον που επέδειξαν οι δύο χιλιάδες οκτακόσιοι παραγωγοί είναι  ελπιδοφόρο. Απλοποιήσαμε τις διαδικασίες ένταξης και ενίσχυσης των παραγωγών. Αυξήσαμε τις αποζημιώσεις του ΕΛΓΑ κατά 30% και βρισκόμαστε σε συνεργασία με την Αγροτική Τράπεζα για να μειώσουμε το επιτόκιο δανεισμού στους βιοκαλλιεργητές κατά 1%. 
      Για τις αποζημιώσεις της αγροτικής ζημιάς, ήταν οι αποζημιώσεις αυτές κατά 34% υψηλότερες από το μέσο όρο της προηγούμενης διετίας και έφθασαν στα 536.000.000 ευρώ έναντι των 401.000.000 ευρώ.  
      Η Κυβέρνηση δεν δίστασε να εγγυηθεί το δανεισμό του ΕΛΓΑ από την Αγροτική Τράπεζα για να καταστεί δυνατή η επίσπευση καταβολής των αποζημιώσεων και εθνικών ενισχύσεων. Για πρώτη φορά ο ΕΛΓΑ κατέβαλε τα ανωτέρω ποσά για όλες τις ζημιές του 2004 εντός τριμήνου από της λήξεως της συγκομιδής του προϊόντος που έπαθε τη ζημιά. 
      Νιώθω την υποχρέωση, αγαπητοί συνάδελφοι, κλείνοντας τη μικρή επισκόπηση των θεματικών επιτευγμάτων στον αγροτικό τομέα κατά το 2004, να σημειώσω ενδεικτικά και τα εξής:
      Το αρμόδιο Υπουργείο και η Κυβέρνηση συνολικά, καθόρισαν συγκεκριμένο χρονοδιάγραμμα για τις πληρωμές των κοινοτικών ενισχύσεων από τον ΟΠΕΚΕΠΕ ανά προϊόν. Αύξησαν τις δαπάνες του Κρατικού Προϋπολογισμού του Υπουργείου κατά 8%. Ρύθμισε το χρονίζον πρόβλημα των πανωτοκίων. Αύξησε τις συντάξεις του ΟΓΑ και επέκτεινε την ασφάλιση του ΟΓΑ  και σε όλους τους εργάτες της γεωργίας και της κτηνοτροφίας. Αποφάσισε τη δωρεάν έκδοση οικοδομικών αδειών για την κατασκευή γεωργοκτηνοτροφικών και έργων υποδομών. Εξέδωσε τέλος εγκύκλιο που καθορίζει τα κίνητρα συγχώνευσης και ανάπτυξης των αγροτικών συνεταιριστικών οργανώσεων. 
      Κυρίες και κύριοι συνάδελφοι, επιτρέψτε μου σ’ αυτό το σημείο να αναφερθώ σε ένα ειδικό θέμα που πονά ακόμα την ιδιαίτερη εκλογική μου περιφέρεια, τη Μεσσηνία: τον τραγέλαφο που κληρονομήσαμε από την κυβέρνηση του ΠΑΣΟΚ σχετικά με την επιδότηση στην παραγωγή του ελαιολάδου την περίοδο 2002-2003. 
      Στο πλαίσιο των δεσμεύσεων της Κυβέρνησης απέναντι στους παραγωγούς, το Υπουργείο παρά τις πρωτόγνωρες δυσκολίες και τα αδιέξοδα που αντιμετώπισε λόγω λαθών, καθυστερήσεων και παραλείψεων της δικής σας κυβέρνησης,  κύριοι συνάδελφοι,  που έπρεπε να είχε κλείσει το θέμα αυτό την 1η Μαρτίου, ανέλαβε πρωτοβουλία και δεν δίστασε να προχωρήσει σε ταμειακή διευκόλυνση μέσω της ΑΤΕ ύψους 90.000.000 ευρώ.
      Αυτό γίνεται για πρώτη φορά και κατέβαλε άμεσα τις επιδοτήσεις σε όλους τους απλήρωτους ελαιοπαραγωγούς ακόμα   και τους ενιστάμενους που δεν είχαν πάρει όλη την προκαταβολή. 
      Από το Μάρτιο του 2004 η νέα πολιτική ηγεσία του Υπουργείου Αγροτικής Ανάπτυξης και Τροφίμων έκανε εκατόν είκοσι μία χιλιάδες επτακόσιες τέσσερις  πληρωμές σε δικαιούχους από τους οποίους οι είκοσι τέσσερις χιλιάδες επτακόσιοι τριάντα ένας πήραν για πρώτη φορά τα χρήματά τους. 
      Ο ΟΠΕΚΕΠΕ δικαίωσε σχεδόν το σύνολο των ενστάσεων αφού έφθασε τη δικαίωση σε ποσοστό 96,8% και τέλος το Νοέμβριο που μας πέρασε πληρώθηκε και η εκκαθάριση οριστικά γι’ αυτήν την περίοδο. 
      Από την εξιστόρηση αυτή γίνεται κατανοητός ο τραγέλαφος που παραλάβαμε και αποδεικνύεται η ικανότητα της Κυβέρνησής μας να διαχειρίζεται και να επιλύει περίπλοκες καταστάσεις. 
      Αγαπητοί συνάδελφοι, αυτά που είπα μέχρι τώρα αποτελούν αντιπροσωπευτικές ενδείξεις για την πλήρη εφαρμογή του κυβερνητικού προγράμματός μας στον αγροτικό τομέα. Επίκεινται και άλλες πρωτοβουλίες και αυτό γιατί χρειάζεται νέο ξεκίνημα και νέες ιδέες, ανασυγκρότηση του Υπουργείου Γεωργίας, εξυγίανση των συνεταιριστικών οργανώσεων, νέοι θεσμοί για να στηρίξουν τους αγρότες απαλλαγμένοι από τα βάρη του παρελθόντος και από την αδυναμία του δημόσιου τομέα.
      Η Νέα Δημοκρατία διαθέτει την πολιτική βούληση και με το σύγχρονο αγροτικό της πρόγραμμα που θα θέσει σε εφαρμογή θα ξαναπάει τον αγροτικό τομέα σε αναπτυξιακή τροχιά. Αναφέρω ότι επίκειται νομοθετική πρωτοβουλία για την ίδρυση τοπικών κέντρων αγροτικής ανάπτυξης. Μ’ αυτό το μέτρο και δίνοντας τα κατάλληλα κίνητρα θα πραγματοποιήσουμε το αυτονόητο, θα φέρουμε τους γεωπόνους και τους κτηνιάτρους κοντά στους αγρότες και έτσι θα βελτιώσουμε τις αγροτικές αποδόσεις και θα δημιουργήσουμε τις συνθήκες παραμονής των αγροτών στις περιουσίες και στις εκμεταλλεύσεις τους. 
      Κυρίες και κύριοι συνάδελφοι, αυτόν τον Προϋπολογισμό που δίνει φιλί ζωής στις ξεχασμένες αγροτικές περιοχές και που με προσεκτικά μέτρα χτίζει το ξαναζωντάνεμα της υπαίθρου η Μεσσηνία η εγκαταλελειμμένη από τις κυβερνήσεις του ΠΑΣΟΚ αφημένη να κατρακυλά στην 49η θέση ανάμεσα στους νομούς της χώρας, δίχως υποδομές με εσωτερικό δίκτυο οδικό που θυμίζει την Αλβανία του μεσοπολέμου και με τον εθνικό δρόμο Τρίπολης-Καλαμάτας να καρκινοβατεί είκοσι χρόνια και με το μοναδικό κομμάτι που μας παραδώσατε στην κυκλοφορία έχοντας καταρρεύσει και κάνει παρέα στις ρεματιές της Τσακώνας, αυτή η Μεσσηνία που κατάντησε επί των ημερών σας ο νότος του νότου, αυτή η Μεσσηνία υπερψηφίζει τον Προϋπολογισμό διατρανώνοντας την απόλυτη εμπιστοσύνη της στη νέα διακυβέρνηση, λέει ναι στη Νέα Δημοκρατία, λέει ναι στον Κώστα Καραμανλή όπως ναι θα πει και όλη η Ελλάδα την Τετάρτη το βράδυ, η Ελλάδα των ξεχασμένων περιφερειών που αδημονεί να φύγει με ποιοτικά δείγματα στο μέλλον διατηρώντας την αισιοδοξία και την ελπίδα της ότι μπορεί να κερδηθεί ο χαμένος χρόνος. 
      Αγαπητοί συνάδελφοι, συγχωρέστε μου τη συγκίνηση που με διακατέχει, είναι η πρώτη μου ενώπιόν σας ομιλία ενώπιον των εμπείρων κατά μεγάλη πλειοψηφία και ειδικευμένων  στα κοινοβουλευτικά θέματα, εκφραστών της πρόσφατης εκδήλωσης της αρχής της λαϊκής κυριαρχίας, αυτή η συγκίνησή μου οφείλεται στο γεγονός ότι με τη σημερινή μου ομιλία εκπληρώνω στοιχειώδη υποχρέωση στον τόπο, και τους συμπατριώτες μου Μεσσήνιους γιατί ο υποφαινόμενος καταγόμενος από την περιοχή της Ανατολικής Πυλίας προβάλλοντας τα αγροτικά δεδομένα που συνδέονται με τον Προϋπολογισμό ανταποδίδει απ’ αυτό το Βήμα το σεβασμό στη μεσσηνιακή γη που τον γέννησε και τον ανέθρεψε και στους καλλιεργητές της που κοντά τους μεγάλωσε και μαζί τους μόχθησε, τους ευχαριστώ για μία ακόμη φορά απ’ αυτήν την τόσο τιμητική θέση που με έστειλαν με την ψήφο τους.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε κύριε συνάδελφε και σας συγχαίρουμε για την παρθενική σας παρέμβαση στη Βουλή. Ευχόμαστε και νομίζω ότι εκφράζω την αντίληψη όλων των Βουλευτών να έχετε δύναμη και πάντοτε επιτυχίες στην από εδώ και πέρα πορεία σας.
      Το λόγο έχει ο Υφυπουργός Υγείας κ. Κωνσταντόπουλος.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, στο χώρο της κοινωνικής αλληλεγγύης, μια και ακούσαμε τους συναδέλφους της Αντιπολίτευσης, πρέπει να δούμε πού τελειώνουν οι μύθοι και πού αρχίζει η πραγματικότητα στον ευαίσθητο αυτό χώρο, με βάση τους προϋπολογισμούς και του 2004 και τον πρώτο Προϋπολογισμό της Κυβέρνησης Καραμανλή του 2005. 
    Τέτοια μέρα πέρυσι ακριβώς στις 21 Δεκεμβρίου 2003 έβγαινε σε πλειστηριασμό ακίνητο του ΠΙΚΠΑ στην Κηφισιά, Ιωνίας 31, οικόπεδο οκτακόσια ογδόντα ένα τ.μ. Εκπλειστηριάστηκε αντί 382.000 ευρώ. Η πραγματική  του αξία πάνω από 1.000.000 ευρώ. Γιατί; Το 2003 με το ν. 3106 καταργήθηκε το ΠΙΚΠΑ και ο ΕΟΠ, οι δύο ναυαρχίδες της πρόνοιας. Η  κατάργησή τους όμως άρχισε από την προηγούμενη μέρα. Το ΠΙΚΠΑ και ο ΕΟΠ καταργήθηκαν, τα χρέη τους όμως, οι υποχρεώσεις τους δεν μπήκαν στον προϋπολογισμό του 2004, συνέχισαν να υπάρχουν, αυτά δεν διαγράφηκαν, στον προϋπολογισμό του 2004 δεν υπήρχε καμία πρόβλεψη για τις υποχρεώσεις και τα χρέη, παράδειγμα τα εφάπαξ των υπαλλήλων του ΠΙΚΠΑ, εφάπαξ τα οποία οδηγούσαν σε πλειστηριασμούς. Την επομένη των εκλογών λίγες μέρες αφ’ ότου αναλάβαμε στις 31 Μαρτίου 2004, δεκατρία φιλέτα-ακίνητα στο κέντρο της Αθήνας έβγαιναν σε πλειστηριασμό και τρέχαμε στον κ. Δούκα, στον κ. Αλογοσκούφη για να βρούμε το 1.800.000 ευρώ που χρειαζόμασταν για να μη βγουν στον πλειστηριασμό στο Κολωνάκι, Λουκιανού και Χάριτος διαμέρισμα ογδόντα τέσσερα τ.μ., ισόγειο κατάστημα ενενήντα πέντε τ.μ. Ξέρετε τι ενοίκια είχαν αυτά; Το διαμέρισμα 280 ευρώ, το ισόγειο κατάστημα 1.000 ευρώ. Θα θέλατε πολύ να πάρετε τέτοια. Στη Σολωμού εβδομήντα τ.μ. ενοίκιο 200 ευρώ. Και άλλα πολλά ακίνητα στο κέντρο των Αθηνών, τα οποία γλιτώσαμε, κύριοι συνάδελφοι. Ήταν η πρώτη πραγματικότητα, το πρώτο σοκ των μύθων του ΠΑΣΟΚ. Ήταν όμως μόνο αυτά; Ήταν μόνο οι πλειστηριασμοί στους οποίους αυτά τα οποία χάσαμε χρειάστηκε να κάνουμε ανακοπή και σε λίγες μέρες προσπαθούμε να σώσουμε το ακίνητο της Κηφισιάς; Όχι φυσικά, γιατί οι μαύρες τρύπες ήταν παντού, οι ακάλυπτες επιταγές ερχόντουσαν από παντού, γιατί στον κωδικό που έπρεπε να πληρώσουμε τα αυτοκίνητα στη «HYUNDAI», στα auto point τα οποία χρωστούσαμε. Όσο και αν ψάχναμε δεν υπήρχαν πουθενά και εγώ αναγκαζόμουν να κρύβομαι από τον αντιπρόσωπο της «HYUNDAI» να μην έχω τα 4.000.000 ευρώ τα οποία χρειαζόμασταν. Έτσι, στον αντίστοιχο κωδικό 1731 το 2004 μηδέν, το 2005 βάζουμε 4.000.000 ευρώ για να πληρώσουμε τα πεντακόσια πέντε αυτοκίνητα που παραγγέλθηκαν το 2002 με την προϋπόθεση να υπάρχουν στον τακτικό προϋπολογισμό τα χρήματα –έτσι έγραφε το συμβόλαιο- και άλλα εκατόν είκοσι τρία αυτοκίνητα. Ξέρετε πότε παραδόθηκαν; Λεφτά δεν είχατε να τα πληρώσετε, αλλά τα παραδώσατε λίγες μέρες πριν τις εκλογές στις 4 Μαρτίου 2004. Βάλτε στο μικροσκόπιο και αυτόν τον προϋπολογισμό, όπως και τους δικούς σας προϋπολογισμούς και θα δείτε, πραγματικά, ενδιαφέροντα στοιχεία. 
    Κωδικός 515 «Αποζημίωση συλλογικών οργάνων». Υποτίθεται ότι έπρεπε να πληρώσουμε μέσα από εκεί πρωτοβάθμιες, δευτεροβάθμιες επιτροπές, ειδικές γραμματείες για την κάρτα αναπηρίας, η οποία είχε γίνει και πιλοτικό πρόγραμμα για το Νομό Λαρίσης. Τι χρήματα υπήρχαν: Το 2003, 99.000 και το 2004, 40.000. Εμείς το πρώτο που είπαμε εδώ είναι ότι πρέπει  να κάνουμε την κάρτα αναπηρίας, την κάρτα λειτουργικότητας. 
      Γι’ αυτό και βάλαμε 1.000.000 από 40.000. Τον Προϋπολογισμό τον διαβάζουμε επιλεκτικά, όπως μας συμφέρει, πάντοτε, βλέποντας τα ανοδικά νούμερα εκεί που χρειάζεται. 
      Η δική μας επιλεκτική πολιτική, στοχευμένη κοινωνική πολιτική και όχι καθολική κοινωνική πολιτική, έχει συγκεκριμένους στόχους. Και η κάρτα αναπηρίας έχει συγκεκριμένους στόχους. Και ήδη οι πρώτες ειρωνείες που έχουμε είναι εξαιρετικά σημαντικές.
      Δέκα οκτώ επιδόματα τυφλότητας ελέγξαμε στο Δήμο Αγρινίου και βρήκαμε τρεις τυφλούς. Βρήκαμε και τυφλό νταλικέρη. Να μην την προχωρήσουμε την κάρτα αναπηρίας; Να μη δούμε τι συμβαίνει σ’ αυτόν το χώρο με τα αναπηρικά επιδόματα, όταν γονατίζουν το κράτος με 390.000.000 ευρώ μέσα από τους κεντρικούς αυτοτελείς πόρους; Γιατί άραγε είχαν βάλει μόνο 40.000 ευρώ για τις πρωτοβάθμιες και δευτεροβάθμιες επιτροπές; Ήθελαν να ελέγξουν τα αναπηρικά επιδόματα, ναι ή όχι; Και αν όχι γιατί; Μήπως υπήρχε βιομηχανία παραγωγής τέτοιων επιδομάτων; 
     Να δούμε και άλλους κωδικούς. Δημιούργησαν με τον ν. 3106 του 2003 το Εθνικό Παρατηρητήριο Αναπηρίας. Δεν ξέρουμε πόσους ανάπηρους έχουμε. Δεν ξέρουμε γιατί τους έχουμε. Δεν ξέρουμε αν θα τους έχουμε και την επαύριο. Δεν ξέρουμε πόσες κατηγορίες αναπήρων έχουμε. Δημιούργησαν, λοιπόν, το Εθνικό Παρατηρητήριο Αναπηρίας. Πολύ σωστά. Έγραψαν στον αντίστοιχο κωδικό του 2004 έστω και ένα ευρώ; Μηδέν. 
     Έκαναν ένα ωραίο διοικητικό συμβούλιο με έναν εξαίρετο καθηγητή εγκληματολογίας, με τον Πρόεδρο της ΕΣΑΕ μέσα, τον Βαρδακαστάνη. Δε συνεδρίασε ποτέ. Πώς να συνεδριάσει; Μηδέν στον κωδικό. Στον αντίστοιχο κωδικό, τον 2552, έχουμε γράψει 400.000 ευρώ, ώστε να λειτουργήσει φέτος. Και θα λειτουργήσει το Εθνικό Παρατηρητήριο Αναπηρίας, γιατί μας χρειάζεται για να ξέρουμε τι γίνεται σ’ αυτόν το χώρο. 
     Εθνικό Συμβούλιο Κοινωνικής Φροντίδας: Το γνωμοδοτικό όργανο της πρόνοιας, αυτό που πρέπει να κάνει πολιτική στην πρόνοια. Είχαν βάλει 500.000 ευρώ για το 2004, με έναν πρόεδρο μερικής απασχόλησης, με 600 ευρώ μισθό. Το γνωμοδοτικό όργανο της πρόνοιας, το νομοπαρασκευαστικό όργανο της πρόνοιας! 500.000 αυτοί, 850.000 ευρώ εμείς το 2005. Έτσι βλέπουμε τα εργαλεία της πρόνοιας, τα κατ’ εξοχήν εργαλεία κοινωνικής αλληλεγγύης που μας χρειάζονται για να κάνουμε κοινωνική πολιτική. 
     Θέλετε και άλλους κωδικούς; Ο 2343 για τις παιδικές εξοχές, για τα άτομα με αναπηρίες. Με το που ήρθαμε στην Κυβέρνηση, ο Βαρδακαστάνης στην ΕΣΑΕ έτρεχε από πίσω μας. Υπήρχαν απλήρωτοι λογαριασμοί. Είχατε βάλει 483.000  το 2003 και 500.000 το 2004. Απλήρωτοι ήταν οι συνοδοί των αναπήρων παιδιών στις παιδικές κατασκηνώσεις. Το 2005 βάζουμε 4.000.000 ευρώ και δεν τους έχουμε έξω από τα γραφεία μας να τους κάνουμε ρουσφέτια, πληρώνοντας τα αυτονόητα. 
Έτσι αντιλαμβανόμαστε την κοινωνική πολιτική. 
      Θέλετε μήπως και άλλα νέα προγράμματα; Μας δημιουργήσατε τα ΚΑΦΚΑ και τα ΚΕΚΥΚΑΜΕΑ -αυτά χρειάζονταν- με χρήματα του Β΄ Κοινοτικού Πλαισίου Στήριξης. Είχατε προνοήσει σε κάποιο κωδικό, έστω και λίγα ευρώ για τη στελέχωσή τους; Ή μας παραδώσατε κυριολεκτικά «περιστερώνες» για να τους λειτουργήσουμε εμείς;
     Μέσα από τους νέους κωδικούς και τους κωδικούς 5115 και 5113 θα φροντίσουμε και για τα ΚΑΦΚΑ και για τα ΚΕΚΥΚΑΜΕΑ, γιατί ξέρουμε ότι το κάθε ευρώ που θα δώσουμε εκεί θα έχει αντίκρισμα. Γιατί τα λίγα ευρώ που θα δώσουμε για να λειτουργήσουν τα ΚΑΦΚΑ θα σημαίνει ότι όλο και λιγότεροι συμπολίτες μας θα γονατίζουν τα ασφαλιστικά ταμεία και τους εαυτούς τους, τρέχοντας στο εξωτερικό μετά από ένα εγκεφαλικό ή ένα τροχαίο ατύχημα. 
     Φυσικά όλα αυτά γιατί στο χώρο της πρόνοιας δεν μπορούν να γίνουν επαναστάσεις. Και οι δικοί σας προϋπολογισμοί και αυτός ο Προϋπολογισμός –και αυτό είναι αλήθεια- είναι επιδοματικός, είναι παθητικός Προϋπολογισμός. Το 85% αφορά μεταβιβαστικές πληρωμές, αφορά επιδόματα. 
     Σε 664.000.000 ευρώ, που είναι ο προϋπολογισμός της πρόνοιας, τα 480.000.000 ευρώ είναι πολυτεχνικά επιδόματα. Και με τα 390.000.000 που θα μας έρθουν –επειδή παίρνουν και τα προνοιακά επιδόματα από τις Νομαρχιακές Αυτοδιοικήσεις- θα είναι 90 με 95% επιδοματικός ο προνοιακός προϋπολογισμός. Με 10%, δηλαδή με 80.000.000, καλούμαστε να κάνουμε προνοιακή πολιτική.
Και θα την κάνουμε αυτήν την προνοιακή πολιτική. Γιατί μπορούμε να στοχεύσουμε την κοινωνική μας πολιτική  -να την επαναστοχεύσουμε- σ’ αυτούς που έχουν πραγματική ανάγκη. Όπως έχετε πει επανειλημμένως κι έχουμε τονίσει σ’ αυτήν την Αίθουσα, πρώτος από όλους ο Κώστας Καραμανλής, κοινωνικές δαπάνες δίνονται σ’ αυτήν την χώρα. Είναι 1% πάνω από το μέσο όρο της Ευρωπαϊκής Ένωσης. Δεν στοχεύουν σωστά όμως, διαχέονται σ’ όλον τον πληθυσμό, με καθολικά επιδόματα. Δεν στοχεύουν σ’ αυτούς που έχουν, πραγματικά, ανάγκη, στις φτωχές οικογένειες, σ’ αυτούς που ζουν κάτω από τα όρια της φτώχειας. 
      Με την επαναστόχευση της κοινωνικής μας πολιτικής, με την επαναστόχευση των κοινωνικών δαπανών σ’ αυτούς που έχουν, πραγματικά, ανάγκη: και στις πολύτεκνες οικογένειες και στις μονογονεϊκές οικογένειες και στους μοναχικούς, οι οποίοι ζουν μόνοι στο περιθώριο της κοινωνίας και οδηγούνται στον κοινωνικό και πολιτικό αποκλεισμό, πιστεύουμε ότι θα ανακατέψουμε την τράπουλα, ότι θα μπορέσουμε, πράγματι, να φροντίσουμε γι’ αυτούς που έχουν ανάγκη το κράτος πρόνοιας, γι’ αυτούς που έχουν ανάγκη το κοινωνικό κράτος και μαζί με το real estate της Υγείας-Πρόνοιας, το οποίο θα δημιουργήσουμε, δεν θα τρέχουμε συνέχεια στον Αλογοσκούφη και στο Δούκα και στον αγαπητό συνάδελφο κ. Φώλια να ζητάμε μονίμως χρήματα. Γιατί η Πρόνοια έχει περιουσία, η οποία όμως όλα αυτά τα χρόνια είχε πεταχτεί κυριολεκτικά και ακίνητα Κολωνακίου εκατό τετραγωνικών σε κεντρικά σημεία, τα οποία φυσιολογικά ενοικιαζόντουσαν με 1200 ευρώ, τα νοικιάζατε με μόλις 240 ευρώ. 
      Έτσι θα βρούμε χρήματα, νοικοκυρεύοντας το κράτος και δημιουργώντας ένα σίγουρο, σταθερό κοινωνικό κράτος, το οποίο θα δίνει «ομπρέλα» κοινωνικής ασφάλειας σ’ όσους το έχουν, πραγματικά, ανάγκη. 
      Σας ευχαριστώ πολύ.
      (Χειροκροτήματα από την Πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήριος Χατζηγάκης): Σας ευχαριστούμε, κύριε Υπουργέ. 
	Το λόγο έχει ο κ. Λάζαρος Λωτίδης.
	ΛΑΖΑΡΟΣ ΛΩΤΙΔΗΣ: Θα έλεγα, κύριε Πρόεδρε, στον μόλις κατελθόντα από το Βήμα, αγαπητό κατά τα άλλα συνάδελφο, τον Υφυπουργό Πρόνοιας κ. Κωνσταντόπουλο, απαντώντας σ’ όλα αυτά που είπε, ότι στο σπίτι του κρεμασμένου, στην κυριολεξία, δεν μιλάνε για σκοινί.
      Είναι γνωστό σ’ όλους τους Έλληνες πολίτες και ιδιαίτερα σ’ αυτούς που έχουν την ανάγκη της πρόνοιας και της κοινωνικής πολιτικής, ότι η έννοια της πρόνοιας και της κοινωνικής πολιτικής είναι ταυτόσημη με την κυβερνητική πολιτική που ακολούθησε το ΠΑΣΟΚ όλα τα προηγούμενα χρόνια. Βεβαίως μπορεί να υπήρχαν κενά, μπορεί να υπήρχαν παραλείψεις, αλλά δεν μπορεί να μας εγκαλεί η Νέα Δημοκρατία, η παρούσα Κυβέρνηση,  όταν τον πρώτο χρόνο της παρουσίας της στην κυβέρνηση ο συνολικός κοινωνικός προϋπολογισμός είναι μικρότερος από τον προηγούμενο. Δεν μπορεί να μας εγκαλεί όταν αναφορικά με τις προεκλογικές δεσμεύσεις της για τα τρία παιδιά, για τους πολύτεκνους παραπέμπεται στις καλένδες γιατί, όπως είπε έχουν στοχευμένη πολιτική, επιλεκτική, δηλαδή, πολιτική, πράγμα που σημαίνει ότι θα κάνουν παραπέρα περικοπές γιατί ο κ. Φώλιας και το Υπουργείο Οικονομικών δεν τους εγκρίνουν επιπλέον κονδύλια. Δεν μπορεί να μας εγκαλεί γιατί το πρόγραμμα «Βοήθεια στο σπίτι» και ό,τι άλλο έχει σχέση με την πρόνοια και την κοινωνική πολιτική όχι εγκαταλείφθηκε, αλλά είναι στον αέρα. 
      Αγαπητοί συνάδελφοι, θα ήθελα να πω δύο κουβέντες για τα αγροτικά, απαντώντας στον αμέσως προηγούμενο συνάδελφο, ο οποίος με συγκίνηση και ενθουσιασμό είπε ότι ήταν η πρώτη του παρουσία στο Κοινοβούλιο για τον Προϋπολογισμό. Βεβαίως κατανοώ και τον ενθουσιασμό και την ικανοποίηση και τη συγκίνησή του. Είναι ανθρώπινα όλα αυτά, αλλά το να εμφανίζεται ενθουσιασμένος για τις επιτυχίες της Κυβέρνησης στον αγροτικό τομέα,  νομίζω ότι στους αγρότες που μας ακούνε δημιουργείται εύλογα το ερώτημα από πού προκύπτει αυτό, πού βασίζεται, από πού μπορεί να είναι. Εγώ από ό,τι ξέρω, αγαπητοί συνάδελφοι, δεν υπάρχει φέτος ούτε ένα αγροτικό προϊόν, ένα ολογράφως και αριθμητικώς, του οποίου η τιμή να μην είναι κατώτερη από πέρυσι και πολλά βρίσκονται ακόμη στις αποθήκες, είναι απούλητα. Πώς προκύπτει αυτό; Αιτιολογίες; Πολλές. Θα μπορούσε κάποιος να πει: η συγκυρία. Για ένα προϊόν, ναι, καταλαβαίνω να είναι η συγκυρία. Για δεύτερο; Θα μπορούσε κάποιος να πει: οι κακές καιρικές συνθήκες. Βεβαίως και αυτό το κατανοώ. Αλλά για όλα; Ίσως επειδή το 2004 ήταν ολυμπιακή χρονιά, είναι, πραγματικά, ένα αρνητικό μεταολυμπιακό ρεκόρ και στον αγροτικό τομέα για την Κυβέρνηση.
      Θα ήθελα, αγαπητοί συνάδελφοι, να θυμίσω ότι πριν από τέσσερις-πέντε μήνες είχαμε στην Ελλάδα Ολυμπιακούς Αγώνες. Η Ελλάδα βρισκόταν στο κέντρο του παγκόσμιου ενδιαφέροντος, κερδίζοντας τις εντυπώσεις διοργανώνοντας τους καλύτερους Ολυμπιακούς Αγώνες. Και, βεβαίως, όλοι νιώθαμε υπερήφανοι, ήμασταν σε ψυχική ανάταση. Και λέω τη φράση «να θυμίσω» γιατί παρά το ότι πέρασαν τρεις, τέσσερις, πέντε μόνο μήνες, φαντάζουν στη συνείδηση του μέσου Ελληνα πολίτη -και τη δική μας- κάτι πάρα πολύ μακρινό γιατί στο μεταξύ έχουν συμβεί γεγονότα τα οποία σκίασαν αυτήν την εικόνα, γεγονότα τα οποία διέγραψαν από τη μνήμη μας ή τείνουν να διαγράψουν την εικόνα που παρουσίαζε τότε η Ελλάδα. 
      Και βεβαίως σε αυτά τα γεγονότα έχει την παρουσία της και τη σφραγίδα της η Κυβέρνηση της Νέας Δημοκρατίας. Να απαριθμήσω. Σκοπιανό, Σινούκ, απογραφή και οι συνέπειές τις, ελληνοτουρκικά, EXPO. 
      Αγαπητοί συνάδελφοι, προηγουμένως είπα για τους Ολυμπιακούς Αγώνες. Το τεράστιο κεφάλαιο, το οποίο δημιούργησε η χώρα διοργανώνοντας τους καλύτερους Ολυμπιακούς Αγώνες, είναι η μεγάλη προίκα που λέγαμε είναι το εφαλτήριο πάνω στο οποίο θα πατήσουμε για να κάνουμε το μεγάλο αναπτυξιακό, μεταολυμπιακό άλμα. Αλλά, βεβαίως, αυτό δεν γίνεται όπως δεν γίνεται τίποτα τυχαία εάν τα αφήνεις τα πράγματα να κυλάνε από μόνα τους. Εάν δεν έχεις σχέδιο, εάν δεν έχεις όραμα, εάν δεν έχεις πρόγραμμα δεν μπορείς, πραγματικά, να πας πουθενά. Βλέπετε εσείς, αγαπητοί συνάδελφοι, κανένα σχέδιο, κανένα πρόγραμμα; Πώς μέσα σε πολύ σύντομο χρονικό διάστημα αυτό το τεράστιο εθνικό κεφάλαιο τείνει να εξαντληθεί, να εξανεμιστεί; Πού βρίσκεται αυτό το κεφάλαιο; Πού είναι το σχέδιο, που για τα πάντα επί τόσα χρόνια προετοιμάζονταν η Νέα Δημοκρατία  για να έρθει να κυβερνήσει και να λύσει τα προβλήματα του τόπου που επισώρευσε το κακό ΠΑΣΟΚ; 
      Κύριοι συνάδελφοι, ο Γιώργος Φλωρίδης, ο εισηγητής του ΠΑΣΟΚ είπε στο τέλος ότι εσείς κυβερνάτε, η Νέα Δημοκρατία  είναι Κυβέρνηση. Αυτό το ξέρουμε, το βρήκαμε. Αυτό που αναζητούν οι ειδικοί επιστήμονες να βρουν είναι με ποιο μοντέλο κυβερνάτε, ποιο είναι το μοντέλο διακυβέρνησης. Γιατί εδώ έχουμε μία πρωτοπορία, μία πατέντα...
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας – Θράκης): Η έρευνα θέλει χρόνο! 
      ΛΑΖΑΡΟΣ ΛΩΤΙΔΗΣ: Ναι γιατί, πράγματι, κανένα εγχειρίδιο πολιτικής επιστήμης και συνταγματικού δικαίου δεν μπορεί να δώσει απάντηση πώς κυβερνάται αυτός το τόπος! 
      Το μοντέλο το δικό σας είναι πολύ απλό. Αφήνετε τα πράγματα να κυλήσουν από μόνα τους. Εάν μεν εξελιχθούν καλά, θετικά, τότε βεβαίως είναι αυτονόητη η δική σας συμβολή και άρα εισπράττετε τα οφέλη. Αν τα πράγματα δεν εξελιχθούν όπως πρέπει και έχουμε κατάληξη αρνητική, τότε φταίει η προηγούμενη κυβέρνηση, φταίει το ΠΑΣΟΚ. Αυτή είναι η εύκολη απάντηση. Θα μου επιτρέψετε να σας πω ότι αυτή η λογική είναι η λογική του καραγκιόζη, τα εμά, εμά και εσά, εμά. 
      Σε αυτό, λοιπόν, το μοντέλο του μη κυβερνάν τα πάντα υποτάσσονται στην επικοινωνία, η οποία υποκαθιστά ή τείνει να υποκαταστήσει την πολιτική. Αλλά βεβαίως δεν έχει αντοχές χρονικές μεγάλες μία τέτοια πολιτική. Και βεβαίως γι΄ αυτό και επειδή είναι κυρίαρχη η αποθέωση της επικοινωνιακής πολιτικής, οι διαφωνίες εντός των τειχών της Κυβέρνησης δεν είναι για την ουσία της πολιτικής, αλλά για το εάν γίνεται καλό πακετάρισμα, καλή επικοινωνιακή πολιτική. Εικονολάτρες, λοιπόν, η αποθέωση, όπως είπαμε, της εικόνας!
      Ας δούμε, όμως, αγαπητοί συνάδελφοι, ποιος είναι ο καμβάς, ο βασικός πυλώνας της οικονομικής και κοινωνικής σας πολιτικής. Είναι η περίφημη απογραφή την οποία ακούμε μέσα και έξω από την Ελλάδα, όπου και εάν βρισκόμαστε, η οποία επηρεάζει τα πάντα, την οικονομική και κοινωνική πολιτική. Λέτε ότι ήταν προεκλογική σας δέσμευση. Μάλιστα. Τι σημαίνει αυτό; Ότι και εάν ακόμη εκτιμάτε ότι οι συνέπειες θα είναι καταστροφικές, θα είναι κακές για τον τόπο θα την υλοποιήσετε επειδή ήταν προεκλογική σας δέσμευση; Παροιμιώδης συνέπεια! 
      Ίσως είναι η μοναδική συνέπεια από τις προεκλογικές σας δεσμεύσεις και αυτή καταστροφική, την οποία υλοποιείτε. Είναι δυνατόν να υποστηρίζει κάποιος ότι υπάρχουν θετικές συνέπειες για τη χώρα μας από την απογραφή, όπου διασυρόμαστε διεθνώς; Είναι στους πολίτες θετικές από την απογραφή οι συνέπειες, γιατί τα πάντα παραπέμπονται στο μέλλον; Είναι στην οικονομία, όπου κανείς δεν μπορεί να αμφισβητήσει ότι υποβαθμίζεται η πιστοληπτική ικανότητα της χώρας και αυξάνονται οι δαπάνες για την εξυπηρέτηση του δημόσιου χρέους; 
      Έτσι, αγαπητοί συνάδελφοι, το ερώτημα είναι ποιος κέρδισε από την ιστορία της απογραφής. Η απάντηση είναι κανείς. Έχασε ο ελληνικός λαός, έχασε η χώρα, έχασε η οικονομία. Κάποιοι εξ υμών, αυταπατάστε, εάν νομίζετε ότι κέρδισε η Κυβέρνηση ή κέρδισε χρόνο καταφερόμενη κατά του ΠΑΣΟΚ. 
      Κύριοι συνάδελφοι, η εικόνα της χώρας μας διεθνώς, όπως είπα και πριν δεν είναι καλή. Τα γεγονότα πολλά. Και επειδή βλέπω τον παριστάμενο συντοπίτη μου Υπουργό Μακεδονίας-Θράκης, θα ήθελα να πω για την ΕΧPO και ότι εκεί η Ελλάδα δεν ηττήθηκε απλά, εξευτελίστηκε, ταπεινώθηκε. Δώδεκα ψήφοι. Ποτέ άλλοτε στο παρελθόν δεν έχει ξανασυμβεί, δεν υπήρχαν ανάλογα φαινόμενα. Και βεβαίως η εύκολη απάντηση είναι, ο φάκελος, η προηγούμενη κυβέρνηση. Και σε αυτό το θέμα παραπέμπουμε σε αυτά. 
      Πού είναι το μεγάλο μεταολυμπιακό εθνικό κεφάλαιο, το κύρος, η αξιοπιστία της χώρας στη διεθνή κοινότητα; Φαίνεται πάει περίπατο. Και βεβαίως, αγαπητοί συνάδελφοι, λέει ότι ο φάκελος ήταν πλήρης από τεχνοκρατικής πλευράς. Ποιος ετοίμασε αυτόν το φάκελο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Χρειαζόταν –λέει- ανάληψη πρωτοβουλιών στο πολιτικό και ανώτατο διπλωματικό επίπεδο. Γιατί, λοιπόν, δεν το κάνατε; Πού ήσασταν, αγαπητοί συνάδελφοι; Δεν θα κάνω σύγκριση με τους Ολυμπιακούς Αγώνες. 
      Αγαπητοί συνάδελφοι, με βάση την επικοινωνιακή πολιτική και στρατηγική της Νέας Δημοκρατίας η Κυβέρνηση στο διεθνή στίβο, στο Σκοπιανό, στα ελληνοτουρκικά, στην απογραφή, και τις συνέπειές της, στην EXPO μας οδηγεί από νίκη σε νίκη. Δεν υπάρχει τίποτα άλλο. Είναι αυτό που λέμε στα γήπεδα «γκολ εσείς, σέντρα εμείς». Περίπου κάπως έτσι, αγαπητοί συνάδελφοι, είναι η λογική και η πρακτική την οποία ακολουθείτε.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, ολοκληρώστε. 
      ΛΑΖΑΡΟΣ ΛΩΤΙΔΗΣ: Δεν χρειάζεται να κάνω αναφορά ούτε στο παρελθόν. Θα πω μόνο ένα πράγμα, αγαπητοί συνάδελφοι. 
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε συνάδελφε.
      ΛΑΖΑΡΟΣ ΛΩΤΙΔΗΣ: Τελειώνω, ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν έχετε άλλο χρόνο. Ήδη πήρατε και ένα λεπτό επιπλέον. Τελειώστε σας παρακαλώ. Είναι ακόμα να μιλήσουν εκατόν ενενήντα συνάδελφοι.
      ΛΑΖΑΡΟΣ ΛΩΤΙΔΗΣ: Να ζητήσω συγγνώμη από τους επόμενους συναδέλφους.
      ΠΡΟΕΔΡΕΥΩΝ (Σωτήρης Χατζηγάκης): Η συγγνώμη δεν λέει τίποτα, το θέμα είναι να μιλήσουν. 
      ΛΑΖΑΡΟΣ ΛΩΤΙΔΗΣ: Να πω ότι η Κυβέρνηση εγκαινιάζει συνέχεια έργα, στα οποία η συμμετοχή της και η συμβολή της ήταν ελάχιστη, όπως έκανε χθες στην Καστανιά, στο νομό μου, αγαπητοί συνάδελφοι. Και βεβαίως είναι έργα που η Κυβέρνηση όσο ήταν Αντιπολίτευση τα αμφισβήτησε και τα συκοφάντησε. 
      Όμως η ιστορία εκδικείται και περνά μπροστά από την Κυβέρνηση και της επιτρέπει ένα μόνο πράγμα: Να αποδοκιμάζει το παρελθόν της και όλα όσα είπε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Λωτίδη.
      Ο κ Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, είναι λυπηρό να διαπιστώνεις ότι η Αξιωματική Αντιπολίτευση μη έχοντας ουσιαστικά επιχειρήματα ασχολείται με παρανυχίδες.
      Κύριοι συνάδελφοι, από την πλευρά της Αντιπολίτευσης, είναι γεγονός και αυτό το έχει καταλάβει κάθε Έλληνας και κάθε Ελληνίδα ότι είστε πρωταθλητές στα χρόνια άσκησης εξουσίας σ’ αυτόν τον τόπο. Είκοσι χρόνια κυβερνούσατε αυτόν τον τόπο! Καταστήσατε όμως πρωταθλήτρια τη χώρα πρώτα απ’ όλα στα χρέη. 23.000.000.000 πρέπει να πληρώσουμε το 2005 μόνο για χρεολύσια. Επιπλέον, 10.000.000.000 ευρώ πρέπει να πληρώσουμε για τόκους, περισσότερα δηλαδή από ό,τι όλες οι δαπάνες για περίθαλψη, για επιχορηγήσεις των ασφαλιστικών ταμείων και φυσικά για μισθούς και συντάξεις όλων των δημοσίων υπαλλήλων.
      Καταστήσατε τη χώρα πρωταθλήτρια στην αδιαφάνεια και τη διαφθορά. Η χώρα μας πήρε την τελευταία θέση μέσα στις χώρες της Ευρωπαϊκής Ένωσης και έχουμε την 50η θέση ανάμεσα σε εκατόν τριάντα κράτη, τα οποία συμπεριελήφθηκαν στην έρευνα. Είμαστε δηλαδή κάτω και από την Ιορδανία, κάτω από τη Μποτσουάνα, κάτω από το Ομάν. 
      Καταστήσατε τη χώρα μας πρωταθλήτρια στη μακροχρόνια ανεργία ιδιαίτερα στους νέους και στις γυναίκες, στις δαπάνες για έρευνα, στην ανταγωνιστικότητα, στην ανισότητα των εισοδημάτων. 
      Τέλος, καταστήσατε τη χώρα μας πρωταθλήτρια στο ψέμα και στην αλχημεία. Πράγματι, τρομάξατε τους Ευρωπαίους με τις αλχημείες που κάνατε μέσα στα δημοσιονομικά της χώρας. Είναι γεγονός, κυρίες και κύριοι συνάδελφοι, ότι σας ενοχλεί η απογραφή γιατί αποκαλύπτει την αλήθεια, γιατί αποκαλύπτει ότι μέχρι σήμερα όλα αυτά τα χρόνια εξαπατούσατε με πλασματικά νούμερα τον ελληνικό λαό.
      Κυρίες και κύριοι συνάδελφοι, η Κυβέρνησή μας θέλει να προχωρήσει κάνοντας μια ήπια δημοσιονομική αναπροσαρμογή. Θέλει να προχωρήσει με διαφάνεια και πάνω απ’ όλα να δώσει δυνατότητα ανάπτυξης για να μπορέσει αυτός ο τόπος να προχωρήσει μπροστά. 
      Ο Προϋπολογισμός μας είναι η βάση πάνω στον οποίο στηρίζονται οι δύο βασικοί πυλώνες της οικονομικής μας πολιτικής. Μιλώ από τη μια πλευρά για το φορολογικό μας νομοσχέδιο, ένα νομοσχέδιο το οποίο αφενός δίνει τη δυνατότητα να μειωθούν οι φορολογικοί συντελεστές στις εταιρείες και να δοθεί η δυνατότητα ανάπτυξης, να δοθεί η δυνατότητα για νέες θέσεις εργασίας, να δοθεί η δυνατότητα να παραχθεί πλούτος και αυτός ο πλούτος να περισσέψει.
Ταυτόχρονα, βοηθά και στηρίζει τα μικρομεσαία εισοδήματα, τα εισοδήματα των συνταξιούχων και των μισθωτών. 
     Από την άλλη πλευρά, ο αναπτυξιακός μας νόμος για τον οποίο αξίζουν θερμά συγχαρητήρια στην ηγεσία του Υπουργείου Εθνικής Οικονομίας και του Υπουργείου Ανάπτυξης, είναι ένας νέος νόμος που δίνει δυνατότητα ανάπτυξης, ιδιαίτερα δε στην περιφέρεια, ιδιαίτερα δε σε περιοχές που, πραγματικά, αντιμετωπίζουν προβλήματα που τα δημιούργησε η κυβέρνηση του ΠΑΣΟΚ δίνοντας τη δυνατότητα σε επιχειρήσεις να φύγουν και να στεγαστούν πλέον στα Σκόπια, στη Βουλγαρία, στη Σερβία, να έχουμε αποβιομηχάνιση, ιδιαίτερα, των παραμεθορίων περιοχών.
	Αυτός ο αναπτυξιακός νόμος δίνει τη δυνατότητα να μπορέσουν πλέον να γίνουν επενδύσεις. Αυτός ο νόμος επιδοτεί, κινητροδοτεί τις επενδύσεις και δίνει τη δυνατότητα να δημιουργηθούν νέες θέσεις εργασίας, ιδιαίτερα στις παραμεθόριες περιοχές, όπως είναι και ο νομός μου, η Πέλλα.
      Κυρίες και κύριοι συνάδελφοι, εμείς στηρίζουμε αυτόν τον Προϋπολογισμό, γιατί δίνει τη δυνατότητα για ανάπτυξη και η ανάπτυξη αυτή δεν θα γίνει μόνο με τον αναπτυξιακό νόμο, αλλά θα γίνει ταυτόχρονα και με την ενίσχυση των κυττάρων της δημοκρατίας που είναι οι δήμοι και οι νομαρχίες. 
      Επιτρέψτε μου με δύο κουβέντες να σταθώ εδώ. Έχετε παρακρατήσει από τους δήμους 1,5 τρισεκατομμύρια δραχμές. Έχετε παρακρατήσει από τους δήμους χρήματα, αναγκάζοντάς τους να οδηγηθούν στην χρεοκοπία. Υπάρχουν δήμοι οι οποίοι αντιμετώπιζαν πρόβλημα λειτουργίας και ήρθε αυτή η Κυβέρνηση, η σημερινή Κυβέρνηση της Νέας Δημοκρατίας, να στηρίξει αυτούς τους δήμους με συνεχείς νομοθετικές ρυθμίσεις. 
      Πρώτα απ’ όλα, προχώρησε στη ρύθμιση των χρεών των δήμων. Έδωσε τη δυνατότητα γι’ αυτό ενισχύοντας τη ΣΑΤΑ, με επιπλέον 50.000.000, τα οποία δεν είχατε δώσει από το 2003. Επιπλέον, δημιούργησε ένα νέο πρόγραμμα, το Πρόγραμμα «ΘΗΣΕΑΣ», για να μπορέσει να στηρίξει την αναπτυξιακή προσπάθεια των δήμων, να βελτιωθεί η ποιότητα ζωής του κατοίκου σε κάθε δήμο, σε κάθε κοινότητα.
      Ταυτόχρονα, μ’ αυτόν το νόμο πλέον, με το σημερινό Προϋπολογισμό, δίνεται η δυνατότητα το 2005 να έχουμε αύξηση στις ΑΤΑ κατά 9% και στους ΚΑΠ κατά 13%. Τέλος, υπάρχει η ρητή δέσμευση της Κυβέρνησής μας να δοθούν τμηματικά, σταδιακά οι παρακρατηθέντες, υπεξαιρεθέντες πόροι από τους ΟΤΑ, με τη μορφή των ομολόγων. 
      Το ίδιο, όμως, πράξατε και στις νομαρχίες. Ψηφίσατε τον αιρετό νομάρχη, αλλά αφήσατε τις νομαρχίες, τις καταδικάσατε πλέον σε αφανισμό και μαρασμό. Γιατί; Γιατί δεν είχαν χρήματα. Πώς θα έπρεπε ο νομάρχης να λειτουργήσει; Με τι χρήματα να κάνει έργα; Με τι χρήματα να βελτιώσει την ποιότητα ζωής; Με τι χρήματα να βοηθήσει τον πολίτη; Με τι χρήματα να ενισχύσει τις υπηρεσίες της νομαρχίας για το καλό του πολίτη;
      Και έρχεται η σημερινή Κυβέρνηση με το Υπουργείο Εσωτερικών και πλέον ρυθμίζει αφ΄ενός μεν τα χρέη των δήμων, των νομαρχιών και, ταυτόχρονα, φέρνει νομοσχέδιο στη Βουλή, από όπου υπάρχει διαχωρισμός των προνοιακών επιδομάτων που σε πολλές περιπτώσεις αποτελούσαν το 70% και 80% του προϋπολογισμού τους. Το ξεχωρίζει και πλέον τα προνοιακά επιδόματα τα παίρνει το Υπουργείο Υγείας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επιπλέον, όμως, ενισχύει ουσιαστικά τις νομαρχίες. Τριπλασιάζει τα χρήματα για τις νομαρχίες, για να μπορέσουν να επιτελέσουν τη σημαντική αποστολή που έχουν.
      Κυρίες και κύριοι συνάδελφοι, μιλάει η Αντιπολίτευση για ανάπτυξη. Θα δώσω ένα μόνο παράδειγμα. Άκουσα τον προλαλήσαντα συνάδελφο να μιλάει για Εγνατία Οδό. Θέλω να τον ρωτήσω ευθέως –και αυτόν και όσους διετέλεσαν Υπουργοί στην κυβέρνηση του ΠΑΣΟΚ- το εξής: Η Πέλλα είναι ο μόνος νομός για τον οποίο δεν υπάρχει ούτε καν πρόβλεψη για σύνδεση με την Εγνατία Οδό. Γιατί καταδικάσατε την Πέλλα, κύριοι, σε απομόνωση; Γιατί είναι η Πέλλα ο μόνος νομός που δεν έχει έξοδο στα Βαλκάνια; 
      Γιατί η Πέλλα είναι ο μόνος νομός που έχει το χειρότερο οδικό δίκτυο που τη συνδέει με τη Θεσσαλονίκη; Γιατί θέλετε να αφανίσετε την Πέλλα;
      Κυρίες και κύριοι συνάδελφοι, ο λαός είδε αυτά που κάνατε και γι’ αυτόν το λόγο στήριξε τη Νέα Δημοκρατία που έρχεται μέσα σε σύντομο χρονικό διάστημα και δημοπρατεί το μουσείο της Πέλλας. Εσείς είχατε αυτό το μουσείο στα χαρτιά από τον καιρό της Μελίνας Μερκούρη. 
      (Χειροκροτήματα από την πτέρυγα της Νέας Δημοκρατίας)
      Έρχεται η Νέα Δημοκρατία και η Κυβέρνηση του Κωνσταντίνου Καραμανλή και φτιάχνει πλέον το μουσείο της Πέλλας, της γης που γέννησε το Μεγάλο Αλέξανδρο.
      Κυρίες και κύριοι συνάδελφοι, για όλους τους λόγους που ανέφερα, ψηφίζω αυτόν τον Προϋπολογισμό και καλώ όλους εσάς να πράξετε το ίδιο για το καλό αυτού του τόπου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ πολύ, κύριε Τζαμτζή.
      Το λόγο έχει ο κ. Απόστολος Φωτιάδης.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, με πολύ μεγάλο ενδιαφέρον παρακολούθησε ο ελληνικός λαός, αλλά και εμείς εδώ στη Βουλή τη συγκεκριμένη συζήτηση του Προϋπολογισμού, μία συζήτηση που, κατά τον πλέον πανηγυρικό τρόπο, απεκάλυψε αυτό που ήδη εμείς γνωρίζαμε και καταγγείλαμε, δηλαδή τη μεγάλη απάτη της Νέας Δημοκρατίας απέναντι στον ελληνικό λαό. Πρόκειται για έναν Προϋπολογισμό μη ρεαλιστικό, μη εφαρμόσιμο, εικονικό, απατηλό, αναπτυξιακό, αλλά και περιφερειοκτόνο. 
      Είναι ένας Προϋπολογισμός που, κατά τη ρήση του ίδιου του Υπουργού Οικονομίας και Οικονομικών κ. Αλογοσκούφη, αλλά και τις εκτιμήσεις της Ευρωπαϊκής Ένωσης, δεν πρόκειται να εφαρμοσθεί. Είναι θέμα χρόνου να περιμένουμε τις νέες ρυθμίσεις, αφού η ομολογία του ίδιου του Υπουργού Οικονομίας ότι δεν αποδέχθηκε η Ευρωπαϊκή Ένωση τα στοιχεία, επειδή δεν είναι ακριβή, αποδεικνύει του λόγου το αληθές. 
      Κύριοι της Κυβέρνησης, υποσχεθήκατε αύξηση του ρυθμού ανάπτυξης από το 4,5% στο 5,5%. Αντ’ αυτού, έχουμε μία μείωση του ρυθμού ανάπτυξης στο 3,7%. 
      Διακηρύξατε περιορισμό της σπατάλης και, αντί γι’ αυτό, τριπλασιάστηκε ο ρυθμός αύξησης των δαπανών. Ο μόνος περιορισμός «σπατάλης» είναι ο περιορισμός των δημοσίων επενδύσεων κατά 1,6 δισεκατομμύρια ευρώ, δηλαδή κατά 550.000.000.000 δραχμές. 
      Εξαγγείλατε πομπωδώς την πάταξη της φοροδιαφυγής και το πρώτο που πράξατε, είναι να νομιμοποιήσετε τους φοροφυγάδες με την πρώτη νομοθετική ρύθμιση που φέρατε στη Βουλή. Νομιμοποιήσατε τα παράνομα έσοδα από οποιανδήποτε συναλλαγή, είτε από ναρκωτικά είτε από λαθρεμπόριο είτε από φοροδιαφυγή. Καταργήσατε τις ποινές για αυτούς που εκδίδουν πλαστά και εικονικά τιμολόγια. 
      Το βασικότερο απ’ όλα είναι ότι χαρίσατε τουλάχιστον 500.000.000 ευρώ στους εκδότες πλαστών και εικονικών τιμολογίων, την ώρα που διακηρύσσετε ότι δεν έχετε λεφτά, για να δώσετε επιπλέον αυξήσεις στο ΕΚΑΣ ή στις συντάξεις των αγροτών.
      Εξαγγείλατε αύξηση των επενδύσεων και, αντί γι’ αυτό, είδαμε το 14% της αύξησης να γίνεται 4%. Θα πρέπει να ξεχάσουμε όλοι την αριθμητική, που μάθαμε στο δημοτικό σχολείο, και να θεωρούμε το τέσσερα μεγαλύτερο του δεκατέσσερα.
      Μιλήσατε για σύγκλιση μισθών και συντάξεων και, όμως, περικόψατε τις αυξήσεις κατά 70% σε σύγκριση με το προηγούμενο έτος για τις συντάξεις και κατά 30% έγινε περικοπή των αυξήσεων για τους μισθούς. 
      Δεσμευθήκατε για αύξηση των δαπανών για την παιδεία στο 5% και έχουμε μείωση του ποσοστού ως ποσοστό του ΑΕΠ από το 3,6% στο 3,5%. 
      Το ίδιο συμβαίνει και με την υγεία, όπου αντίστοιχα είχαμε μείωση ως ποσοστό του ΑΕΠ των δαπανών για την υγεία από το 2,8% στο 2,7%. 
      Οι πολύτεκνες οικογένειες με τρία παιδιά, όπως τις ονομάτισε ο κύριος Πρωθυπουργός, θα περιμένουν και το δεύτερο έτος ματαίως, για να πάρουν τα επιδόματα τα οποία υποσχέθηκε, αφού δεν προβλέπεται ούτε ένα ευρώ για την επιδοματική πολιτική των οικογενειών με τρία παιδιά.
	Βέβαια, φαίνεται ότι ανακουφίστηκαν οι οικογένειες με τρία παιδιά, οι γονείς, γιατί ο πατέρας απαλλάσσεται –λέει- από τη στράτευση, ως εάν το μέτρο αυτό καταλαμβάνει έστω και έναν από τους πολυτέκνους.
	Χαρακτηρίσατε «ψίχουλα» τις παροχές των 30 ευρώ στο ΕΚΑΣ, αλλά και των αγροτών και, βέβαια, περιχαρείς οι αγρότες θα περίμεναν να δίνατε κάτι περισσότερο, αντ’ αυτού όμως εσείς δίνετε μόνο τα μισά.
	Καταργήσατε, ή τουλάχιστον εξαγγείλατε την κατάργηση του ΣΔΟΕ εξαπατώντας τους φορολογούμενους, ενώ στην πραγματικότητα απλά και μόνο το όνομα αλλάξατε και οι έλεγχοι συνεχίζονται ακόμα πιο σκληροί, αφού, όπως σημερινά δημοσιεύματα φέρουν πληροφορίες από το Υπουργείο Οικονομικών, είχαμε μία αύξηση των ελέγχων και θα έχουμε έντεκα χιλιάδες ελέγχους το επόμενο τρίμηνο του καινούργιου έτους.
	Υπάρχουν περισσότεροι φόροι για τους εργαζόμενους και ελαφρύνσεις για τις επιχειρήσεις. Δεν υπάρχουν παροχές για εργαζόμενους και συνταξιούχους, όμως υπάρχουν τα 400.000.000 ευρώ ελαφρύνσεις μόνο για το 2005 για τις επιχειρήσεις. Συνολικά οι δέκα μονάδες μείωση της φορολογίας των εταιρειών αντιστοιχούν σε 1,5 και πλέον δισεκατομμύριο ευρώ, δηλαδή 500.000.000.000 δραχμές μείωση της φορολογίας κυρίως των μεγάλων επιχειρήσεων, όταν αρνείστε να χορηγήσετε 150 μόλις εκατομμύρια ευρώ, το επίδομα θέρμανσης για τις πλέον φτωχές οικογένειες στη χώρα.
	Οι αγρότες ακόμα περιμένουν την προσέλευση του κ. Καραμανλή στις Βρυξέλες για να παραστεί ο ίδιος, όπως είπε, στο Συμβούλιο Υπουργών Γεωργίας. Ο ίδιος θα υπερασπιζόταν τα συμφέροντα των αγροτών. Βέβαια, απογοητεύτηκαν απόλυτα, μιας και είδαν το εισόδημά τους να καταρρέει στο μισό απ’ ό,τι πέρυσι. Οι αγρότες έχασαν το 50% του εισοδήματος σε μία χρονιά της Νέας Δημοκρατίας. 
	Αυτό που πρέπει να τονίσουμε, ιδιαίτερα, είναι η εγκατάλειψη της υπαίθρου γιατί 1.600 δισεκατομμύρια ευρώ, περίπου 500.000.000.000 δραχμές μειώνονται οι δημόσιες επενδύσεις κι έτσι οι περιφέρειες βλέπουν να μειώνεται το ποσοστό που τους αντιστοιχεί.
	H πατρίδα μου, η Θράκη, η οποία, πραγματικά, γνώρισε πολύ καλές μέρες με τις κυβερνήσεις του ΠΑΣΟΚ, αφού μυθικά ποσά διατέθηκαν για την ανάπτυξη στην περιοχή, σήμερα τιμωρείται και οι δημόσιες επενδύσεις το 2004 μειώνονται κατά 62%, το δε 2005 κατά 30% σε σχέση με το 2003. Προγράμματα μεγάλα, τεράστια του Υπουργείου Ανάπτυξης εντελώς τυχαία δεν περιλαμβάνουν ούτε μία έγκριση επενδύσεων για τους τρεις νομούς της Θράκης. Οι νομοί της Ροδόπης και του Έβρου, ω του παραδόξου, έχουν μέσα στον Προϋπολογισμό, όπως κατατέθηκε, μηδέν ευρώ για δημόσιες επενδύσεις. Φαίνεται ότι τα καλά χρόνια που πέρασαν θα πρέπει να συμψηφιστούν με τα χρόνια της Νέας Δημοκρατίας, όπου είναι μηδέν οι επιχορηγήσεις για δημόσιες επενδύσεις. 
	Ο αναπτυξιακός νόμος είναι ένας νόμος που καταδικάζει τη Θράκη, αφού η ιδιαιτερότητα που είχε με τους προηγούμενους νόμους καταργείται. Καταργείται το 5% επιπλέον επιδότησης για όλη την περιοχή της Θράκης. Καταργείται η επιδότηση του επιτοκίου για τα δεκαπέντε χρόνια και το βασικότερο απ’ όλα είναι ότι ενισχύονται αγροτικές επιχειρήσεις στα γειτονικά κράτη. Έτσι οι αγρότες της Θράκης και της βόρειας Ελλάδας δεν έχουν να ανταγωνιστούν πια τα αγροτικά προϊόντα των γειτονικών χωρών μόνο, αλλά και τα αγροτικά προϊόντα που θα παράγονται στις γειτονικές χώρες με επιδότηση της Κυβέρνησης της Νέας Δημοκρατίας. Επιχειρήσεις συνεχώς κλείνουν, η ανεργία μεγαλώνει, έργα απεντάσσονται.
	Και τελειώνοντας, μιας και βλέπουμε εδώ και τον Υπουργό Μακεδονίας και Θράκης, θα έλεγα ότι απόδειξη της καταρράκωσης του διεθνούς κύρους της χώρας μας αποτελεί, κύριοι Υπουργοί της Κυβέρνησης, το τελευταίο αποτέλεσμα πριν από δύο μέρες σχετικά με τη Διεθνή Έκθεση EXPO 2008.
     Πήρε  μόνο δώδεκα ψήφους από τις ενενήντα τέσσερις. Αυτή είναι η εκτίμηση την οποία χαίρει η Κυβέρνηση της Νέας Δημοκρατίας και η Ελλάδα όπως εσείς, πραγματικά, με τους χαμηλούς στόχους την καταντήσατε. 
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Καράογλου.
     ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε,  κυρίες και κύριοι συνάδελφοι αποτελεί για μένα ιδιαίτερη τιμή η τοποθέτησή μου στην Ολομέλεια του ελληνικού Κοινοβουλίου για την σημαντικότερη κοινοβουλευτική διαδικασία, τη συζήτηση, δηλαδή, και την έγκριση του Προϋπολογισμού για τον επόμενο χρόνο, ενός Προϋπολογισμού, μάλιστα, ιδιαίτερα σημαντικού για την παράταξή μας που μετά από αρκετά χρόνια επανέρχεται στην κυβέρνηση και εκεί φιλοδοξεί, αφού αντιμετωπίσει βέβαια τα οξυμένα προβλήματα του ελληνικού λαού, να παραμείνει για πολλά χρόνια και φυσικά να παρουσιάσει ακόμα πολλούς προϋπολογισμούς. 
     Η Κυβέρνηση με τον συζητούμενο και ασφαλώς σε λίγες ώρες ψηφιζόμενο Προϋπολογισμό, φιλοδοξεί να ολοκληρώσει ένα πλέγμα μέτρων που στόχο έχουν την επαναφορά της οικονομίας της χώρας από τον εκτροχιασμό της στην σταθερή τροχιά της ανάκαμψης, της εξυγίανσης και της ανάπτυξης.
     Ξεκινώντας τη θητεία της η νέα διακυβέρνηση έκανε πράξη αυτό που είχε υποσχεθεί προεκλογικά. Σε σύντομο χρονικό διάστημα με αντικειμενικές και αμερόληπτες διαδικασίες ολοκλήρωσε την δημοσιονομική απογραφή. Αυτή έγινε για πολλούς λόγους. Αξίζει επιγραμματικά να αναφέρω κάποιους. Γιατί ήταν προεκλογική μας δέσμευση, γιατί η Κυβέρνηση προτιμά να λέει στον ελληνικό λαό και στους εταίρους της την αλήθεια και όχι ψέματα, γιατί μ’ αυτό τον τρόπο αποκαθίσταται η διεθνής αξιοπιστία της χώρας, γιατί προτιμά η νέα κυβέρνηση της χώρας να γνωρίζει τα προβλήματα του ελληνικού λαού για να μπορεί και να τα αντιμετωπίσει, παρά να τα κρύβει και να τα αποσιωπά.
     Τι προέκυψε από την δημοσιονομική απογραφή; Αυτό που όλος ο ελληνικός λαός γνώριζε και είχε ζήσει βαθιά στο πετσί του, ότι η κατάσταση της οικονομίας ήταν σε τραγικά χάλια. ΄Οτι ένας στους τέσσερις νέους ήταν άνεργος, ότι είχε δημιουργηθεί στην πράξη η κοινωνία των 2/3, με το 1/3, περίπου δηλαδή τρία εκατομμύρια ΄Ελληνες να ζουν κάτω από τα όρια της φτώχειας και στην κυριολεξία να υποφέρουν. ΄Οτι οι φτωχότερες περιφέρειες στην Ευρώπη ήταν οι ελληνικές περιφέρειες. Ότι η Ελλάδα, οι ΄Ελληνες πολίτες είχαν το χαμηλότερο βιοτικό επίπεδο σε επίπεδο Ευρώπης από τους υπόλοιπους δεκαπέντε εταίρους μας. 
     Τα αποτελέσματα της δημοσιονομικής απογραφής και οι κασσάνδρες που πρόβλεπαν μια σειρά δυσμενών μέτρων σε βάρος της χώρας μας για την απογραφή, τελικά διαψεύσθηκαν. ΄Ετσι, λοιπόν, ούτε αποβολή από την ΟΝΕ και το ευρώ είχαμε, ούτε περικοπή κονδυλίων από το Γ΄ ΚΠΣ, ούτε επιβολή προστίμων ή θέση της χώρας μας υπό διεθνή επιτήρηση. ΄Ομως, δυστυχώς, όπως είπα και πριν, για τις κασσάνδρες όλα αυτά απλώς αποδείχθηκαν δεινές προφητείες που δεν επαληθεύτηκαν στην πράξη. Αντίθετα η Κομισιόν, ο αρμόδιος ευρωπαίος Επίτροπος συνεχάρισαν την ελληνική Κυβέρνηση για την ειλικρίνειά της, για την αποκατάσταση της αλήθειας, για τη δέσμευσή της για αποκατάσταση της δημοσιονομικής ισορροπίας στη χώρα. Απόδειξη άλλωστε της νέας σχέσης εμπιστοσύνης που έχουν διαμορφώσει οι ευρωπαίοι εταίροι μας με τη χώρα μας, είναι το γεγονός ότι χωρίς να έχει ζητηθεί, η Κομισιόν έδωσε διετή περίοδο προσαρμογής στην Ελλάδα, αντί για τον ένα χρόνο που είχαμε ζητήσει.
     Φορολογικός νόμος. Επιτέλους για πρώτη φορά όλοι οι ΄Ελληνες πολίτες είδαν να ψηφίζετε ένας νόμος που η Κυβέρνηση δεσμεύθηκε, υπεύθυνα, από τον αρμόδιο Υπουργό Εθνικής Οικονομίας τον κ. Αλογοσκούφη, ότι θα είναι σταθερός σε βάθος μιας τετραετίας. Είχαν κουραστεί, βλέπετε, από την προηγούμενη κυβέρνηση κάθε δύο -τρεις μήνες να ψηφίζεται και ένας διαφορετικός φορολογικός νόμος. Επιτέλους για πρώτη φορά η ελληνική Κυβέρνηση αποφάσισε να στηρίξει έμπρακτα τις μικρομεσαίες επιχειρήσεις μειώνοντας τη φορολογία και τους φορολογικούς συντελεστές για τις μικρομεσαίες επιχειρήσεις. Αυτό από μόνο του αποτελεί μια πολύ μεγάλη είδηση, γιατί θα πρέπει να θυμηθούμε ότι όλα τα τελευταία χρόνια που είχαμε τη διακυβέρνηση του ΠΑΣΟΚ, το κάθε νέο φορολογικό νομοσχέδιο συνοδευόταν και με μια σειρά επιβαρύνσεων σε βάρος του ελληνικού λαού, σε βάρος των ελλήνων επιχειρηματιών. 
     Επιτέλους, για πρώτη φορά οι ΄Ελληνες φορολογούμενοι γνωρίζουν το ενδιαφέρον της ελληνικής Κυβέρνησης με την αύξηση του αφορολόγητου για όλους τους ΄Ελληνες πολίτες με την αύξηση των εκπιπτομένων ιατρικών δαπανών, με την αύξηση των εκπιπτομένων τόκων από δάνεια αγοράς πρώτης κατοικίας, με μια σειρά μέτρων που δίνουν μια ανάσα στους χαμηλόμισθους και στους συνταξιούχους. 
    Πριν λίγες μέρες είχαμε τη χαρά να ψηφίσουμε στο ελληνικό Κοινοβούλιο και το νέο αναπτυξιακό νόμο της χώρας. Ένας νόμος απλός, κατανοητός, πραγματικά γενναίος, που φιλοδοξεί, μαζί με το φορολογικό νόμο να αποτελέσουν τους δυο βασικούς άξονες πάνω στους οποίους θα στηριχθεί και η οικονομική πολιτική της Κυβέρνησης. Ένας νόμος που δίνει νέες προοπτικές στη «βαριά βιομηχανία» της χώρας μας, στον τουρισμό, δηλαδή, που στηρίζει ουσιαστικά τη ραχοκοκαλιά της ελληνικής οικονομίας, τις μικρομεσαίες επιχειρήσεις, που καταργεί τον ανόητο διαχωρισμό παλαιών και νέων επιχειρήσεων, που για πρώτη φορά επιχειρεί να τονώσει την έρευνα, τη σύγχρονη τεχνολογία, που επιχειρεί να δώσει δυναμισμό στην ελληνική οικονομία, το δυναμισμό που τα τελευταία χρόνια, λόγω των ακατανόητων οικονομικών πολιτικών της προηγούμενης κυβέρνησης είχε απολέσει η ελληνική οικονομία. Μέσα από την επανίδρυση του κράτους κάτι που είχαμε εξαγγείλει και κάνουμε πράξη, φιλοδοξούμε να σταματήσει το κράτος να αποτελεί τροχοπέδη στην αναπτυξιακή διαδικασία της χώρας, να σταματήσει να ταλαιπωρεί τον Έλληνα πολίτη, τον Έλληνα επιχειρηματία. Με δραστική μείωση της γραφειοκρατίας, με απλοποίηση του θεσμικού πλαισίου αδειοδότησης των επιχειρήσεων, με εφαρμογή της σύγχρονης τεχνολογίας στην υπηρεσία του Έλληνα πολίτη, στην υπηρεσία του Έλληνα δημόσιου υπάλληλου, του Έλληνα επιχειρηματία, μπορούμε να άρουμε τα γραφειοκρατικά αντικίνητρα που μέχρι τώρα υπήρχαν στο ελληνικό κράτος και να δημιουργήσουμε ένα κράτος σύγχρονο, ένα κράτος φιλικό στην υπηρεσία του Έλληνα πολίτη. 
    Αποκρατικοποιήσεις. Με την απαγκίστρωση του κράτους μέσα από διαδικασίες επιχειρηματικές που δεν είναι ούτε απαραίτητες, ούτε κοινωνικές, αντίθετα ήταν διαδικασίες ζημιογόνες και προβληματικές, το κράτος μπορεί να σταματήσει να πετάει τζάμπα τα λεφτά και να τα στερεί από αυτούς που, πραγματικά, τα έχουν ανάγκη. 
    Παράλληλα μπορεί με τις αποκρατικοποιήσεις να έχει σημαντικά έσοδα, που επενδύοντάς τα στην αναπτυξιακή πορεία της χώρας, να σπρώξει στην παραγωγική διαδικασία ανθρώπους που μπορούν να προσφέρουν πολλά. Άλλωστε έχουμε δυο τελευταία απολύτως πετυχημένα παραδείγματα αποκρατικοποιήσεων. Και αναφέρομαι στην αποκρατικοποίηση των Ελληνικών Πετρελαίων και της Εθνικής Τράπεζας που μαρτυρούν τις δυνατότητες που παρέχει ο σημαντικός αυτός τρόπος άσκησης οικονομικής πολιτικής.  
    Ολοκληρώνοντας το πλέγμα των μέτρων της οικονομικής πολιτικής της νέας Κυβέρνησης της χώρας, που στόχο έχει τη δημοσιονομική εξυγίανση, την κοινωνική σύγκλιση, την περιφερειακή ανάπτυξη, τη βελτίωση της καθημερινότητας του Έλληνα πολίτη, η Κυβέρνηση έχει καταθέσει και συζητάμε αυτές τις ημέρες διεξοδικά τον Προϋπολογισμό του 2005. Πρόκειται για έναν Προϋπολογισμό φιλόδοξο, έναν Προϋπολογισμό ρεαλιστικό, έναν προϋπολογισμό νοικοκυρέματος της ελληνικής οικονομίας, που παράλληλα δείχνει και το ανάλογο κοινωνικό πρόσωπο. 
    Στο ερώτημα, βέβαια, που θα μπορούσε κανείς καλοπροαίρετος εύκολα να κάνει, αν η Κυβέρνηση είναι ικανοποιημένη από την κατάσταση όπως υπάρχει στο χώρο της κοινωνικής πρόνοιας, της παιδείας, του πολιτισμού ή αν αντιμετωπίζονται, δραστικά, τα προβλήματα του ελληνικού λαού, ασφαλώς θα απαντούσαμε όχι. Ποιος κυβερνήτης, ποια κυβέρνηση, δεν θα ήθελε να δώσει πολύ περισσότερα στο λαό που κυβερνάει; Όμως με δεδομένη την τραγική κατάσταση της οικονομίας, όπως επί είκοσι χρόνια την κατάντησε η πολιτική του ΠΑΣΟΚ, το ενδιαφέρον της Κυβέρνησης εστιάστηκε στο νοικοκύρεμα των οικονομικών του κράτους, στην προσπάθεια να μην επιβαρυνθεί ακόμη περισσότερο κανείς Έλληνας πολίτης, στην προσπάθεια το 2005 να αποτελέσει την αφετηρία για ένα άλμα της ελληνικής οικονομίας  τα  αμέσως  επόμενα  χρόνια.
    Και κλείνοντας, κύριε Πρόεδρε, όλοι εμείς, όλοι οι Βουλευτές, τα στελέχη της παράταξης, που ο ελληνικός λαός μας εμπιστεύθηκε με την ψήφο του, τα οράματά του, τις προσδοκίες του, δηλώνουμε ότι θα «ματώσουμε» στην κυριολεξία για να φανούμε αντάξιοι της εμπιστοσύνης αυτής. Για να μην προδώσουμε κανέναν. Για να μπορούμε να κοιτάμε στα ίσα τον κάθε Έλληνα και την κάθε Ελληνίδα πολίτη, χωρίς να ντρεπόμαστε, όπως θα έπρεπε να συμβαίνει με κάποιους άλλους. 
    Κυρίες και κύριοι συνάδελφοι, είμαι πολύ περήφανος που θα υπερψηφίσω τον πρώτο Προϋπολογισμό της Κυβέρνησης Καραμανλή. 
    Σας ευχαριστώ  πολύ. 
    (Χειροκροτήματα από την πτέρυγα της Νέας Δημοκρατίας).
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Καραόγλου. 
    Κυρίες και κύριοι συνάδελφοι, όπως έχουμε συμφωνήσει η πρωινή μας συνεδρίαση θα διακοπεί στις 15.30΄. Επομένως βάσει του χρόνου που έχουμε μπροστά μας, θα ομιλήσουν δυο συνάδελφοι ο κ. Λοβέρδος πρώτα και ο κ. Καρπούζας και μετά θα διακόψουμε. 
    Ο κύριος Λοβέρδος έχει το λόγο. 
      ΑΝΔΡΕΑΣ ΛΟΒΕΡΔΟΣ: Κύριοι συνάδελφοι, θα κάνω λόγο στο οκτάλεπτό μου για τις δαπάνες στην εθνική άμυνα. Θα μιλήσω, δηλαδή, για έναν τομέα ιδιαιτέρως ευαίσθητο και πολιτικώς πολύ σημαντικό, έναν τομέα, κύριοι Υπουργοί που συμπυκνώνει την ασφάλεια της χώρας, όπως αυτή οργανώνεται με την αποτρεπτική ισχύ που η χώρα συγκεντρώνει, τη συνεισφορά του ελληνικού λαού σε χρήμα και σε έμψυχο δυναμικό, μια σειρά από εκπαιδευτικές τεχνικές και επιστημονικές δραστηριότητες, που συμπυκνώνει μια μεγάλη αγορά εργασίας και την αμυντική διπλωματία, τόσο σημαντική για την παρουσία της χώρας μας στο διεθνές σκηνικό, μια αμυντική διπλωματία που η συμπεριφορά της Κυβέρνησης της Νέας Δημοκρατίας τους τελευταίους δέκα μήνες τόσο πολύ έχει πλήξει. 
      Η εθνική μας άμυνα διαπιστώθηκε, από τις περισσότερες πλευρές της Εθνικής Αντιπροσωπείας μετά τα Ίμια, σ’ εκείνη τη φάση αντιμετώπιζε μια σειρά από ιδιαιτέρως σημαντικά προβλήματα. Και η δράση των κυβερνήσεων του ΠΑΣΟΚ κατάφερε, όπως ομολογήθηκε και πάλι από τις περισσότερες πτέρυγες της Βουλής, με τις καίριες παρεμβάσεις στον τομέα των εξοπλισμών και της δομής των Ενόπλων Δυνάμεων να επιφέρει μεγάλες αλλαγές που σημειώθηκαν από τις πολιτικές δυνάμεις του τόπου και σημειώθηκαν επίσης –και αυτό είναι πιο σημαντικό- απ΄ όλες σχεδόν τις εκθέσεις των διεθνών οργανισμών που αναφέρονται στο χώρο της άμυνας. Δεν υπάρχει όργανο του ΝΑΤΟ που να μην έχει διαπιστώσει τις μεγάλες αλλαγές που έγιναν στον εξοπλισμό των Ενόπλων Δυνάμεων, τις μεγάλες αλλαγές που έγιναν στον τομέα της δομής των Ενόπλων Δυνάμεων τα περασμένα χρόνια. Αποκτήσαμε πλεονεκτήματα έτσι  έναντι των αντιπάλων μας. Εκσυγχρονίσαμε τον αμυντικό εξοπλισμό της χώρας, προσανατολίζοντας τα τελευταία χρόνια σε ένα πολύ μεγάλο βαθμό τις προμήθειές μας προς την αμυντική βιομηχανία της Ευρωπαϊκής Ένωσης και διαγράψαμε τη μετεμφυλιακή δομή των Ενόπλων Δυνάμεων προσέχοντας τον ανθρώπινο παράγοντα, συγκεντρώνοντας τις δυνάμεις μας εκεί που κρίθηκε ότι η άμυνα της χώρας έχει ιδιαίτερη ανάγκη, καταργώντας μονάδες εκεί που πια η Ελλάδα της Ευρωπαϊκής Ένωσης δεν τις είχε ανάγκη. 
      Κυρίες και κύριοι Βουλευτές, μετά από δέκα μήνες παρουσίας της Κυβέρνησης της Νέας Δημοκρατίας και παρουσίας της Νέας Δημοκρατίας στην ηγεσία του Υπουργείου της Εθνικής Άμυνας ο απολογισμός είναι δραματικός. Κατάφερε η Νέα Δημοκρατία μέσα σε λίγο καιρό να δυσφημίσει τις ‘Ενοπλες Δυνάμεις και στο εσωτερικό και στο εξωτερικό της χώρας, να σπιλώσει την παρελθούσα, τουλάχιστον, ηγεσία των Ενόπλων Δυνάμεων, να σέρνει ανώτατους στρατιωτικούς στη Δικαιοσύνη, να τους ταπεινώνει εξετάζοντάς τους στη Βουλή, να ρίχνει στις πλάτες των Ενόπλων Δυνάμεων δικές της αδυναμίες που η ζωή ανέδειξε και να αμφισβητεί ακόμα και την επιχειρησιακή ικανότητα των Ενόπλων Δυνάμεων. Ήταν ένα δεκάμηνο υποβάθμισης της προσπάθειας που η χώρα έκανε με ένταση τα περασμένα χρόνια, για να εκμεταλλευθεί τις δυνατότητές της στον τομέα της αμυντικής διπλωματίας.
      Επίσης, διαβάζοντας και μη καταλαβαίνοντας πολλές φορές τι ακριβώς η ηγεσία του ΥΕΘΑ εννοεί, μπορούμε να συμπεράνουμε -αλλά έχουμε ανάγκη μιας πληροφόρησης που ακόμα δεν έχει έλθει- τι είναι αυτό που θέλει να επιφέρει ως αλλαγή η παρούσα ηγεσία του Υπουργείου Εθνικής Αμύνης σε ό,τι αφορά τη δομή των Ενόπλων Δυνάμεων. Την προσανατολίζει, άραγε, προς μια νέα μορφή πελατειακών σχέσεων εδώ και εκεί στους νομούς της χώρας; 
    Επίσης, δεν μπορούμε να καταλάβουμε από τους δείκτες του Προϋπολογισμού, τι ακριβώς επιφυλάσσει ο προϋπολογισμός για τις αμυντικές δαπάνες και τους εξοπλισμούς. Συμφωνούμε για την μείωση των δαπανών για τους εξοπλισμούς. Τι περικόπτεται όμως δεν είμαστε σε θέση –ουδείς Βουλευτής είναι σήμερα σε θέση- να ξέρουμε, εδώ στην Εθνική Αντιπροσωπεία.  
    Τέλος αγαπητοί συνάδελφοι, είναι τραγικό όταν η Τουρκία ήδη παράγει και ο στρατός της χρησιμοποιεί δικά της οπλικά συστήματα -τελευταία η παραγωγή των αντιαεροπορικών συστημάτων μικρού βεληνεκούς είναι μια πραγματικότητα για την Τουρκία- εμείς μέσα σε ένα δεκάμηνο διακυβέρνησης από τη Νέα Δημοκρατία να μην έχουμε καταγράψει την παραμικρή ανάθεση κάποιας εργασίας ή κάποιου έργου στην εγχώρια αμυντική βιομηχανία. Δεκάδες χιλιάδες όμως εργαζόμενοι απασχολούνται είτε αμέσως είτε σε άλλες εργασίες που, παράλληλα, διεξάγονται πλάι και για την εγχώρια αμυντική βιομηχανία. 
    Κυρίες και κύριοι Βουλευτές της Ν.Δ., είναι τραγικό να μην διαθέτουμε αυτήν τη στιγμή, ψηφίζοντας τον Προϋπολογισμό, σαφή εικόνα και πληροφόρηση για το που ακριβώς θέλετε να προσανατολίσετε τα πράγματα σε σχέση με την άμυνα, γιατί δεν ξέρουμε αγαπητοί συνάδελφοι τι σκέφτεται το Υπουργείο Εθνικής Αμύνης. Συνεδρίαση της Διαρκούς Επιτροπής Εξωτερικών και Άμυνας για το θέμα αυτό δεν έχει γίνει. Η τελευταία δε συνεδρίαση της Διαρκούς Επιτροπής Εξωτερικών και Άμυνας με θέμα την άμυνα έγινε στις 3 Ιουνίου και καταναλώθηκε στο μεγάλο της μέρος σε υπαινιγμούς για σκάνδαλα –μη αποδεικνυόμενους στη συνέχεια από την πορεία εξέτασης των πραγμάτων από την αρμόδια Επιτροπή της Βουλής. 
    Δεν διαθέτουμε επίσημη πληροφόρηση. Διαθέτουμε όμως μια πάρα πολύ ανησυχητική πληροφόρηση από τα Μέσα Ενημέρωσης. Ειδικά επισημαίνω, ένα κείμενο του δημοσιογράφου Μάνου Ηλιάδη το Σάββατο στον «ΕΠΕΝΔΥΤΗ». Εκεί είναι η πρώτη αναφορά στο τι ακριβώς σκέφτεται να κάνει το Υπουργείο Εθνικής Αμύνης για τους εξοπλισμούς. Επαναλαμβάνω, για άρση κάθε παρεξήγησης συμφωνούμε με την μείωση των εξοπλισμών. Τι, ακριβώς, όμως περικόπτεται δεν γνωρίζουμε. Και ήταν -όπως αποδείχθηκε από τα πράγματα- απολύτως μη αληθής η αναφορά του κ. Πρωθυπουργού στη Διεθνή Έκθεση Θεσσαλονίκης περί ύπαρξης συμφωνίας, περί αμοιβαίας και ισόρροπης μείωσης των εξοπλισμών με τη Τουρκία διότι και τέτοια συμφωνία δεν υπάρχει –μας απήντησε ο Υπουργός Εθνικής Αμύνης σαφώς- και δεύτερον και πολύ σημαντικό, ο αμυντικός προϋπολογισμός της Τουρκίας αυξάνεται για το έτος 2005 κατά 0,2%. 
    Άρα εδώ γίνεται μια επιλογή για μονομερή μείωση των εξοπλισμών. Να το σκεφτούμε. Να το συζητήσουμε. Για τι ακριβώς όμως πρόκειται, χρωστάτε στη διάρκεια αυτής της συζήτησης μια εξήγηση εδώ στη Βουλή. Πρέπει να μάθουμε ποιες είναι οι περικοπές σας.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω κύριε Πρόεδρε.
    Τέλος, προβλέπεται αύξηση των λειτουργικών δαπανών για την εθνική άμυνα. Μείωση των εξοπλισμών κατά 11%, μονομερής μείωση χωρίς πληροφόρηση, 5,5% αύξηση των λειτουργικών δαπανών. Ναι αλλά για ποιες συγκεκριμένα λειτουργικές δαπάνες. Μήπως μεγάλο μέρος αυτού του ποσοστού προβλέπεται στον Προϋπολογισμό, κύριοι Υπουργοί, για να καλύψει την επαναφορά από την αποστρατεία εκατοντάδων πια απόστρατων αξιωματικών που επανεισήλθαν στο στράτευμα; Τι καλύπτει αυτό το ποσοστό; Είναι κάτι για το οποίο πρέπει επακριβώς να μας ενημερώσει ο αρμόδιος Υπουργός. 
    Κλείνοντας ως προς τον αμυντικό προϋπολογισμό, η Εθνική  Αντιπροσωπεία βαδίζει χωρίς την παραμικρή ενημέρωση. Είναι χρέος του Υπουργείου Εθνικής Άμυνας, τις μέρες που απομένουν για τη συζήτηση, να δώσει διευκρινίσεις. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Λοβέρδο. Ο κ. Καρπούζας έχει το λόγο που είναι και ο τελευταίος ομιλητής της πρωινής μας συνεδρίασης. 
      ΑΝΤΩΝΙΟΣ ΚΑΡΠΟΥΖΑΣ: Ως εκ τούτου, κύριε Πρόεδρε, πιστεύω ότι θα μου δώσετε ένα λεπτό επιπλέον για να ολοκληρώσω.
      Κύριε Πρόεδρε, κύριοι Υπουργοί, κύριοι συνάδελφοι, διανύουμε τις τελευταίες ημέρες του 2004 στο οποίο υπήρξαν εξελίξεις τόσο στο εσωτερικό όσο και στο εξωτερικό, γεγονότα που επηρεάζουν άμεσα την πορεία της χώρας μας. 
      Ένα από αυτά είναι και οι εκλογές της 7ης Μαρτίου που ανέδειξαν μετά από χρόνια τη Νέα Δημοκρατία Κυβέρνηση. Η επικράτηση της φιλελεύθερης παράταξης επιβεβαιώθηκε και από τις Ευρωεκλογές, δίνοντας δύναμη στην Κυβέρνησή μας να αγωνιστεί για να ολοκληρώσει το πρόγραμμά της και να ανταποκριθεί στις προσδοκίες του ελληνικού λαού. 
      Αναγνωρίζοντας τα ουσιαστικά προβλήματα δημιουργούμε συνθήκες σε ένα ευρωπαϊκό περιβάλλον που απαιτεί γνώσεις και εκσυγχρονισμό, με ένα πρόγραμμα για μία νέα οικονομική πολιτική που ανταποκρίνεται στις απαιτήσεις της νέας εποχής αντιμετωπίζοντας με αποτελεσματικότητα τα σημερινά αιτήματα της κοινωνίας, χωρίς να αγνοούμε τις αυριανές προκλήσεις.
      Αγκαλιάζουμε ολόκληρη την ελληνική κοινωνία. Προσπαθούμε με γοργά βήματα να μειώσουμε την απόσταση που μας χωρίζει από τους ευρωπαίους μας εταίρους. Αναγνωρίζουμε τη δυσκολία αυτής της απόπειρας, ωστόσο είμαστε αποφασισμένοι να διαμορφώσουμε κατάλληλες συνθήκες μέσα από τις οποίες η ελληνική κοινωνία θα πορευθεί σε ένα πλαίσιο ανάπτυξης, θα ξεφύγει από τη μιζέρια του πρόσφατου παρελθόντος και θα καταστεί ανταγωνιστική στο ευρωπαϊκό και παγκόσμιο στερέωμα.
      Κεντρικός στόχος της Κυβέρνησης της Νέας Δημοκρατίας είναι η εξυγίανση των δημόσιων οικονομικών και η αποτελεσματική μείωση του δημόσιου χρέους.
      Στους εννέα μήνες της διακυβέρνησής μας προσπαθήσαμε μέσα από μία σειρά νομοσχεδίων να προσδώσουμε νέα ώθηση στη χώρα μας. Θεσπίσαμε νόμους για την εξυγίανση της Δημόσιας Διοίκησης, την τακτοποίηση των χρεών στις τράπεζες με την κατάργηση των πανωτοκίων, την τακτοποίηση των εκκρεμών φορολογικών υποθέσεων και ληξιπρόθεσμων χρεών προς το δημόσιο.
      (Χειροκροτήματα από την πτέρυγα της Νέας Δημοκρατίας)
      Ψηφίσαμε ένα φορολογικό νομοσχέδιο με κύρια χαρακτηριστικά την απλότητα, τη σταθερότητα, την κωδικοποίηση, τη μείωση των φορολογικών συντελεστών και την αντικειμενικότητα των ελέγχων. Θεσπίσαμε ένα νέο αναπτυξιακό νόμο.
      Ο Προϋπολογισμός του 2005 είναι ο πρώτος Προϋπολογισμός που κατετέθη με τη σφραγίδα της παράταξής μας. Είναι ένας Προϋπολογισμός που βασίζεται στην αλήθεια, σε πραγματικούς αριθμούς, απαλλαγμένος από τις ενοχές του παρελθόντος και τους δογματισμούς μιας πολιτικής συνθημάτων, αλλά και προβολής που παρουσίαζε εικόνα ψεύτικης ευημερίας. 
      Η πολιτική που ακολουθήσατε όλα αυτά τα χρόνια ως κυβέρνηση, κύριοι συνάδελφοι του ΠΑΣΟΚ, κατέρρευσε σαν χάρτινος πύργος. Ξεκινήσατε δημιουργώντας την ελπίδα και την προσμονή, πορευτήκατε με συνθήματα, περιπλανηθήκατε στην πολιτική σας διαδρομή μεταμορφωνόμενοι από σοσιαλιστές σε εκσυγχρονιστές. Αγνοήσατε το λαό και τα προβλήματά του. Περάσατε στα σαλόνια της εξουσίας που τα χαρακτήριζε ο πλούτος, η έπαρση και η αλαζονεία, αλλά και μία καθεστωτική νοοτροπία που υποβάθμιζε τη νοημοσύνη του πολίτη.
      Εννιά μήνες τώρα παρακολουθώ με έκπληξη την Αξιωματική Αντιπολίτευση να αποποιείται των ευθυνών της. Ίχνος αυτοκριτικής. Δεν θέλει να ακούει τη λέξη «απογραφή». Καμία αναφορά στο περιεχόμενο και στην έννοια αυτής, ανεξάρτητα από τους αριθμούς, δηλαδή, την πραγματικότητα την οποία η Αντιπολίτευση δεν αμφισβητεί με επιχειρήματα, αρνείται όμως να την παραδεχθεί.
      Σημασία δεν έχουν οι στυγνοί αριθμοί, που, τελικά, λίγοι καταλαβαίνουν, αλλά το τι, πραγματικά, βιώνει στην καθημερινότητά του ο πολίτης. Δυστυχώς όμως, ακόμη και σήμερα είναι οδυνηρή η εικόνα της ανεργίας, της οικονομικής εξαθλίωσης, της αναξιοκρατίας, της γραφειοκρατικής αντιμετώπισης και τελικά ενός προβληματικού συστήματος που κληρονομήσαμε.
      Κυρίες και κύριοι συνάδελφοι, η πορεία προς την ανάκαμψη συνεχίζεται. Στους εννέα μήνες της διακυβέρνησης της χώρας πετύχαμε αρκετά. Μπορούμε πάρα πολλά και θα το κάνουμε, αδιαφορώντας για τα συμφέροντα τρίτων, που εσείς στηρίζατε όλα αυτά τα χρόνια.
      Γνωρίζουμε ότι ο Προϋπολογισμός του 2005 δεν είναι εύκολη υπόθεση, ιδίως μετά τα νέα στοιχεία που ήρθαν στην επιφάνεια μετά το πέρας της απογραφής. Πρέπει να παίρνουμε υπόψη μας τις πραγματικές δυνατότητες και ανάλογα να πράττουμε.
      Ακούστηκαν από τον Υφυπουργό κ. Δούκα και κατεγράφησαν στα Πρακτικά της Βουλής, τα πραγματικά στοιχεία. Θα πρέπει, όμως, να σας τα υπενθυμίζουμε κάθε ημέρα. Οι συνολικές υποχρεώσεις και τα χρέη που κληροδοτήσατε σε εμάς αναλογούν σχεδόν σε 18.000 ευρώ για κάθε Έλληνα και Ελληνίδα. 
      Πρέπει, επίσης, να γνωρίζουμε ότι εξαιτίας της προχειρότητας με την οποία συντάχθηκε ο προϋπολογισμός του 2004 από την προηγούμενη κυβέρνηση, που γνώριζε ότι σε λίγους μήνες θα είναι Αντιπολίτευση, παρουσιάζει υπερβάσεις, που αποδεικνύουν με τον πλέον δεικτικό τρόπο ένα και μόνο πράγμα, την ανευθυνότητα της απελθούσας κυβέρνησης.
Πρέπει, επίσης, να γνωρίζουμε τις μεγάλες υπερβάσεις στο κόστος των ολυμπιακών έργων. Πρέπει, επίσης, να γνωρίζουμε τις μειωμένες εισροές από τα διάφορα κοινοτικά προγράμματα, που οφείλονται στην αδυναμία εκπλήρωσης των κριτηρίων που είχαν τεθεί. Η απένταξη των έργων είναι αποτέλεσμα μιας πολιτικής κουκουλώματος που δεν δέχονται οι Ευρωπαίοι εταίροι, αλλά που η Αξιωματική Αντιπολίτευση, συνεχώς, ονομάζει κανόνα λειτουργίας. 
     Μία αλήθεια που δυστυχώς, κύριοι συνάδελφοι και κύριε Υφυπουργέ, δεν πρέπει να ξεχνάμε είναι το Νοσοκομείο Κατερίνης. Θα μου επιτρέψετε να σταθώ ιδιαίτερα σ’ αυτό και παρακαλώ να παρακολουθήσετε κάποιες ημερομηνίες, αλλά και νούμερα:
     Εξαγγέλθηκε από το ΠΑΣΟΚ το 1981. Δεκαπέντε χρόνια μετά από την εξαγγελία, δηλαδή το 1996, εντάχθηκε στο Β΄ Κοινοτικό Πλαίσιο Στήριξης και στο ΠΕΠ Κεντρικής Μακεδονίας. Ανάδοχος; Ο ΕΡΓΑΣ, ΑΤΕ. Λέει πολλά το όνομά της. Υπογραφή της σύμβασης: στις 5.12.1996. Η προθεσμία της περαίωσης ήταν 3.04.2003. Ο προϋπολογισμός ήταν 6,5 δισεκατομμύρια δραχμές, δηλαδή 19.000.000 ευρώ. Το έργο εξελίχθηκε με σοβαρές καθυστερήσεις του αναδόχου, η χρηματοδότηση διακόπηκε από την Ευρωπαϊκή Ένωση το 1998 εξαιτίας των ατασθαλιών και στη διαδικασία της ανάθεσης, αλλά και κατά τη διάρκεια του έργου. Η ΔΕΠΑΝΟΜ ΑΕ προσπάθησε να αποφευχθεί η απένταξη του έργου από το Β΄ Κοινοτικό Πλαίσιο Στήριξης και να καταστεί δυνατή η ολοκλήρωσή του ως έργο-γέφυρα. Η διαδικασία της ένταξης του έργου στο Γ΄ Κοινοτικό Πλαίσιο Στήριξης ολοκληρώθηκε το Φεβρουάριο του 2003 με χρονικό ορίζοντα περαίωσης το Μάρτιο του 2004. 
     Το καλοκαίρι, λοιπόν, του 2003 μετά από τέσσερις μήνες από την ημερομηνία που εντάχθηκε στο Γ΄ Κοινοτικό Πλαίσιο Στήριξης, απεντάσσεται από τη διαχειριστική επιτροπή και τον Ιούνιο του 2003 λύεται η σύμβαση με τον εργολάβο κοινή συναινέσει. Το Φεβρουάριο δε του 2004 προεκλογικά, κύριοι συνάδελφοι, προκηρύσσεται με προϋπολογισμό 34.000.000 από τους εθνικούς πόρους με μόνη πίστωση 1.000.000 ευρώ για το 2004, δηλαδή, χωρίς χρήματα έγινε η δημοπρασία. 
     Το φυσικό αντικείμενο αυτού του έργου έχει ως εξής: Έχουν υλοποιηθεί οι οικοδομικές εργασίες στο 58%, οι ηλεκτρομηχανολογικές εργασίες στο 12% και ο ιατρικός εξοπλισμός βρίσκεται στο 15%. Το έργο παραμένει έρμαιο εδώ και τέσσερα χρόνια. Για την αλήθεια φωτογραφίες είναι εδώ, κύριε Πρόεδρε, για τον οποιονδήποτε. 
     Αυτήν τη στιγμή, κύριοι συνάδελφοι του ΠΑ.ΣΟ.Κ., ο λαός της Πιερίας θέλει μία εξήγηση από σας. Όλοι αυτοί που ταλαιπωρούνται, ασθενείς και προσωπικό, του παλιού υφιστάμενου αυτού νοσοκομείου θέλουν να μάθουν γιατί τόση ανευθυνότητα και ανοχή. Οι μόνοι που δεν μπορούν να σας εγκαλέσουν και να σας καταλογίσουν ευθύνες είναι αυτοί που, δυστυχώς, χάθηκαν εξαιτίας της εγκατάλειψης και της ανευθυνότητάς σας. Εμείς περιμένουμε στην Κατερίνη το έργο αυτό να ξεκινήσει και να τελειώσει. Είμαστε δε αισιόδοξοι γι’ αυτό.
     Τελειώνοντας, κύριοι συνάδελφοι, ήθελα να σας πω ότι στόχος της οικονομικής μας πολιτικής είναι η επιτάχυνση της ανάπτυξης, η ενίσχυση της απασχόλησης και της κοινωνικής συνοχής. Πιστεύουμε ότι η ελεύθερη οικονομία μπορεί να εξασφαλίσει αύξηση του εθνικού εισοδήματος μέσω της παροχής κατάλληλων κινήτρων και τη δημιουργία κατάλληλου περιβάλλοντος για την προσέλευση και προσέλκυση ξένων και ελληνικών επενδύσεων. Εφαρμόζουμε κοινωνική πολιτική για τη δημιουργία ενός αποτελεσματικού κράτους. Δημιουργούμε με μετριοπάθεια, με κοινωνική συναίνεση και αποτελεσματικότητα ένα περιβάλλον, μέσα από το οποίο κάθε πολίτης θα μπορεί να δημιουργήσει, να κάνει πράξη τα όνειρά του και να προσφέρει στον εαυτό του, αλλά και στο κοινωνικό σύνολο. Η επιτυχία εξαρτάται από όλους μας, ανεξάρτητα πολιτικής και κομματικής ταυτότητας. Πρέπει όλοι να κοιτάξουμε στο αύριο και να σταθούμε με υπευθυνότητα στο ύψος των περιστάσεων. Η συναίνεση της πολιτικής, τόσο στα εθνικά θέματα όσο και στον τομέα της οικονομίας, είναι επιβεβλημένη και απαραίτητη για την πραγμάτωση του στόχου της.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καρπούζα.
     Κυρίες και κύριοι συνάδελφοι, στο σημείο αυτό διακόπτεται η συνεδρίαση για το απόγευμα και ώρα 18.00΄.
     
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
     Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, ο κρατικός Προϋπολογισμός αφορά σε μια κοινωνία, την ελληνική κοινωνία, η οποία χαρακτηρίζεται από μεγάλες ανισότητες, σε μια κοινωνία με μεγάλα στρώματα να ζουν κάτω από τα όρια της βιωσιμότητας και με μια άλλη επίσης μεγάλη κατηγορία συμπολιτών μας να ζουν σε συνθήκες κοινωνικού αποκλεισμού, ανέχειας και εξαθλίωσης. Είναι τα άτομα που διαβιούν κάτω από το όριο της φτώχιας, δηλαδή, αυτοί που ζουν «εκτός των τειχών».
      Πρόσφατη μελέτη του ΕΚΚΕ υπολογίζει σε επτακόσιες σαράντα χιλιάδες τα άτομα που διαβιούν με εισόδημα χαμηλότερο των 300 ευρώ το μήνα. Η ανεργία παραμένει σε εξαιρετικά υψηλά ποσοστά, με δραματικούς πρωταγωνιστές τους νέους άνδρες και ιδιαίτερα τις νέες γυναίκες και τραυματίζει επικίνδυνα τη συνοχή της ελληνικής κοινωνίας. Οι μακροχρόνια άνεργοι είναι παρόντες σε αυτήν την κοινωνία σε ποσοστό 58,3% του συνόλου των ανέργων. 
     Το ποσοστό αυτό, κυρίες και κύριοι συνάδελφοι, σε απόλυτους αριθμούς μεταφράζεται σε διακόσιες σαράντα χιλιάδες ανθρώπους που παραμένουν άνεργοι πέραν του δωδεκαμήνου. Είναι αυτοί οι συμπολίτες μας που έχουν πληγεί από τις συνέπειες συγκεκριμένων πολιτικών επιλογών της τελευταίας, ιδιαίτερα, δεκαετίας. Ενώ πριν από λίγα χρόνια η μακροχρόνια ανεργία αφορούσε σε ηλικίες άνω των πενήντα ετών, τον τελευταία καιρό το ηλικιακό όριο των μακροχρονίως ανέργων κατεβαίνει και κατεβαίνει επικίνδυνα.
      Το εισόδημα των ανθρώπων της μισθωτής εργασίας παραμένει καθηλωμένο και συνεχώς υποβαθμίζεται από την αυξανόμενη ακρίβεια και την ανυπαρξία ενός κοινωνικού κράτους που θα όφειλε να λειτουργεί αναδιανεμητικά και περιοριστικά των ανισοτήτων, ιδιαίτερα στους τομείς της παιδείας, της υγείας, της κοινωνικής ασφάλισης, της διαχείρισης των συλλογικών αγαθών και υποδομών, όπως για παράδειγμα των συγκοινωνιών, της ηλεκτρικής ενέργειας, του νερού, αλλά και άλλων αγαθών. 
      Αναφέρομαι σε όλα αυτά για να καταδείξω ότι ο κρατικός Προϋπολογισμός οφείλει να έχει προτεραιότητες, συγκεκριμένους κοινωνικούς άξονες και επιλογές. Ο Προϋπολογισμός του έτους 2005 δεν επιλέγει τις προτεραιότητες που επιτάσσει η σύγχρονη ελληνική πραγματικότητα. Είναι ένας Προϋπολογισμός που κινείται στα πρότυπα του παρελθόντος, δεν προωθεί τομές και ρήξεις, αντίθετα προσαρμόζεται στους προηγούμενους κρατικούς προϋπολογισμούς σε ό,τι αφορά τις προτεραιότητες και τις κατευθύνσεις του. 
      Κυρίες και κύριοι συνάδελφοι, θα μπορούσε  η Κυβέρνηση, εάν βεβαίως το επέλεγε, να προχωρήσει στην ανακατανομή των φορολογικών βαρών με  μια προοδευτική φορολογική μεταρρύθμιση. Θα μπορούσε, εάν το ήθελε, να προχωρήσει σε ανακαθορισμό της σχέσης εμμέσων και αμέσων φόρων. Οι έμμεσοι φόροι στην Ελλάδα κατέχουν το 60% του συνόλου των φόρων, ενώ –το γνωρίζετε- ο μέσος όρος της Ευρωπαϊκής ΄Ενωσης είναι 51% και οι έμμεσοι φόροι είναι εκείνοι που πλήττουν τη φοροδοτική ικανότητα των πολιτών και την ισότητα στην εισφορά των φόρων με το δεδομένο ότι καλούνται να πληρώνουν τον ίδιο έμμεσο φόρο και οι οικονομικά ασθενείς και οι οικονομικά ισχυροί. 
      Κυρίες και κύριοι συνάδελφοι, η Κυβέρνηση και προεκλογικά και σήμερα αναφέρεται στο κοινωνικό πρόσωπο του κράτους. Γιατί, λοιπόν, δεν μειώνει την υπερφορολόγηση των εισοδημάτων από εργασία; Γιατί δεν αυξάνει τη φορολόγηση από δραστηριότητες του κεφαλαίου; Γιατί δεν αυξάνει το αφορολόγητο όριο στα 15.000 ευρώ για τους μισθωτούς; Γιατί δεν χρησιμοποιεί το φορολογικό σύστημα για την έμμεση αναδιανομή του εισοδήματος;
      Η Κυβέρνηση υπόσχεται με τον κρατικό Προϋπολογισμό που συζητάμε υψηλούς ρυθμούς ανάπτυξης. Μακάρι να επιτευχθούν. 
     Το ερώτημα, όμως, παραμένει: Ποιος θα είναι ο επικαρπωτής του οικονομικού αποτελέσματος αυτών των ρυθμών ανάπτυξης, αν βέβαια επιτευχθούν; Υψηλούς ρυθμούς ανάπτυξης είχαμε και στο πρόσφατο παρελθόν και μάλιστα τους υψηλότερους στο χώρο της Ευρωπαϊκής Ένωσης. Όμως το οικονομικό προϊόν που παρήχθη πήγε στα χέρια ολίγων. Δεν διαχύθηκε στην ελληνική κοινωνία και δεν απετέλεσε μέγεθος, επένδυση και υποδομή μιας ανάπτυξης που να αφορά την ελληνική κοινωνία στο σύνολό της. 
     Κυρίες και κύριοι συνάδελφοι, ο Προϋπολογισμός του 2005 δεν υπηρετεί την προστασία του περιβάλλοντος. Περικόπτει δραστικά το πρόγραμμα των δημοσίων δαπανών στον τομέα της ενέργειας: από 105.000.000 ευρώ σε 70.000.000 ευρώ, δηλαδή μείωση σε ποσοστό 33%. 
     Περικόπτει δραστικά τις δαπάνες για την προστασία των δασών -μείωση 15%- της ύδρευσης αποχέτευσης  -μείωση 18%- στα σιδηροδρομικά δίκτυα –μείωση 13%- ενώ το συνολικό πρόγραμμα των δημοσίων επενδύσεων του ΥΠΕΧΩΔΕ περικόπτεται κατά 22%: από 2.934.000 ευρώ σε 2.289.000 ευρώ. Όλα αυτά την ώρα που η Ελλάδα εξακολουθεί να είναι το «μαύρο πρόβατο» στην Ευρωπαϊκή Ένωση ως προς τις παραβιάσεις της κοινοτικής νομοθεσίας για το περιβάλλον. 
     Κυρίες και κύριοι συνάδελφοι, εκκρεμούν εβδομήντα δύο υποθέσεις ενώπιον του Ευρωπαϊκού Δικαστηρίου, όταν εξάλλου τα συλλογικά αγαθά, όπως οι παραλίες και τα δάση, εξακολουθούν να εμπορευματοποιούνται και όταν οι φορείς προστασίας και διαχείρισης των περιοχών NATURA έχουν, κυριολεκτικά, εγκαταλειφθεί στην τύχη τους, χωρίς χρηματοδότηση, με μοιραία κατάληξη την κατάρρευσή τους. 
     Κυρίες και κύριοι συνάδελφοι, γνωρίζουμε τα στοιχεία του ετεροκαθορισμού της οικονομικής πολιτικής της χώρας μας από την Ευρωπαϊκή Ένωση, αλλά και από το διεθνές οικονομικό περιβάλλον. Αυτό, όμως, δεν μας εμποδίζει να διεκδικούμε και να υποστηρίζουμε την αλλαγή πλεύσης της ελληνικής οικονομίας. Αντίθετα, αυτή η πραγματικότητα μας προτρέπει να υποστηρίζουμε ότι η διεκδίκηση της στρατηγικής της ανάπτυξης θα πρέπει να είναι η πλήρης απασχόληση, το υψηλό επίπεδο κοινωνικής προστασίας, η ισότητα ευκαιριών. 
     Οι διαφορές μας με τον κρατικό Προϋπολογισμό δεν είναι, προφανώς, λογιστικού χαρακτήρα. Είναι διαφορές πολιτικού προσανατολισμού, πολιτικών προτεραιοτήτων και επιλογών. 
     Στη δική μας πολιτική πρόταση ο κρατικός Προϋπολογισμός πρέπει να αποπροσανατολίζεται ριζικά, ώστε να εξασφαλίζεται η επαρκής χρηματοδότηση της κοινωνικής πολιτικής και της οικονομικής ανάπτυξης. Τα έσοδα του Προϋπολογισμού να αυξάνονται με την αντιμετώπιση της φοροδιαφυγής και την καθιέρωση ενός δίκαιου φορολογικού συστήματος. Οι δημόσιες δαπάνες και το πιστωτικό σύστημα να κατευθύνονται στην ενίσχυση των απαιτουμένων αναδιαρθρώσεων, στην παραγωγή και στην κατανάλωση, ώστε να εξυπηρετούνται συνδυασμένα οι στόχοι της ανταγωνιστικότητας και της πλήρους απασχόλησης, της μείωσης της ψαλίδας που χωρίζει την οικονομία μας από τις ανεπτυγμένες χώρες της Ευρωπαϊκής Ένωσης, αλλά και της ενίσχυσης του κοινωνικού κράτους. 
     Κυρίες και κύριοι συνάδελφοι, το κράτος δεν είναι απλώς θεατής των εξελίξεων της αγοράς. Πρέπει να κατοχυρώνει το δημόσιο και κοινωνικό έλεγχο. Πρέπει να παρεμβαίνει για την αντιμετώπιση της αισχροκέρδειας και την προστασία του καταναλωτή. 
      Είναι πολιτικά αδιανόητο να μιλάμε για τον κρατικό Προϋπολογισμό, αγνοώντας το αίτημα και τη διεκδίκηση για τη βελτίωση του βιοτικού επιπέδου του λαού με πρώτο άμεσο μέτρο την αύξηση του κατώτερου μισθού σε ποσοστό που να επιτρέπει την αξιοπρεπή διαβίωση του πολίτη. 
      Οφείλουμε να είμαστε σαφείς. Όσοι επιθυμούν, πράγματι, μια πολιτική προσανατολισμένη στην ουσιαστική καταπολέμηση του κοινωνικού αποκλεισμού, πρέπει να υποστηρίξουν την κατοχύρωση ενός, πραγματικού, κοινωνικού δικαιώματος που θα αποβλέπει στη διασφάλιση ενός στοιχειωδώς αποδεκτού ορίου αξιοπρεπούς διαβίωσης. Μέρος αυτού του κοινωνικού δικαιώματος αποτελεί και η εξασφάλιση ενός ελαχίστου εγγυημένου εισοδήματος. Πρόταση που επανειλημμένα έχει υποβληθεί και επανειλημμένα έχει απορριφθεί. 
      H αποτελεσματικότητα του κρατικού Προϋπολογισμού έχω τη βεβαιότητα ότι εξαρτάται και από το χαρακτήρα του κράτους. Και αυτό το κράτος, κυρίες και κύριοι συνάδελφοι, πρέπει να μεταρρυθμιστεί και να μετατραπεί από πανάκριβο μηχανισμό σε αποτελεσματικό εργαλείο οικονομικής ανάπτυξης και εξυπηρέτησης των πολιτών και των στόχων της κοινωνικής πολιτικής, της οικονομικής ανάπτυξης και της προστασίας του περιβάλλοντος. 
      Το κράτος δεν μπορεί να είναι ο απλός θεατής των εξελίξεων της αγοράς. Πρέπει να παρεμβαίνει για την αντιμετώπιση της αισχροκέρδειας και την προστασία του καταναλωτή στο πλαίσιο ενός συστηματικού δημοσίου ελέγχου. Αυτό το κράτος πρέπει να έχει δημόσιες επιχειρήσεις, απαλλαγμένες όμως από τον ασφυκτικό εναγκαλισμό του εκάστοτε κυβερνητικού κόμματος και τα μεγάλα επιχειρηματικά συμφέροντα. Δημόσιες επιχειρήσεις που να εξασφαλίζουν αποτελεσματική και παραγωγική λειτουργία με δημόσιο και κοινωνικό έλεγχο, εξυπηρετώντας παράλληλα τον κοινωνικό ρόλο που τους έχει ανατεθεί. Τέτοιες δημόσιες επιχειρήσεις μας χρειάζονται. 
      H μεταρρύθμιση του κράτους περνά αναγκαία από την αποκέντρωση με ουσιαστική και οικονομικά ισχυρή αυτοδιοίκηση, που αποτελεί τον πλέον αποφασιστικό παράγοντα ενίσχυσης της αξιοπιστίας και της αποτελεσματικότητας των δημοκρατικών θεσμών του εθνικού κράτους μέσα σε ένα, κυρίες και κύριοι συνάδελφοι, διεθνές περιβάλλον που μεταβάλλεται ταχύτατα. 
      Δυστυχώς οι πόροι προς την Τοπική Αυτοδιοίκηση και όπως προβλέπονται από τον Προϋπολογισμό είναι δραματικά κατώτεροι των αναγκών της και των υποχρεώσεών της. 
      O Προϋπολογισμός του 2005, ο πρώτος της Κυβέρνησης της Νέας Δημοκρατίας, είναι συνέχεια της λογικής των προϋπολογισμών του παρελθόντος, τόσο αναφορικά με τη δομή των εσόδων όσο και με την κατανομή των δαπανών και του περιεχομένου τους. 
      Για τον Συνασπισμό Ριζοσπαστικής Αριστεράς δεν έχει κοινωνική στόχευση ο Προϋπολογισμός, αυτήν τη στόχευση, δηλαδή, που θα έπρεπε να υπάρχει κατά απόλυτη προτεραιότητα, σήμερα μάλιστα που με ραγδαίους ρυθμούς επιδεινώνεται το σύνολο των όρων διαβίωσης και οι κοινωνικές ανισότητες μεγαλώνουν. 
      Σήμερα, κυρίες και κύριοι συνάδελφοι, που τα κοινωνικά και ατομικά δικαιώματα αμφισβητούνται και επιτακτικά τίθεται το ζήτημα του αναπροσανατολισμού των ασκουμένων πολιτικών ως αναγκαίου στοιχείου προστασίας της κοινωνίας, με στόχο την αύξηση της μόνιμης και σταθερής απασχόλησης, την προστασία της εργασίας, την εξάλειψη της φτώχειας, την καταπολέμηση του κοινωνικού αποκλεισμού και τη μείωση των εισοδηματικών ανισοτήτων. 
      Εκεί είναι οι διαφορές μας με τον κρατικό Προϋπολογισμό που εισηγείται η Κυβέρνηση και επαναλαμβάνω, είναι διαφορές πολιτικού περιεχομένου και προφανώς όχι λογιστικού. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουβέλη για την οικονομία του χρόνου.
      O Υπουργός Δικαιοσύνης, κ. Παπαληγούρας, έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, η επιτάχυνση της απονομής της δικαιοσύνης, ο εκσυγχρονισμός του σωφρονιστικού μας συστήματος και η προσαρμογή της εθνικής νομοθεσίας στην ευρωπαϊκή, αποτέλεσαν τις βασικές προτεραιότητες από την πρώτη ημέρα που ανέλαβα τα καθήκοντά μου.
      Η κατάσταση που παραλάβαμε στο χώρο της δικαιοσύνης ήταν επιεικώς τραγική. Οκτώμισι χιλιάδες κρατούμενοι συνωστίζονται «ατάκτως ερριμμένοι» σε φυλακές φτιαγμένες για πεντέμισι χιλιάδες μόνο κρατουμένους, ενώ χιλιάδες πολίτες καταταλαιπωρούνται καθημερινά στα δικαστήρια καθώς η βραδυπορία στην απονομή της δικαιοσύνης φτάνει συχνά τα όρια της αρνησιδικίας. 
     Σήμερα στο Εφετείο Αθηνών όπου εκκρεμούν είκοσι τρεις χιλιάδες πεντακόσιες ποινικές υποθέσεις, οι εφέσεις κατά των πρωτόδικων αποφάσεων προσδιορίζονται το 2008. Η δικαιοσύνη μας είναι με διαφορά η πιο αργόσυρτη σε ολόκληρη  την Ευρώπη και αυτό οφείλεται τόσο σε ποσοτικές όσο και σε ποιοτικές ελλείψεις. 
     Δεν υπήρξε σε κανένα επίπεδο η αναγκαία προσαρμογή του συστήματος απονομής της δικαιοσύνης στις ανάγκες του 21ου αιώνα. Για παράδειγμα δεν υπάρχει, ουσιαστικώς, διαχωρισμός πολιτικής και ποινικής δικαιοσύνης και πολύ περισσότερο δεν υπάρχουν εξειδικευμένοι δικαστές για ένα από τα ταχύτερα αυξανόμενα σε αριθμό εγκλήματα σε όλον τον προηγμένο κόσμο, τα οικονομικά εγκλήματα, τα οποία στις περισσότερες χώρες αντιμετωπίζονται πλέον από δικαστές ειδικευμένους σ’ αυτό που ονομάζεται οικονομική δικαιοσύνη. Οι συνέπειες είναι ανυπολόγιστες δεδομένου ότι η τελευταία δεκαετία αναπαρήγαγε στον τόπο μας ένα μεγάλο αριθμό οικονομικών εγκλημάτων με αποκορύφωμα, βέβαια, τη μεγάλη φούσκα του Χρηματιστηρίου. Πολύ φοβούμαι ότι η δικαιοσύνη μας δεν ήταν επαρκώς εξοπλισμένη για να τα διερευνήσει. 
     Ακόμη χειρότερη είναι η κατάσταση από πλευράς εγκαταστάσεων, δικαστικών κτηρίων, μηχανολογικού εξοπλισμού και εισαγωγής νέων τεχνολογιών. Ενώ σε πολλά κτήρια υπήρξαν κολοσσιαίες υπερβάσεις στον προϋπολογισμό και κατασκευές πολυτελείς αλλά μη λειτουργικές, πάρα πολλά δικαστήρια σε όλη τη χώρα δίνουν την εικόνα της εγκατάλειψης  και δεν παρέχουν τα στοιχειώδη μέσα στη δικαστική εξουσία για να επιτελέσει το έργο της. 
     Έχω πάψει να μετρώ τα καθημερινά παράπονα και αιτήματα που φθάνουν από δικαστικούς φορείς και δικηγορικούς συλλόγους ολόκληρης της χώρας που διεκτραγωδούν την κατάσταση στην οποία βρίσκονται τα δικαστικά μέγαρα από τον Πειραιά μέχρι τη Λευκάδα και το Κιλκίς. 
     Κατά τα τελευταία χρόνια δεν προχώρησε ούτε η εισαγωγή των νέων τεχνολογιών οι οποίες επιτρέπουν την επιτάχυνση της διοικητικής οργάνωσης της απονομής της δικαιοσύνης όπως ο ηλεκτρονικός εξοπλισμός σε μηχανήματα και λογισμικό για την άμεση παραγωγή των πρακτικών των δικαστηρίων, την ταχεία καθαρογράφηση και έκδοση των δικαστικών αποφάσεων καθώς και τη δυνατότητα ορθολογικότερης κατάρτισης των πινακίων των δικαστηρίων και ειδοποίησης των διαδίκων και των δικηγόρων. Πράγματα που στις περισσότερες ευρωπαϊκές χώρες θεωρούνται αυτονόητα, στη χώρα μας είτε αποτελούν πολυτέλεια, είτε είναι απλώς ανύπαρκτα. 
     Είναι χαρακτηριστικό ότι ενώ η παραγωγή νέων νόμων από τις κυβερνήσεις του ΠΑΣΟΚ είχε λάβει φρενήρη ρυθμό, η πολυνομία και η πανσπερμία διατάξεων που παρήγαγαν δεν συνοδεύτηκε καν από το στοιχειωδέστερο, από το έργο της κωδικοποίησης της νομοθεσίας που θα ξεκαθάριζε το τοπίο και θα δημιουργούσε εντελώς διαφορετική ατμόσφαιρα ασφάλειας δικαίου. 
     Ακόμη χειρότερη ήταν η κατάσταση που παρέλαβε η Κυβέρνησή μας στο σωφρονιστικό σύστημα. Ο ασφυκτικός συνωστισμός κρατουμένων στον οποίο ήδη αναφέρθηκα δεν είναι μόνον απάνθρωπος, αλλά ενείχε και το στοιχείο του παραλόγου. Βαρυποινίτες του κοινού Ποινικού Δικαίου στεγάζονταν με υπόδικους για οικονομικά αδικήματα. Παραβάτες του νόμου περί ναρκωτικών είχαν ελεύθερη επικοινωνία με νέα παιδιά που βρίσκονταν στις φυλακές για  ελαφρές παραβάσεις, αποκτώντας έτσι πελατεία  για το μέλλον. 
     Στις επισκέψεις μου στις ανά τη χώρα φυλακές αντίκρισα συνθήκες που αγγίζουν και ξεπερνούν τα όρια του δραματικού, με κελιά στα οποία οι διαμένοντες κρατούμενοι δεν χωρούν όρθιοι όλοι μαζί.
      Υπό τις συνθήκες αυτές οι φυλακές μας αποτελούν σχολειά εγκλήματος μάλλον, παρά κέντρα σωφρονισμού. Η Ελλάς ήταν ακόμα μέχρι πριν από λίγους μήνες τελευταία μεταξύ όλων των χωρών της Ευρωπαϊκής Ένωσης στην ενσωμάτωση στο εθνικό δίκαιο των κοινοτικών οδηγιών, που ρυθμίζουν ένα ευρύτατο –όπως ξέρετε- φάσμα ποινικών και αστικών θεμάτων. 
      Βρέθηκα στην πολύ δύσκολη θέση να πρέπει να αντιμετωπίσω την Ευρωπαϊκή Επιτροπή και τους εταίρους μας στο Συμβούλιο των Υπουργών Δικαιοσύνης και Εσωτερικών Υποθέσεων και να δικαιολογήσω τα αδικαιολόγητα για τις παρατηρούμενες καθυστερήσεις. 
      Τα αναφέρω όλα αυτά, όχι με διάθεση στείρας, άγονης κριτικής, αλλά ως μια αναγκαία απογραφή, προκειμένου να γνωρίζει η Βουλή, να γνωρίζει ο ελληνικός λαός την πραγματική κατάσταση σε ένα ζωτικό τομέα για την ομαλή λειτουργία της πολιτείας και της κοινωνίας μας. 
      Θεώρησα χρέος μου να σας δώσω σύντομα, αλλά νομίζω περιεκτικά, μια περιγραφή της σημερινής κατάστασης, ώστε να συνειδητοποιηθεί ότι όλες πια, ανεξαίρετα όλες, οι δραστηριότητες του Υπουργείου Δικαιοσύνης έχουν σήμερα τον χαρακτήρα του επείγοντος. 
      Θα προσθέσω κάτι ακόμα. Η αποδοκιμασθείσα στις εκλογές της 7ης Μαρτίου κυβέρνηση μας κληροδότησε άδεια ταμεία και τεράστιες υποχρεώσεις. Συνέπεια της αδυναμίας του δημοσιονομικού μας συστήματος να καλύψει τις υφιστάμενες ανάγκες είναι και οι αριθμοί που αναφέρονται στο Υπουργείο Δικαιοσύνης στον προϋπολογισμό του 2005. 
      Μολονότι πρέπει να επισημάνω ότι η αύξηση των πιστώσεων προς το Υπουργείο Δικαιοσύνης για το 2005 ανέρχεται στο 6,7%, δηλαδή ποσοστό υπερδιπλάσιο του πληθωρισμού, που είχε τεθεί ως όριο αύξησης των δημόσιων δαπανών, το ποσό των 499.000.000 ευρώ -πέστε 500.000.000 για να το στρογγυλέψουμε- δεν επαρκούν παρά μόνο για μισθοδοσία και για μερικές ακόμα απόλυτα αναγκαίες ανελαστικές δαπάνες και δεν καλύπτουν τις απαιτούμενες νέες πολιτικές. 
      Προς τούτο ο Πρωθυπουργός έχει δώσει συγκεκριμένες οδηγίες και ο Υπουργός Οικονομίας και Οικονομικών –που μόλις αφίχθη- σε συνεργασία με το Υπουργείο Δικαιοσύνης, επιχειρεί να βρει πρόσθετους πόρους που θα βοηθήσουν στην κατεύθυνση αυτή, ξεκινώντας άμεσα από τον επόμενο χρόνο. 
      Οι νέες δράσεις, που άρχισαν να σχεδιάζονται από τις πρώτες κιόλας μέρες από την ανάληψη των καθηκόντων της καινούριας πολιτικής ηγεσίας, έχουν δύο βασικές κατευθύνσεις. Πρώτον, την επιτάχυνση της απονομής της δικαιοσύνης, αλλά και την βελτίωση, συγχρόνως, της ποιότητας των δικαστικών αποφάσεων. Δεύτερον, την εκ βάθρων μεταρρύθμιση του σωφρονιστικού μας συστήματος πάνω σε νέες αρχές, με εντελώς διαφορετική οπτική ως προς το περιεχόμενο, τη διαδικασία αλλά και τους στόχους του σωφρονισμού. 
      Σήμερα το πρωί παρουσίασα σε συνέντευξη τύπου τις αρχές του νομοσχεδίου για την επιτάχυνση της απονομής της δικαιοσύνης και τις αμέσως επόμενες εβδομάδες θα κατατεθεί στη Βουλή. Το έχω, άλλωστε, ήδη στείλει στους εμπλεκόμενους, τους ενδιαφερόμενους φορείς για να το μελετήσουν και να μου γνωρίσουν τις τυχόν προτάσεις τους. 
      Πρόκειται για ένα νομοσχέδιο που περιλαμβάνει εικοσιπέντε πολύπλευρα μέτρα που βελτιώνουν αισθητά, σημαντικά τους χρόνους απονομής της δικαιοσύνης. Με το νομοσχέδιο αυτό εισάγονται νέες αρχές, εισάγονται νέες μέθοδοι, νέες ρυθμίσεις στο σύστημα απονομής της δικαιοσύνης και είμαι βέβαιος ότι με την συνεργασία των δικαστικών λειτουργών, των δικηγόρων και των δικαστικών υπαλλήλων οι πολίτες θα αισθανθούν τη διαφορά. 
      Προωθούμε ακόμα τη δημιουργία δικαστικής αστυνομίας, η οποία θα υποβοηθήσει σημαντικά και την επιτάχυνση αλλά και τη βελτίωση της ποιότητας της ποινικής δικαιοσύνης, με ακόμα μεγαλύτερο σεβασμό των ανθρωπίνων δικαιωμάτων των υπόπτων και των υποδίκων. 
      Ακόμα προγραμματίζουμε την εισαγωγή νέων τεχνολογιών που θα επιτρέψουν στους δικαστικούς υπαλλήλους να κάνουν ταχύτερη, καλύτερη, ουσιαστικότερη δουλειά. Είμαστε έτοιμοι εξάλλου να εισαγάγουμε νέα μοντέλα χρηματοδότησης της κατασκευής σωφρονιστικών καταστημάτων, δικαστικών κτηρίων και απόκτησης του αναγκαίου τεχνολογικού εξοπλισμού σε συνεργασία με πιστωτικά ιδρύματα και τον ιδιωτικό κατασκευαστικό τομέα, ώστε να καλύψουμε την έλλειψη πόρων που η δημοσιονομική κατάσταση επιβάλλει. 
      Σήμερα είμαι ήδη σε θέση να εξαγγείλω ότι σε τρεις περίπου βδομάδες θεμελιώνεται το νέο ειρηνοδικείο της Αθήνας στο χώρο πίσω από τον Άρειο Πάγο και το Εφετείο. Το αίτημα δικαστικών λειτουργών, δικηγόρων και δικαστικών υπαλλήλων, αλλά και όλων όσοι είχαν την ατυχία για οποιονδήποτε λόγο να  χρησιμοποιούν το απαράδεκτο κτήριο που σήμερα στεγάζεται το Ειρηνοδικείο, υλοποιείται επιτέλους. Υπολογίζω ότι μέσα σε λιγότερο από δύο χρόνια από τη θεμελίωσή του θα μπορεί να λειτουργήσει το νέο ειρηνοδικείο της Αθήνας με επάρκεια χώρων, σύγχρονο εξοπλισμό και συνθήκες που δεν θα προσβάλλουν την ανθρώπινη προσωπικότητα.
	Παράλληλα με τις νέες χρηματοδοτικές μεθόδους που εγκαινιάζουμε θα αρχίσει ταχύτατα η κατασκευή και ανακατασκευή φυλακών και δικαστικών μεγάρων σε μεγάλες πόλεις της χώρας, που σήμερα εξυπηρετούνται κατά υποτυπώδη τρόπο από τα υφιστάμενα, όπως τα διεκτραγώδησα, δικαστικά κτίρια.
	Η προσπάθεια αναμόρφωσης του σωφρονιστικού συστήματος έχει ήδη αρχίσει να αποδίδει καρπούς, κύριοι συνάδελφοι. Η συστηματική προσπάθεια διαχωρισμού των κρατουμένων ανάλογα με την ηλικία, το είδος του αδικήματος και το ύψος της ποινής ξεκίνησε και ολοκληρώθηκε ήδη σε πέντε φυλακές, επεκτείνεται τώρα που κουβεντιάζουμε σε άλλες τέσσερις και έπονται σταδιακά οι υπόλοιπες. 
      Παράλληλα, ενισχύουμε, αποφασιστικά, την επιμόρφωση και επαγγελματική κατάρτιση των κρατουμένων ώστε να βοηθήσουμε την ομαλή τους επανένταξη στην κοινωνία όταν αποφυλακιστούν, ενώ σήμερα οι περισσότεροι καταλήγουν συνήθως πίσω στις φυλακές. Σχεδιάζονται νέα, ενισχυμένα προγράμματα εκπαίδευσης κι επαγγελματικής κατάρτισης, ενώ παράλληλα το Σεπτέμβριο εγκαινιάστηκε ένα πρότυπο πλήρες σχολικό συγκρότημα, -δημοτικό, γυμνάσιο και λύκειο-, στο ειδικό κατάστημα κράτησης ανηλίκων Αυλώνα, το οποίο κατασκευάστηκε σε χρόνο ρεκόρ από τη «Θέμις Κατασκευαστική» κι εμπλουτίστηκε με εκατοντάδες βιβλία για τη βιβλιοθήκη του. 
      Ενισχύσαμε ακόμη το θεσμό των σχολείων δεύτερης ευκαιρίας, επεκτείνοντας τον ευεργετικό υπολογισμό της ποινής δύο ημερών για καθεμία μέρα φοίτησης και για τους ενήλικους κρατούμενους, προκειμένου να δοθεί σε όλους -και στους ενήλικους- η δυνατότητα, η ευκαιρία στη μάθηση και κίνητρο ακόμη για την ολοκλήρωση του κύκλου της βασικής εκπαίδευσης. 
      Για να αποδώσουν τα μέτρα αυτά στο βέλτιστο βαθμό πρέπει να κατασκευαστούν ταχύτατα νέα σωφρονιστικά καταστήματα με εντελώς διαφορετική φιλοσοφία. Αναφέρω ενδεικτικά ότι τα τελευταία επτά χρόνια κατασκευάστηκε μόνο μια νέα φυλακή για διακόσιους ογδόντα κρατουμένους, η οποία απαιτεί –ακούστε- περίπου ισάριθμους φύλακες. Πρόκειται δηλαδή για ένα σύστημα απόλυτα αντι-λειτουργικό, αντι-οικονομικό.
      Ετοιμάζουμε ένα μοντέλο σωφρονιστικού καταστήματος που θα έχει τον κρίσιμο εκείνο πληθυσμό κρατουμένων, ο οποίος θα επιτρέπει να υπάρχει ένα πολυδύναμο κέντρο επαγγελματικής κατάρτισης σε κάθε φυλακή, ώστε να εξασφαλίζεται η διασύνδεση του σωφρονιστικού συστήματος με την αγορά εργασίας.
      Κύριε Πρόεδρε, αν δεν απατώμαι, έχω ακόμη πέντε λεπτά.
      ΠΡΟΕΔΡΕΥΩΝ (Σωτήρης Χατζηγάκης): Ναι, κύριε Υπουργέ. Ξέρετε το πρόβλημα…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είπαμε ότι παρά τρία λεπτά θα τελειώσω.
      ΠΡΟΕΔΡΕΥΩΝ (Σωτήρης Χατζηγάκης): Ναι εντάξει. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Και στην περίπτωση των νέων αυτών φυλακών θα χρησιμοποιηθούν οι νέες χρηματοδοτικές μέθοδοι, στις τις οποίες ήδη αναφέρθηκα. 
      Βρίσκονται εξάλλου σ’ εξέλιξη οι διαπραγματεύσεις με την αλβανική κυβέρνηση για την ανέγερση με ελληνικά χρήματα μιας φυλακής στην Αλβανία όπου θα μεταφερθούν αλβανοί κρατούμενοι που σήμερα εκτίουν την ποινή τους σε ελληνικές φυλακές. Θέμα των ίδιων συνομιλιών είναι η μεταγωγή ανά τρίμηνο περίπου πενήντα αλβανών κρατουμένων από τις ελληνικές φυλακές στις σήμερα υπάρχουσες αλβανικές, προκειμένου να εκτίσουν εκεί το υπόλοιπο της ποινής τους. Η χώρα μας θα επιχορηγεί το κόστος κράτησης των μεταγομένων στις αλβανικές φυλακές, κόστος πρόδηλα χαμηλότερο από ό,τι στην Ελλάδα.
      Σε θετικό κλίμα διαπραγματεύομαι ακόμη με ομολόγους μου υπουργούς όλων των βαλκανικών κρατών, έτσι ώστε να υπάρξει άμεση μεταφορά αριθμού των υπηκόων τους, που σήμερα κρατούνται στις ελληνικές φυλακές, στις φυλακές των χωρών αυτών.
      Με στόχο πάντα την αποσυμφόρηση των φυλακών ελαστικοποιήσαμε ακόμη τα κριτήρια μεταφοράς κρατουμένων στις αγροτικές φυλακές όπου υπάρχουν σημαντικά περιθώρια για υποδοχή σημαντικού αριθμού κρατουμένων από τις «κλειστές» φυλακές.
      Τέλος προωθείται νέα νομοθετική ρύθμιση για εξαγορά του υπόλοιπου των ποινών των κρατουμένων για πλημμελήματα, γεγονός που θα επιφέρει ανακούφιση στην ασφυκτική κατάσταση των φυλακών. 
      Ιδιαίτερη σημασία αποδίδουμε και στη στελέχωση του Υπουργείου Δικαιοσύνης και των περιφερειακών του υπηρεσιών με υψηλού μορφωτικού επιπέδου προσωπικό που απαιτείται για να εκσυγχρονίσουμε τη νομοθεσία μας και να εισαγάγουμε την ευρωπαϊκή νομοθεσία στο Εθνικό Δίκαιο. 
      Ήδη στο πλαίσιο του Υπουργείου Δικαιοσύνης έχω συστήσει τριάντα δύο νομοπαρασκευαστικές επιτροπές με τη συμμετοχή δικαστών, δικηγόρων και πανεπιστημιακών επιφορτισμένες να διατυπώσουν συγκεκριμένες και συγκροτημένες προτάσεις για την επίλυση των περισσότερων επιμέρους προβλημάτων που ταλανίζουν το χώρο της δικαιοσύνης.
      Αναφέρθηκα περιεκτικά -αφού παραλείπω και πολλά που θα ήταν παρά ταύτα χρήσιμο να ακουστούν στην Εθνική Αντιπροσωπεία, γιατί υποσχέθηκα στον κύριο Πρόεδρο ότι θα τελειώσω νωρίτερα, προκειμένου να υπάρξει ο αναγκαίος χρόνος για να υποδεχθούμε τον Πρόεδρο της Δημοκρατίας στην εορταστική εκδήλωση που έχει προγραμματιστεί- στην κατάσταση που παραλάβαμε και στις δράσεις που έχουμε αναλάβει για να βάλουμε επιτέλους την ελληνική δικαιοσύνη στον 21ο αιώνα. Δεν είναι εύκολο έργο. Ήδη, όμως, οι πολλές αλλαγές έχουν ξεκινήσει και μέρα τη μέρα θα είναι ολοένα και πιο αισθητές στους χρόνους απονομής της δικαιοσύνης και στην ποιότητά της, στις φυλακές και συνολικά στο σωφρονιστικό σύστημα. Προχωρούμε μεθοδικά, προχωρούμε συνετά, οργανωμένα και αποφασιστικά. Βούληση της Κυβέρνησής μας, σκοπός και ευθύνη μας είναι μέσα στο 2005 η ελληνική δικαιοσύνη να γυρίσει σελίδα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Σας ευχαριστώ, κύριε Υπουργέ, και για την κατανόηση.
      Κυρίες και κύριοι συνάδελφοι, στο σημείο αυτό θα διακόψουμε τη συνεδρίαση για να παρακολουθήσουμε τα εγκαίνια της Έκθεσης «Τριάντα χρόνια από το Σύνταγμα του 1975. Τα ελληνικά Συντάγματα από το Ρήγα έως σήμερα», που διοργανώνει η Βουλή των Ελλήνων.
      Δ Ι Α Κ Ο Π Η
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ ( Σωτήρης Χατζηγάκης):  Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
     Ο κύριος Σκουλάκης έχει το λόγο. 
     ΕΜΜΑΝΟΥΗΛ ΣΚΟΥΛΑΚΗΣ:  Κυρίες και κύριοι συνάδελφοι, θα ασχοληθώ αποκλειστικά με θέματα της υγείας για την οποία πρόσφατα ο κύριος Πρωθυπουργός πρότεινε συναίνεση. Εμείς απαντούμε, χάρη της υγείας, ναι, αλλά με ποιους όρους; 
      Επί δέκα μήνες και οι τρεις Υπουργοί διοικούν το Υπουργείο με παραπληροφόρηση και με περίσσια σκανδαλολογία. Ο Υπουργός δεν άντεξε ούτε και σήμερα, όμως ατύχησε για άλλη μια φορά. Μίλησε για ένα υποτιθέμενο σκάνδαλο στο Νοσοκομείο της Ρόδου, λες και με ένα σκάνδαλο την ημέρα τα κακά τα κάνουν πέρα!
      (Χειροκροτήματα από την πτέρυγα του ΠΑΣΟΚ)
      Μήπως όμως είναι παρόμοιο με εκείνο των Χανίων που κατηγόρησε εμένα -που λείπω από το Υπουργείο από το 1998- για την απόφαση και είχε υπογράψει ο ίδιος την απόφαση τον Απρίλιο του 2004, η οποία λέει ότι εγκρίνει την προκήρυξη των 875.000 ευρώ για ένα έτος; Αυτό δεν είναι υποκρισία;
      (Χειροκροτήματα από την πτέρυγα του ΠΑΣΟΚ)
Τι να κάνουμε; Δεν ήξερε τι υπέγραφε ή ξέχασε τι υπέγραψε. Και το ένα κακό και το άλλο χειρότερο! 
      Συνεχίστε με εντυπωσιακά στοιχεία, κύριοι της Κυβέρνησης, να καλύπτετε έτσι την απραξία σας και να επιδίδεστε σε έναν αγώνα απαξίωσης του ΕΣΥ και ειδικά των νοσοκομείων. Πρόσφατα τα βαφτίσατε χώρους διαπλοκής. Ντροπή! Ξεχάσατε αυτά που γράφατε στο πρόγραμμά σας επί λέξει: «Το σημερινό κλειστό νοσήλιο υπολείπεται κατά πολύ του πραγματικού. Είναι ανάγκη να υπολογιστεί το πραγματικό κόστος για να εξυγιανθεί το σύστημα». Τι να το κάνω; Λόγια του αέρα. 
      Κύριε Πρόεδρε, κατά διαστήματα ο κύριος Υπουργός μέσα από ραδιοτηλεοπτικούς μονολόγους έχει δεσμευτεί ότι θα λύσει τα πάντα. Όταν κάποια στιγμή διαπίστωσε ότι τα λόγια δεν αρκούν, θυμήθηκε τα «πιράνχας» της υγείας που θα μας φάνε, που καταληστεύουν τα νοσοκομεία, που ευθύνονται για 300.000 ευρώ ημερησίως ζημιά –λέει- στον «ΕΥΑΓΓΕΛΙΣΜΟ», που τον απειλούν να τον ρίξουν και άλλα πολλά («ΤΟ ΒΗΜΑ», 20 Νοεμβρίου). 
      Θα καταθέσω και το πρόγραμμά τους και «ΤΟ ΒΗΜΑ». Με τον επίσημο απολογισμό του «ΕΥΑΓΓΕΛΙΣΜΟΥ», τον οποίο και σήμερα επανακαταθέτω, αποδεικνύεται ότι το άνοιγμα που εκείνος βαφτίζει «ζημιά» είναι μόνο 40.000 ευρώ ημερησίως και αυτό λόγω του χαμηλού νοσηλίου.
      Ο Υπουργός επιμένει ότι είναι 300.000 ευρώ και χτυπιέται και λέει ότι είναι 300.000 ευρώ. Μας απαντά : «Διαιρέστε το ετήσιο έλλειμμα με διακόσιες εξήντα πέντε εργάσιμες ημέρες και θα βρείτε το νούμερο». Ε, λοιπόν, μόνο στην Ελλάδα με Κυβέρνηση της Νέας Δημοκρατίας οι ασθενείς δεν τρώνε, δεν νοσηλεύονται, δεν έχουν θέρμανση τα Σαββατοκύριακα με τη λογική του Υπουργού! Οποία αστειότης!
      (Χειροκροτήματα από την πτέρυγα του ΠΑΣΟΚ)
      Βλέποντας όμως ότι παρά τις συνεντεύξεις δεν πάει καλά η δουλειά, ότι υπάρχουν προβλήματα, ότι η υποχρηματοδότηση του Υπουργείου Υγείας στον Προϋπολογισμό που σήμερα συζητούμε δεν αφήνει περιθώρια βελτίωσης του συστήματος, ο κύριος Υπουργός ανασύρει αιφνιδίως από το συρτάρι το μήνα Νοέμβριο την κατάργηση της λίστας των φαρμάκων, που θα ψηφιστεί, όμως, τον Μάρτιο. Ο λαός ο φουκαράς συμφωνεί γιατί δεν ξέρει, αλλά περιέργως και οι φαρμακοβιομήχανοι χειροκροτούν και τρίβουν τα χέρια τους, αφού η κατάργηση της λίστας ήταν το πάγιο αίτημά τους. Έτσι είναι. Δεξιές πολιτικές εξυπηρέτησης συμφερόντων με λαϊκό προφίλ.
        Αυτή είναι η Κυβέρνηση της Νέας Δημοκρατίας. Οι πολίτες, δυστυχώς σύντομα θα διαπιστώσουν ότι οι φαρμακευτικές δαπάνες θα εκτροχιαστούν, θα επιβαρυνθούν οικονομικά οι ίδιοι και θα καταρρεύσουν τα ταμεία. 
        Να το θυμάστε αυτό, κύριοι συνάδελφοι της Νέας Δημοκρατίας που χειροκροτείτε την κατάργηση της λίστας. Ίσως η αναμενόμενη διαφωνία των συναρμόδιων Υπουργών -όπως προχθές ο κ Παπαθανασίου δήλωσε: «Στόχος η μείωση της δαπάνης» και ο κ. Γιαννόπουλος στην ίδια σύσκεψη δήλωσε: «Η φαρμακευτική δαπάνη δεν πρόκειται να περιοριστεί και όποιος τα λέει αυτά είναι άσχετος», αυτά λένε μεταξύ τους- ίσως, ξαναλέω, αποτρέψει τα εξαγγελθέντα μονομερώς από τον Υπουργό Υγείας, μέτρα, για το φάρμακο. 
        Τι να πω, κύριοι συνάδελφοι, για τα στοιχεία του προϋπολογισμού με αύξηση 2,9%; Αλήθεια, τι θα γίνει με τις δέκα χιλιάδες προσλήψεις που μας είπατε για τα δύο χρόνια 2004 και 2005; Το 2004 δεν κάνατε καμία. Αν κάνατε κάποιες, δεν θα πηγαίνατε στην αγκαλιά του ιδιωτικού τομέα σήμερα που συζητούμε τον προϋπολογισμό. Θα μπορούσατε να έχετε αναπτύξει τις μονάδες. 
      Πώς θα συνεχιστούν τα έργα με μειωμένο το Πρόγραμμα Δημοσίων Επενδύσεων κατά 16% και παραπάνω; Πώς θα καλυφθεί και με ποιο κονδύλι; 
      Ακούστε τα εδώ, γιατί απόψε θα ξεκαθαρίσουμε κάποια πράγματα. Δεν έχω τίποτα με τον Υπουργό Νικήτα Κακλαμάνη. Με τον Υπουργό Υγείας με χωρίζει άβυσσος, γιατί αυτός λέει και εγώ πράττω. Εμένα με ενδιαφέρει όχι τι λέει, αλλά τι κάνει. Αυτή είναι η τεράστια διαφορά μας. 
      Πώς θα καλύψετε, κύριε Υπουργέ, το χορό των δισεκατομμυρίων που αιφνιδίως ξεκίνησε ο κύριος Υπουργός με πρώτο βήμα το 1,5 δισεκατομμύριο για το Θριάσιο, αναδεικνύοντας έμμεσα τα προβλήματα του αμίαντου σε μείζον πρόβλημα του προϋπολογισμού, αλλά και της δημόσιας ζωής με τρομακτικό και εκφοβιστικό τρόπο παίζοντας με την ψυχολογία των πολιτών, χάριν της δημόσιας εικόνας του Υπουργού και μόνον, παίρνοντας δήθεν γενναία μέτρα για τη δημόσια υγεία; 
      Δεν ήξερε; Δεν ρώταγε τουλάχιστον να μάθει τι επιπτώσεις θα έχει η άνευ λόγου και εκτός θέματος σφοδρή επίθεση που εξαπέλυσε ο κύριος Υπουργός εναντίον μας στις 10 Δεκεμβρίου με το ερώτημα –ακούστε το ξανά- «εχθές πήρατε χαμπάρι τι βόμβα έσκασε στο Θριάσιο που όλο είναι τυλιγμένο με αμίαντο;»; «Πώς το παραλάβατε;», ρωτούσε, κύριοι συνάδελφοι. «Ποιος ήταν αυτός που υπέγραψε την παραλαβή του Θριασίου με αμίαντο;», ρώταγε. Και συνεχίζοντας, κατέληγε «θα βγάλω τα λεφτά από τον καπνό του 2005, γιατί χρειάζομαι γύρω στο 1,5 δισεκατομμύριο». 
      Όταν υποψιάστηκε ότι έχουμε βρει τα πραγματικά στοιχεία και όταν όλες οι έγκυρες εφημερίδες μίλησαν για «γκάφα του Υπουργού», εκείνος στις 12 Δεκεμβρίου αναγκάζεται να δώσει ανακοίνωση και μασώντας τα λόγια του πήρε πίσω ουσιαστικά όλα εκείνα τα εκφοβιστικά που είχε πει.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
       Όμως, την Πέμπτη 16 Δεκεμβρίου υπήρξε κατάθεση από εμάς των εγγράφων –πρωτόκολλο οριστικής παραλαβής, ημερομηνία 18 Ιανουαρίου 1991- και ποιος ήταν κυβέρνηση τότε;
      (Χειροκροτήματα από την πτέρυγα του ΠΑΣΟΚ)
      Αυτές είναι μεγάλες αλήθειες, κύριοι.
      Και η γνωμοδότηση του Δημόκριτου –εδώ είναι η γνωμοδότηση του Δημόκριτου, να τη διαβάσει ο Πρωθυπουργός, τον καλώ να τη διαβάσει- μετά από αυτοψία που διενήργησε στις 13 Οκτωβρίου 2004, διαπιστώνει ότι δεν ανιχνεύθηκε αμίαντος ούτε στον εσωτερικό ούτε στον εξωτερικό χώρο του Θριασίου και προτείνει άλλα μέτρα.
      Όταν, όμως, εμείς του ζητήσαμε την Πέμπτη -εδώ τουλάχιστον- στην Αίθουσα της Βουλής να ανακαλέσει τα όσα είπε την Παρασκευή για τους Υπουργούς του ΠΑΣΟΚ και προπάντων να καθησυχάσει τους πολίτες για τους ανύπαρκτους κινδύνους του αμίαντου, εκείνος απαντά αλαζονικά «εγώ δεν παίρνω τίποτα πίσω. Αυτά να τα πείτε στους εργαζόμενους». 
      Τι να τα κάνουμε, κύριοι της Κυβέρνησης; Μας βάλατε και ψάχναμε τους νταβατζήδες και μας προέκυψαν νταήδες, αλλά με τον κρατικό κορβανά. Άκουσον-άκουσον, Υπουργός Υγείας να αγνοεί τον «Δημόκριτο» και να βάζει ασπίδα τους εργαζόμενους! 
      Ακούστε ερώτημα: «Εσείς στο ΠΑΣΟΚ δεν αναγνωρίζετε ότι υπάρχει πρόβλημα και εμποδίζετε τον ευαίσθητο Υπουργό να πάρει μέτρα;»
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς αναγνωρίζουμε το πρόβλημα και για τα άλλα κτήρια της χώρας, όπου, αποδεικνύεται το πρόβλημα και το προσεγγίζουμε με ευθύνη και όχι με κραυγές και σύμφωνα με τις υποδείξεις του ΠΟΥ, της Ευρωπαϊκής Ένωσης, τις μελέτες των μεγαλύτερων επιστημονικών ιδρυμάτων διεθνώς και του «Δημόκριτου». Τι λένε αυτές; Οι κίνδυνοι πρόκλησης καρκίνου σε πληθυσμό που κατοικεί σε κτήρια με εσωτερική επένδυση αμιάντου, είναι κάτω της μονάδος για εκατό χιλιάδες πληθυσμό, ενώ για τους παθητικούς καπνιστές είναι εκατό στους εκατό χιλιάδες. Και για τους καπνιστές είναι είκοσι δύο χιλιάδες διακόσια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, σας παρακαλώ, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Μήπως θέλετε να σας τα ξαναδιαβάσω για να δείτε τη βόμβα που έσκασε πώς ήταν περιτυλιγμένο το Θριάσιο; Δεν φοβήθηκε να πάει τον κύριο Πρόεδρο της Κυβέρνησης προεκλογικά μήπως σκάσει αυτή η βόμβα;
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, είναι εκατόν ενενήντα εγγεγραμμένοι συνολικά. Συντομεύετε, σας παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Καταλάβατε την πομφόλυγα; 
      Και στο Θριάσιο τι προτείνετε; Είναι το υπ’ αριθμόν ένα…
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, δεν θα ήθελα να σας διακόψω. Σας παρακαλώ να σεβαστείτε τους συναδέλφους σας.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Και στο Θριάσιο τι προτείνετε; Ό,τι λέει ο «Δημόκριτος» και όχι οι άσχετοι και επικίνδυνοι σύμβουλοι του Υπουργού, οι οποίοι δεν ξέρω από πού επηρεάζονται. Καθαρές κουβέντες.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Όπως όλα τα μεγάλα θέματα του ευαίσθητου χώρου της υγείας, έτσι και σ’ αυτό λαϊκίσατε, κύριοι του Υπουργείου. Σας ενδιαφέρει τι θα πείτε, σας ενδιαφέρει η εικόνα σας, ενώ εμάς μας ενδιαφέρουν οι πράξεις σας και γι’ αυτές θα σας ελέγχουμε. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Σκουλάκη. Τελειώσατε.
      ΕΜΜΑΝΟΥΗΛ ΣΚΟΥΛΑΚΗΣ: Ήθελα να ρωτήσω τον Υπουργό των Οικονομικών αν θα εφαρμοστεί η ίδια πολιτική και στα υπόλοιπα κτίρια του δημόσιου, στα σχολεία, στα πανεπιστήμια. 
      Έχετε προβλέψει το κονδύλι στον προϋπολογισμό ή μήπως σιωπάτε για το 1,5 δισεκατομμύριο που θα δαπανήσει ο Υπουργός για τη δημόσια εικόνα του και όχι για τη δημόσια υγεία λέγοντας πως μπόρα είναι και θα περάσει;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Σκουλάκη. Σας ευχαριστώ πολύ. 
     ΕΜΜΑΝΟΥΗΛ ΣΚΟΥΛΑΚΗΣ: Είστε γελασμένοι, κύριοι συνάδελφοι.
     Τελειώνοντας, απευθύνομαι στον Πρωθυπουργό. Πώς μας ζητά συναίνεση στην υγεία, ενώ ταυτόχρονα στηρίζει την ηγεσία του Υπουργείου Υγείας που δίνει ρεσιτάλ έπαρσης, αλαζονείας, απαξιωτικών χαρακτηρισμών, λαϊκισμού, διγλωσσίας και υπηρετεί το θέαμα και όχι το θέμα της υγείας; Πώς είναι δυνατόν να περιμένει να ανταποκριθούμε στο κάλεσμά του για συναίνεση; 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ:  Δεν γίνεται συναίνεση με συμμετοχή μας σε προαποφασισμένη σύσκεψη για το φάρμακο. 
     ΠΡΟΕΔΡΕΥΩΝ ( Σωτήρης Χατζηγάκης): Παρακαλούνται οι στενογράφοι να σταματήσουν να γράφουν.  
     Σας ευχαριστώ, κύριε Σκουλάκη.
     ΕΜΜΑΝΟΥΗΛ ΣΚΟΥΛΑΚΗΣ: ....
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Το Προεδρείο δεν έχει πρόθεση να διακόπτει τους ομιλητές. Πρέπει, όμως, να υπάρξει ένας σεβασμός απέναντι στους ίδιους τους συναδέλφους. Σας θυμίζω ότι είναι εγγεγραμμένοι εκατόν ενενήντα ομιλητές. 
     Το λόγο έχει ο κ. Σαλμάς.
     ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, είχα την αίσθηση τα προηγούμενα χρόνια ότι η αλαζονεία των συναδέλφων του ΠΑΣΟΚ οφειλόταν στην μακρόχρονη παρουσία του στην Κυβέρνηση. Τώρα, όμως, αναθεωρώ ως προς τα αίτια, διότι βλέπω ότι η αλαζονεία σας συνοδεύει και στην Αντιπολίτευση.
      Προχθές είπα ότι παλαιότερα σας παρεξηγούσα. Όταν ανακάλυψα το σύνδρομο του ηθοποιού, ο οποίος ενσαρκώνει ένα ρόλο και στο τέλος τον βιώνει κάθε μέρα, έπαψα να σας παρεξηγώ.
     Κυρίες και κύριοι συνάδελφοι, αισθάνθηκα την υποχρέωση να τοποθετηθώ στη συζήτηση για τον Προϋπολογισμό του 2005, προκειμένου να κάνω κάποιες παρατηρήσεις. 
     Η πρώτη παρατήρηση έχει να κάνει με ένα βασικό ερώτημα που τέθηκε από τους συναδέλφους της Αξιωματικής Αντιπολίτευσης και αφορά το κατά πόσο είναι δόκιμο η Συμπολίτευση να κάνει αναφορά στο τι παρέλαβε. 
     Εγώ ρωτώ: Υπάρχει κανείς που δεν καταλαβαίνει ότι οι οικονομικοί στόχοι μίας νέας Κυβέρνησης έχουν άμεση σχέση με το ταμείο; Υπάρχει κανείς που δεν καταλαβαίνει με απλή αριθμητική ότι το τι θα δώσει μία νέα κυβέρνηση, κατά τον πρώτο χρόνο διακυβέρνησης, εξαρτάται από το αν υπάρχουν χρήματα και από το αν αυτά τα χρήματα έχουν προβλεφθεί στο φετινό προϋπολογισμό από την προηγούμενη κυβέρνηση; 
      Τελικώς, ποια είναι η αλήθεια; Η αλήθεια είναι ότι δεν είχαν εγγραφεί όλες οι πιστώσεις και αυτό νομίζω ότι δεν το αμφισβητεί κανείς.
     Αμφισβητεί κανείς ότι υπήρξαν υπερεκτιμήσεις εσόδων, υποεκτιμήσεις εξόδων, διπλά βιβλία, κρυφά χρέη και δάνεια; Αμφισβητεί κανείς την ουσία της απογραφής; Αμφισβητεί κανείς την οικονομική κατάσταση σήμερα και ότι τα σημερινά χρέη ανέρχονται στο ποσό των 200.000.000.000 ευρώ;
     Κυρίες και κύριοι συνάδελφοι της Αξιωματικής Αντιπολίτευσης, δεν έχετε ακούσει ότι το 2005 θα πληρώσουμε μόνο για χρεολύσια 31,8 δισεκατομμύρια ευρώ, δηλαδή περισσότερα από ότι θα πληρώσει το δημόσιο για μισθούς και συντάξεις, συμπεριλαμβανομένων και των μισθών του προσωπικού των νοσοκομείων και τις εφημερίες των γιατρών που ανέρχονται σε 18,3 δισεκατομμύρια ευρώ;
     Δεν έχετε ακούσει ή διαβάσει ότι το 2005 θα πληρώσουμε σε τόκους 10.000.000.000 δραχμές, δηλαδή περισσότερα από ότι για όλες τις δαπάνες και τις επιχορηγήσεις των φορέων κοινωνικής ασφάλισης, δηλαδή του ΟΓΑ, του ΙΚΑ, του ΤΕΒΕ και άλλων ασφαλιστικών ταμείων που αντιστοιχούν σε 8.000.000.000 ευρώ; 
     Κύριοι συνάδελφοι, δεν μπορείτε να φανταστείτε πού χάνονταν αυτά τα χρήματα και δεν αισθάνεστε ένοχοι ότι τα τελευταία χρόνια κάνατε δέκα οικογένειες πιο πλούσιες στην Ελλάδα; 
     Η δεύτερη παρατήρηση έχει να κάνει με τη σύγκριση του Αντιπολιτευτικού λόγου. Θυμάμαι από τις προηγούμενες συζητήσεις του προϋπολογισμού τα περασμένα χρόνια ότι οι Βουλευτές της Νέας Δημοκρατίας αναφέρονταν σε σωρεία σκανδάλων και περιπτώσεων κακοδιαχείρισης του δημοσίου χρήματος. Αισθάνομαι υπερήφανος σήμερα στον πρώτο Προϋπολογισμό της Κυβέρνησης του κ. Κώστα Καραμανλή, γιατί κανείς δεν είχε ως επιχείρημα περίπτωση κακοδιαχείρισης του δημοσίου χρήματος. Εάν αυτό δε σηματοδοτεί τεκμήριο εξυγίανσης της διαχείρισης του δημοσίου χρήματος, τότε τι άλλο είναι; Γιατί θα πρέπει να καταλάβετε ότι οι Έλληνες πολίτες και φορολογούμενοι αισθάνονται πιο ασφαλείς τώρα που διαχειρίζεται τα χρήματά τους η Κυβέρνηση της Νέας Δημοκρατίας. 
     Σε τελευταία ανάλυση, τι ήταν όλα αυτά τα σκάνδαλα, στα οποία αναφερόμασταν; Ήταν το αποτέλεσμα της διαφθοράς και της διαπλοκής. Δεν είστε υποχρεωμένοι να συμφωνείτε όλοι ότι υπήρχε διαφθορά ή διαπλοκή. Σας θυμίζω, όμως, ότι ο Πρόεδρος της Αξιωματικής Αντιπολίτευσης, ο κ. Παπανδρέου, συντάσσεται στην καταπολέμησή της και άρα αποδέχεται το γεγονός ότι υπήρχε. Ποιος την εξέθρεψε και με ποιο κόστος;  
Εσείς αδειάσατε τα ταμεία, αφήσατε χρέη και τώρα ζητάτε και τα ρέστα. 
	Βεβαίως, οι Βουλευτές της Αντιπολίτευσης δεν πρέπει να ξεχνούν ότι όλα τα προηγούμενα χρόνια η Νέα Δημοκρατία στήριξε την κυβέρνηση στα δύσκολα, τη στήριξε στις δύσκολες πολιτικές αποφάσεις. Σήμερα δεν συμβαίνει το ίδιο. 
	Η τρίτη παρατήρηση έχει σχέση με τις αιτιάσεις της Αντιπολίτευσης για παραμένουσα ανεργία σε υψηλά επίπεδα και με το γεγονός ότι δεν έγινε αναλογική εκπλήρωση ανά έτος των προεκλογικών μας δεσμεύσεων. Έγιναν αναφορές στην ανεργία και στην κατάσταση της οικονομίας. 
	Θα ήθελα να σας θυμίσω ότι η ανεργία δεν είναι ένα θέμα που λύνεται μέσα σε εννιά μήνες. Χρειάζεται σταθερό οικονομικό περιβάλλον, το οποίο δεν υπήρξε τα προηγούμενα χρόνια, χρειάζεται σταθερό φορολογικό σύστημα, το οποίο εξασφαλίσαμε με το τελευταίο φορολογικό νόμο, χρειάστηκε μείωση των φορολογικών συντελεστών, που το περιείχε κι αυτό ο τελευταίος φορολογικός νόμος που ψηφίσαμε. 
Ψηφίσαμε τον αναπτυξιακό νόμο για να υπάρξουν οι προϋποθέσεις ανάπτυξης της επιχειρηματικότητας στην περιφέρεια, τροποποιήσαμε τους μηχανισμούς ελέγχου των επιχειρήσεων και βεβαίως δίνουμε τη δυνατότητα για εξωστρέφεια της οικονομίας μας, όπως ανέφερε χθες ο Υπουργός Εθνικής Οικονομίας καθώς και προσέλκυση των ξένων επενδύσεων. Έτσι θα προκύψει και η μείωση της ανεργίας. 
	Άκουσα από μερικούς συναδέλφους, της Αξιωματικής Αντιπολίτευσης  και από τον πρώην Υπουργό Εθνικής Άμυνας και Οικονομίας κ. Παπαντωνίου, κριτική για την κοινωνική πολιτική που εφαρμόσαμε αυτούς τους εννιά μήνες. Θα ήθελα με επιχειρήματα να αποδείξω ότι οι αιτιάσεις ήταν ανεδαφικές. 
	Κύριοι συνάδελφοι, αναφερόμενος στην κοινωνική πολιτική που εφαρμόσαμε τους τελευταίους εννιά μήνες, θα ήθελα να πω ότι οι πόροι από τους οποίους γίνεται αυτή η κοινωνική πολιτική προέρχονται είτε από τους ασφαλισμένους είτε από τη διανομή του πλούτου που οφείλει να εξασφαλίζει μία κυβέρνηση με την οικονομική της πολιτική. Επομένως, προκύπτει άμεση εξάρτηση της αύξησης των δαπανών για κοινωνική πολιτική με την ανάπτυξη και την άνθιση της οικονομίας. 
	Δυστυχώς, κύριοι συνάδελφοι, είχαμε άδικο γιατί πολύ νωρίς είχαμε δίκιο. Είχαμε δίκιο όταν ανησυχούσαμε για την κατάσταση της οικονομίας, είχαμε δίκιο όταν παρατηρούσαμε ασυμβατότητα των αριθμών που μας έδιναν οι προηγούμενοι Υπουργοί των κυβερνήσεων του ΠΑΣΟΚ με την πραγματικότητα της υγείας, της πρόνοιας, αλλά και της κοινωνικής ασφάλισης. 
      Για να καταλάβετε ότι δώσαμε περισσότερα απ’ ό,τι εσείς είχατε προβλέψει για την κοινωνική προστασία του 2004, θα ήθελα να πω ότι οι δαπάνες για κοινωνική προστασία αυξήθηκαν κατά 795.000.000 ευρώ απ’ ό,τι εσείς είχατε προβλέψει στον Κοινωνικό Προϋπολογισμό. 
      Με απλά λόγια, οι πιστώσεις που είχαν εγγραφεί αρχικά για την κοινωνική ασφάλιση από την περσινή κυβέρνηση του ΠΑΣΟΚ ανέρχονταν σε 5,44 δισεκατομμύρια ευρώ και εμείς, προκειμένου να λειτουργήσει ομαλά η κοινωνική ασφάλιση, χρειάστηκε να αυξήσουμε τις πιστώσεις κατά 795.000.000 ευρώ, δηλαδή ποσοστιαία κατά 14,6%. 
	Συγκεκριμένα, η συμπληρωματική εγγραφή σαν πίστωση των 70.000.000 ευρώ για την επιχορήγηση του ΤΑΠ-ΟΤΕ που είχατε προβλέψει κάλυπτε μόνο τα ελλείμματα του διμήνου Ιανουαρίου-Φεβρουαρίου του 2004. Έτσι, για να διασφαλιστεί η ομαλή χρηματοδότηση του ταμείου, χρειάστηκε να εξευρεθούν επιπλέον πιστώσεις που έφτασαν τα 170.000.000 ευρώ περίπου κι έτσι η συνολική επιχορήγηση του ΤΑΠ-ΟΤΕ για το 2004 να ανέβει στα 240.000.000 ευρώ. 
	Η πίστωση των 2,1 δισεκατομμυρίων ευρώ που είχε εγγραφεί για την επιχορήγηση του ΟΓΑ χρειάστηκε να αυξηθεί κατά 240.000.000 για να διασφαλιστεί έτσι η καταβολή των συντάξεων του ΟΓΑ, καθώς επίσης και η ιατροφαρμακευτική τους περίθαλψη. Η πίστωση των 542.000.000 ευρώ που είχε εγγραφεί για την καταβολή του ΕΚΑΣ ήταν και αυτή ανεπαρκής και χρειάστηκε να εξασφαλιστούν επιπλέον πιστώσεις που έφτασαν τα 190.000.000 ευρώ. Η πίστωση των 157.000.000 ευρώ που είχε εγγραφεί για την τριμερή χρηματοδότηση των φορέων κοινωνικής ασφάλισης ήταν ανεπαρκέστατη και χρειάστηκε να αυξηθεί κατά 90.000.000 ευρώ σε ποσοστό 57% περίπου. 
	Κυρίες και κύριοι συνάδελφοι, μία κινέζικη παροιμία λέει ότι για να κάνεις χίλια βήματα πρέπει να κάνεις το πρώτο. Εμείς κάναμε το πρώτο και νομίζω ότι το κάναμε όσο καλύτερα μπορούσαμε και να ξέρετε ότι και τα επόμενα θα είναι στον ίδιο βηματισμό.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Σωτήρης Χατζηγάκης): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, θα αφιερώσω το χρόνο που έχω στη διάθεσή μου, αναφερόμενος στα προβλήματα που αντιμετωπίζει ο μικρομεσαίος αγρότης του Νομού Λέσβου και γενικότερα της χώρας μας στην προσπάθεια να επιβιώσει στον τόπο του και να συνεχίσει τις καλλιεργητικές του  προσπάθειες. Προβλήματα που κατά την άποψή μας δεν αντιμετωπίζονται σε καμία περίπτωση από τον προϋπολογισμό που συζητάμε αυτές τις μέρες.
      Ο γενικός εισηγητής του κόμματός μας κ. Τζέκης, στην εισήγηση που έκανε αφού σωστά επεσήμανε ότι στην εισηγητική έκθεση του προϋπολογισμού δεν γίνεται  καμιά αναφορά στα  προβλήματα της αγροτικής μας οικονομίας και στις εξελίξεις που παρουσιάζονται σ’ αυτήν. Τόνισε ότι αυτό δεν έγινε τυχαία, αλλά είναι συνειδητή επιλογή που έχει σαν στόχο της να κρύψει τις αρνητικές εξελίξεις που παρουσιάζονται σ’ αυτήν. 
      Στην κατεύθυνση αυτήν, της απόκρυψης δηλαδή, κλήθηκε να απαντήσει και ο Υπουργός Αγροτικής Ανάπτυξης και Τροφίμων στην προχθεσινή του ομιλία και είναι αλήθεια ότι κατέβαλλε φιλότιμες προσπάθειες στο να κρύψει αυτήν την αλήθεια αλλά και τις ευθύνες που έχει η Κυβέρνησή του για αυτές τις εξελίξεις. Ευθύνες βέβαια, που αναλογούν και στην προηγούμενη κυβέρνηση του ΠΑΣΟΚ.
      Όμως, ο κύριος Υπουργός, έκανε ένα λάθος ή μάλλον ξέχασε ότι δεν μιλάει σε αγρότες τρίτης χώρας, αλλά σε αγρότες της Ελλάδας που γνωρίζουν για τις ευθύνες και για τους υπεύθυνους. Κάνοντας αυτό το λάθος, ξέχασε να ενημερώσει  τους αγρότες της χώρας, ποια είναι η τύχη των προεκλογικών υποσχέσεων που είχε δώσει. Και μιλώ για εκείνες τις υποσχέσεις που έδωσε στους ελαιοπαραγωγούς προεκλογικά ο ίδιος ο Υπουργός, που μιλούσαν για όλα τα λεφτά σε όλα τα κιλά. 
      Ξέχασε τις υποσχέσεις που έδωσε ο ίδιος ο Πρωθυπουργός μιλώντας στην προκυμαία της Μυτιλήνης στους ελαιοπαραγωγούς του νησιού ότι όταν γίνει κυβέρνηση, θα παίρνουν έγκαιρα τις επιδοτήσεις, δεν θα χάνουν χρήματα απ’ αυτές και θα ληφθούν μέτρα στήριξης της τιμής του λαδιού. 
      Ακόμα ξέχασε να μας ενημερώσει για τις αυξήσεις των συντάξεων κλπ. Για όλα αυτά δεν είπε τίποτα. Αλλά και πώς να πει αφού όλα αυτά υπηρετούσαν μια συγκεκριμένη σκοπιμότητα, δηλαδή την υφαρπαγή της ψήφου της μικρομεσαίας αγροτιάς.
      Κύριοι συνάδελφοι, τα όσα είπε και τα όσα ξέχασε να πει σκόπιμα ο κύριος Υπουργός δεν είναι ικανά να κρύψουν τη σκληρή πραγματικότητα που βιώνει η συντριπτική πλειοψηφία των μικρομεσαίων αγροτικών μας νοικοκυριών. Γιατί είναι γεγονός σήμερα ότι με όποια καλλιέργεια και αν ασχολείται ο κάτοικος της υπαίθρου αντιμετωπίζει προβλήματα. Προβλήματα ο γεωργός, ο κτηνοτρόφος, ο ψαράς. Αντιμετωπίζουν προβλήματα στο σύνολό τους οι μικρομεσαίοι αγρότες μας και ιδίως εκείνοι που ασχολούνται με την παραγωγή προϊόντων που θα μπορούσαν στα πλαίσια μιας άλλης πολιτικής να στηρίξουν όχι μόνον την οικονομία της υπαίθρου, αλλά γενικότερα την οικονομία της χώρας μας και να δώσουν προοπτική και ζωή στην ύπαιθρο. Και μιλώ για τα προϊόντα της βαμβακοκαλλιέργειας, της ελαιοκαλλιέργειας και της καπνοκαλλιέργειας. 
      Και τα προβλήματα αυτά, κύριοι συνάδελφοι, δεν έπεσαν από τον ουρανό. Δεν οφείλονται στην ανικανότητα των αγροτών μας ή στο κακό ριζικό τους. Ήλθαν σαν αποτέλεσμα της πολιτικής που εφαρμόστηκε από τις κυβερνήσεις του ΠΑΣΟΚ και εφαρμόζεται και σήμερα από την Κυβέρνηση της Νέας Δημοκρατίας. Είναι μια πολιτική που κινείται στα πλαίσια εκείνης που μέσω της ΚΑΠ και των ΚΟΑ χαράσσει η Ευρωπαϊκή Ένωση και που έχει σαν στόχο της την καταστροφή των μικρομεσαίων αγροτικών νοικοκυριών και τη συγκέντρωση της γης και της παραγωγής σε λίγα χέρια και μάλιστα όχι αγροτών, αλλά επιχειρηματιών. 
      Αυτή, λοιπόν, είναι η πολιτική που δολοφονεί το αύριο των μικρομεσαίων παραγωγών που βλέπουν να μένουν απέξω από την επιδότηση χιλιάδες τόνοι βαμβακιού. Αυτή είναι που δολοφονεί τα συμφέροντα όλων των ελαιοκαλλιεργητών, που ακόμα περιμένουν να πάρουν την επιδότησή τους και ακόμα περιμένουν να στηριχτούν οι τιμές του ελαιολάδου. 
      Εδώ θα ήθελα να ρωτήσω, κύριοι της Κυβέρνησης, τι γίνεται με την στρεμματική αποζημίωση που παίρνουν οι ελαιοκαλλιεργητές των νησιών του Αιγαίου; Πότε θα καταβληθεί σε αυτούς; 
      Αυτή επίσης είναι η πολιτική που οδηγεί στην καρατόμηση του αλιευτικού μας στόλου πετώντας στην ανεργία χιλιάδες εργαζόμενους ιδιαίτερα εκείνων των νησιών μας.
    Και σε αυτήν την ολέθρια πολιτική ούτε μιά φορά, ναι ούτε μιά φορά δεν προβάλλατε ένα όχι, ένα βέτο, στην Ευρωπαϊκή Ένωση. Και αντί να αναλογιστείτε αυτές τις ευθύνες που έχετε και οι δυο σας, και τα δυο τα κόμματα, εσείς κύριοι της Κυβέρνησης το παίζετε Πόντιοι Πιλάτοι λέγοντας ότι δεν ευθύνεστε εσείς, βρήκατε κανονισμούς τους οποίους, όμως, εφαρμόζετε με ευλάβεια και απαρέγκλιτα ενώ τους ψήφισε το ΠΑΣΟΚ. Και συνάμα ισχυρίζεστε ότι λύνετε προβλήματα σε όφελος των αγροτών. 
    Αλήθεια, ποια προβλήματα λύνετε κύριοι συνάδελφοι, αφού όπως είπαμε προηγούμενα, ούτε τις υποσχέσεις σας δεν πραγματώνετε; Ενώ εσείς κύριοι του ΠΑΣΟΚ κάνετε πως δεν γνωρίζετε τίποτα για τα προβλήματα που βιώνει η αγροτιά μας και παριστάνετε τους τιμητές της ξεχνώντας ότι επί των ημερών σας πάνω από διακόσιες χιλιάδες αγροτικά νοικοκυριά οδηγήθηκαν στην καταστροφή. 
    Πανηγυρίζετε ακόμη, κύριοι της Κυβέρνησης, ότι τάχα δώσατε και κερδίσατε μάχες στην Ευρωπαϊκή Ένωση και καυχάστε ότι ρυθμίσατε τα αγροτικά χρέη. Κερδισμένες μάχες, κύριοι συνάδελφοι, με την πολιτική που ακολουθείτε ούτε υπήρξαν, ούτε πρόκειται να υπάρξουν, όπως δεν υπήρξαν τέτοιες μάχες κερδισμένες και επί διακυβερνήσεως της χώρας επί ΠΑΣΟΚ. 
    Δεν είναι κερδισμένες μάχες οι κανονισμοί που υπογράψατε, κύριοι της κυβέρνησης, για τα μεσογειακά προϊόντα, ούτε ο κανονισμός που υπογράψατε τον Απρίλη και αφορά το ελαιόλαδο που λέγει ότι στην περίπτωση που η τιμή του προσεγγίζει τα 2,84 ευρώ τότε απελευθερώνονται οι εισαγωγές στη χώρα μας. Αυτή, λοιπόν, είναι η πολιτική σας. Κερδισμένες μάχες δεν είχατε, εκτός αν εννοείτε κερδισμένη μάχη εκείνη τη μάχη που δώσατε για την υπεράσπιση των συμφερόντων των μεγαλοαγροτών, των μεγαλεμπόρων, των μεγαλοκαταστηματαρχών και όλων εκείνων που λυμαίνονται τον ιδρώτα της μεσαίας αγροτιάς μας. 
    Όσον αφορά στις ρυθμίσεις για τα αγροτικά χρέη και το πόσο αυτές θα βοηθήσουν τα μικρομεσαία αγροτικά νοικοκυριά, δεν έχετε παρά να ρωτήσετε τον πρώτο αγρότη γι’ αυτές. Τέσσερις φορές πάνω θα πληρώσουν εκείνοι που είχαν δανειστεί πριν το 1990. Αυτή είναι η πραγματικότητα. Και δεν πρέπει να επιχαίρετε για αυτήν τη ρύθμιση και να λέτε ότι είναι προς το καλό της αγροτιάς μας. 
    Κυρίες και κύριοι συνάδελφοι, όσο είναι αλήθεια ότι η κατάσταση θα γίνει και εξ αιτίας των κονδυλίων που προβλέπονται στον προϋπολογισμό, για τη γεωργία, ακόμη πιο δύσκολη, για τον μικρομεσαίο αγρότη, άλλο τόσο είναι αλήθεια ότι θα πάρει ακόμη μεγαλύτερες διαστάσεις η επίθεση ή και η προσπάθεια αποπροσανατολισμού από την πλευρά σας αλλά και από την πλευρά του κόμματος της Αξιωματικής Αντιπολίτευσης, να αρπάξει τη μεγάλη δυσαρέσκεια που υπάρχει στους αγρότες και να την  κεφαλαιοποιήσει προς όφελός του. 
    Εμείς, το ΚΚΕ καλεί τους αγρότες να στρέψουν τα νώτα τους και προς τα δυο κόμματα, να συνεχίσουν τον αγώνα τους που δίνουν σήμερα και στον οποίο εμείς εκφράζουμε την πλήρη υποστήριξή μας και να τον δώσουν προς την κατεύθυνση εκείνη που δεν πρέπει να είναι άλλη από εκείνη της ανατροπής αυτής της πολιτικής και της εφαρμογής μιας άλλης που δεν θα μεριμνά για τα κέρδη των μονοπωλίων αλλά θα ικανοποιεί τα αιτήματα της μικρής και μεσαίας αγροτιάς, που θα της παρέχει τη δυνατότητα να ζήσει στον τόπο και να συνεχίσει τις καλλιεργητικές της προσπάθειες. Μια πολιτική που θα αναπτύξει την αγροτική μας οικονομία στη βάση της ικανοποίησης των αναγκών του λαού μας, που θα αναπτύξει τον παραγωγικό συνεταιρισμό, που θα πάρει μέτρα που θα αναβαθμίζουν το επίπεδο ζωής στα χωριά μας, μια πολιτική που επαναλαμβάνω δεν μπορούν σε καμιά περίπτωση ούτε τα δυο κόμματα να την δρομολογήσουν. Γι’ αυτό χρειάζεται να αλλάξουν οι συσχετισμοί της δύναμης και να εφαρμοστεί μια άλλη φιλολαϊκή πολιτική και φιλολαϊκή οικονομία. 
    Σας ευχαριστώ. 
    ΠΡΟΕΔΡΕΥΩΝ ( Σωτήρης Χατζηγάκης): Έχει ζητήσει το λόγο, ο Πρόεδρος κ. Κώστας Σημίτης και παρακαλείται να έρθει στο Βήμα. 
    (Χειροκροτήματα από την πτέρυγα του ΠΑΣΟΚ).
     ΚΩΝΣΤΑΝΤΙΝΟΣ ΣΗΜΙΤΗΣ: Κυρίες και κύριοι συνάδελφοι, η συζήτηση του Προϋπολογισμού του 2005 παρουσιάζει μία μοναδικότητα πρωτοφανή για τα ελληνικά πολιτικά χρονικά. Συζητάμε έναν προϋπολογισμό ο οποίος είναι βέβαιο ότι δεν πρόκειται να ισχύσει. Η Ευρωπαϊκή Επιτροπή τον έχει ήδη χαρακτηρίσει ανεπαρκή στις προβλέψεις του, ανεπαρκή για να αντιμετωπίσει τα αποτελέσματα της απογραφής που προκάλεσε και επέβαλε η Κυβέρνηση. 
     Από αύριο Τετάρτη και μετά, σε επανειλημμένες συνεδριάσεις η Ευρωπαϊκή Επιτροπή και το ECOFIN θα καλέσουν την Κυβέρνηση να πάρει μέτρα για να αποκαταστήσει την αξιοπιστία αυτού του Προϋπολογισμού. Θα ζητήσουν για παράδειγμα αύξηση των φορολογικών εσόδων και περιορισμό των δαπανών. Αυτά τα μέτρα θα οδηγήσουν στην αναίρεση του Προϋπολογισμού που σήμερα συζητάμε. 
     Η Κυβέρνηση δεν έχει υποβάλλει ακόμη στην Ευρωπαϊκή Ένωση, όπως όφειλε, μέχρι τις 30 Νοεμβρίου, το επικαιροποιημένο πρόγραμμα σταθερότητας και ανάπτυξης 2005 μέχρι 2007. Είναι η πρώτη φορά που συμβαίνει κάτι τέτοιο. Το απέφυγε. Προφανώς εν όψει της συζήτησης που διεξάγεται εδώ, για να μην αντιφάσκουν οι ισχυρισμοί της προς την Ευρωπαϊκή Ένωση, με τους ισχυρισμούς που περιέχονται στον Προϋπολογισμό. 
     Γεγονός είναι, λοιπόν, ότι συμμετέχουμε σε μία συζήτηση όπου τα όσα μας παρουσιάζονται δεν θα ισχύσουν. Όσα θα ισχύσουν δεν μας είναι γνωστά. Και η Κυβέρνηση αποκρύπτει τα στοιχεία, δεν τα έχει καταθέσει, που έπρεπε να συζητήσουμε. Θεωρώ ότι αυτή η διαδικασία υποβαθμίζει το Κοινοβούλιο. Είναι μια διαδικασία που θα οδηγήσει, όπως η απογραφή που έγινε, σε αβεβαιότητα και ανασφάλεια στην οικονομία. Στο ακριβώς, λοιπόν, αντίθετο εκείνου που πρέπει να επιδιώκουμε, σταθερότητα, βεβαιότητα, να θέλουμε σταθερότητα και ανάπτυξη. 
     Κυρίες και κύριοι συνάδελφοι, η οικονομική πολιτική δεν είναι η μόνη περίπτωση που η Κυβέρνηση, με άγνοια και αμεριμνησία οδήγησε ή οδηγεί τη χώρα σε περιπέτειες. Στην πρόσφατη Σύνοδο Κορυφής στις Βρυξέλλες η Κυβέρνηση δεν πέτυχε απολύτως τίποτε. Τίποτε το ουσιαστικό για την προστασία των ελληνικών συμφερόντων, παρά τα όσα ισχυρίζεται. Πέτυχε αντίθετα κάτι αρνητικό. Δέχθηκε να μην υπάρχει χρονικό όριο στην υποχρέωση της Τουρκίας, να ρυθμίσει σύμφωνα με τις αρχές του Διεθνούς Δικαίου τις υποχρεώσεις της απέναντι στην Ελλάδα. 
     Ανήρεσε τη σχετική ρύθμιση του «Ελσίνκι» και κατέστησε τα ελληνοτουρκικά θέματα και πάλι διμερή, από ευρωτουρκικά που ήταν μετά τη Συμφωνία του Ελσίνκι. Γιατί όλα αυτά; Η Κυβέρνηση δεν θέλει να επωμιστεί το βάρος διαπραγματεύσεων με την Τουρκία. Υπεκφεύγει για να μην αντιμετωπίσει δυσκολίες, ωσάν οι κυβερνήσεις είναι μόνο για τα εύκολα. Αναβάλει τις λύσεις για το μέλλον. Αλλά η συγκυρία στο μέλλον δεν θα είναι ευνοϊκή για τη χώρα. Τώρα έπρεπε να πιέσει για να έχει θετικά αποτελέσματα αύριο. Αύριο θα είναι ουραγός των όποιων αποφάσεων θελήσουν να πάρουν οι Ευρωπαίοι εταίροι μας. Η Ελλάδα έχασε μία ιστορική ευκαιρία για να καθορίσει επ’ ωφελεία της το πλαίσιο και τις διαδικασίες για τη διευθέτηση τόσο του θέματος της υφαλοκρηπίδας όσο και των θεμάτων που θέτει η Τουρκία. 
     Η ρύθμιση που συμφωνήθηκε ανοίγει την πόρτα σε σοβαρές περιπέτειες. Η Τουρκία απέκτησε κυρίως τη δυνατότητα να δημιουργήσει αυτή τις προϋποθέσεις ώστε να γίνουν πια δεκτές σε διεθνές επίπεδο οι δικές της απαιτήσεις.
     Ερευνητικά πλοία, πολεμικά πλοία και αεροπλάνα της, θα δημιουργήσουν τα επόμενα χρόνια δεδομένα, ώστε οι ελληνικοί ισχυρισμοί να αμφισβητούνται και από τη Διεθνή Κοινότητα. Να αμφιβάλλουν στη Διεθνή Κοινότητα. Να έχουν ερωτηματικά, να μην θέλουν να ακούνε τις δικές μας θέσεις.
     Πρόσθετο δε επιχείρημα της Τουρκίας θα είναι ότι η ίδια η ελληνική ηγεσία δήλωσε ότι το Διεθνές Δικαστήριο πιθανώς δεν τη συμφέρει. Οι Ευρωπαίοι θα είναι εφεξής, μια και τα θέματα θα είναι διμερή, απλοί θεατές. Θα μας καλούν να τα βρούμε με την Τουρκία το ταχύτερο, για να μην τους απασχολήσουμε τη στιγμή των τελικών αποφάσεων. Η ελπίδα που εκφράστηκε από την Κυβέρνηση ότι εμείς θα είμαστε ελεγκτές της στάσης των Τούρκων παραβλέπει την πραγματικότητα. Ελεγκτές θα είναι οι ΗΠΑ, η Αγγλία, η Γερμανία και η Γαλλία. Κριτήριο θα είναι τα δικά τους συμφέροντα, που βεβαίως διαφέρουν από τα δικά μας. 
     Δεν πέρασε από το μυαλό της ελληνικής Κυβέρνησης, που θέλει να αναβάλει τα πάντα για ένα  μακρινό μέλλον ότι, αν για παράδειγμα οι κύριες χώρες της Ένωσης αποφασίσουν να μην εντάξουν τελικά την Τουρκία στην Ευρωπαϊκή Ένωση, σ’ αυτήν την περίπτωση είναι πιθανό να χρυσώσουν το χάπι στην Τουρκία προωθώντας ρυθμίσεις εις βάρος μας; Μπορεί να εμπιστεύεται έτσι ανέμελα η Κυβέρνηση ένα καλύτερο αύριο; Κανένα στοιχείο της διεθνούς συγκυρίας δεν δικαιολογεί αυτήν την προσφυγή στο γνωστό αυτόματο πιλότο.
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Η νέα περίοδος της επιθετικής παρουσίας της Τουρκίας θα αρχίσει με την ένταξη των ενταξιακών διαπραγματεύσεων. Τότε μετά την έναρξη, όταν αρχίσουν οι διαπραγματεύσεις με την Ευρωπαϊκή Ένωση, τότε η Τουρκία θα θεωρήσει ότι είναι καιρός να καταστήσει σαφές σε όλους μας, τα μέλη της Ένωσης, εμάς ότι σύμφωνα με τη συμφωνία που έγινε, τις επιταγές της ρύθμισης έχει αρχίσει να ξεκαθαρίζει τα εκκρεμή θέματα. «Ακριβώς», θα λέει η Τουρκία, «τα ξεκαθαρίζω με την παρουσία μας σε όλο αυτόν το χώρο, για να μην υπάρξουν εμπόδια στο μέλλον». Η Κυβέρνηση έδρασε ως μαθητευόμενος μάγος και στο πεδίο της εξωτερικής πολιτικής, μετά την οικονομία. Άφησε τώρα τα δαιμονικά πνεύματα ελεύθερα. Το κακό είναι ότι τα αποτελέσματα της επιπολαιότητάς της θα τα εισπράξει πολύ αργότερα ο ελληνικός λαός.
     Κυρίες και κύριοι συνάδελφοι, η νέα Κυβέρνηση παρέλαβε μια οικονομία που για ένατη συνεχή χρονιά εμφάνιζε ρυθμούς ανάπτυξης σταθερά υψηλότερους του μέσου ευρωπαϊκού όρου με μία διαφορά που την τελευταία τετραετία ήταν της τάξης των 2,5-3 ποσοστιαίων μονάδων ετησίως. Παρέλαβε το βιοτικό επίπεδο των Ελλήνων να έχει κλείσει την ψαλίδα με το μέσο ευρωπαϊκό όρο κατά οκτώ μονάδες και να έχει ξεφύγει η Ελλάδα από την τελευταία θέση της Ευρώπης των δεκαπέντε.
     Κλειδί σ’ αυτήν τη μεγάλη επιτυχία ήταν η αξιοπιστία και η σταθερότητα της πολιτικής μας. Δεν ήταν τυχαία η ραγδαία αύξηση των ιδιωτικών επενδύσεων. Ήταν η ψήφος εμπιστοσύνης των πολιτών στην οικονομική πολιτική και συνέβη, πολύ πριν ξεκινήσουν οι Ολυμπιακοί Αγώνες. Ανεβάσαμε το ύψος των επενδύσεων ως ποσοστό του ΑΕΠ στο δεύτερο ψηλότερο σκαλί της Ευρωπαϊκής Ένωσης. Η αύξηση της φορολογικής βάσης και των φορολογικών εσόδων, που μας διευκόλυναν στη μείωση των ελλειμμάτων της γενικής κυβέρνησης και κατορθώσαμε να ενταχθούμε στην ΟΝΕ, επίσης δεν ήταν τυχαία. Η  φορολογική βάση αυξήθηκε, επειδή μειώσαμε την παραοικονομία, βελτιώσαμε τους ελεγκτικούς μηχανισμούς και αυξήσαμε και τα φορολογικά έσοδα, παρ’ όλο που μειώσαμε τους φορολογικούς συντελεστές τόσο των επιχειρήσεων, όσο και των εργαζομένων μισθωτών.
      Η αύξηση των κοινωνικών δαπανών και η υπερσκέλιση του ευρωπαϊκού μέσου όρου επίσης δεν ήταν τυχαία. Ήταν αποτέλεσμα της ανάπτυξης. Η αύξηση των πραγματικών μισθών κατά 16% την οκταετία, τη στιγμή που υπήρξε στασιμότητα στην Ευρώπη για τους μισθούς, επίσης δεν ήταν τυχαία. Ήταν αποτέλεσμα της αύξηση της παραγωγικότητας αλλά και της κοινωνικής συναίνεσης. 
      Κυρίες και κύριοι συνάδελφοι, πρόσφατα κυκλοφόρησε η έκθεση ΚΟΚ του πρώην Πρωθυπουργού των Κάτω Χωρών. Παρουσιάζει την πορεία εφαρμογής των στόχων της Λισσαβόνας, σε όλες τις χώρες μέλη της Ευρωπαϊκής Ένωσης. Και τι διαπιστώνει για την Ελλάδα; Ότι, αν και η Ελλάδα είναι πίσω σε πολλούς στόχους, έδειξε τη μεγαλύτερη πρόοδο στους δείκτες ανάμεσα στις δεκαπέντε χώρες, είναι η πρώτη σε ταχύτητα βελτίωσης των επιδόσεων της. 
      Προεκλογικά η Κυβέρνηση μιλούσε για πλαστά στοιχεία και πλαστούς προϋπολογισμούς. Και το επανέλαβε τώρα. Προεκλογικά υποσχέθηκε και λέει ότι πληρώνει τις υποσχέσεις της. Δεν θα μπω σε λεπτομέρειες, θα αναφέρω ένα μόνο: Υποσχέθηκε και ρυθμό ανάπτυξης 5% και τώρα πάει πίσω. Δεν μας είπε ποτέ πως θα καταφέρει αυτό το ρυθμό ανάπτυξης. Δεν μας ανέλυσε το σχέδιό της. Δεν μας ξεδίπλωσε την πολιτική της -που θα μπορούσε να το έχει κάνει σ’ αυτήν την Αίθουσα, σ’ αυτήν τη συζήτηση- για μια πενταετία, για μια δεκαετία, πώς βλέπει το μέλλον στην Ελλάδα. Τι πρέπει να γίνει για να επιταχυνθεί η παραγωγική διαδικασία. 
      Σιώπησε σε όλα αυτά και το μόνο της θέμα ήταν το παρελθόν. Πως θα καταρρίψει τη διεθνή αξιοπιστία της χώρας. Από την πρώτη εβδομάδα ξεκίνησε μια αρνητική καμπάνια –το θυμόσαστε όλοι-  ότι τα ολυμπιακά έργα έχουν μεγάλη καθυστέρηση. Αμέσως μετά η νέα Κυβέρνηση επιδόθηκε σε μια καμπάνια απαξίωσης του ΣΔΟΕ. Το εκπληκτικό είναι ότι αυτή η καμπάνια ξεκίνησε χωρίς να υπάρχει έτοιμο σχέδιο που θα αντικαταστήσει το ΣΔΟΕ. Το αποτέλεσμα είναι γνωστό. Η κατακόρυφη πτώση των φορολογικών εσόδων στη διάρκεια του 2004 και φυσικά το μεγαλύτερο δημοσιονομικό αίτημα των τελευταίων  δέκα ετών. Δέκα μέρες, περίπου, μετά την ανάληψη της εξουσίας από τη νέα Κυβέρνηση ξεκίνησε η Οδύσσεια της λεγόμενης δημοσιονομικής απογραφής. 
      Θα κάνω δυο παρατηρήσεις. Πρώτον, η δημόσιες δαπάνες για τις οποίες η Έκθεση της Επιτροπής διαπιστώνει ότι οι πληροφορίες ήταν ατελείς, οι ταξινομήσεις δεν ανταποκρίνονται στους κανόνες ή η Κυβέρνηση δεν είχε εφαρμόσει τους κανόνες, δηλαδή, οι δημόσιες δαπάνες στις οποίες κάτι δεν είναι σωστό συμποσούνται σε μια διαφορά 0,01% για το 1999 και 0,1% ως 0,3% του ΑΕΠ για τα άλλα χρόνια, σύμφωνα με τη Eurostat. 
      Γι’ αυτό το μηδαμινό ποσοστό η Ελλάδα με πρωτοβουλία της Κυβέρνησης κατηγορήθηκε ως αναξιόπιστη. Λοιδορήθηκε σε ευρωπαϊκό και διεθνές επίπεδο με μοναδικό όφελος την ψυχολογική ικανοποίηση των κυβερνώντων. Αδιαφόρησαν για τις αρνητικές επιπτώσεις στην οικονομία για τον ελληνικό λαό, στους όρους ανάπτυξης, απασχόλησης, διαπραγματευτικής δύναμης και διεθνούς κύρους της χώρας. Δεύτερη παρατήρηση. Η Κυβέρνηση επικαλούμενη τη διαφάνεια χειρίστηκε με τη μεγαλύτερη δυνατή αδιαφάνεια το θέμα των αμυντικών δαπανών. 
      Έτσι, επικαλέστηκε αδυναμία παροχής στοιχείων του Υπουργείου Εθνικής Άμυνας προς το Υπουργείο Οικονομίας για τις παραλαβές αμυντικού υλικού. Και δεν μπόρεσε, δεν θέλησε να καταθέσει τις σχετικές πληροφορίες στην Ευρωπαϊκή Επιτροπή ως εάν το αμυντικό υλικό που παραλάμβανε είναι χαρτί φωτοτυπίας και δεν μπορεί να το παρακολουθήσει. Ούτε πρόβαλε η Κυβέρνηση –ως όφειλε- ότι οι αμυντικές δαπάνες κάθε χώρας και μάλιστα της Ελλάδας, παρουσιάζουν ιδιαιτερότητες, γιατί άλλο ισχύει για τις προμήθειες στη Γαλλία, στη Γερμανία, που έχουν αμυντικές βιομηχανίες και άλλο στην Ελλάδα που αγοράζουμε τα πάντα σχεδόν από το εξωτερικό. 
      Δεν πρόβαλε, λοιπόν, ότι θα πρέπει να εξεταστεί αυτό το θέμα, όταν η Ευρωπαϊκή Ένωση, η Ευρωπαϊκή Επιτροπή έχει συστήσει επιτροπή για να εξετάσει το θέμα, επιτροπή η οποία δεν έχει παραδώσει το πόρισμά της. 
      Οδήγησε έτσι η Κυβέρνηση την Ευρωπαϊκή Επιτροπή σε αναδρομική αναθεώρηση των ελλειμμάτων του παρελθόντος και μάλιστα με αναθεωρημένους κανόνες. Σε καμία άλλη χώρα, όπου έγινε απογραφή, δεν έγινε κάτι παρόμοιο. 
      Ο συνδυασμός της αναδρομικής αναθεώρησης με νέους κανόνες, μαζί με την αμηχανία που προκάλεσαν οι πρωτοβουλίες της Κυβέρνησης στα στελέχη της Ευρωπαϊκής Ένωσης, ήταν φυσικό να καταλήξουν σε ένα πολύ αρνητικό αποτέλεσμα για τη χώρα, αποτέλεσμα που η Κυβέρνηση άργησε να αντιληφθεί. 
      Πώς αλλιώς να εξηγήσει κανείς το γεγονός ότι ενώ έκανε τις παραπάνω κινήσεις της απογραφής για όλο το χρόνο, συγχρόνως ο Υπουργός Οικονομίας διατυμπάνιζε ότι μπήκαμε στην ΟΝΕ με το σπαθί μας; Κι, όμως, ο ίδιος που έλεγε αυτά, με τις πράξεις του οδήγησε την επιτροπή να συμπεράνει λανθασμένα ότι η χώρα μας δεν πληρούσε τις προϋποθέσεις ένταξης στην ΟΝΕ. 
      Σύμφωνα με την έκθεση της Επιτροπής η νέα μεθοδολογία καταγραφής των αμυντικών δαπανών, που προκάλεσε και επέβαλε η Κυβέρνηση, οδήγησε σε μία τεράστια αύξηση του ελλείμματος. Η αύξηση ήταν, κατά τη EUROSTAT, 50% για το 1999, 90% για το 2000, 50% για το 2001, 75% για το 2002 και 25% για το 2003. Αυτοί είναι οι αριθμοί που ανέτρεψαν τελείως την εικόνα της χώρας. 
      Και τι δείχνουν αυτοί οι αριθμοί; Δείχνουν όχι μονάχα το μέγεθος των αλλαγών που έγιναν, αλλά θα προσέθετα και το μέγεθος της απρονοησίας ή της εμπάθειας της Κυβέρνησης.
      Στις αμυντικές δαπάνες, λοιπόν, δεν υπήρξε απογραφή. Υπήρξε προγραφή, διαγραφή και μονόπλευρη παραγραφή. Υπήρξε προγραφή της ίδιας της χώρας, της οικονομίας της, της ελληνικής κοινωνίας. Υπήρξε διαγραφή των προσδοκιών της ελληνικής κοινωνίας από μία Κυβέρνηση που υποσχέθηκε τόσα πολλά. Και υπήρξε, τέλος, μονόπλευρη παραγραφή των υποχρεώσεων της Νέας Δημοκρατίας απέναντι στους ψηφοφόρους της.
      Κυρίες και κύριοι Βουλευτές, θα μπορούσα να επεκταθώ και στο θέμα -που είναι και το πιο σημαντικό πιστεύω σε μία τέτοια συζήτηση- του ποια είναι η προοπτική της χώρας και τι πρέπει να κάνουμε για την προοπτική. Δεν έχω, όμως, χρόνο.
      Θα ήθελα κλείνοντας να τονίσω ότι ο Προϋπολογισμός του 2005 άρχισε ήδη να δείχνει τα πρώτα σημάδια απόκλισης από το στόχο της σύγκλισης που είναι ο στόχος όλων μας.
      Οι επενδύσεις που είναι ο κορμός της αναπτυξιακής διαδικασίας μειώνονται δραματικά. Χωρίς επενδύσεις, όμως, το 2005, διότι αυτές περικόπτονται, οι ρυθμοί ανάπτυξης το 2006 θα είναι ακόμα μικρότεροι. Αυτό είναι το πιο ανησυχητικό στοιχείο του Προϋπολογισμού.
      Η περικοπή των επενδύσεων ήταν ο τρόπος δημοσιονομικής προσαρμογής πριν πολλά χρόνια, πριν από το 1996. Γυρίσαμε τώρα σε αυτό το παρελθόν. 
      Το δεύτερο ανησυχητικό στοιχείο δεν φαίνεται στον Προϋπολογισμό. Είναι ο ρυθμός ανάπτυξης πάνω στον οποίο βασίζονται οι προβλέψεις του Προϋπολογισμού.
    Όλοι οι διεθνείς αναλυτές και οι διεθνείς οργανισμοί, αλλά και οι εγχώριοι τραπεζικοί αναλυτές, προβλέπουν ότι ο ρυθμός ανάπτυξης το 2005 θα είναι κατά μία ποσοστιαία μονάδα χαμηλότερος από το ρυθμό ανάπτυξης του 2004 πράγμα που δεν καταγράφεται, δεν λαμβάνεται υπόψη στον Προϋπολογισμό.  Αυτό θα γίνει, παρόλο που στην Ευρώπη οι οικονομίες αναθερμαίνονται και θα έπρεπε να υπάρχει μια θετική επίδραση στις εξαγωγές μας και τον τουρισμό.
    Πού οφείλεται; Πιστεύω ότι οφείλεται σε αυτήν την αβεβαιότητα, οφείλεται σε αυτήν την ανησυχία, οφείλεται στο ότι οι κανόνες δεν είναι σαφείς για το μέλλον, στο ότι στην αγορά δεν ξέρουν τι ακριβώς θα συμβεί και γι’ αυτό ανησυχούν. Την ίδια ανησυχία έχουν οι πολίτες, που βλέπουν να αυξάνονται οι τιμές και βλέπουν μια εκμετάλλευση που δεν είχαν γνωρίσει άλλοτε.
    Ας ελπίσουμε ότι η Κυβέρνηση θα ανασκουμπωθεί και θα αρχίσει επιτέλους να εργάζεται με γνώμονα όχι το παρελθόν και τι έκαναν οι προηγούμενοι, αλλά τι πρέπει να γίνει τώρα και τι πρέπει να γίνει αύριο, θα ενδιαφερθεί να ανακόψει αυτήν την πτωτική πορεία της οικονομίας και θα θελήσει να απαντήσει δημιουργικά στα προβλήματα του τόπου, διότι αυτό είναι το χρέος της, αυτό πρέπει να κάνει και όχι να κοιτάζει πίσω.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Απασχόλησης και Κοινωνικής Προστασίας κ. Πάνος Παναγιωτόπουλος.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, με αίσθημα ευθύνης η Κυβέρνηση Καραμανλή προσέρχεται αυτές τις μέρες ενώπιον της Εθνικής Αντιπροσωπείας για να παρουσιάσει τον εθνικό Προϋπολογισμό του 2005 και να ζητήσει από την Εθνική Αντιπροσωπεία την υπερψήφισή του. 
    Πριν προχωρήσω στην παρουσίαση των βασικών σημείων, που συγκροτούν τη σπονδυλική στήλη του υπό συζήτηση Προϋπολογισμού και εξειδικεύσω σε θέματα του Υπουργείου Απασχόλησης και σε θέματα κοινωνικής προστασίας, επιτρέψτε μου, επειδή υπήρξα….
    (Θόρυβος στην Αίθουσα)
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, επισπεύστε την έξοδό σας από την Αίθουσα.
    Με συγχωρείτε, κύριε Υπουργέ, αλλά πρέπει να έχετε ησυχία, για να ακούγεστε από αυτούς που θέλουν να σας ακούσουν.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εσείς που είστε όρθιοι στο διάδρομο, καθώς  και οι συνάδελφοι που είναι στο βάθος της Αίθουσας αποφασίστε αν θα παραμείνετε μέσα ή θα βγείτε έξω.
    Συνεχίστε, κύριε Υπουργέ.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπα, λοιπόν, κυρίες και κύριοι συνάδελφοι, πριν περάσω στα θέματα της αρμοδιότητάς μου, που είναι θέματα που αφορούν ανθρώπινα μεγέθη στην ελληνική κοινωνία, ας μου επιτραπεί να επισημάνω κάποιες σκέψεις, μιας και άκουσα με προσοχή και με σεβασμό προς το πρόσωπο και το αξίωμα από το οποίο προέρχεται, του πρώην Πρωθυπουργού και πρώην Προέδρου του ΠΑΣΟΚ, κ. Κώστα Σημίτη. 
    Βεβαίως είναι φυσικό και ανθρώπινο να υπερασπίσει κανείς ακόμα και τώρα μια πολιτική που ακολουθήθηκε τα τελευταία οκτώ χρόνια, μέχρι το Μάρτιο του 2004. Από την άλλη πλευρά, περίμενε κανείς να διαπιστώσει και κάποια στοιχεία αυτοκριτικής, διότι αυτή η πολιτική, πράγμα που παραλήφθηκε να ακουστεί σε αυτήν την Αίθουσα, αποδοκιμάστηκε σκαιότατα στις εκλογές του Μαρτίου του 2004 και στη συνέχεια στις Ευρωεκλογές του Ιουνίου που ακολούθησαν.
    (Χειροκροτήματα από την πτέρυγα της Νέας Δημοκρατίας)
    Επιπλέον, οφείλουμε να πούμε ότι αποτελεί στοιχείο, που προσβάλλει τη νοημοσύνη του Έλληνα και της Ελληνίδας, όταν ακούγεται ότι για όλα τα δεινά που αντιμετωπίζει σήμερα η οικονομία, για τα προβλήματα και τις εκκρεμότητες που κληρονομήσαμε το Μάρτιο του 2004 ευθύνεται η «επάρατη» Κυβέρνηση της Νέας Δημοκρατίας.
      Μα, για το γεγονός ότι το δημόσιο χρέος έφτασε τα 200.000.000.000 ευρώ -περίπου 18.000 ευρώ χρεώνονται σήμερα και τα νεογέννητα, αυτό είναι το κατά κεφαλήν χρέος- ευθύνεται η Κυβέρνηση των οκτώ μηνών; Για το γεγονός ότι παραλάβαμε μία ανεργία της τάξεως του 11,3% -και το δείχνει η Εθνική Στατιστική Υπηρεσία- ευθύνεται η Κυβέρνηση των οκτώ-εννέα μηνών; Για το γεγονός ότι διευρύνθηκαν οι κοινωνικές ανισότητες και το 22% των ελληνικών νοικοκυριών βρίσκεται κάτω από τα όρια της φτώχειας ευθύνεται η Κυβέρνηση των οκτώ ή των εννέα μηνών; 
      Θα μπορούσε, κυρίες και κύριοι, κανείς να απαριθμήσει πολλά τέτοια προβλήματα, τα οποία κληρονόμησε αυτή η Κυβέρνηση, αλλά επιτρέψτε μου να πω ότι όλα αυτά έχουν κριθεί στη συνείδηση και στο φρόνημα του Έλληνα και της Ελληνίδας. Έτσι, κάτω από αυτές τις συνθήκες ο εκσυγχρονισμός, για τον εγκωμιασμό του οποίου χύθηκαν ποταμοί μελάνης, αποδείχθηκε ψευδεπίγραφος, το συναρπαστικό ταξίδι στην πρόοδο και στη δημιουργία που μας υποσχέθηκε αποδείχθηκε περιπέτεια και η πορεία προς τα εμπρός για την οποία δεσμεύθηκε ο εκσυγχρονισμός αποδείχθηκε άγονη διαδρομή. 
      Το να μηδενίζει κανείς ασφαλώς δεν είναι δίκαιο, δεν είναι λύση. Ναι, στα τελευταία δέκα-δεκαπέντε χρόνια έγιναν και βήματα προς τα εμπρός. Αλλά δεν υπήρξε άλλη Κυβέρνηση στη νεοτέρα και νεοτάτη ιστορία της Ελλάδος που να είχε τόσες ευκαιρίες, να διαχειρίστηκε τόσα υψηλά κονδύλια, προερχόμενα από εθνικούς και από ευρωπαϊκούς πόρους, και να αποδείχθηκε τελικά Κυβέρνηση χαμένων ευκαιριών και προσδοκιών που διαψεύστηκαν. 
      Δύο παρατηρήσεις θα κάνω ακόμα, για να πάω στο τι κάνουμε και στο τι θα κάνουμε εμείς, γιατί εμείς κοιτάμε προς τα εμπρός, αυτό μας ενδιαφέρει. Άκουσα τον πρώην Πρωθυπουργό -και επαναλαμβάνω με σεβασμό στο πρόσωπό του- να αναφέρεται στο τι έγινε και τι δεν έγινε στις Βρυξέλλες. Νομίζω ότι όλοι έχουν αντιληφθεί -και στην Ελλάδα και στην Κύπρο και στην Ευρώπη- ότι στις Βρυξέλλες ο Πρωθυπουργός κ. Κώστας Καραμανλής πήρε αυτό που έπρεπε να πάρει για τα ελληνικά συμφέροντα, για τα συμφέροντα της Ελλάδας και της Κύπρου.
      (Χειροκροτήματα από την πτέρυγα της Νέας Δημοκρατίας)
      Κατοχύρωσε, δηλαδή, ότι πριν την έναρξη των ενταξιακών διαπραγματεύσεων, πριν δηλαδή τον Οκτώβρη του 2005, η Τουρκία θα υπογράψει την επέκταση του Πρωτοκόλλου της Τελωνιακής Ένωσης, δηλαδή θα προβεί σε μία σαφέστατη πράξη αναγνώρισης της Κυπριακής Δημοκρατίας. Επίσης, κατοχύρωσε όλα τα ζωτικά εθνικά συμφέροντα της χώρας μας, για τα οποία παλεύει η ελληνική διπλωματία τα τελευταία είκοσι με εικοσιπέντε χρόνια.
      Και θα πρέπει, φίλοι και φίλες, να αντιληφθούμε κάτι ακόμα. Όταν λέμε ότι ξεκινούν τον Οκτώβριο οι ενταξιακές διαπραγματεύσεις της Τουρκίας με ανοικτό τέλος, τι σημαίνει αυτό; Σημαίνει ότι η Τουρκία μπαίνει σε μία διαδικασία δεκαπέντε, δεκαεπτά, είκοσι ετών, στην οποία θα δοκιμάζεται από εξάμηνο σε εξάμηνο και θα κρίνεται τόσο για τη συμπεριφορά της όσον αφορά στην τήρηση του ευρωπαϊκού κεκτημένου στο εσωτερικό της -σεβασμός ατομικών δικαιωμάτων, εξομοίωση του θεσμικού οικοδομήματος στην Τουρκία και του τρόπου λειτουργίας του πολιτεύματος με το ευρωπαϊκό κεκτημένο- αλλά θα κρίνεται ταυτόχρονα και για τον τρόπο που συμπεριφέρεται στον περίγυρό της, για τον τρόπο που συμπεριφέρεται απέναντι στην Κυπριακή Δημοκρατία, για τον τρόπο που συμπεριφέρεται στους γείτονές της στην Ελλάδα, στο Αιγαίο. Αυτή είναι η αλήθεια. Η Κυβέρνηση της Νέας Δημοκρατίας κατοχυρώνει τα εθνικά συμφέροντα της Ελλάδος και τα κατοχυρώνει με τρόπο κατηγορηματικό και απόλυτο.
      Τώρα, για να φύγουμε από το χώρο της εξωτερικής πολιτικής και να πάμε στο χώρο της καθημερινότητας, έρχεται κάποιος να αμφισβητήσει βάσιμα τα νούμερα, τους αριθμούς, τα αριθμητικά μεγέθη, τα οποία κατέδειξε η απογραφή; 
      Φίλοι και φίλες, νομίζω θα συμφωνήσουμε όλοι ότι αυτός ο τόπος, ο τόπος μας, ο τόπος που ανήκει σε όλους μας, είτε ψηφίζει κανείς Νέα Δημοκρατία, είτε ΠΑΣΟΚ, είτε ΚΚΕ, είτε Συνασπισμό, είτε οποιοδήποτε άλλο κόμμα, πορεύτηκε μέσα από συμπληγάδες σε μια μακρά διαχρονική πορεία αιώνων. Περάσαμε από δύσκολες καταστάσεις και είχαμε έναν σύμμαχο, την αλήθεια. Μέσα από την αλήθεια αυτός ο τόπος μεγαλούργησε, προόδευσε, κατοχύρωσε την ανεξαρτησία του, μπήκε στην ευρωπαϊκή οικογένεια, έγινε μία Ελλάδα σεβαστή. 
      Ήταν δυνατόν, λοιπόν, αυτή η Κυβέρνηση, η Κυβέρνηση Καραμανλή, να μην τιμήσει την προεκλογική της δέσμευση; Είπαμε, μόλις έλθουμε στην Κυβέρνηση, εφόσον το κρίνει ο ελληνικός λαός –αυτός κρίνει, είναι ο εντολέας μας και είμαστε εντολοδόχοι του- θα προχωρήσουμε στην απογραφή των δημοσιονομικών μεγεθών για να δούμε την αλήθεια. 
      Δεν άκουσα κάποιον συνάδελφο από το χώρο του ΠΑΣΟΚ να πει ότι αυτά που έδωσε η απογραφή δεν είναι αληθινά μεγέθη. Είναι ψέματα ότι το δημόσιο χρέος έφτασε τα 200.000.000.000 ευρώ; Είναι ψέματα ότι το έλλειμμα ξεπέρασε το 5% τη στιγμή που ο πατέρας της δημιουργικής λογιστικής, τότε Υπουργός Εθνικής Οικονομίας, το προϋπολόγιζε γύρω στο 1,7%; 
      Φίλοι και φίλες, είναι αλήθεια ότι ενώ η κοινή γνώμη, όλος ο κόσμος, αναφέρεται στον πραγματικό χρόνο, το ΠΑΣΟΚ επιλέγει για τις αναφορές του τον πολιτικό χρόνο ΠΑΣΟΚ. 
      Τι σημαίνει «πολιτικός χρόνος ΠΑΣΟΚ»; Σημαίνει ο συμψηφισμός, σημαίνει η εξομοίωση της εικοσαετίας με τους εννιά μήνες που κυβερνά η Νέα Δημοκρατία. Αυτή είναι η αλήθεια.
      Για να πάρουμε τα πράγματα με τη σειρά τους. Είναι αλήθεια ή ψέματα, φίλοι και φίλες ότι αυτή η Κυβέρνηση παρέλαβε μία ανεργία που καλπάζει στα ύψη και κάνει την Ελλάδα, ιδιαίτερα στις κοινωνικές κατηγορίες των γυναικών και των νέων που εισέρχονται στην αγορά εργασίας, πρωταθλήτρια στην Ευρώπη, σε ένα θλιβερό πρωτάθλημα; 
      Είναι αλήθεια ή ψέματα, φίλοι και φίλες, ότι το βασικό εργαλείο που διαθέτουν οι κυβερνήσεις, τα φορολογικά και τα αναπτυξιακά έμειναν πίσω από τις κυβερνήσεις που προηγήθηκαν; Και ήρθε η Κυβέρνηση Καραμανλή των εννέα μηνών με έναν τολμηρό φορολογικό νόμο και με έναν τολμηρό αναπτυξιακό νόμο που ακολούθησε, να αρχίσει να θέτει και πάλι την οικονομία μας στην τροχιά της ανάπτυξης και της προόδου.
      Κυρίες και κύριοι, στον τομέα της ανεργίας εγώ δεν θα σταθώ ιδιαίτερα. Θα έχετε ενημερωθεί ότι η Εθνική Στατιστική Υπηρεσία σήμερα για το β’ τρίμηνο του 2004 -τρίμηνο που κυβερνούσε η Νέα Δημοκρατία, τη στιγμή που παραλάβαμε το α΄ τρίμηνο με 11,3%- ανακοίνωσε επισήμως ότι η ανεργία έπεσε κατά μία μονάδα.
      ΧΡΗΣΤΟΣ ΠΡΩΤΟΠΑΠΑΣ: Θαύμα!
      (Χειροκροτήματα από την πτέρυγα του ΠΑΣΟΚ)
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και  Κοινωνικής Προστασίας): Δεν θα σταθώ σ’ αυτό. Και αυτό διότι…
      (Θόρυβος από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Πρέπει να σέβεστε ότι βρίσκεστε στη Βουλή.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! 
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το θέμα της ανεργίας αφορά ανθρώπινα μεγέθη και δεν απαντώνται με ευφυολογήματα του τύπου «θαύμα». Τα ευφυολογήματα εκθέτουν αυτούς που τα διατυπώνουν!
      (Χειροκροτήματα από την πτέρυγα της Νέας Δημοκρατίας)
      H ανεργία είναι σοβαρό ανθρώπινο κοινωνικό μέγεθος και θα πρέπει απέναντί της να σταθούμε όλοι ως πολιτικός κόσμος, να σκύψουμε όλοι και να επεξεργαστούμε λύσεις.
      H κυβέρνηση έχει πολιτική. Ελάτε να βρούμε συναινετικούς τρόπους να την εφαρμόσουμε. Όπως στα εθνικά θέματα απαιτείται συναίνεση, έτσι και στα θέματα καταπολέμησης της ανεργίας απαιτείται κλίμα συναίνεσης και πολιτικής συνδιαλλαγής. Όχι συναλλαγής, συνδιαλλαγής.
      Σε αυτό το διάστημα εμείς προχωρήσαμε πέραν των φορολογικών και αναπτυξιακών μέτρων που, όπως ξέρετε, είναι τα ουσιαστικά μέτρα για να δημιουργηθούν νέες θέσεις εργασίας. 
      Το πρόβλημα της ανεργίας είναι πρόβλημα ζήτησης πριν από όλα, και μετά πρόβλημα προσφοράς. Προχωρούμε στην εφαρμογή ενεργητικών πολιτικών στο χώρο της απασχόλησης για την προώθηση της απασχόλησης. Υπογράψαμε τις σχετικές αποφάσεις και τις εφαρμόζουμε στην καθημερινότητα. 
      Προχωρούμε στην ανασυγκρότηση του ΟΑΕΔ, καθιστώντας τα ξεχασμένα από τις προηγούμενες κυβέρνησεις Κέντρα Προώθησης Απασχόλησης στην αιχμή του δόρατος κατά της ανεργίας και υπέρ της προώθησης της απασχόλησης. 
      Προχωρούμε στην ενίσχυση των ΚΠΑ με την πρόσληψη ακόμα τετρακοσίων πενήντα εργασιακών συμβούλων. Καταρτίζουμε και επιμορφώνουμε τους ήδη υπηρετούντες εργασιακούς συμβούλους που οι προηγούμενες κυβερνήσεις άφησαν στο περιθώριο. Άλλωστε δεν είναι τυχαίο ότι ο ΟΑΕΔ, αυτό το πολύτιμο εργαλείο διαχειρίζεται 2.000.000.000 ευρώ τον χρόνο από εθνικούς, ευρωπαϊκούς πόρους και από κρατήσεις εργοδοτών και εργαζομένων. 
      Μέχρι τώρα μπορούσε να μας διαβεβαιώσει ότι είχε βρει δουλειά μόνο στους τέσσερις από τους εκατό ανέργους, ενώ με στοιχεία που καταθέσαμε στη Βουλή από τους εκατό ανέργους που χτυπούσαν την πόρτα του ΟΑΕΔ, ο Οργανισμός μπορούσε να αγγίξει μόνο τους έντεκα. Τι σημαίνει να αγγίξει; Το να τους βρει δουλειά, το επιδιωκόμενο αν θέλετε είναι ο υψηλός στόχος. Το να τους αγγίξει σήμαινε ούτε καν προσωπική συνέντευξη, ούτε καν καταγραφή των δημογραφικών και μορφωτικών χαρακτηριστικών τους. 
      Σήμερα δεσμευθήκαμε και προχωρούμε ότι στην επόμενη διετία θα κάνουμε μια πλήρη εξατομικευμένη παρέμβαση σε όλους τους ανέργους της χώρας για να έχουμε τη δυνατότητα να διαπιστώσουμε προς ποια κατεύθυνση πρέπει να κινηθεί η κατάρτιση και επανακατάρτισή τους για να μην πετιούνται λεφτά. Πετάχτηκαν τα τελευταία χρόνια δισεκατομμύρια σε προγράμματα κατάρτισης για τα οποία δεν μπορεί να μας πει κανείς υπεύθυνος σε πόσες θέσεις δουλειάς οδήγησαν συγκεκριμένο αριθμό ανέργων. 
      Πρέπει να πούμε ακόμα ότι επανασχεδιάζουμε από την αρχή τα προγράμματα του ΟΑΕΔ για να κατευθύνονται με στοχευμένο τρόπο σε πολιτικές απασχόλησης υπέρ των ανέργων γυναικών και υπέρ των νέων που εισέρχονται στην αγορά εργασίας και μαστίζονται από την ανεργία. 
      Το τρέχον πεντάμηνο, τέλη του 2004  και κυρίως τους τέσσερις  πρώτους μήνες του 2005 πάνω από εξήντα χιλιάδες άνεργοι θα είναι οι δικαιούχοι των ειδικά επασχεδιαζομένων προγραμμάτων απασχόλησης που προωθεί και εφαρμόζει ο ΟΑΕΔ. 
      Επίσης προχωρούμε στην υλοποίηση προγραμμάτων απόκτησης εργασιακής εμπειρίας states στον ευρύτερο δημόσιο τομέα. Προχωρούμε σε προγράμματα ενίσχυσης των νέων ελευθέρων επαγγελματιών, να ενισχύσουμε την επιχειρηματικότητα σε ατομικό επίπεδο. Αναπτύσσουμε σταδιακά των θεσμών των προγραμματικών συμβάσεων στα πλαίσια των οποίων συνάπτονται συμβάσεις εγγυημένης απασχόλησης με ενώσεις  επαγγελματιών και βιοτεχνών καθώς επίσης και με μεγάλες επιχειρήσεις. 
      Φέρνουμε, κυρίες και κύριοι τον ΟΑΕΔ, κοντά στον επιχειρηματικό κόσμο. Θεσμοθετούμε με κινητροδοσία την υποχρέωση των επιχειρήσεων να αναγγέλλουν στον ΟΑΕΔ τη ζήτηση για πρόσληψη σε συγκεκριμένες νέες θέσεις εργασίας που έχουν εργατικό δυναμικό, κάτι που δεν υπήρχε στην Ελλάδα και υπάρχει σε άλλες χώρες, όπως στη Γαλλία. 
      Επίσης, προκηρύξαμε και προχωράμε στην αξιολόγηση και εφαρμογή του Κοινοτικού Προγράμματος Equal και μιας σειράς άλλων προγραμμάτων που έχουν ως κύριο στόχο την προώθηση πολιτικών απασχόλησης που αφορούν ομάδες που πληθυσμού ιδιαίτερα ευάλωτες από την ανεργία και τον κοινωνικό αποκλεισμό. 
      Θα μπορούσα να πω πολλά ακόμα, αλλά ο χρόνος δεν επαρκεί και δεν θα ήθελα να εξαντλήσω τον χρόνο χωρίς να αναφερθώ στο μεγάλο θέμα της κοινωνικής ασφάλισης. 
     Φίλες και φίλοι, η Κυβέρνηση παρέλαβε μια κατάσταση στην κοινωνική ασφάλιση τέτοια που έπρεπε να ανασκουμπωθούμε όλοι και να βρούμε τους κατάλληλους πόρους, για να μπορέσει να συνεχιστεί η ομαλή λειτουργία των κοινωνικών ασφαλιστικών οργανισμών. 
     Αυτό πού οφείλετο; Οφείλετο στο γεγονός ότι στον κρατικό προϋπολογισμό που κατάρτισαν οι κυβερνήσεις του ΠΑΣΟΚ  δεν είχαν εγγράψει όλες τις αναγκαίες πιστώσεις, που θα διασφάλιζαν την ομαλή χρηματοδότηση των ασφαλιστικών ταμείων. Ενδεικτικά αναφέρω ότι στον ΟΓΑ, το δεύτερο ασφαλιστικό οργανισμό της χώρας μας, που στηρίζει τον αγροτικό κόσμο της Ελλάδας, απεδείχθη ότι η πίστωση των 2.160.000.000 ευρώ δεν ήταν επαρκής. Επιπρόσθετα, χρειάσθηκε το κράτος να καταβάλει 240.000.000 ευρώ. Τα ίδια στο ΝΑΤ και στο ΤΑΠΟΤΕ. Τα ίδια και στα πλαίσια της τριμερούς χρηματοδότησης. 
     Με το νέο Προϋπολογισμό έχουμε καταφέρει -και είμαστε περήφανοι γι’ αυτό- να αυξήσουμε τις δαπάνες που πάνε για τις κοινωνικές πολιτικές και για το κοινωνικό κράτος σε ποσοστό 14,5%.
     (Χειροκροτήματα από την πτέρυγα της Νέας Δημοκρατίας)
     Σε εποχή ισχνών δημοσιονομικών μεγεθών αυτή η Κυβέρνηση αναδιατάσσει τις προτεραιότητες και δεσμεύεται για μια ακόμη φορά στον ελληνικό λαό λέγοντας ότι για μας η ενίσχυση των ανέργων, των χαμηλοσυνταξιούχων και των χαμηλόμισθων είναι εθνική και κοινωνική προτεραιότητα. Δεν μπορεί να προχωρήσει μπροστά η ελληνική κοινωνία με διευρυνόμενες αδικίες. Δεν μπορεί να γίνει η ελληνική κοινωνία μία κοινωνία των δύο τρίτων. Δεσμευτήκαμε προεκλογικά. Μετεκλογικά το κάνουμε πράξη. Η ανηφόρα είναι μεγάλη, αλλά βαδίζουμε όλοι μαζί. Λύνουμε προβλήματα. Αντιμετωπίζουμε τα προβλήματα.
     (Χειροκροτήματα από την πτέρυγα του ΠΑΣΟΚ)
     Θα παρακαλέσω να έχω εδώ την προσοχή σας. Όπως και η Νέα Δημοκρατία και η Αριστερά, έτσι και το ΠΑΣΟΚ είναι ένας κοινωνικός πολιτικός χώρος. Τιμώ τους ψηφοφόρους του ΠΑΣΟΚ, όπως τιμώ όλους τους ψηφοφόρους των ελληνικών κομμάτων. Κανείς δεν ψηφίζει κανένα τυχαία. Πλην, όμως, δεν είναι δυνατόν από τις τάξεις της Αξιωματικής Αντιπολίτευσης να ακούγονται φωνές που κινδυνολογούν ασύστολα σε βάρος της λειτουργίας του συστήματος κοινωνικής ασφάλισης. 
     Η Κυβέρνηση λέει σήμερα: «Να, τα κονδύλια που πηγαίνουν στην κοινωνική ασφάλιση». Το λέει σαφώς: «Εγγυώμεθα τη χρηματοδότηση όλων των κοινωνικών ασφαλιστικών οργανισμών. Εγγυώμεθα την ομαλή καταβολή των συντάξεων».
     (Χειροκροτήματα από την πτέρυγα της Νέας Δημοκρατίας)
     Επιπλέον, αυξάνουμε κατά 10,30% την κρατική επιχορήγηση στο ΙΚΑ. Αυξάνουμε κατά 28,75% την επιχορήγηση στον ΟΓΑ. Αυξάνουμε κατά 13,5% την επιχορήγηση στο ΝΑΤ. 
     Αυξάνουμε, φίλοι και φίλες, την κρατική ενίσχυση σε όλα τα υπόλοιπα ταμεία και όπως σας είπα, εγγυώμεθα την ομαλή λειτουργία των Οργανισμών Κοινωνικής Ασφάλισης και την ομαλή καταβολή των συντάξεων. 
     Κατά συνέπεια, το να κινδυνολογεί κανείς εκτίθεται στα μάτια της κοινής γνώμης. Γιατί; Εμείς ξεκαθαρίσαμε ότι δεν αλλάζουμε το γενικό πλαίσιο του ασφαλιστικού. Δεν αλλάζουμε τα συνταξιοδοτικά όρια ηλικίας. Δεν αυξάνουμε τις εισφορές. Δεν πειράζουμε τα εφάπαξ. 
     Προσέξτε, όμως. Το ΠΑΣΟΚ ψήφισε δύο ασφαλιστικούς νόμους: Το ν. 3029, που δημοσιεύτηκε τον Ιούλιο του 2002 και τον ν. 3232, που δημοσιεύτηκε λίγα εικοσιτετράωρα πριν εγκαταλείψουν τα υπουργικά γραφεία το Φεβρουάριο του 2004. Μια σειρά από διατάξεις κεφαλαιώδους σημασίας αυτών των δύο νόμων βρίσκονται στον αέρα. 
     Για παράδειγμα, με βάση τον ν. 3029 όφειλαν οι κυβερνήσεις του ΠΑΣΟΚ μέχρι την 31η Δεκεμβρίου του 2003 να έχουν αποδώσει στο ΕΤΕΑΜ, το επικουρικό, όλα τα οφειλόμενα, δηλαδή την περιουσία του. Εμείς το 2004, δηλαδή ενάμιση χρόνο μετά, βρήκαμε ένα ΕΤΕΑΜ χωρίς περιουσία, χωρίς γραφεία, χωρίς υποστήριξη. Αυτή είναι η πραγματικότητα. 
    Στον αέρα επίσης  βρήκαμε το θέμα της ένταξης των ειδικών ταμείων κυρίας σύνταξης στο ΙΚΑ. 
    Σας θυμίζω ότι μέχρι τώρα οι διαδικασίες που προβλέπονταν από τους ίδιους τους νόμους του ΠΑΣΟΚ δεν κινήθηκαν. Κινήθηκε μόνο η διαδικασία για το ΤΑΠΙΛΤ, το οποίο μπήκε μέσα από διαδικασίες λίγο περίεργες, λίγα εικοσιτετράωρα πριν εγκαταλείψουν την εξουσία με δώρο προς την εργοδοσία της τάξεως των 600.000.000 ευρώ και με συνθήκες …
    ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε, έχει περάσει προ πολλού ο χρόνος.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ολοκληρώνω, κυρία Πρόεδρε, σε δύο λεπτά με την άδειά σας.
    …και με συνθήκες οι οποίες από την ίδια την ηγεσία της ΓΣΕΕ και από το σύνολο της κοινής γνώμης χαρακτηρίζονται επιεικώς ως απαράδεκτες. Τι έκαναν οι προηγούμενες κυβερνήσεις για τη διαδοχική ασφάλιση; Εμείς εφαρμόζουμε το θεσμό, προχωρούμε τις διαδικασίες ταχύτατα. Τι έκαναν για τα επικουρικά; Μηδέν εις το πηλίκον. 
    Ερχόμαστε, λοιπόν, και λέμε. Δεν πειράζουμε το γενικό πλαίσιο του ασφαλιστικού, αλλά στις επιμέρους ρυθμίσεις που τις άφησαν οι κυβερνήσεις του ΠΑΣΟΚ στον αέρα ανοίγουμε τον κοινωνικό διάλογο, ζητάμε από τη ΓΣΕΕ, από τα Συνδικάτα, τις Εργοδοτικές Οργανώσεις, από τα πολιτικά κόμματα να καταθέσουν τις απόψεις τους για να προχωρήσουμε εκεί που θα υπάρξει το μάξιμουμ της κοινωνικής συναίνεσης σε νομοθετικές παρεμβάσεις.
    Κυρίες και κύριοι, δεν έχω άλλο χρόνο, πολλά θα μπορούσα να σας πω για τα θέματα της εργασίας και της ασφάλισης, τα οποία για τους συμπολίτες μας είναι θέματα ζωής, σφραγίζουν μιά ολόκληρη ζωή. O πολιτικός κόσμος της χώρας, όλοι μας, ανεξάρτητα με τις απόψεις που έχει ο καθένας σε προσωπικό επίπεδο, κρινόμαστε από τον τρόπο με τον οποίο θα απαντήσουμε σ’ αυτά τα μεγάλα ζητήματα. 
    Η Κυβέρνηση είναι έτοιμη να απαντήσει. Καλούμε και το ΠΑΣΟΚ να έρθει σ’ αυτόν το διάλογο για να μπορέσουμε να διαμορφώσουμε λύσεις που θα οδηγήσουν σε μια αγορά εργασίας με ευελιξία των επιχειρήσεων, αλλά με αύξηση της ασφάλειας του εργαζομένου και σε ένα σύστημα κοινωνικής ασφάλισης το οποίο θα εξασφαλίζει την τρίτη ηλικία, όλους τους Έλληνες και τις Ελληνίδες συνταξιούχους. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Ο κ. Δαϊλάκης έχει το λόγο.
    ΣΤΑΥΡΟΣ ΔΑΪΛΑΚΗΣ: Κυρίες και κύριοι συνάδελφοι, δεν είχα σκοπό να ασχοληθώ με τον πρώην Πρωθυπουργό κ. Σημίτη, αλλά έβαλε μερικά θέματα, όπως ότι ο δικός μας προϋπολογισμός είναι ανεπαρκής, ενώ ήταν επαρκής ο χειρισμός στα Ίμια και στον Οτσαλάν!
    (Χειροκροτήματα από την πτέρυγα της Νέας Δημοκρατίας)
    O κ. Σημίτης στις 20 Δεκεμβρίου 2003 εξερχόμενος από το Προεδρικό Μέγαρο όπου είχε επισκεφθεί τον Πρόεδρο της Δημοκρατίας, είχε χαρακτηρίσει τον προϋπολογισμό του 2004 ως ορόσημο. Παρατήρησε ότι αρχίζει μια περίοδος όπου ο Προϋπολογισμός θα είναι αυτός όπου θα κτίσουμε επάνω του όσα δημιουργήθηκαν τα προηγούμενα χρόνια. Δηλαδή στα απλά ελληνικά, να κτίσουμε στην άμμο παλάτια! Αποδείχθηκε αυτό στις εκλογές της 7ης Μαρτίου 2004. Έπεσαν τα παλάτια, έμεινε, όμως, η νοοτροπία. Ποια είναι αυτή η νοοτροπία; Είναι ότι «είμαστε ακόμη ιδιοκτήτης ως ΠΑΣΟΚ του δημόσιου πλούτου». ‘Ετσι δούλευαν αυτοί. Είχαν κάνει ένα δικό τους στρατό που πολλά παιδιά έλεγαν ότι όταν τελειώσουμε το πανεπιστήμιο θέλουμε να γίνουμε κατ’ επάγγελμα ΠΑΣΟΚ!
    (Χειροκροτήματα από την πτέρυγα της Νέας Δημοκρατίας)
    Και φυσικά είχα χαρακτηρίσει πέρυσι τέτοια εποχή ότι είναι ο αποχαιρετιστήριος προϋπολογισμός και ήταν. 
    Ερχόμαστε τώρα σε ένα κορυφαίο κοινοβουλευτικό γεγονός που είναι η συζήτηση του Προϋπολογισμού 2005, όπου διαγράφονται οι οικονομικές προοπτικές του επόμενου έτους και έχουμε να συγκρίνουμε τον μύθο με την πραγματικότητα. O μύθος ως γνωστόν βασίζεται στο ψέμα, που εκπροσωπεί το ΠΑΣΟΚ και η πραγματικότητα στην αλήθεια που εκπροσωπεί η Κυβέρνηση της Νέας Δημοκρατίας.
      Και τι κάνει αυτός ο προϋπολογισμός; Λέει την αλήθεια, ότι υπάρχουν και ιδανικά, όχι μόνο δανεικά. Αυτή είναι η διαφορά μεταξύ Νέας Δημοκρατίας -ΠΑ.ΣΟ.Κ, δηλαδή μέσα στα πλαίσια του «μπορώ» θέλουμε να παντρέψουμε τα «θέλω» του λαού, για να είμαστε και εμείς σύμφωνοι με αυτά που πίστεψε και πιστεύει ακόμη ο ελληνικός λαός ότι μπορούμε να πραγματοποιήσουμε. 
      Έφυγε ο κ. Σημίτης. Ήθελα να του θυμίσω κάτι, ότι το μύθο εμείς στη Δράμα τον ζήσαμε πολύ καλά. Την είχε επισκεφθεί δύο φορές, μία το 1998 και μία το 2000. Οι Εβραίοι λένε ότι, όταν περνάει κάποιος ξένος από τον τόπο σου, και τη σκόνη να αφήσει είναι κέρδος. Ήταν ο μόνος Πρωθυπουργός που δεν άφησε σκόνη. Ούτε σκόνη! 
      (Χειροκροτήματα  από την πτέρυγα της Νέας Δημοκρατίας)
      Είθισται όταν επισκέπτεται ένας Πρωθυπουργός μία περιοχή να αφήνει ένα δώρο. Αυτός δεν άφησε ούτε ένα δώρο. Ο μύθος, λοιπόν, τι έλεγε για τη Δράμα. Έδειχνε...
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μου αρέσει η σεμνότης! 
      ΣΤΑΥΡΟΣ ΔΑΪΛΑΚΗΣ: Σας πονάει, αλλά τι να κάνουμε; Έτσι είναι.	
      ...έδειχνε ένα σποτ εν όψει των εκλογών, ότι εμείς στη Δράμα έχουμε μετατραπεί σε ένα απέραντο πράσινο λιβάδι, όπου παράγονται όλες οι ποικιλίες. Νομίσαμε ότι είμαστε τα παιδιά του Μπάρμπα- Στάθη. Όλα τα παράγουμε εκεί. Βέβαια, το σποτ έλεγε τι; Ότι εδώ θα γίνει ένα μεγάλο έργο, η εξαγγελία του οποίου είχε γίνει τρεις φορές από τις κυβερνήσεις του ΠΑΣΟΚ.
       Και έγινε το μεγάλο έργο μία τρύπα στο νερό. Κυριολεκτώ και θα το εξηγήσω. Στο φράγμα, όπου παράγεται ηλεκτρική ενέργεια, οι κυβερνήσεις του ΠΑΣΟΚ έκαναν ένα στόμιο από όπου θα αρδευόταν ο κάμπος της Δράμας. Αρδευόμαστε από το σποτ ακόμη! 
      (Χειροκροτήματα  από την πτέρυγα της Νέας Δημοκρατίας)
      Εσείς γελάτε, αλλά στη Δράμα κλαίμε. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε. 
      ΣΤΑΥΡΟΣ ΔΑΪΛΑΚΗΣ: Κυρία Πρόεδρε, εμείς στη Δράμα δεν είχαμε νονό, αλλά αποχτήσαμε. Το ΠΑΣΟΚ μας έκανε «Δράμα». 
      ΠΡΟΕΔΡΟΣ (Άννα Μπενάκη-Ψαρούδα): Μα, γελάνε οι Βουλευτές της Νέας Δημοκρατίας. 
      ΣΤΑΥΡΟΣ ΔΑΪΛΑΚΗΣ: Το ΠΑΣΟΚ μας έκανε «Δράμα». Έχουμε το νονό μας. Και πάλι θα εξηγήσω γιατί. Γιατί, αφού πάθαμε έμφραγμα, σκέφτηκε: «Πρέπει να στείλω ένα διαπραγματευτή για να δει αυτόν τον νομό, γιατί λέγεται έτσι». Έστειλε τον κ. Φλωρίδη, τον επονομαζόμενο Γιακούμπ για εμάς. Ήρθε για να μας σώσει. 
      Άρχισαν να λαμβάνονται κάποια μέτρα ελπίδας. Εγώ, επειδή είμαι από αυτούς που τα λέω, θέλω να πω ότι μερικά από αυτά έπιασαν τόπο και αν σώθηκαν κάποιες επιχειρήσεις, αυτό όντως οφείλεται στα μέτρα Φλωρίδη. 
      Εμείς, λοιπόν, ως νομός ανήκουμε σε μία περιφέρεια κατ’ όνομα. Γιατί εντός της ίδιας περιφέρειας, το ΠΑΣΟΚ τι έκανε; Έβαλε τους δύο Νομούς, Δράμας – Καβάλας, να είναι κόντρα στους άλλους τρεις νομούς. Εμείς, η Δράμα και η Καβάλα, δεν έχουμε περιφερειακή ταυτότητα. Ενώ είμαστε στην ίδια περιφέρεια, έχουμε διαφορετικά κίνητρα. Ενδοπεριφερειακή ανισότητα μέσα στην Ευρωπαϊκή Ένωση απαγορεύεται. Εμείς, όμως, την έχουμε και αυτό είναι κατόρθωμα ΠΑΣΟΚ.. 
      ΝΙΚΟΛΑΟΣ ΣΑΛΑΓΙΑΝΝΗΣ: Αυτό άλλαξε. 
      ΣΤΑΥΡΟΣ ΔΑΪΛΑΚΗΣ: Δεν άλλαξε. Εμείς προσπαθούμε να το αλλάξουμε, αλλά η Κυβέρνηση της Νέας Δημοκρατίας –συνεπέστατη- υπέβαλε αυτό το αίτημα που δεν είχατε υποβάλει εσείς, ούτως ώστε να αλλάξει ο χάρτης επιδοτήσεων. Εσείς σε αυτό το χάρτη είχατε κάνει πολλά σημαντικά λάθη και αναφέρουμε ποια. Ενώ θα μπορούσαμε να έχουμε επιχορηγήσεις δύο κατηγοριών, δύο ταχυτήτων 
–η μία σαράντα, η άλλη πενήντα- εσείς κάνατε ότι θέλατε. 
      Ξεχάσατε επίσης ότι μπορούσατε να δώσετε έξτρα ενίσχυση στις μικρομεσαίες επιχειρήσεις της τάξεως του 15%. Και έρχεται η Νέα Δημοκρατία  και κάνει τώρα αυτό το οικονομικό κέντημα, που σας αρέσει στην ουσία. Εσείς το λέτε τρύπιο...Πώς το είπε ο κ. Φλωρίδης;
      ΕΥΣΤΑΘΙΟΣ ΚΟΥΤΜΕΡΙΔΗΣ: «Κουρελού». 
      ΣΤΑΥΡΟΣ ΔΑΪΛΑΚΗΣ: Εγώ ξέρω τι είπε, αλλά κάποιοι συνάδελφοι από το ΠΑΣΟΚ, ο ένας ρωτούσε τον άλλον τι είναι «κουρελού». Έχετε συνηθίσει στα χαλιά!
Εμείς ξέρουμε τι είναι κουρελού. Και τέτοια χώρα παραδώσατε, «κουρελού», αλλά ο αργαλειός άρχισε να δουλεύει. Το οικονομικό επιτελείο να ξέρετε ότι ξέρει να κεντάει. Η Νέα Δημοκρατία για σας είναι ό,τι καλύτερο. Και αναφέρομαι στους Βουλευτές. Κατ’ αρχάς θα έχετε υψηλή μακροζωία. Θα είστε πολλά χρόνια Αντιπολίτευση, θα ζήσετε πολύ. Αλίμονο σε μας! 
      (Χειροκροτήματα από την Πτέρυγα της Νέας Δημοκρατίας)
      Μόνο ένας από το ΠΑΣΟΚ το έχει πιάσει πολύ καλά το θέμα. Και αυτός είναι ο Πρόεδρός σας, ο οποίος τι λέει; Όταν και όποτε θα γίνουν εκλογές μέσω διαδικτύου εγώ έχω πιθανότητες. Από το λαό δεν έχω πιθανότητα να βγω. Μέσω διαδικτύου, ελπίζω. Στα πλαίσια αυτά …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώσαμε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Βεβαίως και τελειώσαμε. 
      ΣΤΑΥΡΟΣ ΔΑΪΛΑΚΗΣ: Εμείς έχουμε να πούμε τον πόνο της Δράμας.
      ΠΡΟΕΔΡΟΣ (Άννα Μπενάκη-Ψαρούδα): Όλα τα καλά τελειώνουν γρήγορα!
      (Χειροκροτήματα)
      Ελάτε, κύριε Δαϊλάκη, να τελειώσουμε καλά.
      ΣΤΑΥΡΟΣ ΔΑΪΛΑΚΗΣ: Θέλω λίγο για τον πόνο της Δράμας να πω και τελειώνω.
      ΠΡΟΕΔΡΟΣ (Άννα Μπενάκη-Ψαρούδα): Ναι, αλλά πολύ λίγο.
      ΣΤΑΥΡΟΣ ΔΑΪΛΑΚΗΣ: Κύριε Υπουργέ, ξέρετε τα προβλήματα που αντιμετωπίζει αυτός ο νομός, ο οποίος από το ΠΑΣΟΚ αντιμετωπίστηκε ως ποδοσφαιρικό σκορ «2-1». Σου λέει ό,τι και να κάνω στη Δράμα αυτοί θα βγάζουν διπλό. Και δεν έδωσε ούτε μία δραχμή. Η Δράμα έχει φοβερές ανάγκες. Για να καταλάβετε πώς είδε το ΠΑΣΟΚ τη Δράμα, όπως κατεβαίνει το φυσικό αέριο από την Κομοτηνή, επειδή στρίβει δεξιά δεν μας έβαλαν εμάς. Επειδή έστριβε δεξιά! Δεν έχουμε φυσικό αέριο. Μας είπαν ότι έχουμε καλή φύση! 
      (Χειροκροτήματα)
      Στην Εγνατία δεν μπορούμε να βγούμε γιατί …
      ΠΡΟΕΔΡΟΣ (Άννα Μπενάκη-Ψαρούδα): Κύριε Δαϊλάκη, την τελευταία κορώνα θέλουμε!
      ΣΤΑΥΡΟΣ ΔΑΪΛΑΚΗΣ: Ναι, τελειώνω, κυρία Πρόεδρε.
      Στην Εγνατία δεν μπορούμε να βγούμε γιατί έκαναν λάθος και μας έκαναν τον κάθετο προς τη Βουλγαρία. 
      Δηλαδή μερικά πράγματα πρέπει να σκύψετε να τα δείτε, αλλά το πρώτο που προέχει είναι να κατεβάσετε από την πλατεία της Δράμας τους υπόλοιπους που δεν τους τακτοποίησε το ΠΑΣΟΚ. Είναι οι απολυόμενοι από την «Αθηναϊκή Χαρτοποιία». Άλλη μεγάλη ιστορία που θέλει τον επόμενο προϋπολογισμό να φάμε. Εκτός αν μπορούμε να πάρουμε από τον Προϋπολογισμό του 2006…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Δαϊλάκη. Θα το βρούμε συν τω χρόνω, αλλά όχι τώρα. Ελάτε, κύριε Δαϊλάκη, παρακαλώ, τελειώστε. Να ο κ. Γείτονας σηκώθηκε κιόλας γιατί ήλθε η σειρά του. 
      Ευχαριστούμε πάρα πολύ.
      (Χειροκροτήματα)
      ΣΤΑΥΡΟΣ ΔΑΪΛΑΚΗΣ: Ώσπου να έλθει ο κ. Γείτονας να πω ότι ένας Βουλευτής, έξυπνος φυσικά, θα ψηφίσει τον Προϋπολογισμό.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Δαϊλάκη. Τελειώσατε. Κάντε μου τη χάρη, σας παρακαλώ.
      ΣΤΑΥΡΟΣ ΔΑΪΛΑΚΗΣ: Να είστε καλά.
      	(Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, καλό είναι να υπάρχει και ιλαρότητα στην Αίθουσα. Θα πω μόνο μία κουβέντα -γιατί θα ασχοληθώ με τον προϋπολογισμό- σε σε σχέση με ό,τι άκουσα προηγουμένως. Ασφαλώς ο κ. Σημίτης δεν άφησε σκόνη, γιατί όταν ο κ. Σημίτης έκανε έργα και έγραφε ιστορία σκόνη και «μπουχό» σηκώνατε εσείς στη ΝΔ και κάνατε λάσπη. Και τη συνεχίζετε ακόμα και σήμερα. Λυπάμαι πάρα πολύ!
      (Χειροκροτήματα από την Πτέρυγα του ΠΑΣΟΚ)
      Κυρίες και κύριοι συνάδελφοι, η Κυβέρνηση από την αρχή της θητείας της βαδίζει πραγματικά σε επικίνδυνες ατραπούς για την οικονομία. Ανεδείχθη ολυμπιονίκης στη δυσφήμησή της και έφερε στην Ελλάδα κλίμα αβεβαιότητας, αστάθειας, …
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, όσοι είστε όρθιοι να καθίσετε. Επανερχόμαστε στη συζήτηση του προϋπολογισμού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, κυρία Πρόεδρε, να μου κρατήσετε το χρόνο.
      ΠΡΟΕΔΡΟΣ (Άννα Μπενάκη-Ψαρούδα): Θα σας τον κρατήσω. Συνεχίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Επαναλαμβάνω ότι η Κυβέρνηση ανεδείχθη ολυμπιονίκης στη δυσφήμηση της οικονομίας, έφερε κλίμα αστάθειας και αβεβαιότητας, κλίμα μετα-ολυμπιακής μελαγχολίας στην οικονομία και στη χώρα. Είναι αποκλειστικά δική σας ευθύνη η θηλιά που μπήκε στο λαιμό μας με το φιάσκο της απογραφής. Έχετε μεγάλη ευθύνη για την επιδείνωση όλων των οικονομικών μεγεθών αυτό το εννιάμηνο, την κατάρρευση των εσόδων και τον εκτροχιασμό των δαπανών.
     Και επειδή πολλά ακούστηκαν προχθές για δαπάνες που δεν είχε περιλάβει στον προϋπολογισμό το ΠΑΣΟΚ και δεν είχε γράψει πιστώσεις καταθέτω ένα σχετικό σημείωμα στα Πρακτικά που αποδεικνύει με στοιχεία τα ψέματά σας.
     (Στο σημείο αυτό ο Βουλευτής κ. Κωνσταντίνος Γείτονας καταθέτει για τα Πρακτικά το προαναφερθέν σημείωμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Οι περισσότερες δαπάνες είχαν εγγραφεί στον προϋπολογισμό και ό,τι πρόσθετο προέκυψε ήταν από ανάγκες που προέκυψαν στο μεταξύ.
     Κυρίες και κύριοι συνάδελφοι, ο Προϋπολογισμός του 2005 που συζητάμε είναι μακέτα ενός έργου που δεν θα δούμε. Και δεν θα το δούμε γιατί είναι αδύνατον να εφαρμοστεί. Οι προβλέψεις του είναι επισφαλείς, δεν τον πολυπιστεύουν ούτε οι συντάκτες τους –τελευταία οι Υπουργοί άρχισαν να τα στρίβουν- και προφανώς, το είδαμε, τον αμφισβητεί η Ευρωπαϊκή Ένωση. Αθετείτε με τον προϋπολογισμό όλες τις υποσχέσεις σας. Διεκδικείτε κύριοι συνάδελφοι της Νέας Δημοκρατίας τον τίτλο του μεγαλύτερου πολιτικού μπατακτσή.
     (Θόρυβος, διαμαρτυρίες από την πτέρυγα της Νέας Δημοκρατίας) 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ε, όχι. Τι είναι αυτά τώρα;
     ΚΩΝΣΤΑΝΤΙΝΟΣ ΓΕΙΤΟΝΑΣ: Ναι κύριε συνάδελφε αυτό που ακούσατε είναι. Μας μίλησε προηγουμένως ο κ. Παναγιωτόπουλος για εγγυήσεις που δίνετε
     Αφού αποδειχθήκατε ήδη αφερέγγυοι σε όλες σας τις υποσχέσεις.
     ΗΛΙΑΣ ΦΩΤΙΑΔΗΣ: Ε, όχι κύριε Γείτονα! 
     ΚΩΝΣΤΑΝΤΙΝΟΣ ΓΕΙΤΟΝΑΣ: Σε όλες σας τις υποσχέσεις.
     (Θόρυβος, διαμαρτυρίες από την πτέρυγα της Νέας Δημοκρατίας)
     (Κωδονοκρουσίες)
     ΠΡΟΕΔΡΟΣ (Άννα Μπενάκη-Ψαρούδα): Ηρεμία κύριοι συνάδελφοι, σας παρακαλώ!
     ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ είμαι ήρεμος. Παρακαλώ να κρατάει η κυρία Πρόεδρος το χρόνο, και πείτε ό,τι θέλετε!
     Η ήπια προσαρμογή σας είναι ουσιαστικά στάχτη στα μάτια, είναι ψέμα με κοντά πόδια. Διότι άρχισε ήδη η ανώμαλη προσγείωση σε ύφεση και λιτότητα. Σημάδια ύφεσης εμφανίστηκαν στην αγορά που έχει παγώσει. Πως αλήθεια θα πάμε στο 3,9% αύξηση του ΑΕΠ, όταν το Πρόγραμμα Δημοσίων Επενδύσεων κουτσουρεύεται, στα δημόσια έργα δεν κουνιέται φύλλο, οι απορροφήσεις από το Κοινοτικό Πλαίσιο Στήριξης βάλτωσαν; Κανένα δε σοβαρό επενδυτικό επιχειρηματικό σχέδιο δεν έχει προωθηθεί. Η λιτότητα είναι ήδη αισθητή γιατί ο έλεγχος της αγοράς έχει χαθεί και η ακρίβεια φουντώνει. Η αγοραστική δύναμη των νοικοκυριών μικραίνει μέρα με τη μέρα. Ψίχουλα χαρακτηρίζατε τις περσινές αυξήσεις. Οι πολίτες και ιδιαίτερα ο κοσμάκης δεν είναι πλεονέκτης. Δώστε τις περσινές αυξήσεις. Εσείς τις πετσοκόβετε.
     Το Πρόγραμμα Δημοσίων Επενδύσεων μειώνεται κατά 16%. Αδυνατίζετε τον κύριο μοχλό για την ανάπτυξη. Νέα έργα δεν δημοπρατούνται και υπάρχει χαλάρωση στα εκτελούμενα. Και θέλω να ρωτήσω τον κύριο Υπουργό Οικονομίας: Αλήθεια, τι γίνεται με το νόμο του κ. Σουφλιά στην Ευρωπαϊκή Ένωση, στην Επιτροπή; Προχθές διάβαζα σε κυριακάτικη οικονομική εφημερίδα ότι υπάρχουν προβλήματα. Εάν υπάρξει και ευρωμπλόκ στο νέο νόμο Σουφλιά, χαιρέτα μου τον πλάτανο στα έργα!
     Οι τεχνικές εταιρείες –θέλω να το θυμίσω στον κ. Παναγιωτόπουλο- απολύουν προσωπικό και αρχίζουν να αποδημούν. Μειώνονται δε κατά 24% οι χρηματοδοτήσεις των έργων στην περιφέρεια. «Ήρθε η ώρα της περιφέρειας» λέγατε όλοι οι συνάδελφοι της Νέας Δημοκρατίας. Εγώ είμαι Βουλευτής από την Β’ Περιφέρεια της Αθήνας. Ε, πραγματικά ήρθε η ώρα της περιφέρειας. Γι αυτήν «χτυπάει η καμπάνα» με τον προϋπολογισμό σας. 
     Έλεγε δε ο κύριος Πρωθυπουργός πέρυσι –διαβάζω τα λόγια του- «θα δουλέψουμε να μην πάει χαμένη ούτε μια μέρα ούτε ένα ευρώ να μην χαθεί». Ε, λοιπόν, χάθηκαν τριακόσιες μέρες και πολλά εκατομμύρια ευρώ. Φέτος, σε αυτό το έτος που οι απορροφήσεις λόγω ωρίμανσης των έργων έπρεπε να εκτοξευθούν. Τα θαλασσώσατε. Και δεν είναι μόνον αυτό. Στον Προϋπολογισμό του 2005, οι πιστώσεις που γράφετε δεν μπορούν να καλύψουν τις υψηλές απορροφήσεις που θέλουμε, οι οποίες πρέπει να κινούνται συν το χρόνω με εκθετικό ρυθμό. Επομένως θα χαθούν τεράστια ποσά. 
     Αυτή είναι η αλήθεια. Λέτε, ισχυρίζεσθε,  –ρωτήσαμε γι’ αυτό και στην επιτροπή, και μας είπατε- ότι τους κρατικούς πόρους που λείπουν θα τους αντικαταστήσουμε με ιδιωτικούς πόρους για αυτοχρηματοδοτούμενα έργα. Για πείτε μου ένα έργο αυτοχρηματοδοτούμενο που θα είναι έτοιμο το 2005; Κανένα δεν είναι. 
      Δεν ξέρω αν τα βρήκατε, κύριε Υπουργέ, κύριε Αλογοσκούφη με τον κ. Σουφλιά, διαβάζουμε ότι έχετε και σ’ αυτό διαφορές. Εν πάση περιπτώσει, κανένα αυτοχρηματοδοτούμενο έργο δεν πρόκειται να προχωρήσει το 2005. 
      Στο λίγο χρόνο που έχω θα ήθελα να πω δυο λόγια για την υγεία, αν και αναφέρθηκαν προηγουμένως πολλοί συνάδελφοι. Ο τομέας της υγείας είναι το μεγάλο θύμα του προϋπολογισμού. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, παρακαλώ θα ήθελα την ίδια ανοχή που δείξατε και στους άλλους συναδέλφους. 
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Γείτονα και θα τα βρούμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Η πολυδιαφημισμένη μεταρρύθμιση της Νέας Δημοκρατίας στο χώρο της υγείας πηγαίνει περίπατο, στις ελληνικές καλένδες. Τι έγινε αλήθεια η πρωτοβάθμια φροντίδα υγείας; Τι έγινε ο οικογενειακός γιατρός, η ελεύθερη επιλογή του γιατρού; 
      Ο Υπουργός Υγείας βρίσκεται σε αδιέξοδο γι’ αυτό είδατε τις τελευταίες εκρήξεις του και στην Αίθουσα και στις τηλεοράσεις. Είναι εκρήξεις λαϊκισμού και αποπροσανατολισμού. Είναι σε πραγματικό αδιέξοδο. Και σήμερα στη Βουλή μας μίλησε ακόμα και για εκλογές, παρά την θέση που έχει ο Πρωθυπουργός. Είναι σε αδιέξοδο, θέλει να φύγει από το Υπουργείο, γιατί πραγματικά περνάει συνεχώς κάτω από τον πήχυ. Ανεκάλυψε τα «πιράνχας». Εγώ είδα, κύριοι, ένα «πιράνχας», το κυβερνητικό «πιράνχας», που έφαγε τα κονδύλια του προϋπολογισμού για την υγεία. Αυτό είναι το μόνο εμφανές. Γιατί το λέω αυτό; Διότι οι πιστώσεις για την υγεία μειώνονται και ως ποσοστό του ΑΕΠ από το 2,8% στο 2,77%, την ώρα που οι ανάγκες είναι μεγαλύτερες για να λειτουργήσουν όλες οι νέες μονάδες υγείας και πρόνοιας που έκανε το «καταραμένο» ΠΑΣΟΚ. 
      Πώς θα αναπτυχθεί αλήθεια το Αττικό Νοσοκομείο που αφορά τρία εκατομμύρια ανθρώπους; Με αυτά τα κονδύλια θα μείνει καθηλωμένο στις τριακόσιες κλίνες, ενώ ο στόχος είναι επτακόσιες πενήντα κλίνες. Για τους μισθούς στην υγεία τα κονδύλια είναι μειωμένα, το ίδιο και για τις εφημερίες. 
      Ενοχλήθηκε το πρωί ο Υπουργός Υγείας ο κ. Κακλαμάνης γιατί τον ρωτήσαμε πώς θα αντιμετωπίσει και το νέο σύστημα εφημερίας, αφού, πέρσι η αύξηση για εφημερίες ήταν 6,4% και φέτος προβλέπεται μόνο 2,2%; Άρα και το νέο μέτρο της εφημερίας των νοσοκομείων που το έχετε εξαγγείλει ως πιλοτικό χωρίς την εξασφάλιση των προϋποθέσεων το καταδικάζετε μόνοι σας σε αποτυχία. Δεν φταίνε οι γιατροί και το νοσηλευτικό προσωπικό που αντιδρούν.
      Το πρόγραμμα «Βοήθεια  στο σπίτι» για τους ηλικιωμένους είναι στον αέρα. Τους πολύτεκνους με τα τρία παιδιά, τους ξεχάσατε όπως και όλους τους πολύτεκνους, σε σχέση με την αύξηση των επιδομάτων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, ανακεφαλαιώνοντας: 
      Στον Προϋπολογισμό του 2005 κωδικοποιείται η έλλειψη αναπτυξιακής στρατηγικής, φαντασίας και τόλμης για την οικονομία. Γι’ αυτό και καταφεύγετε σε συνεχείς εξορκισμούς των «δαιμόνων» του ΠΑΣΟΚ, γι’ αυτό και εφευρίσκετε κομπογιαννίτικες συνταγές.
      Εμείς, κυρίες και κύριοι συνάδελφοι –με την πολιτική μας, αυτήν που αναθεματίζετε άκουσα προηγουμένως και τους Υπουργούς σας να το επαναλαμβάνουν, βάλαμε τη χώρα στην ΟΝΕ. Εσείς, πού βάζετε τον πήχυ; Δεν πρέπει να πάτε την οικονομία, της χώρας ακόμα πιο μπροστά; Δεν είναι αυτό το χρέος σας; 
      Εσείς, όμως, επειδή δεν έχετε ούτε θετικό παρόν ούτε όραμα για το μέλλον, γυρίζετε συνεχώς στο παρελθόν. Σας ταιριάζει, λοιπόν, και σας το αφιερώνω, κύριοι της Κυβέρνησης, το Καβαφικό –ελαφρώς παραφρασμένο: «Εάν δεν μπορείς να κάνεις την οικονομία όπως πρέπει» -είναι παράφραση, μιλάει για τη ζωή- «όσο μπορείς μην την εξευτελίζεις, γυρίζοντας συχνά και εκθέτοντάς την ώσπου να γίνει ξένη, φορτική». 
      Φορτική δυστυχώς για το λαό και τη χώρα έγινε η πολιτική σας. Καταψηφίζω τον Προϋπολογισμό. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Γείτονα.
      Οι δυο ελαφρές υπερβάσεις του χρόνου που έγιναν στον κ. Δαϊλάκη  και στον κ. Γείτονα δεν θα συνεχιστούν, κύριοι συνάδελφοι. Το λέω για να μην έχουμε συνέχεια αυτού του φαινομένου.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης, Μεταφορών και Επικοινωνιών, Δημόσιας Τάξης, Μακεδονίας-Θράκης και Αιγαίου και Νησιωτικής Πολιτικής, κατέθεσαν σχέδιο νόμου: «Ρυθμίσεις θεμάτων για το προσωπικό του δημοσίου και των νομικών προσώπων του ευρύτερου δημόσιου τομέα και για τους ΟΤΑ».
      Παραπέμπεται στην αρμόδια Διαρκή Επιτροπή.
      Το λόγο έχει τώρα ο Υπουργός Επικρατείας κ. Ρουσόπουλος. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, με τον υπό έγκριση Προϋπολογισμό του 2005 «σπάει» οριστικά η «παράδοση» των τελευταίων ετών που ήθελε τη Βουλή να συζητάει επί τη βάσει εικονικών και πλασματικών στοιχείων.
      Μας κατηγορεί το ΠΑΣΟΚ ότι με την απογραφή εκθέσαμε τη χώρα. Αντιπαρέρχομαι το γεγονός ότι έχουν ταυτίσει τη χώρα με τον εαυτό τους –θυμίζω απλώς ότι η προηγούμενη κυβέρνηση αποδοκιμάστηκε και γι’ αυτό το λόγο στις τελευταίες εκλογές- είναι, όμως, ενδιαφέρον πως δεν θεωρούν πρόβλημα ότι η απογραφή έδειξε κάτι, η απογραφή έβγαλε αλήθειες. Εάν δεν υπήρχε πρόβλημα, δεν θα έβγαινε τίποτα στην απογραφή, κύριοι συνάδελφοι. 
      Και μιας και ο προλαλήσας αναφέρθηκε στον Καβάφη, να πάμε λίγο παλαιότερα και να μιλήσουμε για Σολωμό. «Εθνικόν –έλεγε ο Σολωμός- είναι ό,τι το αληθές».
      (Χειροκροτήματα από την πτέρυγα της Νέας Δημοκρατίας)
       Σήμερα, λοιπόν, προκειμένου να δικαιολογήσουν τα αδικαιολόγητα, προσπαθούν να επανενεργοποιήσουν σύνδρομα στρουθοκαμηλισμού, υπανάπτυξης, ξενοφοβίας και μίας προσχηματικής υπερευαισθησίας. 
      Μένω στην υπερευαισθησία, την προσχηματική όμως. Γιατί; Μας λένε ότι δήθεν πλήττεται η εικόνα της χώρας στο εξωτερικό με την απογραφή. Για να γυρίσουμε λίγο πίσω, για να θυμηθούμε τι έλεγε ο πρώην Πρωθυπουργός ο κύριος Σημίτης σε άλλες εποχές. Από πού να ξεκινήσω; Να θυμηθώ τις δηλώσεις του στο Υπουργικό Συμβούλιο την 1η Μαρτίου του 1996 για τη δημόσια σπατάλη, η οποία εγένετο επί κυβερνήσεων ΠΑΣΟΚ; Θα μου πείτε ότι αυτό το είπε στο Υπουργικό Συμβούλιο, παρ’ ότι μεταδόθηκε στο εξωτερικό.
      Πάμε παρακάτω, να συνεχίσουμε με τη συνέντευξη Τύπου σε Έλληνες και ξένους ανταποκριτές στις 29 Φεβρουαρίου 1996, όπου πάλι μίλησε για τη σπατάλη στην οποία είχε αποδυθεί και η κυβέρνηση του ΠΑΣΟΚ, η Κυβέρνηση του Ανδρέα Παπανδρέου. Μεταδόθηκε και αυτό στο εξωτερικό.
      Πάμε στο επόμενο. Ο κ. Σημίτης, εβρισκόμενος στο Μάρμπρουκ της Γερμανίας στις 25 Απριλίου 1997, «ξήλωνε» το πουλόβερ της οικονομικής πολιτικής που ακολουθούσε το παλαιό ΠΑΣΟΚ, το παπανδρεϊκό ΠΑΣΟΚ, γιατί αυτό τότε τον εβόλευε, για να προβάλει μία νέα εικόνα ενός εκσυγχρονιστικού ΠΑΣΟΚ, μιλώντας για τα οικονομικά μεγέθη και τις ανεξέλεγκτες παροχές, όπως έλεγε –δεν πιστεύω να μας πείτε τώρα ότι ανεξέλεγκτες παροχές εννοούσε την περίοδο 1990-1993, γιατί για τα αντίθετα μας κατηγορούσατε- απαξιώνοντας τη διετία Παπανδρέου και λέγοντας πως το πρόγραμμα σύγκλισης ξεκίνησε το 1996, μόλις ο ίδιος έγινε Πρωθυπουργός.
      Όταν, λοιπόν, ο κ. Σημίτης για καθαρά εσωκομματικούς λόγους εβρισκόμενος στο εξωτερικό, αναφερόταν στην οικονομία με απαξιωτικό λόγο, μπορούσε να το κάνει. Όταν η Κυβέρνηση της Νέας Δημοκρατίας φέρνει με επίσημα στοιχεία και με τη συνδρομή της Ευρωπαϊκής Ένωσης την αλήθεια για την οικονομική πολιτική, τότε κατηγορείται γιατί είπε την αλήθεια. 
      Αυτά, κυρίες και κύριοι συνάδελφοι, είναι δύο μέτρα και δύο σταθμά ανάλογα με το τι ενδιαφέρει τον καθένα. Μας είπε ο κ. Σημίτης ότι τον ενδιαφέρει η εικόνα της χώρας στο εξωτερικό. Μήπως τον ενδιαφέρει και η δική του εικόνα;
      ΕΥΑΓΓΕΛΟΣ ΒΕΝΙΖΕΛΟΣ: Πώς τα λέτε αυτά για μία κυβέρνηση και επικαλείσθε…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Δεν είναι πολύς καιρός που σε πολλά ευρωπαϊκά έντυπα, είδαμε να φιγουράρουν δημοσιεύματα ακόμα και γελοιογραφίες με τον κ. Σημίτη και τον κ. Χριστοδουλάκη και η λεζάντα «οι άνωθεν εμφανιζόμενοι δεν έχουν και πολύ σχέση με την αλήθεια».
      ΕΥΑΓΓΕΛΟΣ ΒΕΝΙΖΕΛΟΣ: Κάνετε απογραφή γελοιογραφιών.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μην εκνευρίζεστε, κύριε συνάδελφε.
      ΕΥΑΓΓΕΛΟΣ ΒΕΝΙΖΕΛΟΣ: Μα, σας προστατεύω.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όταν, λοιπόν, το ΠΑΣΟΚ ομιλεί στο εξωτερικό, για να απαξιώσει την πολιτική του προηγούμενου ηγέτη του για εσωκομματικούς λόγους μπορεί να το κάνει. Όταν η Νέα Δημοκρατία έρχεται με σοβαρότητα και υπευθυνότητα να βρει την αλήθεια, να τη διερευνήσει σε βάθος και να την αποκαλύψει στον ελληνικό λαό, για να μπορέσει εν συνεχεία να ακολουθήσει πολιτική νοικοκυρέματος, τότε βλάπτει τη χώρα.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Όχι, κυρίες και κύριοι, τους εαυτούς σας βλάπτετε.
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, γυρνάμε σελίδα. Δείχνουμε ότι στον 21ο αιώνα, για να κυβερνάται καλά μία χώρα, οι αποφάσεις οφείλουν να στηρίζονται στην επίγνωση της πραγματικότητας.
Δείχνουμε ότι, για να πάει μπροστά η δημοκρατία, οι πολίτες πρέπει να γνωρίζουν την αλήθεια, όσο δυσάρεστη και αν είναι. Ο Προϋπολογισμός του 2005 είναι ο πρώτος, εδώ και χρόνια, που καταρτίζεται βάσει των αληθινών οικονομικών δεδομένων. 
      Με τον πρώτο της Προϋπολογισμό, η Κυβέρνηση της Νέας Δημοκρατίας βάζει οριστικό τέλος στην κατά φαντασίαν λογιστική. Αναγνωρίζει την πραγματική κατάσταση και τα προβλήματα, καταγράφει τις δυνατότητες, ανοίγει ρεαλιστικές προοπτικές και θέτει τα θεμέλια για την ανάπτυξη για όλους.
      Κυρίες και κύριοι συνάδελφοι, λέμε την αλήθεια στους πολίτες, αποκαθιστούμε τις σχέσεις ειλικρίνειας και εμπιστοσύνης με τους εταίρους μας στην Ευρωπαϊκή Ένωση, δημιουργούμε κλίμα φερεγγυότητας για την ελληνική οικονομία. Με δύο λόγια, χτίζουμε τις ισχυρές βάσεις μας ισχυρής οικονομίας και όχι μιας κατά φαντασίαν ισχυρής οικονομίας.
      Σήμερα για την Ελλάδα ένας είναι ο δρόμος. Είναι ο δρόμος της δημοσιονομικής εξυγίανσης και της ανάπτυξης. Σ’ αυτήν τη διττή πρόσκληση απαντά ο Προϋπολογισμός του 2005. Αφ’ ενός αντιμετωπίζει με κοινωνική ευθύνη τη βαριά κληρονομιά που αφήνει πίσω της η διαχείριση του χθες και αφ’ ετέρου δρομολογεί πολιτικές που αυξάνουν το παραγόμενο προϊόν και το κοινωνικό μέρισμα, πολιτικές που εγγυώνται τη δικαιότερη διανομή του προϊόντος της αναπτυξιακής διαδικασίας σε όλους τους πολίτες.
      Στόχος μας είναι, όπως προείπα, το νοικοκύρεμα της οικονομίας, χωρίς περικοπές εισοδημάτων για εργαζόμενους και συνταξιούχους. Η προσπάθειά μας στηρίζεται στη συγκράτηση των καταναλωτικών δαπανών του δημοσίου, στην αξιοποίηση της δημόσιας περιουσίας, στην καταπολέμηση της κρατικής σπατάλης, στη διασφάλιση της διαφάνειας και της εντιμότητας στη διαχείριση, στην αντιμετώπιση της φοροδιαφυγής, στη σύγκρουση με τη διαφθορά και τη διαπλοκή.
      Κυρίες και κύριοι συνάδελφοι, η αποκατάσταση της διαφάνειας στο δημόσιο βίο, στη διαχείριση, στη διοίκηση, στις συναλλαγές του κράτους, στη λειτουργία των ηλεκτρονικών μέσων ενημέρωσης είναι βασική προϋπόθεση για μία πραγματικά ισχυρή οικονομία. Είναι αυταπόδεικτο ότι η διαφθορά και οι διαπλεκόμενες συναλλαγές συνεπάγονται τεράστιο κόστος στην οικονομία και είναι προσχώματα στην αποτελεσματικότητα της δημόσιας διοίκησης. Πλήττουν την ουσία και την ποιότητα της δημοκρατίας. 
      Η οικονομία, η δημοκρατία, η κοινωνία έχουν απόλυτη ανάγκη και αξιώνουν διαφάνεια παντού. Απαιτούν κανόνες υγιούς ανταγωνισμού, κανόνες που δεν επιτρέπουν σε οργανωμένα συμφέροντα να επιχειρούν ποδηγέτηση της πολιτικής, κανόνες που να διασφαλίζουν ίσες ευκαιρίες για όλους. 
      Εμείς προχωρούμε με υπευθυνότητα και αποφασιστικότητα στο δρόμο που μας δείχνει η ίδια η κοινωνία. Θεσπίζουμε ισχυρό θεσμικό πλαίσιο, θωρακίζουμε αποτελεσματικά την πολιτεία, ενισχύουμε τις εποπτικές αρχές και τους ελεγκτικούς μηχανισμούς και έχουμε, ήδη, προχωρήσει στην κατάργηση των νόμων που λειτούργησαν ως κερκόπορτες για τη διαπλοκή. 
      Προς αυτήν τη κατεύθυνση μετατρέψαμε την απιστία περί την υπηρεσία από πλημμέλημα σε κακούργημα, καταργήσαμε το μαθηματικό τύπο και επαναφέραμε το σύστημα του απόλυτου μειοδοτικού διαγωνισμού, καταθέσαμε στη Βουλή, σύμφωνα με τις δεσμεύσεις μας, στο τέλος του 2004 το νομοσχέδιο για το «βασικό μέτοχο», διαμορφώνουμε πλαίσιο διαφάνειας και υγιούς ανταγωνισμού για τις προμήθειες των νοσοκομείων, των δημοσίων υπηρεσιών, των οργανισμών και των επιχειρήσεων του ευρύτερου δημόσιου τομέα. 
      Παράλληλα, αντιμετωπίζουμε την πολυνομία και τη γραφειοκρατία, με στόχο την καλύτερη και ταχύτερη εξυπηρέτηση του πολίτη, την προσέλκυση ξένων επενδύσεων, την ανάπτυξη της επιχειρηματικότητας. 
      Από την αδιέξοδη συντηρητική διαχείριση περνούμε σε πολιτική αλλαγών και μεταρρυθμίσεων. Δημιουργούμε τις προϋποθέσεις για νέα δυναμική ανάπτυξη σε όλους τους τομείς της οικονομίας. Έχουμε θέσει ως στόχους μας την ενίσχυση της παραγωγικότητας, τη βελτίωση της ανταγωνιστικότητας, τη διάχυση της ανάπτυξης σε ολόκληρη τη χώρα, τη δημιουργία νέων θέσεων εργασίας. 
      Με το νέο αναπτυξιακό νόμο, με τη φορολογική μεταρρύθμιση, με το πλέγμα μέτρων υπέρ των μικρών και μεσαίων επιχειρήσεων, με το σχέδιο για την αποτελεσματική εκμετάλλευση της ολυμπιακής κληρονομιάς, με τις αποκρατικοποιήσεις που προετοιμάζουμε, με τις πρωτοβουλίες μας για επιτάχυνση της απορρόφησης και της αξιοποίησης των κοινοτικών πόρων θέτουμε τις βάσεις για μία νέα μακρά περίοδο προόδου και ευημερίας.
	Κυρίες και κύριοι συνάδελφοι, μία σειρά θετικών εξελίξεων για τη χώρα μας κατά τη διάρκεια του 2004 έχουν επαναπροσδιορίσει το στερεότυπο της Ελλάδας στη διεθνή κοινή γνώμη. Οι επιτυχίες στον αθλητικό τομέα, όπως η κατάκτηση του Κυπέλλου του EURO 2004, η απολύτως επιτυχής διοργάνωση των Ολυμπιακών Αγώνων, η επανεκλογή της χώρας μας, μετά από μισό αιώνα, στο Συμβούλιο Ασφαλείας του Οργανισμού Ηνωμένων Εθνών, η ανάληψη της προεδρίας…
(Θόρυβος στην Αίθουσα)
	ΚΙΜΩΝ ΚΟΥΛΟΥΡΗΣ: Κύριε Ρουσόπουλε, σε δύο μήνες τα κάνατε όλα;
	ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι. 
	ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριοι συνάδελφοι, έχετε συνηθίσει όταν κάτι καλό γίνεται να προσπαθείτε να το πιστωθείτε. 
	ΚΙΜΩΝ ΚΟΥΛΟΥΡΗΣ: …(Δεν ακούστηκε)
	ΠΡΟΕΔΡΟΣ (Άννα Μπενάκη-Ψαρούδα): Κύριε Κουλούρη, σας παρακαλώ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ξέρει πολύ καλά ο ελληνικός λαός ποιοι είναι αυτοί που έχουν δουλέψει και που δουλεύουν γι’ αυτόν τον τόπο.
      (Χειροκροτήματα από την πτέρυγα της Νέας Δημοκρατίας)
      (Θόρυβος στην Αίθουσα)
      ΙΩΑΝΝΗΣ ΚΕΦΑΛΟΓΙΑΝΝΗΣ: Ας δείξουμε λίγο σεβασμό σ’ αυτήν την Αίθουσα. Έλεος!
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι απ’ όλες τις πλευρές, σας παρακαλώ πάρα πολύ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Επαναλαμβάνω, λοιπόν, ότι η μετά από πενήντα χρόνια από την εκλογή της Ελλάδας στο Συμβούλιο Ασφαλείας, η ανάληψη της προεδρίας στον Οργανισμό Συνεργασίας Ευξείνου Πόντου και ο πρωτόγνωρος ηγετικός ρόλος που μας δίνει αυτή στη συνεργασία μεταξύ Ευρωπαϊκής Ένωσης και χωρών του Ευξείνου Πόντου, η μονογραφή του Μνημονίου Συνεργασίας για τον πετρελαϊκό αγωγό Μπουργκάς-Αλεξανδρούπολης, αλλά και οι εξελίξεις, όπως η εντυπωσιακή ακόμα και για τα διεθνή δεδομένα επιτυχία της Ελληνικής Αστυνομίας και των εμπλεκόμενων φορέων την περασμένη εβδομάδα στο συμβάν της λεωφορειοπειρατείας, έχουν αποδείξει ότι η χώρα μας μπορεί να ανταποκρίνεται σε προκλήσεις μεγάλου βεληνεκούς. Η Ελλάδα έχει επανατοποθετηθεί στο χάρτη. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όλα έγιναν ως διά μαγείας τους τελευταίους εννιά μήνες!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όταν χάθηκε η διοργάνωση της ΕXPO από τη  Θεσσαλονίκη και λυπηθήκαμε όλοι γι’ αυτό, έφταιγε η Νέα Δημοκρατία. Όταν κερδήθηκαν όλα τα υπόλοιπα, τα κερδίσατε εσείς.
      (Χειροκροτήματα από την πτέρυγα της Νέας Δημοκρατίας)
      Η Ελλάδα έχει επανατοποθετήσει στο χάρτη του διεθνούς ενδιαφέροντος ένα άλλο πρόσωπο. Πρόσφατες διεθνείς έρευνες, οι οποίες δημοσιεύτηκαν σε διεθνή έντυπα τεκμηριώνουν ότι στις παραδοσιακές ιδιότητες που διαμόρφωναν ως τώρα την εικόνα της χώρας στο εξωτερικό, όπως είναι η φιλοξενία, έχουν προστεθεί πλέον ιδιότητες όπως η σταθερότητα, η πρόοδος, η πειθαρχία και η παροχή υπηρεσιών υψηλού επιπέδου. 
      Το σύγχρονο στερεότυπο που μας κληροδοτούν οι Ολυμπιακοί Αγώνες του 2004 και οι επιτυχίες συνολικά του 2004 ανοίγει ένα νέο ορίζοντα ευκαιριών για τον τόπο, αφού η Ελλάδα αναγνωρίζεται πλέον ως ένα σταθερό και αξιόπιστο περιβάλλον ανάπτυξης δημιουργικών συνεργασιών και οι υπηρεσίες ή τα προϊόντα μας καθίστανται πιο ελκυστικά για τις ξένες αγορές. 
      Κατά τη διάρκεια του προσεχούς έτους καλούμαστε να κεφαλαιοποιήσουμε αυτήν την εικόνα και το πράττουμε αξιοποιώντας σύγχρονες αρχές της επικοινωνίας και του marketing. Υιοθετούμε την αρχή της ενιαίας εικόνας και του ενιαίου μηνύματος, το οποίο αποδίδει τη σύγχρονη ταυτότητα της χώρας ως μιας χώρας που μπορεί να ανταποκρίνεται, μπορεί να τα καταφέρνει, μπορεί να κάνει θαύματα. 
      Η διαμόρφωση της εικόνας μιας χώρας στην παγκόσμια κοινή γνώμη είναι μία πολύ μεγάλη πρόκληση, η οποία επιτυγχάνεται σ’ ένα βάθος χρόνου και είναι το αποτέλεσμα της συνεχούς και έντονης προσπάθειας πολλών εμπλεκομένων. Πιστεύω ότι είναι θετικό το γεγονός ότι προσεγγίζουμε έγκαιρα αυτήν την πρόκληση, αφού είναι απολύτως απαραίτητο να αξιοποιήσουμε αμέσως τη θετική κληρονομιά που αφήνουν πίσω τους οι επιτυχίες του 2004.
      Κυρίες και κύριοι συνάδελφοι, επιτρέψτε μου να κάνω μία αναφορά στην πρόσφατη Σύνοδο Κορυφής και στα όσα ακούστηκαν απόψε στην Αίθουσα αυτή από τον πρώην Πρωθυπουργό κ. Σημίτη. 
      Το ΠΑΣΟΚ υποστήριξε ότι στο Ελσίνκι η όποια ελληνοτουρκική διαφορά έγινε ευρωτουρκική διαφορά. Είναι μία θεωρία ενδιαφέρουσα μεν, αλλά δημοφιλής μόνο μέσα στο ΠΑΣΟΚ, γιατί ουδείς άλλος τη δέχθηκε. Το κείμενο του Ελσίνκι λέει «βρείτε τα μεταξύ σας και αν δεν τα βρείτε πηγαίνετε στη Χάγη».
     Ούτε ο ίδιος ο κ. Σημίτης όμως, φαίνεται πίστεψε στο Ελσίνκι. Γιατί αν το πίστευε, όπως το ερμηνεύει σήμερα, δικαιούται ο καθείς να ρωτήσει: Αφού όπως λέτε μετατρέψατε την όποια ελληνοτουρκική διαφορά σε ευρωτουρκική διαφορά, γιατί δεν πήγατε τόσα χρόνια στην Ευρωπαϊκή ‘Ενωση να ζητήσετε να παρέμβει στην Τουρκία, να παρέμβει για casus belli και παραβιάσεις; 
     Και με την ευκαιρία αυτή θέλετε να σας θυμίσω τι έλεγε ο κ. Σημίτης στις 22.2.1996, τυχαίως πάλι στη Βόννη που ήταν; ‘Ελεγε λοιπόν «ξεκαθάρισα στον κ. Κολ ότι δεν μπορεί να υπολογίζει στη συνεργασία της Ελλάδας για την προώθηση της τελωνειακής ένταξης υπό τις παρούσες συνθήκες»,  αναφερόμενος στο casus belli. Το τι έκανε μετά βέβαια ήταν το εντελώς αντίθετο. 
     Λέει το ΠΑΣΟΚ: Κατήργησε η Κυβέρνηση της Νέας Δημοκρατίας, και το ακούσαμε και απόψε, την προθεσμία που έβαζε το Ελσίνκι ως τα τέλη του 2004. Ο δε κ. Παπανδρέου μάς έλεγε ότι αυτή η προθεσμία λειτουργεί ασφυκτικά για την Τουρκία και όχι για την Ελλάδα. 
     Αν λοιπόν η προθεσμία του Δεκεμβρίου 2004 ήταν τόσο σημαντική όσο την παρουσιάζει σήμερα το ΠΑΣΟΚ, γιατί στα πέντε χρόνια από το 1999 ως το 2004 δεν έκαναν κάτι για να την αξιοποιήσουν; Γιατί την άφησαν να παρέλθει άπρακτοι; ‘Η μήπως ξεχάσαμε, κυρίες και κύριοι συνάδελφοι, ότι σας πήρε τρία χρόνια για να αρχίσετε τις διερευνητικές επαφές; Χάθηκαν δηλαδή τα τρία από τα πέντε χρόνια που προέβλεπε η συμφωνία. Με βάση δε την καταληκτική ημερομηνία που είχατε βάλει, η απασχόληση του Ευρωπαϊκού Συμβουλίου με το θέμα αυτό θα ήταν άπαξ. Ενώ εμείς αφήσαμε ανοικτό το θέμα της προθεσμίας και βάζουμε υπό μόνιμη επιτήρηση της Ευρωπαϊκής Ένωσης τις διερευνητικές συνομιλίες. Χωρίς κανέναν περιορισμό θα μπορούμε να εξετάζουμε τις ελληνοτουρκικές σχέσεις και προσθέσαμε ότι θα πάμε στο Δικαστήριο της Χάγης όταν και εάν κριθεί απαραίτητο. 
     ‘Ενα άλλο σημείο ιδιαιτέρως ενδιαφέρον είναι οι συνοριακές διαφορές και τα συναφή θέματα, όπως έλεγε το Ελσίνκι. Ποια είναι τα άλλα συναφή θέματα; Δεν απάντησε ο κ. Σημίτης στην επιτροπή της Βουλής όταν ρωτήθηκε από τον Υπουργό Εξωτερικών κ. Μολυβιάτη. Εμείς λοιπόν απαλείψαμε στο τελευταίο κείμενο συμπερασμάτων του Συμβουλίου των Βρυξελλών τα συναφή θέματα, τα οποία παρέπεμπαν ευθέως σε γκρίζες ζώνες και στο Αιγαίο.
     (Χειροκροτήματα από την πτέρυγα της Νέας Δημοκρατίας)
     Ακούσαμε, κύριοι συνάδελφοι, από το ΠΑΣΟΚ ότι δεχθήκαμε την Τουρκία χωρίς ανταλλάγματα στην Ευρωπαϊκή Ένωση. Τέτοιος στρουθοκαμηλισμός και τέτοια αμνησία είναι πράγματα πρωτοφανή. Νομίζετε ότι επειδή ξεχάσατε εσείς  τι λέγατε σε παλαιότερες εποχές, το ξέχασε και ο ελληνικός λαός; Ξεχάσατε τι λέγατε το 1999, το 2002; Θα σας τα θυμίσω. 
     Το 1999 δύο μήνες πριν το Ελσίνκι ο νυν Αρχηγός του ΠΑΣΟΚ και τότε Υπουργός Εξωτερικών κ. Παπανδρέου, έλεγε επί λέξει: «Αγωνιζόμαστε έτσι ώστε η Τουρκία να εξασφαλίσει ημερομηνία στην Κοπεγχάγη όμως, υπάρχουν ορισμένα προβλήματα. Δεν σκέπτονται όλοι όπως εμείς». Ειδικά η Γερμανία επιμένει. «Παρόμοια στάση –έλεγε ο κ. Παπανδρέου- τηρεί και η Γαλλία, αλλά μεγάλη σημασία έχει να πειστεί η Γερμανία. Αν πειστεί, αυτή η υπόθεση θα μπορέσει να προχωρήσει». 
      Τι απ’ αυτά που ζητάτε σήμερα είχατε διεκδικήσει τότε; Τίποτε απολύτως. Το 2002 ο εκπρόσωπος Τύπου και σημερινός Ευρωβουλευτής σας έλεγε μεταξύ άλλων «έχουμε υποστηρίξει ότι στο Ευρωπαϊκό Συμβούλιο της Κοπεγχάγης η Ευρωπαϊκή ‘Ενωση πρέπει να δώσει ισχυρό θετικό μήνυμα στην Τουρκία με τον προσδιορισμό της ημερομηνίας έναρξης ενταξιακών διαπραγματεύσεων. Είναι προς το συμφέρον όλων. Και δεν αμφισβητείται από κανέναν αυτό το συμφέρον». Τι ανταλλάγματα ζητήσατε όταν τα λέγατε αυτά το 2002; Τίποτε απολύτως.
     Στις 21.9.1999 σε συνέντευξη που παραχώρησε ο τότε Υπουργός Εξωτερικών και νυν Αρχηγός του ΠΑΣΟΚ κ. Παπανδρέου στην εφημερίδα «ΜΙΛΙΕΤ» δήλωσε: «Εμείς έχουμε προβεί στις ενέργειές μας υπέρ της τουρκικής πλευράς στο πλαίσιο της Ευρώπης ως μια μονομερή χειρονομία για να επιδείξουμε την καλή μας πρόθεση και δεν περιμένουμε οποιαδήποτε χειρονομία ή ανταπόδοση».
     Κύριοι του ΠΑΣΟΚ, είστε αντιμέτωποι με τον εαυτό σας, είστε αντιμέτωποι με  το παρελθόν σας, είστε αντιμέτωποι με την αλήθεια. Και στις δυο περιπτώσεις χάνετε. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει για μια μικρή παρέμβαση ο Κοινοβουλευτικός Εκπρόσωπος του ΠΑΣΟΚ κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ:  Κυρία Πρόεδρε, χθες μια συνάδελφος της Νέας Δημοκρατίας είπε κάτι πολύ ενδιαφέρον, επικαλουμένη το αξίωμα του Τάκιτου. Είπε συγκεκριμένα  η συνάδελφος της Νέας Δημοκρατίας ότι «όταν κάποιος πνίγεται στο ψεύδος, η μόνη του διέξοδος είναι να περιπέσει στην κατάσταση του θράσους».
     Υποθέτω ότι η κ. Βούλτεψη είχε υπ’ όψιν της το σημερινό ομιλούντα Υπουργό Επικρατείας.....
     (Χειροκροτήματα από την πτέρυγα του ΠΑΣΟΚ)
     .....διότι άκουσα με έκπληξη τον κύριο Υπουργό Επικρατείας να κάνει απαρίθμηση των έργων της Νέας Δημοκρατίας.
     Έτσι, λοιπόν, απαρίθμησε μεταξύ των έργων της Νέας Δημοκρατίας, την κατάκτηση του «EURO 2004».
     ΑΘΑΝΑΣΙΟΣ ΜΠΟΥΡΑΣ:  Έτσι το ακούσατε;
     ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είπε αυτό. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριοι συνάδελφοι. Σας ακούμε με πολλή προσοχή. Δεν υπάρχει λόγος να φωνάζετε. 
     Κυρίες και κύριοι συνάδελφοι, δεν γνώριζα ότι είχε την εξαιρετική ικανότητα και διέθετε τη μαγική ταχυδακτυλουργία μία Κυβέρνηση τριών μηνών να οδηγήσει στην κατάκτηση του «EURO 2004».
     Άκουσα, επίσης, ότι έργο της Κυβέρνησης υπήρξε ότι κατακτήσαμε μία θέση στα μη μόνιμα μέλη του Συμβουλίου Ασφαλείας. Δεν γνώριζα ότι η μία Κυβέρνηση τεσσάρων μηνών είχε την ταχυδακτυλουργική ικανότητα να εξασφαλίσει μια θέση στα μη μόνιμα μέλη του Συμβουλίου Ασφαλείας.
     Ο Υπουργός Εξωτερικών της Κυβέρνησης, ο κ. Μολυβιάτης, υπήρξε πιο αξιοπρεπής και πιο αντικειμενικός έναντι της αλήθειας, κυρίες και κύριοι συνάδελφοι. Είπε μετά την επιτυχία της χώρας, ότι «η Κυβέρνηση στηρίχθηκε στη διαβούλευση και διαπραγμάτευση που έκαναν οι κυβερνήσεις του ΠΑΣΟΚ». Δεν αντιλαμβάνομαι γιατί  ο Υπουργός Επικρατείας δεν έχει την ίδια γενναιότητα σήμερα.
     Ομολογώ, επίσης, κυρία Πρόεδρε, ότι αισθάνθηκα και μία έκπληξη. Ο κ. Σουφλιάς εγκαινίασε το Ρίο – Αντίρριο και ανέμενα από τον Υπουργό Επικρατείας ότι θα ενσωμάτωνε στο «υψηλό» έργο της Νέας Δημοκρατίας και το Ρίο – Αντίρριο. Απορώ δε πως του ξέφυγε ότι χθες μόλις ο πρόεδρος της «Εγνατίας», μαζί με τον κ. Σουφλιά παρέδωσε προς χρήση ένα άλλο μεγάλο έργο, που είναι η παράκαμψη της Καστανιάς. Με εκπλήξατε, κύριε Υπουργέ της Επικρατείας, που δεν το αναφέρατε και αυτό ως έργο υψηλό δικό σας. 
     Αλλά θα ήθελα, όμως, να σχολιάσω κάτι που αφορά την εξωτερική πολιτική της χώρας. Δεν γνωρίζω πόσο έχει ασχοληθεί ο κ. Ρουσσόπουλος. Αυτό είναι δικό του θέμα. Υπάρχουν, όμως, ορισμένα ερωτήματα. 
     Έχει γίνει κατανοητό μέσα από τη σύγκριση των συμπερασμάτων Κορυφής στο Ελσίνκι με τα συμπεράσματα Κορυφής προχθές τι ακριβώς έχει συμβεί; 
     Κύριε Ρουσσόπουλε, στο κείμενο των συμπερασμάτων του 1999 οι τότε κυβερνήσεις του ΠΑΣΟΚ επέβαλαν ως όρο για την ευρωπαϊκή προοπτική της Τουρκίας να αναλάβει τη δέσμευση –αυτό ήταν όρος ευρωπαϊκός πια, όχι ελληνικός- ότι θα κάνει κάθε τι δυνατό για την επίλυση των ελληνοτουρκικών διαφορών και εάν δεν συμβεί αυτό μέχρι το Δεκέμβριο του 2004 θα πρέπει να παραπεμφθεί η όποια διαφορά στο Δικαστήριο της Χάγης.
     Στο κείμενο των συμπερασμάτων των Βρυξελλών αυτό που περιλαμβάνεται είναι ένας γενικός χαιρετισμός. «Χαιρετίζει» η Ευρωπαϊκή Ένωση τη διάθεση της τουρκικής πλευράς να συνομιλήσει με τους γείτονες της σε πνεύμα ειρηνικής διευθέτησης των διαφορών. Δεν είναι καν όρος που δεσμεύει, ένας ευρωπαϊκός όρος για την παρακολούθηση της πορείας της Τουρκίας και των ενταξιακών διαπραγματεύσεών της με την Ευρωπαϊκή Ένωση. Πέραν δε αυτών δεν υπάρχει καμία χρονική δέσμευση ότι κάποτε θα συμβεί αυτό που χαιρετίζει η Ευρωπαϊκή Ένωση.
     Εάν λοιπόν κάνετε τη σύγκριση των συμπερασμάτων, θα καταλάβετε ότι κάποιοι μπορούσαν να ασκήσουν εξωτερική πολιτική και άλλοι απλώς διακατέχονται από το σύνδρομο του παθητικού και ουδέτερου θεατή, γιατί είναι το μόνο που μπορούν να κάνουν. Αλλά ποιος, όμως, θα σας τα πει αυτά; 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Επικρατείας κ. Ρουσσόπουλος για μια σύντομη παρέμβαση.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρία Πρόεδρε, άκουσα με προσοχή τον Κοινοβουλευτικό Εκπρόσωπο του ΠΑΣΟΚ. Και τον άκουσα με προσοχή να διαστρεβλώνει ό,τι είπα. 
    Θα αρχίσω όμως από τα τελευταία. Ήδη απάντησα για τη χρονική δέσμευση.  Ήδη σας απάντησα για το ότι ενώ εσείς βάλατε χρονική δέσμευση πενταετίας, επί τρία χρόνια δεν κάνατε τίποτα. Ήδη σας είπα ότι ενώ υπήρχε η πρόβλεψη για να μπορέσει να προσφύγει στην Ευρωπαϊκή Ένωση η Ελλάδα, εσείς ποτέ δεν το κάνατε. Εμείς εντάξαμε στην ανοικτή ημερομηνία συζητήσεων την παρακολούθηση από την Ευρωπαϊκή Ένωση αυτής της διαδικασίας, που είναι κάτι διαφορετικό και σημαντικότερο απ’ αυτό που κάνατε εσείς. 
    Βεβαίως αντιλαμβάνομαι γιατί δεν μου δώσατε καμία απάντηση για τα όσα έλεγε ο τότε Υπουργός Εξωτερικών και νυν Αρχηγός σας. 
    Αντιλαμβάνομαι γιατί δεν μου δώσατε καμία απάντηση, γιατί ο πρώην Πρωθυπουργός και πρώην Αρχηγός του ΠΑΣΟΚ άλλα έλεγε για το casus belli το 1996, άλλα μας είπε σήμερα. 
    Αντιλαμβάνομαι γιατί προσπαθήσατε να κρύψετε και φυσικά να μην επαναλάβετε ό,τι δεν σας συμφέρει. Και χρησιμοποιήσατε ό,τι νομίζατε ότι σας συμφέρει. 
    Κλείνω λέγοντας ότι όντως είναι πολύ κακό να προσπαθεί κανένας να διαστρεβλώσει τις απόψεις του άλλου. Πολύ χειρότερο είναι να προσπαθεί να διαστρεβλώσει κάτι του οποίου η αλήθεια, όχι απλώς είναι προφανής αλλά αποδεικνύεται. Τα Πρακτικά ετοιμάζονται, εγώ νέος Βουλευτής είμαι, φαντάζομαι γρήγορα βγαίνουν, παρακαλώ να τα προμηθευτείτε. 
    Θα σας διαβάσω τι ακριβώς είπα και τι διαστρεβλώσατε εσείς, το άκουσε πριν από λίγο η Αίθουσα.
    Είπα, λοιπόν: «Κυρίες και κύριοι συνάδελφοι, μια σειρά εξαιρετικά θετικών εξελίξεων για τη χώρα μας κατά τη διάρκεια του 2004 έχουν επαναπροσδιορίσει το στερεότυπο της Ελλάδας στη διεθνή κοινή γνώμη». 
    (Χειροκροτήματα από την πτέρυγα της Νέας Δημοκρατίας)
    «Επιτυχίες στον αθλητικό τομέα, όπως η κατάκτηση του κυπέλλου του EURO του 2004, η απολύτως επιτυχής  διοργάνωση των Ολυμπιακών Αγώνων …» κλπ. 
    Κύριε συνάδελφε, δεν παίξατε «καλή μπάλα»!
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, το λόγο παρακαλώ. 
    ΠΡΟΕΔΡΟΣ (Άννα Μπενάκη-Ψαρούδα): Δεν θα τελειώσουμε, κύριε Καστανίδη. Αφήστε να μιλήσουν οι συνάδελφοι. Θα σας ξαναπαντήσει ο Υπουργός, δεν το αντιλαμβάνεστε; 
    ΧΑΡΑΛΑΜΠΟΣ ΚΑΣΤΑΝΙΔΗΣ: Μια φράση μόνο, κυρία Πρόεδρε. 
    ΠΡΟΕΔΡΟΣ (Άννα Μπενάκη-Ψαρούδα): Ορίστε, πείτε τη φράση να μη σας αφήσουμε παραπονεμένο. 
    (Θόρυβος στην Αίθουσα)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα είναι κυριολεκτικά μια φράση, δεν θα στερήσω καθόλου το χρόνο από τους συναδέλφους. 
    Το τι αντιλαμβάνεται ο Υπουργός Επικρατείας είναι ασφαλώς δικό του θέμα. Ο ίδιος προσδιορίζει τη δυνατότητα του να κατανοεί. Θα ήθελα μόνο να του θέσω ένα ερώτημα. 
    Κύριε Υπουργέ, η ένταξη της Κύπρου στην Ευρωπαϊκή Ένωση και η προσπάθεια επίλυσης του πολιτικού της προβλήματος θεωρείτε ότι ήταν στα μηδέν της διαπραγμάτευσης μέχρι το Δεκέμβριο του 2004;
    (Χειροκροτήματα από την πτέρυγα του ΠΑΣΟΚ)
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρία Πρόεδρε, παρακαλώ το λόγο.
    ΠΡΟΕΔΡΟΣ (Άννα Μπενάκη-Ψαρούδα): Θα πάρετε απάντηση, κύριε Καστανίδη. 
    Ορίστε, κύριε Υπουργέ, έχετε το λόγο.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εάν οι απόψεις του Αχηγού σας, όπως ακούστηκαν στο Κυπριακό, είχαν περάσει, προχθές στις Βρυξέλλες θα καθόταν ο Ντενκτάς στη θέση του Παπαδόπουλου. 
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε να κρίνει ο χρόνος γι’ αυτό. 
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Τσιαμάκης. 
    ΚΙΜΩΝ ΚΟΥΛΟΥΡΗΣ: Τώρα ζήτησε το λόγο!
    (Θόρυβος-διαμαρτυρίες από την πτέρυγα του ΠΑΣΟΚ)
    ΔΗΜΟΣΘΕΝΗΣ ΤΣΙΑΜΑΚΗΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, θα ήθελα κατ’ αρχήν να απαντήσω στον κοινοβουλευτικό Επρόσωπο του ΠΑΣΟΚ κ. Καστανίδη…
    (Θόρυβος-διαμαρτυρίες από την πτέρυγα του ΠΑΣΟΚ)
    ΑΝΔΡΕΑΣ ΜΑΚΡΥΠΙΔΗΣ: Η Δξιά έφερε τον Αττίλα, όχι το ΠΑΣΟΚ.
    ΔΗΜΟΣΘΕΝΗΣ ΤΣΙΑΜΑΚΗΣ: Κύριε Μακρυπίδη, σεβάσου το Βήμα και άσε τον τραμπουκισμό! 
    ΠΡΟΕΔΡΟΣ (Άννα Μπενάκη-Ψαρούδα): Κύριε Τσιαμάκη, επί του Προϋπολογισμού, σας παρακαλώ. 
    (Θόρυβος στην Αίθουσα)
      ΔΗΜΟΣΘΕΝΗΣ ΤΣΙΑΜΑΚΗΣ: Ο Υπουργός Επικρατείας κ. Ρουσόπουλος απάντησε στον κ. Καστανίδη. Παρά ταύτα, μπαίνω στον πειρασμό  να σας πω το εξής, κύριε Καστανίδη. Αμφισβητείτε την πατρότητα των έργων, τη μονοπωλείτε. Ξεχάσατε όμως ότι η πατρική ρίζα των έργων που έγιναν το 1981 και εντεύθεν ανήκουν στον αείμνηστο Κωνσταντίνο Καραμανλή, τον οραματιστή της πατρίδας μας, και σ’ αυτήν την παράταξη που αγωνίστηκε, όταν εσείς αποχωρούσατε από το Ζάππειο Μέγαρο το 1979.
      (Χειροκροτήματα από την πτέρυγα της Νέας Δημοκρατίας)
      (Κωδωνοκρουσίες)
       ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, συνιστώ τώρα ηρεμία, γιατί έχει προχωρήσει πολύ η ώρα, ο κατάλογος είναι μακρύς και παρακαλώ ο κ. Τσιαμάκης να μιλήσει για τον Προϋπολογισμό.
      ΔΗΜΟΣΘΕΝΗΣ ΤΣΙΑΜΑΚΗΣ: Ο υπό συζήτηση και ψήφιση Προϋπολογισμός αποτελεί για εμάς τους Βουλευτές της Νέας Δημοκρατίας ταυτόχρονα ξεχωριστή τιμή και υποχρέωση και ευθύνη, γιατί είναι ο πρώτος Προϋπολογισμός που κατατίθεται μετά την ανάληψη της διακυβέρνησης της χώρας μας, που μας έδωσε με απλοχεριά ο ελληνικός λαός. 
      Δύο είναι τα πρόσφατα γεγονότα τα οποία σηματοδοτούν και καθορίζουν σε μεγάλο βαθμό τόσο τους στόχους του Προϋπολογισμού όσο και τους τρόπους και δυνατότητες υλοποίησής του. Πρώτον, η απογραφή στην οποία αποτυπώνεται καθαρά και ξάστερα η δημοσιονομική κατάσταση της χώρας, η οποία καθορίζει σε μεγάλο βαθμό την οικονομική πολιτική που ακολουθεί για τη σημαντική μείωση του ελλείμματος και του δημόσιου χρέους. Δεύτερον, η επιτυχής οργάνωση και διεξαγωγή των Ολυμπιακών Αγώνων, που μας δημιουργούν αυτοπεποίθηση και αισιοδοξία για μεγάλους στόχους.
      (Θόρυβος στην Αίθουσα)
      Κυρία Πρόεδρε, παρακαλώ να επιβάλετε την τάξη στην Αίθουσα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι αυτή εικόνα της Βουλής;
      (Κωδωνοκρουσίες)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, όσοι είστε όρθιοι στο διάδρομο ή καθίστε ή πηγαίνετε έξω. Και εσείς, κύριε Κουλούρη, παρακαλώ καθίστε, βρίσκεστε στην Αίθουσα του Κοινοβουλίου.
      ΔΗΜΟΣΘΕΝΗΣ ΤΣΙΑΜΑΚΗΣ: Κυρίες και κύριοι συνάδελφοι, για να πάει η πατρίδα μας μπροστά δεν είναι υπόθεση μόνο της Κυβέρνησης της Νέας Δημοκρατίας, είναι υπόθεση όλων των Ελλήνων με την ανάλογη ευθύνη για τον καθέναν, εκεί που του ανήκει. 
      (Θόρυβος στην Αίθουσα)
      (Κωδωνοκρουσίες)
      ΧΡΥΣΗ ΑΡΑΠΟΓΛΟΥ: Να επιστρέψει και να ανακαλέσει ο κύριος Υπουργός.
      (Θόρυβος στην Αίθουσα)
      ΔΗΜΟΣΘΕΝΗΣ ΤΣΙΑΜΑΚΗΣ: Κύριοι συνάδελφοι του ΠΑΣΟΚ, θυμηθήκατε τον παλιό σας εαυτό φαίνεται. Παλιά σας τέχνη κόσκινο.
      (Θόρυβος στην Αίθουσα)
      (Κωδωνοκρουσίες)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. Συνεχίστε, κύριε Τσιαμάκη, και θα τηρηθεί ο Κανονισμός.
      ΔΗΜΟΣΘΕΝΗΣ ΤΣΙΑΜΑΚΗΣ: Στόχος μας δεν πρέπει να είναι η παλινδρόμηση στο χθες χωρίς αντίκρισμα, αλλά το σάλπισμα για ένα ελπιδοφόρο αύριο. Ο Πρωθυπουργός μας, ο κ. Κώστας Καραμανλής, με υπευθυνότητα, με τόλμη και ρεαλισμό και όραμα για την πατρίδα μας υποσχέθηκε προεκλογικά στον ελληνικό λαό και τώρα συνεπής το υλοποιεί με την Κυβέρνησή του. Προϋπόθεση, για να χαράξουμε την πιο σωστή πορεία για το αύριο είναι να ξέρουμε πού βρισκόμαστε και πού ακριβώς πατάμε.
       Άκουσα πολλούς συναδέλφους εδώ μέσα να βγάζουν κλάματα και οδυρμούς για κοινωνικές παροχές και κοινωνική ευαισθησία. Κανείς, κύριοι συνάδελφοι, σ’ αυτήν την Αίθουσα δεν μπορεί να θεωρεί μονοπώλιο για τον εαυτό του την κοινωνική ευαισθησία. Ειδικότερα εσείς, κύριοι συνάδελφοι του ΠΑΣΟΚ, δεν δικαιούστε να ομιλείτε για κοινωνική ευαισθησία, γιατί έχετε ασθενική μνήμη και ξεχνάτε, πριν από δύο χρόνια ακριβώς, πόσο ξύλο ρίξατε έξω από τη Βουλή στους απόμαχους της πατρίδας μας, τους συνταξιούχους μας, όταν ήρθαν να συναντήσουν τον τότε Πρωθυπουργό. Και αντί να έρθει έξω να τους δεχθεί, τους έκανε μια θερμή υποδοχή με τα ΜΑΤ. 
      Για να δώσουμε παροχές πρέπει να έχουμε και οικονομικούς πόρους και πρέπει να ξέρουμε πού βρισκόμαστε. Πρέπει να σας πω ότι για κάθε 100 ευρώ τα οποία εισπράττει το ελληνικό δημόσιο από φόρους, 24ευρώ πάνε για την πληρωμή των τόκων, 33 ευρώ για πληρωμές μισθών και σχετικές παροχές, 9 ευρώ στις συντάξεις, 19 ευρώ για την ασφάλεια και την περίθαλψη –σύνολο 84 ευρώ- και τα υπόλοιπα 16 ευρώ μένουν για οποιαδήποτε άλλη δαπάνη και παροχή. Μέσα στο 2005 έχουμε υποχρεωτικές πληρωμές για τοκοχρεολύσια 21,8 δισεκατομμύρια ευρώ.
    Μόνο για τόκους το 2005 θα πληρώσουμε 10.000.000.000 ευρώ. Δηλαδή 2.000.000.000 παραπάνω απ’ ό,τι έπρεπε να πληρώσουμε, για δαπάνες περίθαλψης και επιχορήγησης στα ασφαλιστικά ταμεία δηλαδή ΙΚΑ, ΟΓΑ, ΝΑΤ, ΤΕΔΕ κλπ. 
    Κυρίες και κύριοι συνάδελφοι της Αξιωματικής Αντιπολίτευσης, αυτή είναι η κατάσταση της οικονομίας, υπολογίζοντας με απλή πρακτική αριθμητική και όχι με ξύλινη γλώσσα και πομπώδεις εκφράσεις χωρίς αντίκρισμα. Άκουσα πάρα πολλούς συναδέλφους του ΠΑΣΟΚ, μεταξύ των οποίων  και τον συντοπίτη και φίλο κ. Μακρυπίδη, να λένε ότι η απογραφή που έγινε έθιξε τη χώρα μας, μας μείωσε το κύρος και την αξιοπιστία. 
    Αγαπητοί συνάδελφοι, να σας απαντήσω. Την αξιοπιστία και το κύρος της χώρας δεν το χάλασε η απογραφή αλλά η κακή οικονομική κατάσταση στην οποία βρίσκεται. Το έθιξε η πραγματική κατάσταση και ο εκτροχιασμός των οικονομικών μεγεθών. Το έθιξε, αγαπητοί συνάδελφοι, η πρακτική σας να ψηφίζετε κακούς προϋπολογισμούς σε βάρος των μελλοντικών γενεών τις οποίες αφήσατε υπερχρεωμένες. Από τους δανεισμούς που πήρε η χώρα μας αντιστοιχούν σε κάθε έλληνα πολίτη 11.000 ευρώ, ενώ στο σύνολο των χρεών χρωστάει καθένας μας 29.000 ευρώ. Σ’ αυτήν την πρακτική η απογραφή και η Νέα Δημοκρατία βάζει τέρμα. 
    Καταφέρατε όμως στα είκοσι χρόνια που κυβερνάτε, αγαπητοί συνάδελφοι, να βάλετε τη χώρα σε μια σταθερότητα. Και ποια είναι αυτή; Τη βάλατε στην τελευταία και προτελευταία φάση σε πολλούς δείκτες. Ανάμεσα στους δεκαπέντε εταίρους της Ευρώπης καταφέρατε να τη βάλετε στην τελευταία θέση καθ’ όσον αφορά την απορρόφηση των κονδυλίων από το Γ΄ Κοινοτικό Πλαίσιο Στήριξης. 
    Αντί για νοικοκύρεμα της οικονομίας μας παραδώσατε απλόχερα πακτωλό χρεών παντού. Από το Ταμείο Νομικών 400.000.000, 1.000.000.000 από τα ασφαλιστικά ταμεία, χρέη προς τους οργανισμούς τοπικής αυτοδιοίκησης, χρέη προς τις ΔΕΚΟ, ΔΕΗ, ΟΤΕ, ΕΛΤΑ πάνω από 30.000.000 ευρώ. Χρέη στα Ηνωμένα Έθνη. Εκεί θίγεται η αξιοπιστία της χώρας μας. Δεν φτάνει που την χρεώσαμε στην Ελλάδα, τη χρεώσαμε ακόμη και στα Ηνωμένα Έθνη. Χρέη στους ταξιτζήδες και στα ΚΤΕΛ, για τη μεταφορά των αθλητών 30.000.000 ευρώ περίπου. Χρέη! Χρέη! Παντού. Και για να θυμίσω εδώ στον αγαπητό συνάδελφο, τον κ. Φλωρίδη, επειδή μας είπε ότι εμείς δεν κάναμε σπατάλη ούτε ένα ευρώ. Ασφαλώς, κύριε συνάδελφε, δεν κάνατε σπατάλη 1 ευρώ διότι ποτέ δεν υπήρξατε ψιλικατζήδες. Πάντοτε τις σπατάλες τις κάνατε σε δισεκατομμύρια και τρισεκατομμύρια. 
    (Χειροκροτήματα από την πτέρυγα της Νέας Δημοκρατίας)
    Και ευχαριστώ τον Υπουργό Υγείας κ. Κακλαμάνη για όσα είπε το πρωί που δεν με βάζει να ανατρέξω στο παρελθόν για να απαριθμήσω σπατάλες. Μας είπε ότι στο νοσοκομείο της Ρόδου, ενώ έχει τριακόσια κρεβάτια, νοσηλεύτηκαν εξακόσιοι δύο ασθενείς. Αυτό, αγαπητοί συνάδελφοι, μπορεί να συμβεί μόνο αν νοσηλεύτηκαν τριακόσια τρελά ερωτευμένα ζευγάρια και αρρωστήσανε ταυτόχρονα για να κοιμηθούν στο ίδιο κρεβάτι. Γιατί διαφορετικά δεν γίνεται να έχουμε τριακόσια κρεβάτια και να έχουμε εξακόσιους δύο ασθενείς. 
    Αυτό το νοικοκύρεμα θα κάνει η Νέα Δημοκρατία, σ’ αυτές τις σπατάλες και τις ρεμούλες για να μπορέσει επιτέλους να βρει το ρυθμό της και η περιφέρεια, για να γίνουν και εκεί έργα, όπως στον ορεινό όγκο της πατρίδας μου της Ευρυτανίας, από την οποία κατάγομαι, να γίνει επιτέλους πραγματικότητα ο δρόμος των Αγράφων, ο οποίος ενώνει τις δυο τεχνητές λίμνες, τη λίμνη Κρεμαστών …και τη λίμνη Πλαστήρα στο Νομό Καρδίτσας.
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, ολοκληρώστε. 
    ΔΗΜΟΣΘΕΝΗΣ ΤΣΙΑΜΑΚΗΣ: Να γίνει επιτέλους αυτός ο δρόμος, διότι εκεί ο αετός των Αγράφων, ο φτεροπόδαρος Κατσαντώνης, δεν επέτρεψε να πατήσει τούρκικο ποδάρι και γι’ αυτό και τα λέμε Άγραφα. Οφείλουμε να κάνουμε αυτόν το δρόμο για ιστορικούς, θρησκευτικούς και αναπτυξιακούς λόγους. Να γίνει επιτέλους ο παραμεγδόβιος δρόμος, ο οποίος ήταν όνειρο του Χαριλάου Τρικούπη και ξεκίνησε το 1964, να συνεχιστεί και να τελειώσει. 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Τσιαμάκη. 
    ΔΗΜΟΣΘΕΝΗΣ ΤΣΙΑΜΑΚΗΣ: Η λίμνη των Κρεμαστών είναι ένας κοιμώμενος γίγαντας πλουτοπαραγωγικής πηγής, για το οποίο έργο κοινής ωφελείας κατακλύστηκαν δεκαοκτώ χωριά από το νομό Ευρυτανίας και Αιτωλοακαρνανίας, δώσανε κτήματα, δώσανε κτίσματα, δώσανε εκκλησίες, δώσανε σχολεία, δώσανε νεκροταφεία, δώσανε το συναίσθημά τους το οποίο δεν διαπραγματεύεται, δεν συναλλάσσεται, δεν αποτιμάται σε χρήμα και επιτέλους περιμένουν δικαίωση. 
    ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Τσιαμάκη. 
    ΔΗΜΟΣΘΕΝΗΣ ΤΣΙΑΜΑΚΗΣ: Σε συνδυασμό με τον αναπτυξιακό νόμο που ψηφίστηκε πρόσφατα και το φορολογικό, ο Προϋπολογισμός είναι στη σωστή κατεύθυνση και η μονοεδρική της Ευρυτανίας ψηφίζει τον Προϋπολογισμό και στηρίζει τις επιλογές της παρούσας Κυβέρνησης. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω ένα αίτημα δύο συναδέλφων, του κ. Βενιζέλου και του κ. Βέρρα, να τους δοθεί ο λόγος επί του Κανονισμού και έχω και ένα αίτημα του κ. Καστανίδη να πει δύο λόγια.
      Θέλετε να προηγηθείτε, κύριε Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: Ναι, κυρία Πρόεδρε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Έχουν προηγηθεί, κύριε Καστανίδη. Τι να κάνω; Συνεννοηθείτε.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, επικαλούμαι παράβαση του Κανονισμού -και παρακαλώ να μου δώσετε το λόγο- γιατί, όπως είχατε υποχρέωση, έπρεπε να ανακαλέσετε στην τάξη τον κύριο Υπουργό Επικρατείας, ο οποίος συκοφάντησε και καθύβρισε την προηγούμενη κυβέρνηση, μια ολόκληρη παράταξη και ένα μεγάλο τμήμα του ελληνικού λαού και με τα όσα είπε προσέβαλε τα εθνικά συμφέροντα γιατί υιοθέτησε ερμηνείες…
      ΠΡΟΕΔΡΟΣ (Άννα Μπενάκη-Ψαρούδα): Αυτό δεν είναι παράβαση του Κανονισμού, κύριε Βενιζέλο. Λυπούμαι. 
      ΕΥΑΓΓΕΛΟΣ ΒΕΝΙΖΕΛΟΣ: ...πολιτικών ενεργειών της ελληνικής κυβέρνησης που έγιναν προς προάσπιση… 
      ΠΡΟΕΔΡΟΣ (Άννα Μπενάκη-Ψαρούδα): Ο λόγος είναι ελεύθερος σε αυτή την Αίθουσα και υπάρχει λόγος και αντίλογος. Αυτό δεν είναι παράβαση του Κανονισμού. Σας παρακαλώ πάρα πολύ.
      ΕΥΑΓΓΕΛΟΣ ΒΕΝΙΖΕΛΟΣ: Ο κ. Ρουσσόπουλος έκανε επίδειξη μικροψυχίας και θρασυδειλίας και παραβιάσατε τον Κανονισμό γιατί δεν τον ανακαλέσατε στην τάξη.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, έχετε το λόγο παρά το ότι –για να συνεννοηθούμε, κύριε Καστανίδη- έχετε μιλήσει ήδη….
      ΕΥΑΓΓΕΛΟΣ ΒΕΝΙΖΕΛΟΣ: Παρακαλώ να μου δώσετε το λόγο να μιλήσω επί του Κανονισμού, γιατί έχει συντελεστεί παραβίαση.
      ΠΡΟΕΔΡΟΣ (Άννα Μπενάκη-Ψαρούδα): …τρεις φορές και έχετε εξαντλήσει το δικαίωμά σας των παρεμβάσεων.
      Εν πάση περιπτώσει, όμως, αναγνωρίζω την ανάγκη, εφόσον επιμένετε, να σας δώσω το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, δεν μου απαντήσατε επί του αιτήματός μου.
      ΠΡΟΕΔΡΟΣ (Άννα Μπενάκη-Ψαρούδα): Σας απήντησα ότι δεν υπάρχει παραβίαση του Κανονισμού. Αυτό που λέτε δεν είναι παράβαση του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Η παράβαση του Κανονισμού είναι πρόδηλη και λυπούμαι γιατί καλύψατε τη θρασυδειλία και τη μικροψυχία του κ. Ρουσσόπουλου.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. Το Προεδρείο κρίνει ότι δεν υπάρχει παράβαση του Κανονισμού. Λογοκρισία σε αυτή την Αίθουσα δεν γίνεται.
      ΙΩΑΝΝΗΣ ΚΕΦΑΛΟΓΙΑΝΝΗΣ: Λογοκρισία δεν θέλουμε εδώ μέσα.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ο Υπουργός Επικρατείας διέπραξε πριν από λίγο βαρύτατο ολίσθημα και γι’ αυτό εζήτησα το λόγο. Κατά τη διαδικασία, όμως, προχωρήσατε στον επόμενο ομιλητή, γιατί θα έπρεπε δι’ αυτό να το αποκαταστήσει.
      Θυμίζω τι ακριβώς είπε ο Υπουργός Επικρατείας. Είπε ότι εάν εγένοντο δεκτές οι απόψεις του κ. Παπανδρέου, του Αρχηγού της Αξιωματικής Αντιπολίτευσης, για το Κυπριακό, στη θέση του Κυπρίου Προέδρου, του κ. Παπαδόπουλου, θα ήταν τώρα ο Ντενκτάς.
      ΑΝΝΑ ΔΙΑΜΑΝΤΟΠΟΥΛΟΥ: Και χειροκροτήθηκε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και ασφαλώς αυτό συνοδεύτηκε από τη μεγάθυμη στήριξη των Βουλευτών της Συμπολίτευσης.
      Κυρία Πρόεδρε, ελπίζω ότι ο κύριος Υπουργός Επικρατείας, νέος Βουλευτής, όπως ο ίδιος ισχυρίστηκε προηγουμένως, οφείλει να αντιληφθεί ποιοι λόγοι αναλογούν στο μέγεθός του και στην κοινοβουλευτική του ηλικία. Οφείλει να γυρίσει πίσω στην Αίθουσα, να ανακαλέσει τη βαρύτατη αυτή προσβολή κατά της προηγούμενης κυβέρνησης και τώρα Αξιωματικής Αντιπολίτευσης. 
      Τον καλώ να έρθει εδώ πίσω να ζητήσει συγγνώμη ενώπιον της Εθνικής Αντιπροσωπείας για την προσβολή σε βάρος μιας από τις μεγαλύτερες πολιτικές δυνάμεις, που επί πολλά χρόνια είχε την ευθύνη της διακυβέρνησης της χώρας.
      ΑΠΟΣΤΟΛΟΣ ΣΤΑΥΡΟΥ: Μην το ανοίγετε αυτό. Μην το επεκτείνετε αυτό.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Καστανίδη, ολοκληρώστε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Αντιληφθήκαμε το νόημα των λόγων σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο κ. Ρουσσόπουλος και η Κυβέρνηση οφείλουν άμεσα να αποκαταστήσουν την τάξη, διότι –επαναλαμβάνω- έχουν προσβάλει ευθέως και τον ίδιο τον πολιτικό κόσμο. 
      Φοβούμαι δε ότι ο κ. Ρουσσόπουλος έχει προσβάλει και τον Πρωθυπουργό. Εκτός εάν δεν γνωρίζει ή τώρα πρέπει να μας πει αν και ο κύριος Πρωθυπουργός προσεχώρησε στη λογική του «όχι» και δεν το ξέρουμε. 
      Εάν ο κ. Ρουσσόπουλος θέλει να κάνει αυτόνομη, δική του πολιτική, πρέπει να γνωρίζει τις δυνάμεις του.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πρέπει, κυρία Πρόεδρε, γιατί πρόκειται περί βαρυτάτου ολισθήματος, να επιστρέψει και να ζητήσει συγγνώμη. Ειδάλλως τον παραδίδουμε ως κοινό υβριστή ενώπιον του ελληνικού λαού.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Δημαράς έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, παρακαλώ το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Η Κυβέρνηση δεν θα απαντήσει, κυρία Πρόεδρε;
      ΦΩΤΗΣ ΧΑΤΖΗΜΙΧΑΛΗΣ: Η Κυβέρνηση δεν θα απαντήσει;
      (Θόρυβος από την πτέρυγα του ΠΑΣΟΚ)
      ΧΡΥΣΗ ΑΡΑΠΟΓΛΟΥ: Η Κυβέρνηση τι θέση έχει;
      ΠΡΟΕΔΡΟΣ (Άννα Μπενάκη-Ψαρούδα): Όποτε θέλει ο κάθε Βουλευτής και ο κάθε Κοινοβουλευτικός Εκπρόσωπος και ο κάθε Υπουργός ομιλεί.
      Ο κ. Δημαράς έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, ζητώ το λόγο ως Κοινοβουλευτικός Εκπρόσωπος.
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Δημαρά.
      Κύριε Σκυλλάκο, έχετε το λόγο.
    ΑΝΤΩΝΗΣ ΣΚΥΛΛΑΚΟΣ: Παρακολούθησα από το κλειστό κύκλωμα τους υψηλούς τόνους και των δύο πλευρών για τα τεκταινόμενα σε σχέση με τη διαδικασία ένταξης της Τουρκίας στην Ευρωπαϊκή Ένωση. 
    Τι θέλω να σχολιάσω από την πλευρά του ΚΚΕ; Για τις ανάγκες της δικομματικής αντιπαράθεσης οι τόνοι υψώθηκαν και καταλήξαμε να μπαίνει ζήτημα συμπεριφοράς, τέτοιας ή αλλιώτικης, που δεν είναι το κύριο ζήτημα αλλά είναι το ζήτημα ουσίας.
    ΓΙΑΝΝΗΣ ΚΟΥΤΣΟΥΚΟΣ: Αυτός μας είπε μειοδότες.
    ΑΝΤΩΝΗΣ ΣΚΥΛΛΑΚΟΣ: Και αναρωτιέμαι: Ποιο από τα δύο μεγαλύτερα κόμματα είπε όχι στο Σχέδιο Ανάν;
    ΓΙΑΝΝΗΣ ΚΟΥΤΣΟΥΚΟΣ: Όχι, είπε ότι θα ήταν ο Ντενκτάς. 
    ΑΝΤΩΝΗΣ ΣΚΥΛΛΑΚΟΣ: Το ΠΑΣΟΚ είπε ναι. Η Νέα Δημοκρατία είπε ναι μεν, αλλά.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το ξέχασε ο κύριος Υπουργός.
    ΑΝΤΩΝΗΣ ΣΚΥΛΛΑΚΟΣ: Το ξέχασε ο κύριος Υπουργός.
    ΕΥΑΓΓΕΛΟΣ ΒΕΝΙΖΕΛΟΣ: Αυτό είναι το θέμα; Το Σχέδιο Ανάν;
    (Θόρυβος, διαμαρτυρίες από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, δεν θα αφήστε ούτε τον κ. Σκυλλάκο να μιλήσει; Για όνομα του Θεού! Σας παρακαλώ πολύ.
    ΑΝΤΩΝΗΣ ΣΚΥΛΛΑΚΟΣ: Αφήστε με να ολοκληρώσω.
    Δεύτερο ζήτημα: Και τα δύο κόμματα ακολουθούν δρόμο υποχωρήσεων από τις αποφάσεις του ΟΗΕ. Και το Ελσίνκι οδήγησε προς τα πίσω την υπόθεση της Κύπρου και των ελληνοτουρκικών διαφορών –μία ήταν η διαφορά κατ’ εμάς- αλλά και η προχθεσινή συμφωνία και τα συμπεράσματα που βγήκαν, ακολουθούν το δρόμο του Ελσίνκι. Δεν αναγνωρίζεται η Κύπρος στην πραγματικότητα και το επικαλείται σε όλους τους τόνους η ηγεσία της Τουρκίας. Μη λέμε de facto και προσπαθούμε να πούμε ότι από το παράθυρο κάτι κέρδισαν η Ελλάδα ή η Κύπρος.
    Και δεν είναι μόνο αυτό. Έχουμε αμφιβολίες εάν πριν από το ξεκίνημα των διαπραγματεύσεων θα υπογραφεί και αυτό το Πρωτόκολλο. Το κείμενο των συμπερασμάτων δεν βάζει τέτοιο όρο. Όσοι θα το διαβάσουν, θα δουν ότι δεν συνδέει ότι η έναρξη των διαπραγματεύσεων εξαρτάται από τη δήλωση, δηλαδή από τη γενίκευση της Συμφωνίας της Άγκυρας.
    Επιπλέον, να διαβάσετε τα συμπεράσματα, γιατί λέτε ότι σε κάθε στάδιο μπορούμε να βάζουμε βέτο. Η διατύπωση για τις διαδικασίες άσκησης του βέτο δυσκόλεψαν με τη συμφωνία που έγινε.
    ΧΡΗΣΤΟΣ ΠΡΩΤΟΠΑΠΑΣ: Είπε για τις προτάσεις Παπανδρέου, κύριε Σκυλλάκο. Δεν είπε για Σχέδιο Ανάν.
    ΑΝΤΩΝΗΣ ΣΚΥΛΛΑΚΟΣ: Εγώ δεν μιλάω μόνο για την αντιπαράθεση που υπήρξε στο συγκεκριμένο ζήτημα. Εγώ τοποθετούμαι στο συνολικό ζήτημα.
    (Θόρυβος από την πτέρυγα του ΠΑΣΟΚ)
    Κύρια Πρόεδρε, το ΠΑΣΟΚ θέλει να συνηγορήσω υπέρ του ΠΑΣΟΚ. Έχετε ευθύνες ως ΠΑΣΟΚ…
    (Χειροκροτήματα από την πτέρυγα της Νέας Δημοκρατίας)
    ΑΝΤΩΝΗΣ ΣΚΥΛΛΑΚΟΣ:.. όπως ευθύνες έχει και η Νέα Δημοκρατία. Ευθύνες έχουν και τα δύο κόμματα για τις εξελίξεις και στα ελληνοτουρκικά και στο Αιγαίο. Οι πολιτικοί χαρακτηρισμοί δεν είναι ύβρεις κατά τη δική μας άποψη. 
    Ευχαριστώ.
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Δημαράς.
    ΧΑΡΑΛΑΜΠΟΣ ΚΑΣΤΑΝΙΔΗΣ: Πρέπει να απαντήσει η Κυβέρνηση. Δεν μπορεί να συνεχιστεί η συζήτηση αν δεν απαντήσει η Κυβέρνηση. 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τι εκβιασμός είναι αυτός;
    ΙΩΑΝΝΗΣ ΚΕΦΑΛΟΓΙΑΝΝΗΣ: Τι προέβλεπε το Σχέδιο Ανάν; Δεν προέβλεπε εναλλαγή στην εξουσία;
    (Όρθιοι οι Βουλευτές του ΠΑΣΟΚ διαμαρτύρονται έντονα)
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, μου επιτρέπετε; Μπορείτε να ακούσετε;
    (Θόρυβος, κωδωνοκρουσίες)
    ΧΑΡΑΛΑΜΠΟΣ ΚΑΣΤΑΝΙΔΗΣ: Οφείλει να ζητήσει συγγνώμη η Κυβέρνηση.
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, ο Κοινοβουλευτικός σας Εκπρόσωπος έθεσε ένα θέμα.
    ΧΑΡΑΛΑΜΠΟΣ ΚΑΣΤΑΝΙΔΗΣ: Πρώτα θα επανέλθει στην Αίθουσα και θα ζητήσει συγγνώμη. Οφείλει να γυρίσει πίσω και να ζητήσει συγγνώμη.
    ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, καθίστε στη θέση σας.
    (Θόρυβος, διαμαρτυρίες)
     Κύριε Καστανίδη, σας παρακαλώ. Θέσατε ένα θέμα. Δεν θα αναμείνατε;
    ΧΑΡΑΛΑΜΠΟΣ ΚΑΣΤΑΝΙΔΗΣ: Τώρα θα τοποθετηθεί επί μείζονος εθνικού θέματος.
    (Θόρυβος και έντονες διαμαρτυρίες από την πλευρά του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Δημαρά, αλλά θα επανέλθετε.
    Διακόπτεται η συνεδρίαση για πέντε λεπτά.
    (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, επαναλαμβάνεται η διακοπείσα συνεδρίαση. 
      Σας παρακαλώ να λάβετε τις θέσεις σας. 
      ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, τα πράγματα είναι πιο σοβαρά!
      ΠΡΟΕΔΡΟΣ (Άννα Μπενάκη - Ψαρούδα): Θα ήθελα να σας παρακαλέσω να επανέλθει η ηρεμία στο Σώμα. Έγιναν ορισμένες διατυπώσεις εκατέρωθεν, οι οποίες…
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι εκατέρωθεν! Τι είναι αυτά, κυρία Πρόεδρε;
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι!
      Ετέθησαν ορισμένα θέματα εκατέρωθεν, εάν θέλετε, τα οποία δημιούργησαν ερεθισμό στην Αίθουσα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι εκατέρωθεν.
      ΠΡΟΕΔΡΟΣ ( Άννα Μπενάκη - Ψαρούδα): Δεν είναι θέμα του Προεδρείου να κάνει κρίσεις επ’ αυτού.
     Τα θέματα ετέθησαν. Ο λόγος και ο αντίλογος έγινε και ο πολιτικός λόγος είναι ελεύθερος και εντός της Βουλής και εκτός της Βουλής. 
     Θα σας παρακαλούσα θερμά να επανέλθουμε στη συζήτηση του Προϋπολογισμού και τα θέματα τα οποία έχουν τεθεί είμαι βεβαία ότι απ’ όλες τις πλευρές θα αποτελέσουν αντικείμενο ζωηρότατης συζήτησης και αντιπαραθέσεων. 
     (Διαμαρτυρίες από την πτέρυγα του ΠΑΣΟΚ)
     ΚΩΝΣΤΑΝΤΙΝΟΣ ΚΑΪΣΕΡΛΗΣ:  Στις τηλεοράσεις, κυρία Πρόεδρε;
     ΠΡΟΕΔΡΟΣ (Άννα Μπενάκη-Ψαρούδα): Θα σας παρακαλούσα λοιπόν, κύριοι συνάδελφοι, στο σημείο αυτό να επανέλθουμε στη συζήτηση του Προϋπολογισμού και στην πορεία των συζητήσεών μας. Και σήμερα και αύριο υπάρχει όλος ο χρόνος να διευθετηθούν ζητήματα τα οποία ενδιαφέρουν όλες τις πολιτικές παρατάξεις.
     (Διαμαρτυρίες από την πτέρυγα του ΠΑΣΟΚ)
     Συνεχίζουμε στο σημείο αυτό τη συζήτησή μας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, το λόγο.
    ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, σας παρακαλώ πάρα πολύ. Έχετε ομιλήσει πάρα πολλές φορές. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνατε μια εισαγωγή.
    ΠΡΟΕΔΡΟΣ (Άννα Μπενάκη-Ψαρούδα): ‘Εχετε εξαντλήσει κάθε δικαίωμα δευτερολογίας, τριτολογίας κλπ. Θα σας παρακαλέσω θερμά να συνεχίσουμε τη συζήτησή μας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι και δική μου παράκληση …
    ΠΡΟΕΔΡΟΣ (Άννα Μπενάκη-Ψαρούδα): Να συγκατατεθείτε στο να συνεχίσουμε τη συζήτηση. Τα άλλα θέματα είναι ανοικτά και μπορούν να αντιμετωπιστούν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ το λόγο. Υπάρχει μείζον θέμα. 
    ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο. 
    (Διαμαρτυρίες από την πτέρυγα του ΠΑΣΟΚ)
    Κύριοι συνάδελφοι, έχετε τον Κοινοβουλευτικό σας Εκπρόσωπο. Τι πράγματα είναι αυτά; 
    ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, το λόγο επί του Κανονισμού. 
    ΠΡΟΕΔΡΟΣ (Άννα Μπενάκη-Ψαρούδα): Αφήστε τον Κανονισμό, κύριε Βενιζέλο. Θα τον δούμε αμέσως μετά. 
    Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, δεν θα είχαμε την απαίτηση για λόγους προφανείς, το Προεδρείο να αναλάβει να δώσει οποιεσδήποτε διευκρινίσεις για λογαριασμό της Κυβέρνησης. Είναι προφανές ότι κάτι τέτοιο δεν θα μπορούσε να το ζητήσει η Αξιωματική  Αντιπολίτευση.
      Από την άλλη όμως θα ήθελα να παρατηρήσωμ κυρία Πρόεδρε, ότι η εκ μέρους σας συμψηφιστική λογική, κάτι ελέχθη από τη μια πλευρά και κάτι από την άλλη, νομίζω ότι αδικεί την ουσία του θέματος και αποκρύπτει την αλήθεια.
    ΠΡΟΕΔΡΟΣ (Άννα Μπενάκη-Ψαρούδα): Δεν θέλω να θεωρηθεί ότι αναφέρθηκα σε συμψηφιστική λογική.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εμείς έτσι το καταλάβαμε.
    ΠΡΟΕΔΡΟΣ (Άννα Μπενάκη-Ψαρούδα): Εννοούσα ότι ελέχθη ό,τι ελέχθη από τη μία πλευρά και εδόθη η απάντηση που εδόθη από την άλλη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο λόγος, κυρία Πρόεδρε, ασφαλώς είναι ελεύθερος από του Βήματος του Κοινοβουλίου. Αλλά δεν νομίζω ότι είναι απελευθερωμένη στον αέρα η ύβρις και τέτοιου είδους ολισθήματα προσβάλλουν βαθύτατα τον πολιτικό κόσμο της χώρας και τον πολιτικό  πολιτισμό υπέρ του οποίου πολύ συχνά ομιλεί η Νέα Δημοκρατία.
      Σέβομαι κυρία Πρόεδρε, τη στάση των συναδέλφων Βουλευτών της Νέας Δημοκρατίας, που θεωρώ ότι έχουν επιδείξει υψηλότατο αίσθημα ευθύνης. Αρνούμαι όμως να κατανοήσω τη στάση της Κυβέρνησης που σιωπά για το ολίσθημα όχι ενός τυχαίου Υπουργού, αλλά του Εκπροσώπου της Κυβέρνησης, που σε ευθεία γραμμή εκπροσωπεί όχι μόνο την Κυβέρνηση αλλά και τον ίδιο τον Πρωθυπουργό.
    Αν ο Πρωθυπουργός συμμερίζεται την άποψη του Υπουργού του, τότε υπάρχει μείζον θέμα δημοκρατίας. Εάν όχι, είναι ευθύνη του Πρωθυπουργού της χώρας να ανακαλέσει στην τάξη τον Υπουργό του. Ειδάλλως εκτίθεται ο ίδιος ο κ. Καραμανλής και έχει την ευθύνη.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, εκθέσατε τις απόψεις σας.
    Ο κ. Βενιζέλος έχει το λόγο επί του Κανονισμού.
    ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, η Κυβέρνηση παραβίασε τον Κανονισμό και προσέβαλε τη Βουλή και το ΠΑΣΟΚ και δι’ αυτού ένα μεγάλο τμήμα του ελληνικού λαού…
    ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, δεν κατάλαβα, ποιος προσέβαλε τον Κανονισμό;
      ΕΥΑΓΓΕΛΟΣ ΒΕΝΙΖΕΛΟΣ: Η Κυβέρνηση προσέβαλε τον Κανονισμό και τον παραβίασε με τον τρόπο που μίλησε ο κ. Ρουσόπουλος και με τα όσα είπε εναντίον της εξωτερικής πολιτικής της χώρας  και εναντίον του ΠΑΣΟΚ.
      (Διαμαρτυρίες από την πτέρυγα της Νέας Δημοκρατίας)
    Και τώρα η Κυβέρνηση ξαναπροσβάλλει ακόμη πιο σκαιά τον Κανονισμό, αρνούμενη να πάρει το λόγο.
    ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, επ’ αυτού σας απήντησα προηγουμένως. Ξανά θέτετε το ίδιο θέμα. Παραβίαση του Κανονισμού δεν υπάρχει. Υπάρχει οξυτάτη πολιτική αντιπαράθεση, τίποτα άλλο.
      ΕΥΑΓΓΕΛΟΣ ΒΕΝΙΖΕΛΟΣ: Η στάση της Κυβέρνησης είναι απαξιωτική για το Κοινοβούλιο, είναι απαξιωτική για τη δημοκρατία, είναι απαξιωτική για την εξωτερική πολιτική. Θα έπρεπε να έχετε πει στην Κυβέρνηση ότι δημοκρατία σημαίνει να απαντάς όταν η Αντιπολίτευση θέτει τόσα σημαντικά θέματα.
    ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο, καθίστε κάτω.
    ΕΥΑΓΓΕΛΟΣ ΜΕΙΜΑΡΑΚΗΣ: Κυρία Πρόεδρε, το λόγο επί του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Αυτή η ηγεμονική στάση της Κυβέρνησης, η πασαλίδικη, δεν ανταποκρίνεται στο κοινοβουλευτικό ήθος και στη δημοκρατία.
    ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, δεν έχετε το λόγο. Να κλείσουν τα μικρόφωνα.
    ΕΥΑΓΓΕΛΟΣ ΒΕΝΙΖΕΛΟΣ: ...
    ΠΡΟΕΔΡΟΣ (‘Αννα Μπενάκη-Ψαρούδα): Ορίστε, κύριε Μεϊμαράκη, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ: Κυρία Πρόεδρε, ειλικρινά δεν κατανοώ τον εκνευρισμό της Αξιωματικής Αντιπολίτευσης, η οποία διακόπτει τη συζήτηση για τον Προϋπολογισμό, χωρίς ουσιαστικά να μας εξηγεί και το λόγο. Τρώτε αυτήν τη στιγμή το χρόνο από συναδέλφους Βουλευτές, οι οποίοι μπορούσαν να μιλήσουν επί του Προϋπολογισμού και πρέπει να καταλάβετε ότι ο λόγος στο ελληνικό Κοινοβούλιο…
      ΠΡΟΕΔΡΟΣ (Άννα Μπενάκη-Ψαρούδα): Κύριε Μεϊμαράκη, δεν υπάρχει παραβίαση του Κανονισμού. Σας παρακαλώ πάρα πολύ.
      ΕΥΑΓΓΕΛΟΣ ΜΕΪΜΑΡΑΚΗΣ: Κυρία Πρόεδρε, μία μόνο παρέμβαση. Θέλω να επισημάνω στον κ. Καστανίδη…
      ΠΡΟΕΔΡΟΣ (Άννα Μπενάκη-Ψαρούδα): Κύριε Μεϊμαράκη, ζητώντας το λόγο επί του Κανονισμού, δεν μπορείτε να αγορεύετε. Το έκανε ο κ. Βενιζέλος, δεν θα το κάνετε κι εσείς.
      Κύριε Μεϊμαράκη, σας παρακαλώ!
      ΚΙΜΩΝ ΚΟΥΛΟΥΡΗΣ: Ως τι μιλάει ο κ. Μεϊμαράκης;
      ΕΥΑΓΓΕΛΟΣ ΜΕΪΜΑΡΑΚΗΣ: Δεν καταλαβαίνω πού είναι το πρόβλημα. Εάν είχαν περάσει οι απόψεις του κ. Παπανδρέου, στη θέση του κ. Παπαδόπουλου θα καθόταν και ο Ντενκτάς. Πού είναι το πρόβλημα, κύριε συνάδελφε; Δεν θα ήταν συμπρόεδρος; Δεν θα ήταν σήμερα και ο Ντενκτάς; 
      ΕΜΜΑΝΟΥΗΛ ΣΚΟΥΛΑΚΗΣ: Είπε «ο Ντενκτάς».
      ΕΥΑΓΓΕΛΟΣ ΜΕΪΜΑΡΑΚΗΣ: Κατά συνέπεια, παρακαλούμε να σταματήστε το θέατρο, να σεβαστείτε τη Βουλή, για να μπορέσει να συνεχιστεί ο διάλογος. Δεν γίνεται διάλογος με αυτόν τον τρόπο.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριε Μεϊμαράκη, δεν έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: O Ντενκτάς δεν βρίσκεται σήμερα στην εξουσία.
      (Θόρυβος στην Αίθουσα – Κωδωνοκρουσίες)
      ΠΡΟΕΔΡΟΣ (Άννα Μπενάκη-Ψαρούδα): Συνεχίζουμε τη συζήτηση, κύριοι συνάδελφοι. Τα υπόλοιπα αύριο.
      ΙΩΑΝΝΗΣ ΜΑΓΚΡΙΩΤΗΣ: Δέκα Υπουργοί είναι εδώ. Δεν παίρνει κανένας το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: H Κυβέρνηση οφείλει να πάρει θέση.
      ΕΥΑΓΓΕΛΟΣ ΜΕΪΜΑΡΑΚΗΣ: Δεν έχει κανένα λόγο να πάρει θέση η Κυβέρνηση. Η Κυβέρνηση μίλησε ξεκάθαρα.
      (Θόρυβος στην Αίθουσα – Έντονες διαμαρτυρίες από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Αν αυτό είναι Κοινοβούλιο, λυπάμαι πάρα πολύ! Εδώ είναι καφενείο!
      ΠΡΟΕΔΡΟΣ (Άννα Μπενάκη-Ψαρούδα): Εάν αυτήν τη στιγμή η Κυβέρνηση δεν θέλει να πάρει το λόγο, δεν μπορείτε να την υποχρεώσετε. Είναι δικαίωμά της να μιλήσει όποτε θέλει, κύριε Καστανίδη, το ξέρετε πολύ καλά.
      Παρακαλώ, κύριε Δημαρά, ελάτε στο Βήμα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, η Κυβέρνηση ζητεί να συνεχιστεί η συζήτηση επί του Προϋπολογισμού και να μη συνεχίζονται οι παραβιάσεις του Κανονισμού.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Δημαρά.
      ΙΩΑΝΝΗΣ ΔΗΜΑΡΑΣ: Κυρία Πρόεδρε, κυρίες και κύριοι συνάδελφοι…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Δημαρά, όσοι θέλουν να ακούσουν, θα σας ακούσουν. 
      ΙΩΑΝΝΗΣ ΔΗΜΑΡΑΣ: Κυρία Πρόεδρε, κυρίες και κύριοι συνάδελφοι, δεν έχω μεγάλη εμπειρία στο Κοινοβούλιο. Υπάρχουν κάποιοι οι οποίοι έχουν θυσιάσει τη ζωή τους, προσφέροντας υπηρεσίες εδώ. Δεν ξέρω κανέναν να θυμάται, να έχει τολμήσει Βουλευτής να αμφισβητήσει τον πατριωτισμό Αρχηγού κόμματος.
      (Χειροκροτήματα από την πτέρυγα του ΠΑΣΟΚ)
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν ειπώθηκαν τέτοια πράγματα. 
      ΙΩΑΝΝΗΣ ΔΗΜΑΡΑΣ: Και αυτό το έκανε ο κ. Ρουσόπουλος. Εδώ ήμουν, άκουσα και καταλαβαίνω. 
      (Θόρυβος από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑΣΟΚ)
      Κύριοι συνάδελφοι, σας παρακαλώ θερμά, ακούστε με. Θερμά σάς παρακαλώ.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, ακούστε τον ομιλητή. 
      ΙΩΑΝΝΗΣ ΔΗΜΑΡΑΣ: Ξέρω πολύ καλά ότι κανένας εξ ημών δεν υιοθετεί την άποψη που διετύπωσε ο κ. Ρουσόπουλος. Και πολύ περισσότερο γνωρίζω κάτι άλλο, ότι το λιγότερο το οποίο θα είχε να κάνει ήταν να έρθει εδώ και να ζητήσει συγγνώμη.
      (Χειροκροτήματα από την πτέρυγα του ΠΑΣΟΚ)
      Και ούτε αυτό το κάνει. Αυτό είναι στάση γενναία πολιτικού ανδρός, ο οποίος δεν βγήκε με  σταυρό στις εκλογές που έγιναν! Ήταν επιλογή. 
      Επειδή ξέρω κι εγώ λίγο τη δημοσιογραφία, όπως την ξέρει και ο κ. Ρουσόπουλος, και θα ήταν πάρα πολύ εύκολο να κάνω μία ώρα πίσω, και να φέρω δηλώσεις, συμπεριφορές, στάσεις και αναφορές προσώπων, που ενδεχομένως θα ντρεπόμασταν όλοι. Αλλά δεν το κάνουμε.
     Εμείς τιμούμε το ελληνικό Κοινοβούλιο και περιμένουμε το ελάχιστο, δηλαδή να διατυπωθούν απόψεις, επιχειρήματα τέτοια που θα πείθουν και για τις επιλογές μας και για την ιδεολογική μας κατεύθυνση και για την κοινωνική μας καταγωγή. 
     Ακούστε κάτι. Το ΠΑΣΟΚ έχει δώσει εξετάσεις για τον πατριωτισμό του και αν δεν ήταν ο Ανδρέας Παπανδρέου, ο αείμνηστος Αρχηγός, ο Τάσσος Παπαδόπουλος δεν θα ήταν εκεί που είναι τώρα!
     (Χειροκροτήματα από την πτέρυγα του ΠΑΣΟΚ)
     ΕΛΕΥΘΕΡΙΟΣ ΖΑΓΟΡΙΤΗΣ: Ο Παπαδόπουλος δεν χρωστά σε κανέναν! Αγωνιστής της ΕΟΚΑ ήταν. 
     ΙΩΑΝΝΗΣ ΔΗΜΑΡΑΣ: Να σας θυμίσω και κάτι άλλο. 
     ΑΠΟΣΤΟΛΟΣ ΣΤΑΥΡΟΥ: Έκλεισε το θέμα, κύριε Δημαρά.
     (Θόρυβος στην Αίθουσα)
     ΙΩΑΝΝΗΣ ΔΗΜΑΡΑΣ: Με συγχωρείτε πάρα πολύ. Αυτά τα χαρτιά θα σας τα χαρίσω. Είχα ετοιμαστεί να μιλήσω για τον Προϋπολογισμό, αλλά οι ύβρεις του κ. Ρουσόπουλου που άκουσα με εντυπωσιάζουν και για το ήθος και για το περιεχόμενο και για την αλαζονεία του πολιτικού ανδρός! 
     Θα σας θυμίσω κάτι, για το οποίο είστε και εσείς περήφανοι. Το 1987 Πρωθυπουργός ήταν ο αείμνηστος Ανδρέας Παπανδρέου. Θυμάστε τι έγινε τότε στη χώρα, όταν αποφάσισαν οι Τούρκοι να κάνουν έρευνα στο Αιγαίο και μπήκαν με το Σισμίκ; Τι είπε; «Μην τολμήσετε να περάσετε! Έχει τελειώσει το θέμα.» Τι έγινε; Δεν πέρασε κανείς!
     ΚΩΝΣΤΑΝΤΙΝΟΣ ΖΑΧΑΡΑΚΗΣ: Στα Ίμια τι έγινε;
     ΙΩΑΝΝΗΣ ΔΗΜΑΡΑΣ: Και για τα Ίμια μπορούμε να πούμε και για ό,τι θέλετε. 
     ΑΠΟΣΤΟΛΟΣ ΣΤΑΥΡΟΥ: Συνεχίστε, κύριε συνάδελφε. Τι είναι αυτά τα πράγματα; Πού είναι ο κ. Κακλαμάνης, που είναι ο θεματοφύλακας του Κοινοβουλίου;
     (Θόρυβος στην Αίθουσα - Διαμαρτυρίες)
      ΙΩΑΝΝΗΣ ΔΗΜΑΡΑΣ: Εγώ δεν πάω εκατό χρόνια πίσω. Είναι η σύγχρονη ελληνική ιστορία που επιτάσσει και τη συμπεριφορά μας και τις επιλογές μας και καθορίζει και τον πατριωτισμό μας. Κανένας δεν μπορεί να αμφισβητήσει ότι το ΠΑΣΟΚ είναι πατριωτικό κόμμα. 
      Θέλω να απευθυνθώ στους αγαπητούς συναδέλφους του Κομμουνιστικού Κόμματος Ελλάδας και να τους πω πως ό,τι συνέβη σε αυτήν την Αίθουσα δεν ήταν απλώς ένα εφεύρημα για τη διακομματική διαπάλη, για το διπολισμό. Εδώ υπάρχουν ουσιαστικά θέματα, στα οποία ο καθένας εξ ημών πρέπει να τοποθετηθεί υπεύθυνα. 
     ΑΝΤΩΝΗΣ ΣΚΥΛΛΑΚΟΣ: Υπεύθυνα τοποθετούμεθα. 
     ΙΩΑΝΝΗΣ ΔΗΜΑΡΑΣ: Ξέρετε πάρα πολύ καλά ότι δεν είμαστε περισσότερο μειοδότες ή ολιγότερον πατριώτες απ’ οποιονδήποτε σε αυτήν την Αίθουσα. 
     ΑΠΟΣΤΟΛΟΣ ΣΤΑΥΡΟΥ: Ποιος το αμφισβήτησε αυτό;
     ΙΩΑΝΝΗΣ ΔΗΜΑΡΑΣ: Θέλετε να σας πω κάτι; Κανένας Βουλευτής από το ΠΑΣΟΚ δεν αμφισβήτησε τον πατριωτισμό του σημερινού Πρωθυπουργού. Ακούσατε κανέναν τέτοιο υπαινιγμό; Οι ύβρεις τις οποίες εξεφώνησε ο κ. Ρουσόπουλος, που εξακολουθεί να κρύβεται και να μην έρχεται σε αυτήν την Αίθουσα, ντροπιάζουν εσάς και όχι εμάς! 
     (Χειροκροτήματα από την πτέρυγα του ΠΑΣΟΚ)
     Εγώ είδα έκπληκτος πως το Προεδρείο της Βουλής -και προς τιμήν του- προσπάθησε να καλύψει και να εξομαλύνει λίγο τη διαφορά. Δεν το δέχεται κανείς!
     Αναρωτιέμαι αν ο κ. Αλογοσκούφης, που εκπροσωπεί την Κυβέρνηση, συμφωνεί με όσα είπε ο κ. Ρουσόπουλος. Να τον ακούσουμε. 
     ΑΠΟΣΤΟΛΟΣ ΣΤΑΥΡΟΥ: Κύριε συνάδελφε, αφήστε τη λογοκρισία!
     (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Δημαρά. 
     ΙΩΑΝΝΗΣ ΔΗΜΑΡΑΣ: Αμέσως, κυρία Πρόεδρε. Θα τελειώσω, διότι άλλα είχα σχεδιάσει να πω και άλλα η ροή της διαδικασίας μού επιβάλλει να προσεγγίσω. 
     ΠΡΟΕΔΡΟΣ (Άννα Μπενάκη - Ψαρούδα): Αν έλθετε και στον Προϋπολογισμό, θα είναι πάρα πολύ καλό. 
     ΙΩΑΝΝΗΣ ΔΗΜΑΡΑΣ: Θέλω να πω και κάτι άλλο. Συμφωνώ σε κάτι με τον κ. Ρουσόπουλο. Πριν από λίγο μιλώντας είπε σε μια φράση του ότι εθνικό είναι το αληθές. Σωστό. Είπε, όμως, την αλήθεια σε όλα όσα διηγήθηκε; Διότι περί διηγήσεως επρόκειτο.  Μας είπε κατά τη σημερινή συνάντηση με τους δημοσιογράφους, όταν το κύριο θέμα ήταν ο βασικός μέτοχος, ποια είναι η θέση της Κυβέρνησης που κατέθεσε το νομοσχέδιο, το οποίο πρόκειται να συζητηθεί μετά τις γιορτές; Μας είπε ποιες είναι οι αποφάσεις της Κυβέρνησης στο σύνολο της παρέμβασης που πρέπει να κάνει στα Μέσα Μαζικής Ενημέρωσης, τα οποία άναρχα εδώ και πολλά χρόνια τώρα –από το 1990- εκβιάζουν και επιβάλλουν πολιτικές στη χώρα;
     ΙΩΑΝΝΗΣ ΚΕΦΑΛΟΓΙΑΝΝΗΣ: Μα, κύριε συνάδελφε, θα κουβεντιάζουμε για εξωτερική πολιτική τώρα; Αν αυτή είναι η άποψή σας, κυρία Πρόεδρε, καλά!
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ! Ετέθησαν και θέματα εξωτερικής πολιτικής και επομένως έχει δικαίωμα να τα θέτει. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Ένα-δυο λεπτά, ναι. Όμως, όχι όλη η ομιλία!
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Δημαρά. Σας παρακαλώ!
     ΕΥΑΓΓΕΛΟΣ ΒΕΝΙΖΕΛΟΣ: Πείτε και άλλα για το θέμα. Είναι σημαντικό. 
     ΙΩΑΝΝΗΣ ΔΗΜΑΡΑΣ: Κύριε Κεφαλογιάννη, ξέρετε πολύ καλά ότι σας σέβομαι, αλλά ένα μέρος της ομιλίας, την οποία είχα προετοιμάσει, ήταν αφιερωμένο σε αυτό το μεγάλο πολιτικό πρόβλημα, που νομίζω ότι αντιμετωπίζει το σύγχρονο πολιτικό σύστημα της χώρας.
Ποια είναι η επιρροή των μέσων και πώς το πολιτικό σύστημα μπορεί να παρέμβει και να υπάρξει μια ισορροπία μεταξύ επιχειρηματιών που πρέπει και θέλουν να κάνουν τη δουλειά τους και των πολιτικών, οι οποίοι έχοντας την εντολή του ελληνικού λαού, οφείλουν να διεκπεραιώσουν το καθήκον τους. 
      Αυτό θα έπρεπε να είναι το θέμα, το οποίο ο κ. Ρουσόπουλος έπρεπε σήμερα να θέσει στη Βουλή -κατά την ταπεινή μου γνώμη- και όχι να στρέφεται στον Αρχηγό της Αξιωματικής Αντιπολίτευσης και να αφήνει υπαινιγμούς και να τον υβρίζει με τον τρόπο που το έκανε. 
      Κυρίες και κύριοι συνάδελφοι, λυπάμαι που δεν μπορώ να πω περισσότερα από αυτά που είχα ετοιμάσει...
      ΕΥΑΓΓΕΛΟΣ ΒΕΝΙΖΕΛΟΣ: Έχετε πολύ χρόνο ακόμα. Πείτε και άλλα για το θέμα, το θέμα Ρουσόπουλου. 
      ΡΟΔΟΥΛΑ ΖΗΣΗ: Πού είναι ο κ. Ρουσόπουλος, που κρύβεται;
      ΙΩΑΝΝΗΣ ΔΗΜΑΡΑΣ: …θα ήταν και άδικο κιόλας...
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Βενιζέλο. Εσείς θα πείτε στον ομιλητή τι θα πει; Εσείς θα του υπαγορεύσετε τι θα πει; 
      Συνεχίστε, κύριε Δημαρά. 
      ΕΥΑΓΓΕΛΟΣ ΒΕΝΙΖΕΛΟΣ: Εμείς βάλαμε την Κύπρο στην Ευρωπαϊκή Ένωση. 
      ΠΡΟΕΔΡΟΣ (Άννα Μπενάκη - Ψαρούδα): Συνεχίστε, κύριε Δημαρά, σε ό,τι θέλετε να πείτε. 
      ΙΩΑΝΝΗΣ ΔΗΜΑΡΑΣ: Πρέπει να κατανοήσετε ότι είναι και λίγο δύσκολη η θέση μου, γιατί είναι…
      ΠΡΟΕΔΡΟΣ (Άννα Μπενάκη - Ψαρούδα): Κύριε Δημαρά, συνεχίστε την ομιλία σας όπως την έχετε προετοιμάσει. 
      ΙΩΑΝΝΗΣ ΔΗΜΑΡΑΣ: Θέλω να τελειώσω με το εξής. Είναι πολύ εύκολο για μένα, αν μου επιτρέψει η Βουλή αύριο στη θέση κάποιου άλλου συναδέλφου, να ψάξω και να βρω δημοσιεύματα με το τι έλεγε προ ενός και δύο χρόνων ο κ. Ρουσόπουλος και τι είπε σήμερα. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πέστε μας όμως τι είπε ο Ρουσόπουλος. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πού είναι ο Ρουσόπουλος; 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Βλάχος.
      ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, συζητάμε για τέταρτη μέρα τον πρώτο Προϋπολογισμό της νέας διακυβέρνησης και καταγράφουμε έτσι το στίγμα μιας άλλης πολιτικής. Καταγράφουμε το στίγμα μιας πολιτικής αξιόπιστης, αναπτυξιακής, αποτελεσματικής. Τώρα ξεκινάμε τη μεγάλη προσπάθεια για την ανόρθωση της οικονομίας. 
      Ο νέος Προϋπολογισμός βέβαια δεν δίνει και δεν μπορεί να δώσει λύσεις σε όλα τα ζητήματα. Δυστυχώς δεν σβήνονται μονομιάς τα διπλά τεφτέρια του κ. Σημίτη. Σήμερα αλλάζουμε σελίδα. Κάνουμε το μεγάλο ξεκίνημα. Δίνουμε έμφαση στην εξωστρέφεια της ελληνικής οικονομίας. Αναδεικνύουμε τις δυνατότητες του ιδιωτικού τομέα.
       Ο Προϋπολογισμός σφραγίζει τις βασικές πτυχές της οικονομικής μας πολιτικής, με τη φορολογική μεταρρύθμιση, τον αναπτυξιακό νόμο, τη βελτίωση της απορρόφησης των κοινοτικών κονδυλίων, την ενίσχυση της περιφέρειας, την ήπια δημοσιονομική προσαρμογή.
      Κυρίες και κύριοι συνάδελφοι, στους στόχους του Προϋπολογισμού έχουν αναφερθεί εκτενώς πολλοί από τους συναδέλφους της Νέας Δημοκρατίας. Θα ήθελα όμως να σταθώ και να υπογραμμίσω τον περιορισμό των καταναλωτικών δαπανών του δημοσίου, τις διαρθρωτικές αλλαγές και τις αποκρατικοποιήσεις, την τόνωση των επενδύσεων του ιδιωτικού τομέα, την αξιοποίηση των ολυμπιακών εγκαταστάσεων, την ενίσχυση της εγκαταλειμμένης περιφέρειας. 
      Εδώ θέλω να προσθέσω ότι για την Περιφέρεια του Νομού Αττικής, στην οποία έχω την τιμή να εκλέγομαι, αποτυπώνονται στον Προϋπολογισμό όσα είχαμε πει πριν τις εκλογές, δηλαδή ότι δεν βάζουμε νέους φόρους, ευνοούμε για πρώτη φορά όλα τα εισοδηματικά στρώματα και κυρίως τα χαμηλότερα, ενθαρρύνουμε τις επιχειρήσεις να επενδύσουν και να αναπτυχθούν, δίνουμε αυξήσεις στους μισθούς πάνω από τον πληθωρισμό και ακόμα μεγαλύτερη στις συντάξεις. 
      Κυρίες και κύριοι συνάδελφοι, σήμερα προσπαθούμε να πετύχουμε αυτά που επί χρόνια το ΠΑΣΟΚ δεν κατάφερε να κάνει με τους πλασματικούς προϋπολογισμούς και τα διπλά βιβλία. Η ταύτισή σας, κύριοι του ΠΑΣΟΚ, σας είχε θέσει εκτός πραγματικότητας. 
      Τώρα που η νέα Κυβέρνηση ανακοινώνει την πολιτική της, εσείς αντιδράτε αμήχανα. Με φωνές, ακόμα και ύβρεις, προσπαθείτε να κρύψετε τις ενοχές σας. Για «κουρελού» μίλησε ο γενικός εισηγητής του ΠΑΣΟΚ. Η «κουρελού» όμως παραπέμπει στην παράγκα και η παράγκα στον κ. Φλωρίδη, δηλαδή σε εποχές φαυλότητας και μηχανορραφιών. 
      Τότε, θυμάστε, όποιος μιλούσε γι’ αυτά ήταν κινδυνολόγος. Θυμάστε ότι όποιος διαφωνούσε μαζί σας κατηγορούνταν ότι έφερνε το χάος. Φτάσαμε στο σημείο να λέτε ότι κινδυνεύει ο ευρωπαϊκός προσανατολισμός της χώρας από τη Νέα Δημοκρατία και τον Κώστα Καραμανλή….
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, αυτή η συνεδρίαση που γίνεται στο βάθος, δεν μπορεί να γίνει εκτός της Αιθούσης; Κάντε μου τη χάρη, σας παρακαλώ. Οι μισοί όρθιοι στο διάδρομο, οι άλλοι μισοί στο κάθισμα…
      ΔΗΜΗΤΡΙΟΣ ΡΕΠΠΑΣ: Αν δεν ακούγονται στη Βουλή τέτοιου είδους ασχήμιες…
      ΠΡΟΕΔΡΟΣ (Άννα Μπενάκη - Ψαρούδα): Κύριε Ρέππα, σας παρακαλώ πάρα πολύ. Από εσάς περιμένουμε το καλό παράδειγμα.
      Συνεχίστε, κύριε Βλάχο. 
      
      
      
     ΓΕΩΡΓΙΟΣ ΒΛΑΧΟΣ: Όλα αυτά σας τα χαρίζουμε. Αποτελούν τη δική σας κληρονομιά. Γι’ αυτά πήρατε απάντηση στις πρόσφατες εκλογές. Πήρατε απάντηση για τα ψεύτικα διλήμματα που βάζατε στο λαό μας. Τώρα; Μετά τις εκλογές, κυρίες και κύριοι συνάδελφοι του ΠΑΣΟΚ, χάσατε την εξουσία που αποτελούσε το συνεκτικό σας δεσμό, χάσατε δηλαδή τον εαυτό σας, χάσατε τον προσανατολισμό σας. Με στείρα άρνηση παντού και πάντα προσπαθείτε να βρείτε πολιτικό μπούσουλα και ταυτότητα.
(Θόρυβος στην Αίθουσα)
	ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ αφήστε τον κ. Κουτσούκο ήσυχο, διότι ακολουθεί στο Βήμα και πρέπει να είναι ήρεμος και προετοιμασμένος. Σας παρακαλώ πολύ!
      Συνεχίστε, κύριε Βλάχο. 
      ΓΕΩΡΓΙΟΣ ΒΛΑΧΟΣ: Οι μισοί από εσάς στηρίζουν την πολιτική των κυβερνήσεων του ΠΑΣΟΚ του κ. Σημίτη και οι άλλοι μισοί δεν θέλουν να ξέρουν τίποτε για το χθες. Αλήθεια, κύριοι συνάδελφοι του ΠΑΣΟΚ, τι απ’ όλα θέλετε; Να συνεχίσει η σημερινή Kυβέρνηση τη δική σας πολιτική, την πολιτική που εσείς οι ίδιοι καταδικάζετε, την πολιτική που εκ του αποτελέσματος απεδείχθη αδιέξοδη και καταδικάστηκε από τον ελληνικό λαό και για την οποία κάποιοι από εσάς τώρα ζητούν συγγνώμη;
      Σήμερα εκφράζετε την αγωνία σας τάχα για την τύχη της χώρας. Μα, είχατε τη διακυβέρνηση δύο δεκαετίες. Τώρα γίνατε ευαίσθητοι; Ανακοινώνονται πρωτοβουλίες από την Κυβέρνηση κι εσείς τις αγνοείτε. Στενοχωριέστε που δεν εφαρμόζουμε σκληρά μέτρα. Αλήθεια, τα σκληρά μέτρα τα θέλετε για καλύτερα αποτελέσματα στην οικονομία ή για να αποκτήσετε ουσιαστικό αντιπολιτευτικό πολιτικό λόγο; Στερείστε επιχειρημάτων και ιδεολογικού άξονα, για να αρθρώσετε συγκροτημένη πολιτική. Γι’ αυτό ψάχνετε να ανακαλύψετε την κακή Δεξιά, για να δικαιολογήσετε την ύπαρξή σας.  
      Μας είπατε ότι δεν υλοποιούμε τις προεκλογικές μας δεσμεύσεις. Μα, εμείς στον ελληνικό λαό δώσαμε πρόγραμμα τετραετίας και όχι εννέα μηνών. Και από αυτό το πρόγραμμα τετραετίας θα κριθούμε.
      Επιμένετε να κάνετε συγκρίσεις με το παρελθόν και μάλιστα επιλεκτικά. Θα έλεγα ότι «βυζαντινολογείτε», κύριοι του ΠΑΣΟΚ, γυρνώντας δεκαετίες πίσω. Διότι ακόμη κι αν υπάρχουν βελτιώσεις -και ασφαλώς υπάρχουν- οι καιροί απαιτούν σύγκριση όχι με το χθες, αλλά με τους εταίρους μας στην Ευρωπαϊκή Ένωση και τον κόσμο γύρω μας σήμερα. Όλες οι χώρες έφυγαν μπροστά κι εμείς είμαστε σταθερά πρώτοι, άντε και δεύτεροι, αλλά από το τέλος. Αυτή είναι η ισχυρή Ελλάδα που μας παραδώσατε.
      Κυρίες και κύριοι συνάδελφοι του ΠΑΣΟΚ, επειδή ξέρετε τι κάνατε όλα αυτά τα χρόνια, δεν θέλετε να κάνουμε το μέτρημα, να κάνουμε την αποτίμηση. Κατηγορείτε σήμερα την Κυβέρνηση για δήθεν διασυρμό της χώρας με την απογραφή. Αφού είστε σίγουροι για τους εαυτούς σας, αφού είστε σίγουροι για την πολιτική σας, γιατί δεν αμφισβητείτε ευθέως τα στοιχεία της απογραφής; Σπάτε το θερμόμετρο για να φύγει ο πυρετός; Κρύβεστε πίσω από το δάχτυλό σας; Εσείς δεν καθιερώσατε το όργιο των διπλών βιβλίων και των ειδικών λογαριασμών; Εβδομήντα πέντε ειδικοί λογαριασμοί εντός κρατικού προϋπολογισμού, τριακόσιοι δεκαεννιά εκτός προϋπολογισμού. 
      Λέτε ότι λέγοντας την αλήθεια διασύρουμε τη χώρα. Πέρα από το ότι έχετε μια περίεργη αντίληψη για την τιμή και την αξιοπρέπεια, νομίζετε ότι ξεγελούσατε κανέναν όλα αυτά τα χρόνια; Αν πραγματικά σας πίστευαν οι αρχές της Ευρωπαϊκής Ένωσης, δεν θα είχαμε τη μη πιστοποίηση των στοιχείων για την Ελλάδα ή τη μονομερή αναθεώρηση από τη EUROSTAT. 
      Ωραιοποιήσατε την κατάσταση στην οικονομία για λόγους μικροπολιτικής και διασύρατε τη χώρα με αλχημείες και λογιστικές πρωτοτυπίες. Πέρυσι τέτοια εποχή –θυμάστε- μας λέγατε για πακέτα και χρυσά κουτάλια. Τάζατε λαγούς με πετραχήλια χωρίς να έχετε τους πόρους και το μόνο που πετύχατε είναι να επιβαρύνετε το έλλειμμα και το χρέος. Κάνατε δηλαδή «μνημόσυνο με ξένα κόλλυβα», καθώς λέει ο λαός μας. 
      Η απογραφή αποτέλεσε προεκλογική υπόσχεση και παρά την κινδυνολογία της Αξιωματικής Αντιπολίτευσης, η Κυβέρνηση  ξεκαθάρισε το τοπίο. Εσείς τώρα, συνάδελφοι του ΠΑΣΟΚ, στενοχωριέστε που δεν μας παρέπεμψαν στο Ευρωπαϊκό Δικαστήριο. Εσείς στενοχωριέστε που δεν έκαναν περικοπές από το Ταμείο Συνοχής. Κάντε υπομονή, μην χάνετε την ψυχραιμία σας, γιατί απλά εκτίθεσθε. Γιατί τελικά τη χώρα τη ζημιώνει όχι η αλήθεια, αλλά αυτοί που έχτιζαν στην άμμο, αυτοί που επένδυαν στο ψέμα, αυτοί που «μαγείρευαν» τους αριθμούς, αυτοί που έκρυβαν τα ελλείμματα, αυτοί που εξυπηρετούσαν τα μεγάλα συμφέροντα. 
     Κυρίες και κύριοι συνάδελφοι, ισχυρή Ελλάδα «ναι», αλλά με ξεκάθαρη πολιτική, με αξιοπιστία, με διαφάνεια, σεβασμό στο δημόσιο χρήμα, με ισοτιμία και έντιμη σχέση με τους εταίρους μας στην Ευρωπαϊκή Ένωση. Παίρνουμε σήμερα την ευθύνη και λέμε όλη την αλήθεια στον ελληνικό λαό, το λαό που θέλουμε συμπαραστάτη στη νέα διακυβέρνηση, το λαό που εσείς πικράνατε και απογοητεύσατε, το λαό που εμείς σεβόμαστε και θα υπηρετήσουμε. 
     Κυρίες και κύριοι συνάδελφοι του ΠΑΣΟΚ επειδή εμείς στη Νέα Δημοκρατία αυτά που λέμε τα εννοούμε γιατί απλά τα πιστεύουμε, κοιτάξτε να συνειδητοποιήσετε γρήγορα την  πραγματικότητα, γιατί κινδυνεύετε να εκτεθείτε και πάλι, όπως έγινε και πρόσφατα με την ανακοίνωση του υποψηφίου Προέδρου της Δημοκρατίας. Έλεγε ο Κώστας Καραμανλής ότι θα τηρηθεί το πνεύμα του Συντάγματος και εσείς φτιάχνατε σενάρια, βγαίνατε στα κανάλια και κάνατε διαλόγους περιττούς. Και όταν ήρθε η στιγμή που ο Κώστας Καραμανλής ανακοίνωσε την απόφαση της Νέας Δημοκρατίας κάνατε ώρες να μιλήσετε, δεν είχατε τίποτε να πείτε.
     Κυρίες και κύριοι, η Ελλάδα τραβάει μπροστά, στοχεύει υψηλά, σε αυτήν την πορεία μπορούμε να πάμε όλοι μαζί. Αν όμως, συνάδελφοι του ΠΑΣΟΚ, θέλετε να μείνετε στη γωνία και να κλαίτε για περασμένα μεγαλεία, δεν πειράζει. Πειράζει όμως και πειράζει πολύ, γιατί βλάπτει τη χώρα να καλλιεργείτε κλίμα διχόνοιας, δυσπιστίας, σύγχυσης για να κρύψετε το δικό σας χθες. Εμείς θα πορευθούμε με τους πολίτες, με την κοινωνία για το αύριο της πατρίδος μας και απ’ αυτήν την πορεία θα κριθούμε  όλοι και εμείς και εσείς.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Βλάχο.
     Το λόγο έχει ο κ. Κουτσούκος, ο οποίος είναι καλά προετοιμασμένος απ’ ό,τι αντιλαμβάνομαι, γιατί είναι και δεινός συνδικαλιστής και θα μας μιλήσει για το συνδικαλισμό. Έτσι δεν είναι; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Και εσείς, κυρία Πρόεδρε, είστε πολύ καλή συνδικαλίστρια. 
     ΠΡΟΕΔΡΟΣ (Άννα Μπενάκη - Ψαρούδα): Όχι, καθόλου, κύριε Καστανίδη. Στα πανεπιστημιακά μου μόνο  έκανα και συνδικαλισμό. 
     ΓΙΑΝΝΗΣ ΚΟΥΤΣΟΥΚΟΣ: Κυρία Πρόεδρε, λυπάμαι πάρα πολύ που αναγκάζομαι να πάρω το λόγο σ’ αυτό το κλίμα που δημιουργήθηκε στο Κοινοβούλιο. Είμαι νέος Βουλευτής, όπως γνωρίζετε, αλλά απ’ ό,τι με ενημέρωσαν οι παλαιότεροι συνάδελφοί μου δεν έχει ξαναγίνει αυτό που έγινε προηγουμένως εδώ, όπου αναγκαστήκατε να διακόψετε τη συνεδρίαση, γιατί δεν μπορέσατε να αντιμετωπίσατε αλλιώς τη δικαιολογημένη αγανάκτηση των Βουλευτών του ΠΑΣΟΚ που ένιωσαν βαθύτατα προσβεβλημένοι από την τοποθέτηση του Υπουργού Επικρατείας κ. Ρουσόπουλου, που ούτε λίγο ούτε πολύ μας αποκάλεσε όλους με πρώτον τον Πρόεδρό μας ως μειοδότες. Και επειδή προερχόμαστε από μία παράταξη που μάτωσε, που έδωσε αγώνες, που είχε θύματα, που πολέμησε, δεν μπορούμε να αποδεχθούμε αυτήν την προσβολή και ο καθένας από μας τη νιώθει στο πετσί του. Γιατί περπατήσαμε στους δρόμους για την Κύπρο, γιατί με την πολιτική μας βάλαμε την Κύπρο στην Ευρωπαϊκή Ένωση και αν δεν ήταν ο Γιώργος Παπανδρέου Υπουργός Εξωτερικών και ο Κώστας Σημίτης Πρωθυπουργός, δεν θα καθόταν ο Τάσσος Παπαδόπουλος μαζί με τους είκοσι πέντε προχθές στο τραπέζι των διαπραγματεύσεων.
     (Χειροκροτήματα από την πτέρυγα του ΠΑΣΟΚ)
      Και έρχεστε να μας πείτε ότι επειδή υποστηρίξαμε το Σχέδιο Ανάν, θα ήταν ο Ντενκτάς στη θέση του Τάσσου Παπαδόπουλου. Ξεχνάτε άραγε ότι ο Πρωθυπουργός είχε ταχθεί, αν δεν κάνω λάθος, υπέρ του Σχεδίου Ανάν, αλλά άφηνε τα διάφορα στελέχη για λόγους μικροκομματικούς να καλλιεργούν διαφορετικά το λαϊκό ακροατήριο; Και πώς επιτρέπει ο Πρωθυπουργός, κυρία Πρόεδρε, να έρχεται εδώ ο Υπουργός Επικρατείας και να αμφισβητεί μία πολιτική που ο ίδιος λέει ότι υποστηρίζει; Και δεν είναι χρέος του Πρωθυπουργού να τον ανακαλέσει στην τάξη; Και δεν είναι χρέος των λαλίστατων κατά τα άλλα Υπουργών, που διακόπτουν τον πιο απλό Βουλευτή και παρεμβαίνουν ώρες ατέλειωτες να τοποθετηθούν πάνω στο θέμα και αποχώρησαν για να μην τοποθετηθούν, γιατί φοβούνται, έχουν να διαλέξουν: Θα εκθέσουν τον Πρωθυπουργό και την Κυβέρνηση ή θα εκθέσουν τον κ. Ρουσόπουλο; Σ’ αυτό το δίλημμα όμως, αγαπητοί συνάδελφοι της Κυβέρνησης, δεν θα μπορείτε να υπεκφεύγετε διαρκώς, διότι το θέμα θα τίθεται και θα τεθεί μέχρι να δώσετε μία ξεκάθαρη απάντηση, αν αποδέχεστε την τοποθέτηση του κ. Ρουσόπουλου που αποκαλεί ουσιαστικά μειοδότες τη μεγάλη πατριωτική και δημοκρατική παράταξη και τον Πρόεδρό της. Γιατί έτσι θα έχετε προσβάλει το σύνολο του ελληνικού λαού. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Κουτσούκο, ας έρθουμε λίγο στον Προϋπολογισμό. 
      (Θόρυβος από την πτέρυγα του ΠΑΣΟΚ)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο κ. Ρουσόπουλος για τι πράγμα μιλούσε, κυρία Πρόεδρε; Μιλούσε για τον Προϋπολογισμό; 
      ΠΡΟΕΔΡΟΣ (Άννα Μπενάκη - Ψαρούδα): Μίλησε και για τον Προϋπολογισμό.
      ΓΙΑΝΝΗΣ ΚΟΥΤΣΟΥΚΟΣ: Λυπάμαι πάρα πολύ, κυρία Πρόεδρε, επειδή ο κ. Ρουσόπουλος επέδειξε –για να μη χαρακτηρίσω διαφορετικά τη στάση του- πολιτική ανανδρία ή αλλιώς δεν έχει το πολιτικό θάρρος, όταν τον καλεί σύσσωμη η Αντιπολίτευση, να έρθει σε αυτό το Βήμα και να ζητήσει συγγνώμη ή στοιχειωδώς να δώσει μία εξήγηση!
      (Χειροκροτήματα από την πτέρυγα του ΠΑΣΟΚ)
      Πώς μπορούμε να αποκαλέσουμε τη στάση του; Γιατί αλλιώς, κυρία Πρόεδρε, θα μας αναγκάσετε να ανατρέξουμε σε παλιότερες τοποθετήσεις του κ. Ρουσόπουλου, να δούμε πώς αντιλαμβανόταν τα πράγματα, αλλά αυτό δεν θέλουμε να το κάνουμε, διότι θέλουμε να τηρήσουμε μια δεοντολογία και έναν πολιτικό πολιτισμό. Όμως αυτό δεν μπορεί να το συνεχίσουμε, εάν ο κ. Ρουσόπουλος δεν έρθει να δώσει εξηγήσεις. Δηλώνουμε καθαρά ότι θα τον αποκαλύψουμε, δεν θα μείνει στο απυρόβλητο, θα τον καταδικάσει ο ελληνικός λαός και το σύνολο της δημοκρατικής παράταξης. 
      Κυρία Πρόεδρε, πράγματι είχα έρθει προετοιμασμένος να αποδείξω ότι αυτή η συζήτηση για τον Προϋπολογισμό αφορά το μέλλον του ελληνικού λαού, αφορά τα εισοδήματά του, αφορά το  βιοτικό του επίπεδο, αφορά την ανάπτυξη, τις θέσεις απασχόλησης. Είχα μία σειρά επιχειρημάτων να πω, ότι δηλαδή η Κυβέρνηση αποφεύγει να απαντήσει στα κεντρικά ερωτήματα, όπως τι αυξήσεις θα δώσει το 2005, τι αυξήσεις θα δώσει στις συντάξεις, πώς θα γίνει η ανάπτυξη που επικαλείται και προσπαθεί καλλιεργώντας την παρελθοντολογία να ξεφύγει από αυτά τα ερωτήματα και στη χειρότερη περίπτωση καταφεύγει σε οξύτητες «τύπου Ρουσόπουλου».
      Εγώ, αγαπητοί κυρίες και κύριοι συνάδελφοι, μπορώ να αποδείξω ότι αυτά που περιλαμβάνει ο Προϋπολογισμός και οι πολιτικές της Κυβέρνησης θα μας οδηγήσουν σε μία χειροτέρευση όλων των πτυχών της ζωής και της καθημερινότητας του Έλληνα πολίτη, αυτών που συνθέτουν το βιοτικό του επίπεδο. 
      Θα έχουμε αυξήσεις μικρότερες από πέρυσι. Θα έχουμε συντάξεις πολύ μικρότερες από πέρυσι. Δεν θα έχουμε ανάπτυξη. Θα έχουμε μείωση του εισοδήματος των εργαζομένων και των πλατιών λαϊκών στρωμάτων, λόγω των χαμηλών αυξήσεων και της αυξημένης φορολογίας, αλλά κυρίως λόγω της ακρίβειας. Πρέπει να πούμε ότι η Κυβέρνηση προσπαθεί να αποκρύψει την αλήθεια για την πολιτική της. Δεν ανακοινώνει ακόμη τις αυξήσεις. Περιμένει να τελειώσει η συζήτηση για τον Προϋπολογισμό, λες και οι Έλληνες πολίτες μπορούν να περιμένουν μέχρι τον Απρίλιο που θα πάρουν τις αυξήσεις. 
      Είναι όμως σωστό να επιχειρεί κάποιος να παραθέσει επιχειρήματα για να δείξει την κατεύθυνση της πολιτικής της Νέας Δημοκρατίας, για να αποδείξει ότι αυτά που τώρα συζητούμε και ψηφίζουμε στον Προϋπολογισμό θα έχουν επιπτώσεις στο βιοτικό επίπεδο και αντί αυτών των επιχειρημάτων, γι’ αυτά που ενδιαφέρουν τον ελληνικό λαό και τους εργαζόμενους και τους συνταξιούχους, να γυρίζουμε στο παρελθόν με συζητήσεις του τύπου που έγιναν προηγουμένως, ότι «δυστυχώς, αφού παραλάβαμε καμένη γη, δεν μπορούμε να κάνουμε τίποτα», ή συζητήσεις του τύπου ότι «αφού είστε εθνικοί μειοδότες, μας επιτρέπετε και εμάς να ασκούμε ελεύθερα την πολιτική μας»;
      Κυρίες και κύριοι συνάδελφοι, η Κυβέρνηση επέλεξε μια πολιτική που προεκλογικά έταξε στον ελληνικό λαό λαγούς με πετραχήλια. Δεν υπήρχε φορέας, δεν υπήρχε συνδικαλιστική οργάνωση που να επισκεφθεί τα γραφεία της Νέας Δημοκρατίας και να μην τους διαβεβαιώσει ότι θα υλοποιήσει τα αιτήματά τους. 
      Ξέχασε βέβαια η Κυβέρνηση φέτος, όπως έκανε άλλες φορές με την Κοινοβουλευτική της Ομάδα, να καλέσει τους φορείς να της πουν τις απόψεις τους. Αυτό το έκανε για εντυπώσεις όλες τις άλλες χρονιές. Γιατί δεν το έκανε φέτος; Κύριοι συνάδελφοι της Νέας Δημοκρατίας, στην Κοινοβουλευτική σας Ομάδα τους καλούσατε κάθε χρονιά για να βγάλετε μία πολιτική εναντίον της κυβέρνησης του ΠΑΣΟΚ, αλλά φέτος το αποφύγατε, γιατί οι συγκρίσεις είναι δύσκολες, γιατί τις αυξήσεις που προβλέπετε –λίγο πάνω από τον πληθωρισμό- θα τις «φάει» η μη τιμαριθμοποίηση της φορολογικής κλίμακας, όπως γνωρίζετε. 
     Όποιος έχει εισόδημα πάνω από 928 ευρώ, θα έχει μείωση των πραγματικών του εισοδημάτων λόγω της αφαίμαξης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν το κάνατε, γιατί δεν μπορείτε να αποδείξετε ότι γύρω στα 20 - 23 ευρώ που θα δώσετε αύξηση στον ΟΓΑ είναι περισσότερα από τα 30 ευρώ, «τα ψίχουλα» που καταγγείλατε πέρσι. Δεν τους καλέσατε και δεν μπορείτε να το κάνετε, γιατί δεν μπορείτε να αποδείξετε ότι τα 15 ευρώ που θα δώσετε στο ΕΚΑΣ είναι περισσότερα από τα 30 ευρώ που έδωσε πέρυσι η κυβέρνηση του ΠΑΣΟΚ.
     Δεν το κάνετε, γιατί δεν μπορείτε να αποδείξετε ότι με μείωση 16% των δημοσίων επενδύσεων θα πετύχετε μεγαλύτερη ανάπτυξη.
     Δεν το κάνατε, αγαπητοί συνάδελφοι, για μια σειρά από λόγους και έναντι όλων αυτών, έναντι μιας πολιτικής που μας γυρίζει πίσω στους μισθούς, στα εισοδήματα, στην ανάπτυξη, στην κατανομή των φορολογικών βαρών, επιλέξατε – και δυστυχώς- μια πολιτική που μας γυρίζει πίσω στο επίπεδο της πολιτικής αντιπαράθεσης, γιατί αυτός ο τόπος πλήρωσε ακριβά την πολιτική της Δεξιάς που κατηγορούσε τη δημοκρατική παράταξη για μειοδοσία και το ξέρετε πάρα πολύ καλά. 
     Γι’ αυτό, σας καλούμε να ανακαλέσετε, για να συνεχιστεί πολιτισμένα αυτός ο διάλογος.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Κουτσούκο.
       Ο κ. Ρεγκούζας, Υφυπουργός των Οικονομικών, έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Κυρίες και κύριοι συνάδελφοι, συζητούμε σήμερα τον πρώτο Προϋπολογισμό της νέας διακυβέρνησης, έναν Προϋπολογισμό αναμφίβολα δύσκολο, κρίσιμο, έναν Προϋπολογισμό απόλυτα υποταγμένο στις παρενέργειες της δημοσιονομικής εκτροπής που κληρονόμησε η Κυβέρνηση του Κώστα Καραμανλή.
     Η συμμετοχή της χώρας μας στην ΟΝΕ αποτέλεσε μία σημαντική ευκαιρία για την αναπροσαρμογή των δομών της οικονομίας μας, αλλά και για τη δημιουργία των απαραίτητων υποδομών, έτσι ώστε να επικρατούν συνθήκες σταθερότητας τιμών και δημοσιονομικής ισορροπίας στην οικονομία.
     Δυστυχώς η οικονομική πολιτική που ακολούθησαν οι κυβερνήσεις της τελευταίας δεκαετίας οδήγησε σε αντιφατικές εξελίξεις. Από τη μια πλευρά, η χώρα κατέστη ισότιμο μέλος της Ευρωζώνης και υιοθέτησε το ευρώ ως εθνικό νόμισμα. Από την άλλη πλευρά, όμως, η ελληνική οικονομία βρίσκεται αντιμέτωπη με συνθήκες δημοσιονομικής ανισορροπίας και κοινωνικών και περιφερειακών ανισοτήτων.
     Τα δύο μεγάλα παθογενή στοιχεία της ελληνικής οικονομίας σήμερα είναι – και σ’ αυτό νομίζω συμφωνούμε όλοι μας – η χαμηλή ανταγωνιστικότητά της και το έντονο δημοσιονομικό πρόβλημα. Και τα δύο αυτά στοιχεία, κυρίες και κύριοι συνάδελφοι, επηρεάστηκαν και επηρεάζονται από τις πολιτικές που εφαρμόστηκαν ή που θα εφαρμοστούν από εδώ και πέρα.   
     Η Νέα Δημοκρατία έχει αναδείξει το δημοσιονομικό πρόβλημα της οικονομίας εδώ και αρκετά χρόνια. Δεν το ανακάλυψε δηλαδή μόλις χθες. Για το λόγο αυτόν, είχαμε δεσμευτεί και προεκλογικά για τη διεξαγωγή της δημοσιονομικής απογραφής, με στόχο να επαναφέρουμε συνθήκες διαφάνειας και αξιοπιστίας στα δημόσια οικονομικά της χώρας. 
     Με την ανάληψη της διακυβέρνησης η Κυβέρνηση του Κώστα Καραμανλή προχώρησε στη δημοσιονομική απογραφή ως ένα χρέος κατ’ αρχήν στους πολίτες, αλλά και ως μία ανάγκη για τη διαμόρφωση μιας αποτελεσματικής οικονομικής στρατηγικής. Η δημοσιονομική απογραφή ανέδειξε με σαφήνεια το δημοσιονομικό πρόβλημα της χώρας, το οποίο παρέμεινε συγκεκαλυμμένο όλα τα τελευταία χρόνια. Η οικονομική πολιτική της νέας διακυβέρνησης είναι σταθερά στοχευμένη και προσηλωμένη στην αναστροφή της τάσης των τελευταίων ετών.  Η οικονομική πολιτική μας χαρακτηρίζεται από αξιοπιστία και αποτελεσματικότητα. Επιδιώκουμε τη διατήρηση και την ισόρροπη οικονομική ανάπτυξη της χώρας μας με συνθήκες κοινωνικής ευαισθησίας και ευθύνης.
     (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Για τη δημοσιονομική εξυγίανση της χώρας επιλέγουμε την ήπια δημοσιονομική προσαρμογή, δηλαδή όχι αναταράξεις, όχι απότομες κινήσεις, όχι λιτότητα, η οποία βεβαίως ήπια δημοσιονομική προσαρμογή, όπως είναι επόμενο, δεν πλήττει τα μικρά εισοδήματα και ταυτόχρονα δεν δημιουργεί προβλήματα στην επιχειρηματική δραστηριότητα.
      Είναι ξεκάθαρο ότι επιλέγουμε την οικονομική ανάπτυξη με επενδύσεις κυρίως του ιδιωτικού τομέα, γιατί ακριβώς εμπιστευόμαστε τον ιδιωτικό τομέα και τις παραγωγικές δυνάμεις της επιχειρηματικότητας. 
      Επίσης, είναι ξεκάθαρο ότι η πολιτική μας έχει δύο διαφορετικές στοχεύσεις. Η μία είναι η πολιτική της ανάπτυξης και η άλλη είναι η εξασφάλιση της κοινωνικής δικαιοσύνης. 
      Οι προηγούμενες κυβερνήσεις στο επίπεδο του προϋπολογισμού, ιδιαίτερα τις δύο τελευταίες τετραετίες, χρησιμοποίησαν ως μέσο άσκησης δημοσιονομικής διαχείρισης της αλχημείες και τις παραποιήσεις των στοιχείων. 
      Συγκεκριμένα, ενώ είναι γνωστό ότι ένας είναι ο μονόδρομος, ο ορθόδοξος τρόπος δημοσιονομικής διαχείρισης, αυτός της έγκρισης των πιστώσεων των δαπανών, αλλά και της πρόβλεψης των εσόδων, οι προηγούμενες κυβερνήσεις χρησιμοποίησαν έξι ή επτά διαφορετικές μεθόδους, συμπληρωματικές η μια με την άλλη, που σε κάθε περίπτωση, όμως, εκινούντο εκτός των νόμων και της συνταγματικής τάξης. Μια τέτοια περίπτωση ήταν η διατήρηση των υπερβάσεων των πιστώσεων σε καταγεγραμμένες δαπάνες στον Προϋπολογισμό. Οι υπερβάσεις αυτές ξεπέρασαν σε πολλές περιπτώσεις το 50%. 
      Αν η χθεσινή κυβέρνηση εγκαλεί τη σημερινή, γιατί δήθεν δεν έχει κάνει όλες τις προβλέψεις στον Προϋπολογισμό, αυτό αποτελεί σχήμα οξύμωρο και στην πολιτική και στη γραμματική και στο συντακτικό. Αυτή η σχιζοφρενική λογική οδηγεί σε αυτό που λέμε με απλά λόγια ότι «στο σπίτι του κρεμασμένου δεν μιλάμε για σκοινί». Δηλαδή, η σημερινή Κυβέρνηση εγκαλείται από εκείνη την κυβέρνηση που κατά κόρον χρησιμοποίησε στη δημοσιονομική διαχείριση τις υπερβάσεις δαπανών, τις πληρωμές δαπανών χωρίς ενταλματοποίηση και χωρίς κανένα δημοσιονομικό έλεγχο, με αποτέλεσμα να δημιουργηθεί αυτή η λεγόμενη μαύρη τρύπα. 
      Ταυτόχρονα, πολλές δαπάνες που οι κυβερνήσεις του ΠΑΣΟΚ επεχείρησαν να περάσουν από το δημοσιονομικό έλεγχο, απερρίφθησαν από τα ανάλογα όργανα και επεστράφησαν. Έτσι πήγαν στον άλλον τρόπο που είχε επιλέξει η κυβέρνηση του ΠΑΣΟΚ, δηλαδή στις πληρωμές εκτός προϋπολογισμού από λογαριασμούς της Τραπέζης της Ελλάδος, από τη γνωστή «μαύρη τρύπα». 
       Ένας άλλος τρόπος δημοσιονομικής διαχείρισης ήταν οι εισπράξεις δανείων, χωρίς να καταγράφονται στα πιστωτικά έσοδα. Τι να πρωτοθυμηθεί κανείς; Να θυμηθούμε τα χρεωστικά υπόλοιπα αποτελεσματικών δαπανών, που παραμένουν επί χρόνια ανοικτά, για να εμφανίσουν το δημοσιονομικό έλλειμμα σε μικρότερα επίπεδα; Να θυμηθούμε τις συμψηφιστικές εγγραφές, που παραβιάζουν κάθε έννοια της λογιστικής επιστήμης; Να θυμηθούμε τις τιτλοποιήσεις και τις προεισπράξεις εσόδων, που ουσιαστικά υπονόμευσαν το οικονομικό αύριο της χώρας και των Νεοελλήνων; Να θυμηθούμε την χωρίς φραγμό παροχή κρατικών εγγυήσεων, που στη συνέχεια κατέπεσαν και δημιουργούν, ακόμα και σήμερα, πρόσθετα δημοσιονομικά προβλήματα;
      Κυρίες και κύριοι συνάδελφοι, είναι τραγικό η συζήτηση να περιστρέφεται γύρω από το ποιος βούλιαξε την οικονομία. Αντί το ΠΑΣΟΚ να ζητά συγγνώμη, βγαίνει στην επίθεση, χρησιμοποιώντας τον κανόνα ότι «η καλύτερη άμυνα είναι η επίθεση». Οι συνάδελφοι του ΠΑΣΟΚ πιστεύουν ότι ο ελληνικός λαός απώλεσε τη μνήμη του και ότι δεν καταλαβαίνει τίποτα; Θεωρούν ότι μπορούν να γίνονται πειστικοί, όταν έρχονται ενώπιον της Εθνικής Αντιπροσωπείας ή πηγαίνουν στα τηλεοπτικά παράθυρα και προσπαθούν να ρίξουν όλες τις ευθύνες στη σημερινή Κυβέρνηση; Δεν γνωρίζουν ότι στη ζωή, στην πολιτική και στην οικονομία τα πάντα έχουν μία συνέχεια; Μπορούν να πείσουν τον κάθε καλόπιστο πολίτη ότι δήθεν η σημερινή πολιτική της Νέας Δημοκρατίας υπαγορεύεται από μαζοχιστικές τάσεις, από στερητικά σύνδρομα απέναντι στον ελληνικό λαό και δεν θέλει να δώσει κάτι καλύτερο στους πολίτες; Μήπως οι συνάδελφοι της Αξιωματικής Αντιπολίτευσης νομίζουν ότι εμείς δεν ζούμε μέσα στους πολίτες και ότι δεν γνωρίζουμε τα προβλήματά τους;
      Κυρίες και κύριοι συνάδελφοι, πρέπει να ξεκαθαρίσουμε ορισμένα θέματα. 
H μεγάλη παράταξη της Νέας Δημοκρατίας με τις μεγάλες εθνικές επιλογές, είχε, εξακολουθεί να έχει και θα έχει και αύριο αυξημένο αίσθημα πολιτικής ευθύνης, αυξημένες κοινωνικές ευαισθησίες, προτεραιότητες στην πολιτική της, στρατηγική στις δράσεις της, αποφασιστικότητα σε επίπεδο αρχών χρηστής και εύρυθμης διαχείρισης. Είμαστε αποφασισμένοι να παραμείνουμε σταθερά προσηλωμένοι στην πάταξη της διαφθοράς και της αδιαφάνειας, δηλαδή εκείνη τη μεθοδολογία που ουσιαστικά τροφοδότησε και δημιούργησε τα προβλήματα που αντιμετωπίζουμε και σήμερα εμείς ως Κυβέρνηση. 
	Κυρίες και κύριοι συνάδελφοι, εμείς από την πρώτη στιγμή κιόλας προβληματιστήκαμε τι πολιτική πρέπει να ακολουθήσουμε, αφού καταγράψαμε κατ’ αρχήν το υφιστάμενο πρόβλημα. Δεν κάναμε βιαστικές κινήσεις. Προσπαθήσαμε να διαγνώσουμε ποια πολιτική θα ήταν εκείνη που πρέπει να εφαρμόσουμε. Ακριβώς η επιλογή της ήπιας δημοσιονομικής προσαρμογής ήταν αποτέλεσμα ώριμης σκέψης. 
      Στην αρχή της διακυβέρνησης βιάστηκαν πολλοί συνάδελφοι του ΠΑΣΟΚ να μας κατηγορήσουν για αδράνεια επειδή δήθεν περιμέναμε στα συρτάρια μας, όπως λέγαμε, τα νομοσχέδια για να τα φέρουμε στη Βουλή για να τα κάνουμε πράξη. Περίμεναν ή προσπαθούσαν να περάσουν στους πολίτες τη λογική ότι εμείς είχαμε «μαγικά κουμπιά» ή «μαγικά ραβδιά» για να λύσουμε όλα τα προβλήματα που είχαν συσσωρεύσει εκείνοι. 
      Εμείς, όμως, με πολύ μεγάλη προσοχή, με πολύ μεγάλη προσπάθεια, από την πρώτη στιγμή προσπαθήσαμε να «νοικοκυρέψουμε» το κράτος, να περιστείλουμε τις σπατάλες, κάνοντας βεβαίως τη δημοσιονομική απογραφή ως ένα χρέος, όπως είπα, απέναντι στους πολίτες, την Ευρωπαϊκή Ένωση, αλλά και γενικότερα τη διαμόρφωση της πολιτικής μας, γιατί πριν απ’ όλα μία πολιτική, για να γίνει αξιόπιστη, πρέπει να είναι ειλικρινής και καθαρή. 
	Προσπαθήσαμε λοιπόν μέσα στα πλαίσια των δύο μεγάλων προβλημάτων που τροφοδοτούν την κρίση στην οικονομία, δηλαδή την ανταγωνιστικότητα και το δημοσιονομικό πρόβλημα. 
      Σε ό,τι αφορά την ανταγωνιστικότητα, θεωρούσαμε και θεωρούμε ότι ο μοναδικός δρόμος με τον οποίο μπορούμε να πάμε μπροστά είναι η διεύρυνση της οικονομίας. Η διεύρυνση της οικονομίας μπορεί να έλθει μόνο μέσα από τη λογική και την πολιτική της ανάπτυξης. Με την έννοια αυτή, λοιπόν, οι πρώτες μας κινήσεις ήταν ιδιαίτερα προσεκτικές, όπως σας είπα. 
      Διαμορφώσαμε το πρώτο μας νομοσχέδιο και η λογική της διαμόρφωσης αυτού του νομοσχεδίου ήταν λογική στο να μην επιβαρύνουμε άλλο τους πολίτες γιατί γνωρίζουμε ότι δεν αντέχουν άλλα βάρη και ταυτόχρονα να μην ακυρώσουμε την αναπτυξιακή προσπάθεια που έχει ανάγκη ο τόπος. 
	Με την έννοια αυτή, λοιπόν, επιλέξαμε μία πολιτική που ουσιαστικά δεν μας καλύπτει, μία πολιτική ρυθμίσεων, που όμως δεν είχαν καμία σχέση με τις ρυθμίσεις του παρελθόντος, ρυθμίσεις που είχαν να κάνουν με το κλείσιμο όλων των εκκρεμοτήτων του παρελθόντος, αλλά ταυτόχρονα και με τη διευκόλυνση των επιχειρηματιών που βίωναν και βιώνουν μεγάλα προβλήματα.
	Οι τρεις πρώτες ρυθμίσεις, λοιπόν, που κακοποιήθηκαν ή που έγινε προσπάθεια να κακοποιηθούν από την πλευρά της Αντιπολίτευσης, ήταν ρυθμίσεις που διευκόλυναν την επιχειρηματικότητα, είτε αυτή με τα ληξιπρόθεσμα χρέη είτε αυτή με την υποχρεωτική περαίωση των υποθέσεων, χωρίς τη μεσολάβηση του ανθρώπινου παράγοντα, χωρίς τα φαινόμενα της διαφθοράς και που έγιναν απόλυτα αποδεκτές από την επιχειρηματικότητα. 
	Για του λόγου το αληθές, τα στοιχεία είναι ότι οι επιχειρηματίες μέχρι αυτήν τη στιγμή, παρά τα προβλήματα καθυστέρησης που διαπιστώσαμε κι εμείς στην πορεία, προσέτρεξαν και μπήκαν σ’ αυτήν τη ρύθμιση.
	Κυρίες και κύριοι συνάδελφοι, ενδεικτικά μέχρι τις 10/12/2004 υποβλήθηκαν εκατόν είκοσι επτά χιλιάδες εκατόν ενενήντα έξι εκπρόθεσμες δηλώσεις και βεβαιώθηκαν 673.000.000 ευρώ. Από την πλευρά των ληξιπρόθεσμων χρεών προσήλθαν περίπου εκατόν πενήντα χιλιάδες φορολογούμενοι και ρύθμισαν ληξιπρόθεσμα χρέη 1.000.000.000 ευρώ. 
	Επίσης, στα στοιχεία της περαίωσης μέχρι τώρα και παρά το γεγονός ότι η περαίωση αυτή άρχισε να αποδίδει πλέον από εδώ και στο εξής, περίπου εκατόν πενήντα χιλιάδες προσήλθαν και περαίωσαν αυτές τις υποθέσεις και βεβαίως προσέδωσαν και περίπου 404.000.000 ευρώ στα κρατικά ταμεία. 
	Κυρίες και κύριοι συνάδελφοι, αυτές οι ρυθμίσεις δεν έγιναν για να λύσουμε το δημοσιονομικό πρόβλημα αλλά για να διευκολύνουμε την επιχειρηματικότητα.
      Καταθέτω αυτά στα Πρακτικά αυτά για την ιστορία.
      (Στο σημείο αυτό ο Υφυπουργός Οικονομίας και Οικονομικών κ. Αδάμ Ρεγκούζας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Ο σχετικός πίνακας βρίσκεται στο Τεύχος των Πρακτικών της Βουλής)
      Και μαζί με αυτές τις ρυθμίσεις υπήρξε και η λογική της ρύθμισης για το λεγόμενο επαναπατρισμό κεφαλαίων, που όπως ειπώθηκε ο επαναπατρισμός των κεφαλαίων δεν είναι λογική γραμματική αναφορά, αλλά ο επαναπατρισμός των κεφαλαίων των Ελλήνων του εξωτερικού είναι επαναπατρισμός των κεφαλαίων σε μια προσπάθεια να τροφοδοτήσουμε και να διαμορφώσουμε συνθήκες παραγωγικής άνοιξης στη χώρα, σε μια προσπάθεια τα χρήματα τα οποία είναι στοιβαγμένα στις τράπεζες του εξωτερικού να έλθουν στη χώρα και να δημιουργήσουν επενδύσεις, να κινητοποιήσουν την αγορά. Αυτό δηλαδή που απέσταξε η λεγόμενη συνάφεια, αυτό προσπαθήσαμε να καλύψουμε με αυτές τις ρυθμίσεις. Και βέβαια δόθηκε η ευκαιρία στην Αξιωματική Αντιπολίτευση να μας κατηγορήσει κάποια στιγμή και άρχισε να ψελλίζει ότι δήθεν έχουμε καθίζηση των εσόδων.
      Ευτυχώς τις τελευταίες ημέρες σταμάτησε αυτός ο ψίθυρος, γιατί τα στοιχεία που έχουν καταγραφεί απολογιστικά μέσα στο 2004 είναι καταλυτικά, παρά το γεγονός ότι είχαμε να αντιμετωπίσουμε δύο εκλογικές αναμετρήσεις, είχαμε τους Ολυμπιακούς Αγώνες, υπήρξε μία λογική και αναμενόμενη χαλάρωση των ελεγκτικών μηχανισμών λόγω της πολιτικής αλλαγής, υπήρξαν κρίσεις με αξιοκρατικά κριτήρια, κρίσεις που δεν είχαν καμία σχέση με τις προηγούμενες κρίσεις υπαλλήλων, κρίσεις που είχαν αφετηρία αρχής, που είχαν να κάνουν όχι με την κομματική ταυτότητα αλλά με την αξιοσύνη των υπαλλήλων.
      Είναι βέβαιο ότι μέσα από αυτές τις κρίσεις θα υπάρχουν και παράπονα. Γιατί την αξιοκρατία τη βλέπει κανείς από τον εαυτό του και μετά. Ο καθένας λογικό είναι να βλέπει τον εαυτό του ως αξιοκράτη. 
      Η πορεία των εσόδων, κύριοι συνάδελφοι, και ιδιαίτερα του τελευταίου μήνα Νεομβρίου έχουν διαμορφωθεί στο 16,11% αύξηση σε σχέση με αυτόν το μήνα του προηγούμενου έτους. Η αύξηση τον προηγούμενο Νοέμβριο επί κυβέρνησης ΠΑΣΟΚ ήταν μείον 7,29%. Καταθέτω και αυτό τον πίνακα για τα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Αδάμ Ρεγκούζας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Να φωτογραφηθεί ο πίνακας)
      (Ο σχετικός πίνακας βρίσκεται στο Τεύχος των Πρακτικών της Βουλής)
      Ειπώθηκε μάλιστα τις τελευταίες ημέρες ότι είχαμε μείωση των εσόδων στο ΦΠΑ. Πράγματι, η αύξηση του Νοεμβρίου στο ΦΠΑ ήταν 1,25% αύξηση σε σχέση με 0,95% που ήταν τον προηγούμενο χρόνο. Και μας καταλόγισαν δήθεν ευθύνες ότι ο φόρος αυτός ήταν από την πτώση του κύκλου εργασιών των επιχειρήσεων, που είναι βασικό επιχείρημα, είτε από την εκτεταμένη φοροδιαφυγή. Και αυτό έχει λογική. Ασφαλώς υπάρχει εκτεταμένη φοροδιαφυγή και εμείς αγωνιζόμαστε να κλείσουμε τους κρουνούς διαφυγής του ΦΠΑ κυρίως από τα εισαγόμενα προϊόντα που είναι η πηγή απώλειας των εσόδων. 
      Όμως, αν πάρουμε να κάνουμε συγκρίσεις των δύο περιόδων, εμείς αυτήν τη στιγμή βρισκόμαστε –στο ενδεκάμηνο- στο 5,5% περίπου έναντι 6,2% του στόχου που είχε προσδιορίσει η νέα Κυβέρνηση και θα πιάσουμε το στόχο με τα έσοδα του Δεκεμβρίου. Αντίθετα στον περσινό χρόνο η προηγούμενη κυβέρνηση, που προσπαθεί να εγκαλέσει εμάς για τα έσοδα, είχε στόχο 5,10% και το τελικό αποτέλεσμα του 2003 ήταν 1,24%.
      Ιδού, λοιπόν, με συγκεκριμένα απτά παραδείγματα ποιος λέει την αλήθεια στον ελληνικό λαό.
      Κύριοι συνάδελφοι, είναι γεγονός ότι για να μπορέσουμε να προχωρήσουμε μπροστά, προετοιμάζαμε τη φορολογική μεταρρύθμιση και τον αναπτυξιακό νόμο. Ο αναπτυξιακός νόμος στόχο είχε τη βελτίωση του επενδυτικού κλίματος, τη δημιουργία νέων θέσεων εργασίας, την επιτάχυνση του ρυθμού οικονομικής ανάπτυξης, την ενίσχυση της επιχειρηματικότητας, την αξιοποίηση των συγκριτικών πλεονεκτημάτων των περιοχών της χώρας, τον περιορισμό των  περιφερειακών ανισοτήτων, την προστασία του περιβάλλοντος και την εξοικονόμηση ενέργειας, την εισαγωγή νέων τεχνολογιών. 
      Ο φορολογικός νόμος, κύριοι συνάδελφοι, ήταν ακριβώς το στοίχημα της νέας διακυβέρνησης. Το είχαμε υποσχεθεί πριν από τις εκλογές και το κάναμε πράξη μετά τις εκλογές. 
    Η φορολογική πολιτική της Κυβέρνησης κυρίες και κύριοι συνάδελφοι, έχει τους εξής στόχους, και θα γίνει πράξη, μην έχετε καμία αμφιβολία. Πρώτον, την ενδυνάμωση της ανταγωνιστικότητας των επιχειρήσεων, δεύτερον την προσέλκυση επενδύσεων προκειμένου να ενισχυθεί η ανάπτυξη της οικονομίας και να μειωθεί βεβαίως και η ανεργία και τρίτον, τη μείωση του φορολογικού βάρους των χαμηλών εισοδημάτων. Δηλαδή με λίγα λόγια οι τρεις βασικές καινοτομίες του φορολογικού νομοσχεδίου ήταν η μείωση του φορολογικού βάρους για επιχειρήσεις ως κίνητρο αλλά και για άλλους απλούς πολίτες με τη διεύρυνση των εκπτώσεων που προβλέπονται και είναι πλέον νόμος του κράτους με το φορολογικό νομοσχέδιο και βεβαίως την αντικειμενικοποίηση των φορολογικών ελέγχων σε μια προσπάθεια να αποκαταστήσουμε την εμπιστοσύνη των φορολογικών μηχανισμών με τους πολίτες και να περιορίσουμε βεβαίως τα φαινόμενα της διαφθοράς. Αυτές ήταν οι βασικές κατευθύνσεις. 
    Όμως στη φορολογία εισοδήματος φυσικών προσώπων αυτές οι ρυθμίσεις έχουν να κάνουν με την αύξηση του αφορολογήτου κατά 10% περίπου, από 10.000 σε 11.000 ευρώ, τη διεύρυνση του 15% σε 20%, όσον αφορά το ποσοστό μείωσης του φόρου δαπανών ιατρικής και νοσοκομειακής περίθαλψης, ενοικίου κυρίας κατοικίας, ενοικίου κατοικιών παιδιών που φοιτούν σε αναγνωρισμένες σχολές του εσωτερικού, επιπλέον του στεγαστικού επιδόματος, φροντιστηρίων, τόκων στεγαστικών δανείων. 
    Προβλέπεται η δικαιότερη αντιμετώπιση των γονέων που είναι διαζευγμένοι και καταβάλλουν ποσά για τα παιδιά τους με τα οποία δεν συγκατοικούν. Καθιερώνεται έκπτωση από το εισόδημα σε ποσοστό 20% της δαπάνης και μέχρι 500 ευρώ είτε στην αλλαγή εγκατάστασης είτε στη νέα εγκατάσταση φυσικού αερίου σε μια προσπάθεια να κινητροδοτήσουμε την εγκατάσταση του σε νέα νοικοκυριά και βέβαια σε φορολογούμενους που κατοικούν και εργάζονται σε παραμεθόριες περιοχές  διπλασιάσαμε τα κίνητρα περίπου σε 60 ευρώ για κάθε παιδί των μετακινούμενων γονέων. 
    Παρατείνεται επίσης ο χρόνος για τα παιδιά που θεωρούνται ως προστατευόμενα μέλη εάν και εφόσον ήταν φοιτητές και δεν έχουν μπει πλέον στην παραγωγική διαδικασία. 
    Δίνονται κίνητρα σε νέους επιστήμονες και γενικότερα στο εργατικό δυναμικό της χώρας να μετακινηθεί προς την περιφέρεια και να εγκατασταθεί εκεί για να μπορέσουμε να κάνουμε πράξη την περιφερειακή ανάπτυξη, που έχει ανάγκη ο τόπος. 
    Αυξάνεται το ανώτατο όριο των εκπιπτομένων δαπανών για ασφάλιστρα σε μια προσπάθεια και να αποκαταστήσουμε την κοινωνική δικαιοσύνη, αλλά και να ενισχύσουμε την ασφαλιστική αγορά. 
    Ενισχύεται η εισροή νέων κεφαλαίων στο Χρηματιστήριο και η έννοια της μακροπρόθεσμης επένδυσης με τη θέσπιση της έκπτωσης από το εισόδημα της δαπάνης αγοράς μετοχικών μεικτών αμοιβαίων κεφαλαίων εσωτερικού κατά 20%. 
    Επίσης στη φορολογία των επιχειρήσεων, κυρίες και κύριοι συνάδελφοι, που είναι και οι βασικές διατάξεις που έχουν στόχο την ενίσχυση και την ώθηση της ανάπτυξης, μειώνονται σταδιακά οι φορολογικοί συντελεστές, όπως ξέρετε, από το 35% στο 25% για τις ομόρρυθμες και ετερόρρυθμες εταιρείες σε μια προσπάθεια να κινητροδοτήσουμε τις επιχειρήσεις. Μειώνεται ο φορολογικός συντελεστής στα κέρδη των ανωνύμων εταιρειών και ΕΠΕ στο 25%, σε μια διαχρονική βάση τριών ετών. Μειώνεται ο φορολογικός συντελεστής στις κοινοπραξίες. Και βέβαια η μεγάλη καινοτομία του νομοσχεδίου είναι η αντικειμενικοποίηση των δαπανών που σ’ ένα μήνα από την ψήφιση του νομοσχεδίου ο Υπουργός Οικονομίας θα εκδώσει σχετική απόφαση που θα προσδιορίζει με σαφήνεια τις εκπιπτόμενες δαπάνες και που βέβαια αυτός ο πίνακας θα επιδέχεται συμπλήρωση με νέες υπουργικές αποφάσεις εφόσον θα υποβάλλονται αντίστοιχα αιτήματα στις ειδικές επιτροπές. Και καθορίζεται επίσης μια νέα καινοτομία, που έγινε προσπάθεια από την Αξιωματική Αντιπολίτευση να λοιδωρηθεί και να μειωθεί η αξία της, και η οποία είναι η για πρώτη φορά υιοθέτηση αυτόματης περαίωσης υποθέσεων με κάποιες προϋποθέσεις που πρέπει να έχουν αυτές οι περιπτώσεις για τις εμπορικές επιχειρήσεις μέχρι 300.000 ευρώ και για 150.000 ευρώ για τις επιχειρήσεις παροχής υπηρεσιών. 
    Επίσης δίνεται δυνατότητα στις επιχειρήσεις να συμψηφίζουν ζημίες από τα τρία στα πέντε χρόνια αν και εφόσον έχουν βιβλία Α΄ κατηγορίας. 
    Τελειώνοντας, κυρίες και κύριοι συνάδελφοι, θα ήθελα να πω ότι η Αξιωματική Αντιπολίτευση είπε ότι η  κατάρτιση του Προϋπολογισμού είναι εύκολη δουλειά. Για μας δεν ήταν καθόλου εύκολη δουλειά. 
     Εύκολη δουλειά είναι να ξεκινάς από την οροφή για να φθάσεις στα θεμέλια, αυτό που έκαναν οι κυβερνήσεις του ΠΑΣΟΚ όλα αυτά τα χρόνια που προσπαθούσαν να προσδιορίσουν το τελικό αποτέλεσμα και ανάλογα με αυτό διαμόρφωναν και πλαστογραφούσαν τους αριθμούς για να κάνουν το ισοζύγιο. 
     Επίσης μας εγκάλεσαν ότι δεν κάναμε συμπληρωματικούς προϋπολογισμούς. Θα έπρεπε πρώτα να αναλογιστούν, γιατί εκείνοι δεν έκαναν συμπληρωματικούς προϋπολογισμούς, όταν τους εγκαλούσαμε εμείς από την Αντιπολίτευση για σημαντικές υπερβάσεις δαπανών. Και έρχονται βέβαια ως νέοι κήνσορες σήμερα να κατηγορήσουν την Κυβέρνηση της Νέας Δημοκρατίας που προσπαθεί. 
     Επίσης για τη γραφειοκρατία και τη διαφθορά είμαστε αποφασισμένοι, κυρίες και κύριοι συνάδελφοι, να μην υποκύψουμε σε οποιαδήποτε πίεση απ’ όπου και αν προέρχεται. Είναι γεγονός ότι ο εκτροχιασμός της οικονομίας και της δημοσιονομικής κατάστασης της χώρας δεν ήταν αποτέλεσμα κακοδιαχείρισης της Κυβέρνησης των οκτώ μηνών. Ήταν αποτέλεσμα κακοδιαχείρισης μιας Κυβέρνησης που ουσιαστικά προσπαθούσε ωραιοποιώντας τα στοιχεία να παραμείνει στην Κυβέρνηση και να παραπλανήσει τους εταίρους μας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κυρίες και κύριοι συνάδελφοι, το ζητούμενο δεν είναι να αναλωθούμε στα συμβάντα του παρελθόντος που οδήγησαν στη σημερινή αναγκαιότητα για οικονομικές μεταρρυθμίσεις ή μακροοικονομικές προσαρμογές. Αυτό που όλοι καλούμαστε να πράξουμε είναι να υπηρετήσουμε με θάρρος και αποφασιστικότητα τη στρατηγική που έχουμε διαμορφώσει για το μέλλον της ελληνικής οικονομίας και της κοινωνίας της χώρας. 
     Οι οικονομικές πολιτικές που ακολουθήθηκαν στο παρελθόν πρέπει να αποτελέσουν παράδειγμα προς αποφυγήν. Είναι σαφές ότι η οικονομική πολιτική δεν μπορεί να στηρίζεται σε μεθόδους ωραιοποίησης και παραπλάνησης εσαεί. Η υποχρέωση όλων μας είναι να στηρίξουμε τους οικονομικά ασθενέστερους πολίτες. Από την άλλη πλευρά και οι ίδιοι οι πολίτες οφείλουν να αντιληφθούν ότι ο μόνος δρόμος για την εμπέδωση του κράτους κοινωνικής ευαισθησίας και αλληλεγγύης είναι ο δρόμος της διαμόρφωσης μιας νέας φορολογικής συνείδησης μακριά από φοροεισπρακτικές λογικές του παρελθόντος.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Ρεγκούζα, παρακαλώ ολοκληρώστε. Αφήστε να πει τα υπόλοιπα ο κ. Αναστάσιος Σπηλιόπουλος.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Ο δρόμος της συναίνεσης και της συνεργασίας του κράτους με τους πολίτες είναι μονόδρομος για μας είτε αυτοί είναι φυσικά είτε νομικά πρόσωπα. 
     Η Κυβέρνηση αποκατέστησε τη δημοσιονομική διαφάνεια. Το αμέσως επόμενο βήμα είναι να πετύχουμε τη δημοσιονομική εξυγίανση. Στόχος μας είναι να δουλέψουμε αποτελεσματικά για την ενίσχυση και τη βελτίωση της ανταγωνιστικότητας της ελληνικής οικονομίας. Μετά το νέο φορολογικό νόμο και τη ριζική αναμόρφωση του αναπτυξιακού νόμου,  η επόμενη μεγάλη μας προσπάθεια θα επικεντρωθεί στον περιορισμό της μεγάλης φοροδιαφυγής και του λαθρεμπορίου, αλλά και της αναβάθμισης των παρεχομένων υπηρεσιών προς τον πολίτη. 
     Έχουμε πλήρη επίγνωση της λαϊκής εντολής της 7ης Μαρτίου. Το υπαγορεύει η αποφασιστικότητα και οι πρακτικές του λαοπρόβλητου Πρωθυπουργού της χώρα κ. Κώστα Καραμανλή. Το έχει ανάγκη ο τόπος. Εκπτώσεις, υποχωρήσεις ή συμβιβασμοί δεν έχουν θέσει στη νέα διακυβέρνηση. Οι μηδενιστές και οι κασσανδριστές θα απογοητευθούν. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Έπρεπε να αφήσετε και κάτι για τον συμπολίτη σας τον κ. Σπηλιόπουλο να πει, κύριε Ρεγκούζα. Τα είπατε όλα. 
     Το λόγο έχει ο κ. Αναστάσιος Σπηλιόπουλος.
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τον παρακαλούσαμε, αλλά δεν μας άκουγε.
     Κύριε Πρόεδρε, κυρίες και κύριοι συνάδελφοι, ο συζητούμενος Προϋπολογισμός θέτει με πρωτόγνωρη σαφήνεια και ειλικρίνεια τους στόχους της νέας οικονομικής πολιτικής της νέας διακυβέρνησης, που είναι η επιτάχυνση της ανάπτυξης, η ενίσχυση της απασχόλησης και της κοινωνικής συνοχής.
    Θέτει τους άξονες μιας νέας οικονομικής στρατηγικής. Μιας στρατηγικής που στηρίζεται, μεταξύ άλλων, στο δραστικό περιορισμό του ελλείμματος και του χρέους της γενικής κυβέρνησης. Στην εξωστρεφή οικονομική ανάπτυξη. Στην πλήρη αξιοποίηση των Κοινοτικών Πλαισίων Στήριξης και των δυνατοτήτων του ιδιωτικού τομέα. Στην ήπια δημοσιονομική προσαρμογή. Στην προώθηση των αναγκαίων διαρθρωτικών μεταρρυθμίσεων, που σε συνδυασμό με το νέο φορολογικό και το νέο αναπτυξιακό νόμο θα απελευθερώσουν την ελληνική οικονομία από τις γνωστές αγκυλώσεις του πρόσφατου, αλλά και του απώτερου παρελθόντος. Μιας στρατηγικής που στηρίζεται στο δραστικό περιορισμό των αλόγιστων μέχρι σήμερα κρατικών δαπανών και στην αύξηση των κρατικών εσόδων, παρά τη σοβαρή μείωση των φορολογικών βαρών προς τους οικονομικά ασθενέστερους. Η αύξηση των εσόδων όπως περιγράφεται θα γίνει πρώτον μέσω του νέου σχεδίου αποκρατικοποιήσεων που θα γίνονται εφεξής με διαφάνεια και σεβασμό στο κοινωνικό σύνολο και στους εργαζόμενους και όχι εν κρυπτώ με τη στενή ταμειακή λογική και τη λογική των μετοχοποιήσεων που αποσκοπούσαν στην εμφάνιση αυξημένων δημόσιων εσόδων και τελικά στο να κάνουν κάποιους επιτήδειους πλούσιους, όπως συνέβαινε επί των κυβερνήσεων του ΠΑΣΟΚ. 
    Δεύτερον, μέσω της αξιοποίησης της ακίνητης περιουσίας του δημοσίου. Αξιοποίησης που θα γίνει με απόλυτη διαφάνεια.
    Τρίτον, μέσω της μείωσης των επιχειρηματικών δραστηριοτήτων του κράτους, της ενίσχυσης του ανταγωνισμού και της προσέλκυσης άμεσων ξένων επενδύσεων, που επί των ημερών του ΠΑΣΟΚ τις βλέπαμε με το σταγονόμετρο. Δυστυχώς, αυτή ήταν διεθνώς η οικονομικά ισχυρή Ελλάδα για την οποία μιλούσαν οι συνάδελφοι της Αξιωματικής Αντιπολίτευσης και δυστυχώς συνεχίζουν να μιλούν ακόμη και τώρα. 
    Με το συζητούμενο Προϋπολογισμό επιτυγχάνεται η δημοσιονομική εξυγίανση, αποκαθίστανται και θωρακίζονται η διαφάνεια και η αξιοπιστία και σε τελική ανάλυση το διεθνές κύρος της χώρας. Έννοιες που ήταν άγνωστες μέχρι πρότινος. 
    Μπαίνουν στέρεα και γερά θεμέλια για ένα καινούργιο δυναμικό και ελπιδοφόρο ξεκίνημα της ελληνικής οικονομίας με έμφαση, όπως προανέφερα, στην ανάπτυξη της ξεχασμένης περιφέρειας, την παιδεία, την υγεία, τα προβλήματα της καθημερινότητας. 
    Κυρίες και κύριοι συνάδελφοι, δεν είχα ψευδαισθήσεις ούτε αυταπάτες για τη στάση των συναδέλφων της Αξιωματικής Αντιπολίτευσης απέναντι στο συζητούμενο Προϋπολογισμό. Όμως δεν πίστευα ποτέ ότι θα έφθαναν σε αυτήν την κατάντια. Στο σημείο να αυτοεξευτελίζονται και να αυτογελοιοποιούνται υποστηρίζοντας εν χορώ απόψεις που προκαλούν, για όσους γνωρίζουν την αλήθεια, το θυμηδία. Απόψεις που προκαλούν την κρίση και τη νοημοσύνη του ελληνικού λαού, ο οποίος μόνον αφελής δεν είναι, όπως οι ίδιοι φαντάζονται. Απόψεις που επιβεβαιώνουν ότι δυσκολεύονται να απεξαρτηθούν από την ιδιοκτησιακή αντίληψη, που είχαν για το κράτος, από το αίσθημα της παντογνωσίας, της ασυδοσίας και της ατιμωρησίας που τους διακατείχε. 
    Δεν πίστευα ακόμη ότι θα έφθαναν στο σημείο να αγνοούν πως στο ελληνικό λεξιλόγιο υπάρχει και η λέξη αυτοκριτική. Ότι θα έφθαναν ακόμη στο σημείο να αρνούνται να ακούσουν την αλήθεια. Να αντιδρούν και να παριστάνουν τους αγανακτισμένους κάθε φορά που παρουσιάζονται επίσημα στοιχεία, που αποκαλύπτουν τα εγκλήματα που διέπραξαν σε βάρος της ελληνικής οικονομίας και της ελληνικής κοινωνίας, επειδή τα στοιχεία αυτά αναδεικνύουν τις βαρύτατες ευθύνες τους. 
    Όπως φυσικά, δεν πίστευα ότι ορισμένοι από τους συναδέλφους αυτούς θα έφθαναν στο σημείο να μας παραδίδουν ακόμη και τώρα, όπως έκανε ο πρώην Πρωθυπουργός, μαθήματα οικονομίας και κοινωνικής ευαισθησίας. Ποιοι; Αυτοί που διέλυσαν σ’ αυτόν τον τόπο την οικονομία και την κοινωνική συνοχή, παρά το ότι διαχειρίστηκαν τεράστια κονδύλια. Αυτοί που φεύγοντας μας κληρονόμησαν μαύρες τρύπες παντού, χρέη, ελλείμματα, ανεργία, εκτεταμένη διαφθορά, ένα κράτος ανύπαρκτο. Αυτοί που φεύγοντας άφησαν πίσω τους μια κοινωνία των 2/3. Στρατιές ανέργων και νεόπτωχων με συνέπεια σήμερα, και ενώ μπαίνουμε σε λίγες μέρες στο 2005, μια στις τέσσερις ελληνικές οικογένειες να ζει –αυτή είναι η πραγματικότητα- κάτω από το όριο της φτώχειας. Αυτοί που με ψεύτικα στοιχεία, όπως αποδείχθηκε, έπλασαν το μύθο της ισχυρής οικονομίας εν ονόματι της οποίας μοίραζαν στον ελληνικό λαό ασύστολα χάρτες κοινωνικής σύγκλισης και υποσχέσεις που ποτέ δεν ικανοποιούσαν, πιστεύοντας, όμως, πως έτσι μπορούν να τον εξαπατήσουν και να υφαρπάξουν την ψήφο του. 
    Όπως τέλος δεν πίστευα ότι κάποιοι άλλοι συνάδελφοι από την Αξιωματική Αντιπολίτευση θα έσπευδαν να μας κατηγορήσουν ότι μέσα από το συζητούμενο Προϋπολογισμό δεν δίνουμε μεγαλύτερες παροχές, αλλά και ότι μέσα στους εννέα πρώτους μήνες της νέας διακυβέρνησης δεν κάναμε όσα οι ίδιοι δεν έκαναν από ανικανότητα και αδιαφορία εδώ και είκοσι χρόνια. Έλεος, κύριοι συνάδελφοι. 
    Όσο και αν γνωρίζω ότι το πολύ της θλίψης γεννά κάποτε και παραφροσύνη, όσο και αν γνωρίζω ότι είναι αρρώστια σας να κρίνετε μονίμως εξ ιδίων τα αλλότρια σας θυμίζω ότι υπάρχουν και όρια. Έλεος. 
      Ο προβληματισμός μου -πάντα για τα ίδια θέματα- γίνεται ακόμα μεγαλύτερος από το γεγονός ότι συνάδελφοι της Αξιωματικής Αντιπολίτευσης που πρωτοστάτησαν στη διατύπωση όλων αυτών των θεωριών και απόψεων, προέρχονται από τη βόρειο Ελλάδα, δυστυχώς και από τη Θεσσαλονίκη. 
      Τους ακούσαμε να κατηγορούν, χωρίς ντροπή, την Κυβέρνηση της Νέας Δημοκρατίας για την απώλεια της EXPO, για καθυστερήσεις στην ανάπτυξη της περιφέρειας, για καθυστερήσεις στην κατασκευή των μεγάλων έργων της Θεσσαλονίκης και άλλα παρόμοια τινά. Ποιοι; Αυτοί που ενώ παρίσταναν, μαζί με κάποιους άλλους μεγαλοσχήμονες, τους κορυφαίους Υπουργούς των κυβερνήσεων του ΠΑΣΟΚ, άλλοτε με την ανοχή και άλλοτε με τη σιωπή τους προσυπέγραφαν –προφανώς για να μη χάσουν τις υπουργικές τους καρέκλες- την καταδίκη της Θεσσαλονίκης και της ευρύτερης περιοχής, αλλά και γενικότερα της περιφέρειας.
      Την EXPO δεν μας την έδωσαν, κύριοι της Αξιωματικής Αντιπολίτευσης, για έναν πάρα πολύ απλό λόγο. Γιατί τρία από τα μεγαλύτερα έργα, τρία από τα έργα που αποτελούσαν προαπαιτούμενο για την ανάληψη αυτού του μεγάλου εγχειρήματος και τα οποία συμπεριλαμβάνονταν στο φάκελο διεκδίκησης που εσείς διαμορφώσατε, δεν ξεκίνησαν καν. Τα μέλη του ΒΙΕ δεν είναι αφελή. Γνώριζαν ακριβώς τι συμβαίνει. 
      Επίσης, κύριοι συνάδελφοι της Αξιωματικής Αντιπολίτευσης, αν ενδιαφερόσασταν πραγματικά για τη Θεσσαλονίκη και την περιφέρεια όλα αυτά τα χρόνια, σήμερα δεν θα μιλούσαμε για το τεράστιο οικολογικό έγκλημα της λίμνης Κορώνειας, για την εγκατάλειψη του περιαστικού δάσους του Σέιχ Σου μετά την πυρκαγιά του 1998, για την τρίτη φάση του βιολογικού καθαρισμού του Θερμαϊκού. Δεν θα μιλούσαμε για το φαινόμενο της αναζήτησης υπευθύνων, για το θέμα του καθαρισμού των φρεατίων και του αποχετευτικού δικτύου στην πόλη της Θεσσαλονίκης ύστερα από κάθε πλημμύρα. Δεν θα αναζητούσαμε εναγωνίως αντιμετώπιση του συγκοινωνιακού προβλήματος και του προβλήματος της στάθμευσης. Κανένα από τα δεκαπέντε πάρκινγκ, που δεσμευτήκατε πριν από δέκα ολόκληρα χρόνια να κατασκευάσετε, δεν ξεκίνησε καν.
      Δεν θα μιλούσαμε για το Νοσοκομείο Παπαγεωργίου που επτά ολόκληρα χρόνια ύστερα από την ολοκλήρωση της κατασκευής του, λειτουργεί με το 50% των δυνατοτήτων του. Δεν θα μιλούσαμε για το μετρό, για την υποθαλάσσια, για την εξωτερική περιφερειακή οδό. Δεν έγινε απολύτως τίποτα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή είναι η διαφορά μας, κύριοι συνάδελφοι. Ότι εμείς, η Κυβέρνηση της Νέας Δημοκρατίας, η νέα διακυβέρνηση, ο Κώστας Καραμανλής ως Βουλευτής Θεσσαλονίκης, δεσμευτήκαμε να ολοκληρώσουμε την κατασκευή όλων των μεγάλων έργων. Και σας διαβεβαιώνουμε, για να μην ανησυχείτε, ότι δεν θα σταματήσουμε εκεί. Θα προχωρήσουμε στην κατασκευή καινούργιου αυτοτελούς παιδιατρικού νοσοκομείου, τραυματιολογικού κέντρου και κέντρου φυσικής αποκατάστασης, μια που η Θεσσαλονίκη δεν έχει, κύριε Πρόεδρε, σήμερα, εν έτει 2004, ούτε ένα κρεβάτι φυσικής αποκατάστασης. Και βεβαίως θα προχωρήσουμε, ύστερα από μελέτη, στην κατασκευή ενός σύγχρονου ογκολογικού νοσοκομείου σε αντικατάσταση του Θεαγένειου, που κορέστηκε, που έκλεισε ο κύκλος του.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Και βεβαίως θα προχωρήσουμε –και τελειώνω- στην κατασκευή και λειτουργία του διεθνούς πανεπιστημίου, αλλά και πολλών άλλων έργων.
      Αυτά τα λέω για να μην ανησυχούν οι συνάδελφοι της Αξιωματικής Αντιπολίτευσης από τη Θεσσαλονίκη, αλλά και για να μην περιφέρονται, αυτοεξευτελίζονται και αυτογελοιοποιούνται.
      ΠΡΟΕΔΡΕΥΩΝ (Γεώργιος Σούρλας): Κύριε Σπηλιόπουλε, σας παρακαλώ ολοκληρώστε.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τελείωσα, κύριε Πρόεδρε.
      Διότι πριν από λίγες ημέρες έφτασαν στο σημείο, ενώ δεν μιλούν μεταξύ τους, να δώσουν κοινή συνέντευξη ζητώντας ευθύνες από τη σημερινή Κυβέρνηση γι’ αυτά που οι ίδιοι, ως Υπουργοί, δεν έκαναν είκοσι ολόκληρα χρόνια πιο μπροστά.
      Με τις σκέψεις αυτές υπερψηφίζω το συζητούμενο Προϋπολογισμό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Πώς γίνεται να κρατάει το τελείωμα δύο λεπτά σε όλους τους συναδέλφους είναι λίγο περίεργο!
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. Βέβαια, είδα ότι ο προηγούμενος συνάδελφος μίλησε ακριβώς δέκα λεπτά.
      Κύριε Υπουργέ και κύριοι συνάδελφοι, δεν νομίζω ότι θα περιμένετε από εμένα μία νέα Βουλευτή, αλλά μία Βουλευτή του ΠΑΣΟΚ, να μιλήσω αυτή τη στιγμή και μετά από όλα όσα συνέβησαν σε αυτή την Αίθουσα για τον Προϋπολογισμό. 
      Γιατί, κύριε Υπουργέ, ως καλός οικονομολόγος θα γνωρίζετε, πιστεύω, ότι και η οικονομία, αλλά και η συζήτηση για την οικονομία, προϋποθέτει κλίμα. Κλίμα, κύριε Υπουργέ. Ένα κλίμα το οποίο εσείς δυναμιτίσατε σήμερα. Και λυπάμαι πάρα πολύ που το δυναμιτίσατε αυτό το κλίμα.
      Θέλω να πω ότι τουλάχιστον εγώ δεν περίμενα να φτάσουμε εκεί που φτάσαμε.
Να φτάσουμε μέσα σε αυτήν την Αίθουσα του Κοινοβουλίου να ακούσουμε διά στόματος του Υπουργού.
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, υπάρχει Κανονισμός! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, είναι ελεύθερος ο λόγος, κύριε Σταύρου. Μην εκνευρίζεστε. Είστε Γραμματέας της Κοινοβουλευτικής Ομάδας. Είμαι νέα Βουλευτής. 
      ΑΠΟΣΤΟΛΟΣ ΣΤΑΥΡΟΥ: Μιλήστε επί του θέματος!
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, με συγχωρείτε, αλλά ο Γραμματέας της Κοινοβουλευτικής Ομάδας διακόπτει τον ομιλητή για να χαλάσει τον ειρμό του; Τι γίνεται εδώ;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μην εκνευρίζεστε, κύριε Σταύρου. Αφήστε με να μιλήσω ελευθέρως. Ο Υπουργός της Επικρατείας μιλούσε για τα ίδια θέματα επί δεκαπέντε λεπτά. Τότε, κύριε Σταύρου, γιατί δεν σας έπιασε ο πόνος; Με συγχωρείτε πάρα πολύ. Δεν κατάλαβα!
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, ακούστε λίγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λυπάμαι πάρα πολύ, κύριε Σταύρου, και ειδικά για εσάς, έναν εκλεκτό συνάδελφο της περιφερείας μου, που δεν επιδεικνύετε την ίδια ευαισθησία που επιδείξατε και στον κύριο Υπουργό της Επικρατείας. 
      ΑΠΟΣΤΟΛΟΣ ΣΤΑΥΡΟΥ: Επί του θέματος!
      ΧΡΗΣΤΟΣ ΠΡΩΤΟΠΑΠΑΣ: Μα, δεν είναι κριτής ο κ. Σταύρου των συναδέλφων εδώ!
      ΠΡΟΕΔΡΕΥΩΝ (Γεώργιος Σούρλας): Κύριε Σταύρου, έχει το δικαίωμα να εκφράζει ελεύθερα την άποψή της, με την παράκληση πάντα να μην απομακρύνεται από το θέμα. 
      Σας παρακαλώ. Δεν θα διακόψει κανείς. Το Προεδρείο είναι εδώ και μπορεί να κάνει παρατήρηση. Επιτρέψτε στη συνάδελφο να εκφραστεί ελεύθερα. Δεν θα δεχθώ καμία διακοπή. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έλεγα ότι λυπάμαι πάρα πολύ. Θύμισα στον κύριο Υπουργό της Οικονομίας –βέβαια μιλούσε και δεν άκουσε- ότι η συζήτηση για την οικονομία προϋποθέτει κλίμα. Έλεγα, λοιπόν -για να ξαναπιάσω το νήμα των σκέψεών μου μετά τη διακοπή του κ. Σταύρου- ότι λυπήθηκα πάρα πολύ που φτάσαμε σε αυτό το σημείο που φτάσαμε εδώ στο ελληνικό Κοινοβούλιο να θίγεται το πρόσωπο του Αρχηγού της Αξιωματικής Αντιπολίτευσης, ο πατριωτισμός του και ο πατριωτισμός μιας ολόκληρης παράταξης, κυρίες και κύριοι της Νέας Δημοκρατίας.
      Έχετε δυναμιτίσει όλη τη συζήτηση για τον Προϋπολογισμό και ζητάμε επιτέλους, μετά τις επίμονες παρακλήσεις μας, να πάρει θέση η Κυβέρνηση επί του θέματος, να μας πει: Καλύπτει η Κυβέρνηση τις δηλώσεις του Υπουργού της Επικρατείας; Τι απάντησε ο κύριος Υπουργός της Οικονομίας; Απάντησε ούτε λίγο ούτε πολύ ότι «η Κυβέρνηση επιθυμεί να συνεχιστεί η συζήτηση για τον Προϋπολογισμό», ωσάν να μη συμβαίνει τίποτα. 
      Δεν συμβαίνει τίποτα, κυρίες και κύριοι συνάδελφοι, παρ’ ότι στα μάτια τα δικά μου –και ξέρετε είμαι νέα Βουλευτής, αλλά ρώτησα πολλούς παλιούς συναδέλφους μου- τόσα χρόνια τώρα ουδέποτε εμείς, ως Κυβέρνηση ή παλαιότερα ως Αξιωματική Αντιπολίτευση είχαμε θίξει το πρόσωπο είτε του νυν Προέδρου σας και Πρωθυπουργού κ. Καραμανλή είτε οιουδήποτε άλλου Προέδρου της Νέας Δημοκρατίας. Μπορεί κάποτε ο αείμνηστος Ανδρέας Παπανδρέου να φώναζε «Βυθίσατε το ΧΟΡΑ», αλλά δεν έθιξε ποτέ ούτε τον Κωνσταντίνο Καραμανλή τότε, θυμίζω. 
      Αυτή η παράταξη ήξερε ταυτόχρονα να παλεύει για αυτήν την πατρίδα, από τότε που εμείς βγήκαμε στους δρόμους και μιλάγαμε για την Ελλάδα που ανήκει στους Έλληνες. Μέχρι που μετεξελίξαμε αυτό το αίτημα στο αίτημα της συνοχής στην Ευρώπη και της ισχυρής Ελλάδας στην Ευρώπη μέσα από τις πολιτικές του Ανδρέα Παπανδρέου για τα ΜΟΠ και μέσα από τον Κώστα Σημίτη για την ισχυρή Ελλάδα και με την υπουργία του Γιώργου Παπανδρέου:  μια Ελλάδα ειρηνική, μια Ελλάδα διεθνούς κύρους, μια Ελλάδα που τη σέβονται όλοι στα Βαλκάνια και όλοι στη Ευρωπαϊκή Ένωση, μια Ελλάδα δύναμη ειρήνης, μια Ελλάδα με ανάπτυξη και προοπτική. 
      Και τι βλέπουμε αυτούς τους εννιά μήνες, κυρίες και κύριοι συνάδελφοι, και ερχόμαστε εδώ να συζητήσουμε την «κουρελού» του Προϋπολογισμού μετά το φιάσκο της απογραφής που κάνατε, κύριε Υπουργέ -για να σας πω, ειρήσθω εν παρόδω, και μερικά; Τι ερχόμαστε εδώ να κάνουμε μετά από εννέα μήνες; Ήταν φυσικό να φτάσουμε εκεί που φτάσαμε, όταν επί εννέα μήνες, τι κάνετε; Κυβερνάτε αντιπολιτευόμενοι. Επενδύετε πολιτικά συνεχώς στο να καταστροφολογείτε, να παρελθοντολογείτε και να ρίχνετε τα πάντα στο «κακό ΠΑΣΟΚ». Το ίδιο κάνατε και για τον Προϋπολογισμό, το ίδιο κάνετε και σήμερα.
      Περίμενε όμως κανείς, κυρίες και κύριοι συνάδελφοι, από εσάς αυτήν την καταστροφολογία; Αυτός ο μηδενισμός των πάντων κυριολεκτικά διαπερνά τα πάντα γιατί δεν έχετε πολιτική. Και αν ήθελα να μιλήσω για τον Προϋπολογισμό, θα σας έδειχνα πολύ καλά –και σας το έδειξαν άλλοι και ο γενικός εισηγητής και άλλοι συνάδελφοι- γιατί δεν έχετε πολιτική ούτε για την οικονομία ούτε για την απασχόληση, παρά τις φωνές του Υπουργού του κ. Παναγιωτόπουλου.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Ο λαός μας ψήφισε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας ψήφισε. Με «σεμνότητα και ταπεινότητα» ο κ. Παναγιωτόπουλος –με πολλή σεμνότητα και ταπεινότητα πράγματι!- μας είπε ότι το 4% μας καταδίκασε «σκαιώτατα». Και ποιο ήταν το «σκαιότατα», κυρίες και κύριοι συνάδελφοι; Το 4,6%; Η διαφορά μας; Αυτή η διαφορά που παίζει μεταξύ των δύο μεγάλων κομμάτων πάντα; 
    Και εμείς τι κάνουμε τώρα; Προσπαθούσαμε μέχρι σήμερα, που θίξατε έως και την παράταξή μας και τον Αρχηγό μας, να ασκήσουμε μια πραγματικά δημιουργική, σοβαρή, ουσιαστική και δομική, όπως λέμε, αντιπολίτευση, δηλαδή εκείνα τα σημεία της πολιτικής σας που άξιζαν, τα υπερψηφίζαμε -υπάρχουν άρθρα και σχέδια νόμων, τα οποία ψηφίσαμε και το γνωρίζετε πάρα πολύ καλά- στηλιτεύοντας ταυτόχρονα όλα όσα κάνατε, από τα «γαλάζια» παιδιά, μέχρι την περαίωση των φορολογικών υποθέσεων, τα πλαστά και εικονικά τιμολόγια -εσείς που μιλούσατε για διαφάνεια. Ό,τι, λοιπόν, κακό το στηλιτεύαμε και ό,τι δημιουργικό, προσπαθούσαμε να το στηρίξουμε.
    Ταυτόχρονα, κάναμε τη δική μας αυτοκριτική, όχι για τα σκαιά, αλλά για αυτό το 4% που έφυγε. Και τώρα με το διάλογό μας κάνουμε ακόμα μια νέα αρχή, γιατί εμείς πιστεύουμε σε αυτήν τη χώρα, παρ’ ότι άκουσα και κάποιους συναδέλφους να αμφισβητούν τον πατριωτισμό μας. 
    Εμείς συνεχίζουμε, κυρίες και κύριοι της Νέας Δημοκρατίας, να πιστεύουμε στην προοπτική αυτής της χώρας, της οποίας σε εννέα μόνο μήνες έχετε καταφέρει να μειώσετε το κύρος της διεθνώς. 
    Και τώρα τι θα γράψουν άραγε γι’ αυτό το συμβάν; Τι θα λεχθεί εξωτερικά; Ότι ο Υπουργός της Επικρατείας, που έχει απευθείας σύνδεση με τον Πρωθυπουργό κ. Καραμανλή, θίγει το πρόσωπο του Αρχηγού της Αξιωματικής Αντιπολίτευσης; Αφού έχει προσπαθήσει να διασύρει μια ολόκληρη παράταξη στην ομιλία του, τολμάτε και μας επαναφέρετε στην τάξη επί του Κανονισμού, ότι τάχα δεν μιλάμε επί του θέματος; Αν είναι δυνατόν!
    Θέλω να τελειώσω, γιατί δεν έχω πολύ χρόνο ακόμα, αν και τα δέκα λεπτά είναι περίπου το ορόσημο.
    ΠΡΟΕΔΡΕΥΩΝ (Γεώργιος Σούρλας): Είναι οκτώ τα λεπτά, δεν είναι δέκα. Τα κάνατε όλοι σας αυθαιρέτως δέκα.
    Συνεχίστε, αλλά λίγο πιο ήπια, για να προχωρήσουμε ήρεμα.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όπως καταλαβαίνετε, δεν μπορούμε σήμερα, κύριε Πρόεδρε, να είμαστε ήρεμοι και σας παρακαλώ πάρα πολύ συγχωρήστε μας γι’ αυτό, γιατί ελπίζω να καταλάβετε –το Προεδρείο έδειξε την τάση να το καταλάβει- ότι δεν είναι μια εκατέρωθεν αντιπαράθεση, αλλά είναι μια βαθύτατη προσβολή προς τον Πρόεδρό μας και την παράταξή μας.
    Έως εδώ! Κυρίες και κύριοι της Νέας Δημοκρατίας, δεν θέλουμε να σας επιτρέψουμε άλλο να στηλιτεύετε και να βεβηλώνετε αυτήν την παράταξη και τα όσα έχει κάνει για τον ελληνικό λαό.
    Έλεγα, λοιπόν, ότι αυτούς όλους τους μήνες όπου κινδυνολογείτε και σέρνεστε κυριολεκτικά πίσω από τα προβλήματα της χώρας, έχετε καταφέρει όχι μόνο να μειώσετε τον πήχη στα εθνικά θέματα, αλλά να μειώσετε τον πήχη των προσδοκιών στα οικονομικά θέματα και να δώσετε και αυξήσεις πείνας στις συντάξεις. 
    Το μόνο που θα σας πω, διότι πλέον έχει χάρη ανεκδότου, για τον Προϋπολογισμό είναι, ότι τόλμησε να μιλήσει ο κ. Αλογοσκούφης για κοινωνική συνοχή. Είπε για τον Προϋπολογισμό της ανάπτυξης, της κοινωνικής συνοχής και της απασχόλησης. Ποιον Προϋπολογισμό; Ποιας απασχόλησης; Δεν έχω χρόνο για να σας τα πω και δεν έχω και διάθεση μετά από όλα αυτά που έχουν γίνει.
    Θέλω, όμως, να μου εξηγήσετε, κύριε Υπουργέ της Οικονομίας, πώς προάγεται και αυξάνεται η κοινωνική συνοχή όταν μειώνονται οι αυξήσεις στις συντάξεις. Αυτό που θέλουμε εμείς, ως ΠΑΣΟΚ, σήμερα να σας πούμε, είναι πώς νομίζετε ότι προάγεται η ισχυρή Ελλάδα, πώς νομίζετε ότι προάγεται η δυνατή φωνή της Ελλάδας, όταν μέσα στο ίδιο μας το πολιτικό σύστημα αμφισβητείται το κύρος και ο πατριωτισμός του Προέδρου ενός κινήματος και μιας ολόκληρης πολιτικής παράταξης.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
    Ο κ. Μάξιμος Χαρακόπουλος έχει το λόγο.
    ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, η κατάθεση του Προϋπολογισμού και οι τοποθετήσεις επ’ αυτού, αποτελούν αφορμή, όπως διεφάνη αυτές τις μέρες, για ευρύτερη πολιτική συζήτηση. Από το σημείο, όμως, αυτό μέχρι το σημείο που έφτασε ο γενικός εισηγητής του ΠΑΣΟΚ, ο οποίος επιστράτευσε συνθήματα που ακούγονταν στον πρώτο εθνικό διχασμό περί μικράς και εντίμου Ελλάδας, υποστηρίζοντας ότι εμείς στη Νέα Δημοκρατία είμαστε κληρονόμοι αυτών των απόψεων και όχι μόνο αυτό, αλλά και ότι –άκουσον, άκουσον!- είμαστε κληρονόμοι και του πολιτικού DNA των φορέων τους, νομίζω ότι υπάρχει μεγάλη απόσταση.
    Εάν ήθελε κανείς να επιχειρηματολογήσει σε αυτό το επίπεδο, δεν θα χρειαζόταν να καταφύγει στο τόσο μακρινό παρελθόν, δεν θα χρειαζόταν να καταφύγει στη μικρασιατική εκστρατεία, αλλά θα μπορούσε να υπενθυμίσει –ιδιαίτερα στους νεότερους συναδέλφους του ΠΑΣΟΚ- ότι τη στιγμή που η παράταξη η δική μας υπό τον Κωνσταντίνο Καραμανλή, κατέβαλε εργώδη προσπάθεια για να εντάξει τη χώρα στην τότε ΕΟΚ και νυν Ευρωπαϊκή Ένωση, η δική σας παράταξη ήταν απούσα από την κορυφαία αυτή εθνική επιλογή.
      Την πολέμησε λυσσαλέα. Και τι έκανε; Αναλωνόταν σε τριτοκοσμικές περιπλανήσεις, σε αδελφοποιήσεις με Μπααθικά κόμματα της Μέσης Ανατολής, σε ύμνους προς τον Γιαρουσέλσκι και σε ασπασμούς προς τον Καντάφι. Αυτά όμως, νομίζω ότι ανήκουν στην ιστορία και φρονώ ότι η ιστορία και ο ιστορικός του μέλλοντος θα είναι ιδιαίτερα αυστηρός μαζί σας για το λαϊκισμό κυρίως και τη νοοτροπία της ήσσονος προσπάθειας με την οποία διαποτίσατε τη νεοελληνική κοινωνία.
      Κυρίες και κύριοι συνάδελφοι, στον πρώτο Προϋπολογισμό της νέας διακυβέρνησης, της Κυβέρνησης Καραμανλή, καταγράφεται η πραγματική κατάσταση της οικονομίας, όπως αποτυπώνεται με την απογραφή για την οποία τόσο πολύ ενοχλείστε, όπως επίσης καταγράφεται και η ισχυρά βούληση της Κυβέρνησης, να υλοποιήσει τις προγραμματικές δεσμεύσεις της ενώπιον της Εθνικής Αντιπροσωπείας και τις προεκλογικές της υποσχέσεις στον ελληνικό λαό. 
      Για την απογραφή δεν χρειάζεται να πω τίποτα παραπάνω απ’ αυτό που λέει πολύ απλά ο ελληνικός λαός: «Είναι κακό στην άμμο να χτίζεις παλάτια». 
      Μας μιλούσατε για ισχυρή Ελλάδα, για ισχυρή οικονομία, για δείκτες που ευημερούσαν την ώρα που η ανεργία κάλπαζε και η φτώχεια χτύπαγε την πόρτα στο ? των νοικοκυριών της χώρας μας. 
      Θα επικεντρώσω, κυρίες και κύριοι συνάδελφοι, την προσοχή μου στον πρωτογενή τομέα, όχι γιατί προέρχομαι από έναν κατ’ εξοχήν αγροτικό νομό, όπως είναι αυτός της Λάρισας, αλλά γιατί πιστεύω ότι η συγκράτηση του πληθυσμού στην ελληνική περιφέρεια είναι ζήτημα εθνικής σημασίας. Και νομίζω ότι χρέος όλων μας είναι να εργαστούμε, ώστε να σταματήσουν να σβήνουν τα φώτα το ένα μετά το άλλο στα χωριά, που χρόνο με το χρόνο ερημώνουν. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, είδαμε την Αντιπολίτευση αυτές τις ημέρες να διαρρηγνύει τα ιμάτιά της, να χύνει κροκοδείλια δάκρυα για τους αγρότες. Και το ερώτημα που εύλογα ανακύπτει είναι: Ποιος κοροϊδεύει ποιον; 
      Αλήθεια, πότε στο ΠΑΣΟΚ ανακάλυψαν ότι ο αγροτικός κόσμος έχει προβλήματα; Όταν υπέγραφαν και πανηγύριζαν για τον καταστροφικό κανονισμό για το βαμβάκι; Όταν εκχωρούσαν 3 εκατομμύρια στρέμματα δικαιώματα επιδότησης στο σκληρό σιτάρι, χωρίς κανένα αντίκρισμα; Όταν προέτρεπαν τους βαμβακοκαλλιεργητές να αφήσουν την καλλιέργεια του βαμβακιού και να βάλουν καρπούζια, τα οποία μάλιστα να τα αποθηκεύσουν; Όταν προχωρούσαν στην επιχείρηση «βουλκανιζατέρ» και έσερναν δεκάδες αγρότες στα αγροτοδικεία; 
      Επιχειρείτε τώρα, αγαπητοί συνάδελφοι του ΠΑΣΟΚ, να εκμεταλλευτείτε μία δύσκολη συγκυρία, λόγω υπερπαραγωγής, που γίνεται βεβαίως δυσκολότερη εξαιτίας του καταστροφικού κανονισμού που σεις ψηφίσατε για το βαμβάκι.
      Τα προβλήματα όμως, κυρίες και κύριοι συνάδελφοι, στην ελληνική γεωργία είναι χρόνια και διαρθρωτικά. Δυστυχώς, οι κυβερνήσεις του ΠΑΣΟΚ δεν αξιοποίησαν όσο θα ανέμενε κανείς, τις μεγάλες ευκαιρίες που είχε η χώρα μας στην Ευρωπαϊκή Ένωση. Χάθηκε χρόνος, χάθηκαν πολύτιμοι πόροι, δεν έγιναν τα έργα υποδομής που θα μείωναν δραστικά το κόστος παραγωγής. 
      H νέα διακυβέρνηση βρέθηκε τις πρώτες ημέρες της ανάληψης της εξουσίας με την καυτή πατάτα της αναθεώρησης της ΚΑΠ για τα τρία μεσογειακά προϊόντα, το βαμβάκι, τον καπνό και το ελαιόλαδο. Δυστυχώς, η κυβέρνηση Σημίτη έχασε τη χρυσή ευκαιρία της Ελληνικής Προεδρίας και δεν διαπραγματεύτηκε για τα τρία αυτά προϊόντα. Παρά τις δυσχέρειες που κληρονόμησε η νέα διακυβέρνηση με την καθοριστική παρέμβαση του Πρωθυπουργού στη Σύνοδο Κορυφής του Μαρτίου, η ηγεσία του Υπουργείου Αγροτικής Ανάπτυξης και Τροφίμων τότε, υπό τον Σάββα Τσιτουρίδη, κατάφερε να διασφαλίσει σε μεγάλο βαθμό, σε ικανοποιητικό βαθμό τις επιδοτήσεις για τα αγροτικά μας προϊόντα για τα επόμενα χρόνια μέχρι το 2013.
      Στο διάστημα αυτό καταργήσαμε τα πανωτόκια, που είχαν γίνει βρόγχος για δεκάδες χιλιάδες αγρότες. Κι εδώ είμαστε, κυρίες και κύριοι συνάδελφοι, αν υπάρχουν λάθη στην εφαρμογή του νόμου, να βρούμε τρόπους για τη θεραπεία τους. 
Αλλά θα ανέμενε κανείς από εσάς να δείξετε μεγαλοσύνη, μεγαλοψυχία, μεγαθυμία και να αναγνωρίσετε ότι ήταν ένα τεράστιο βήμα που έλυσε ένα μεγάλο κοινωνικό πρόβλημα.
       Υλοποιήσαμε τη δέσμευσή μας για γρήγορες αποζημιώσεις εντός τριμήνου από τη συγκομιδή της παραγωγής από τον ΕΛΓΑ. Καταβάλλουμε νωρίτερα από κάθε άλλη χρονιά τις επιδοτήσεις, παρά τις γραφειοκρατικές δυσχέρειες που κληρονομήσαμε από την κυβέρνησή σας. Κάναμε πράξη τη δέσμευσή μας για δωρεάν έκδοση οικοδομικών αδειών για γεωκτηνοτροφικές εγκαταστάσεις.
      Βεβαίως, κυρίες και κύριοι συνάδελφοι, αυτές είναι λίγες μόνο από τις δράσεις που έγιναν στους εννέα μήνες. Και επειδή και ο κ. Σημίτης νωρίς το απόγευμα μίλησε για παραγραφή υποσχέσεων της Νέας Δημοκρατίας, να σας υπενθυμίσουμε ότι η Κυβέρνηση αυτή δεν είναι κυβέρνηση για εννέα μήνες, αλλά είναι κυβέρνηση με ορίζοντα τετραετίας, εντός της οποίας θα υλοποιήσει όλες τις προγραμματικές της δεσμεύσεις.
     Κυρίες και κύριοι συνάδελφοι, στον πρωτογενή τομέα απασχολείται σήμερα το 17% του πληθυσμού, ο μέσος γεωργικός κλήρος είναι μόλις σαράντα επτά στρέμματα, ενώ η πλειοψηφία των αγροτών μας είναι γερασμένη, είναι πάνω από πενήντα πέντε χρονών και μόλις το 20% είναι κάτω από τα σαράντα πέντε. Η εκπαίδευση και η κατάρτιση είναι σε εμβρυϊκή κατάσταση.
     Η αγροτική οικονομία, λοιπόν, βρίσκεται σε μια μεταβατική περίοδο. Στόχος μας είναι να κάνουμε τον αγρότη επιχειρηματία και το αγροτικό επάγγελμα ελκυστικό στους νέους. Προς αυτήν την κατεύθυνση κινείται ο Προϋπολογισμός του 2005, ο οποίος έχει ιδιαίτερα αυξημένες τις δαπάνες για το Υπουργείο Αγροτικής Ανάπτυξης σε σχέση με πέρυσι κατά 10,6%. 
     Κυρίες και κύριοι συνάδελφοι, η ανάπτυξη της περιφέρειας, η βελτίωση της ποιότητας ζωής των κατοίκων της άλλης Ελλάδας, όπως αρέσκονταν ο κ. Σημίτης να αποκαλεί την ξεχασμένη ελληνική επαρχία, είναι βασική προτεραιότητα για τη νέα διακυβέρνηση, για την Κυβέρνηση Καραμανλή, η οποία θα συνεχίσει να εργάζεται με συνέπεια για την κοινωνική συνοχή και την άρση των κοινωνικών ανισοτήτων.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, ο Προϋπολογισμός του 2005 είναι συνέχεια του προηγούμενου προϋπολογισμού. Πρόκειται για προϋπολογισμό ταξικό, που για άλλη μια χρονιά θα κάνει τους πλούσιους πλουσιότερους και τους φτωχούς φτωχότερους. Πρόκειται δηλαδή για έναν προϋπολογισμό αντιλαϊκό, που αυτήν τη φορά θα ψηφίσει η Νέα Δημοκρατία. Οι διαφωνίες του ΠΑΣΟΚ είναι υποκριτικές. Όσα φτιασιδώματα κι αν γίνονται δεν μπορεί να κρυφτεί αυτό που πραγματικά επιδιώκει να συνεχίσει τη λιτότητα σε βάρος των εργαζομένων και των συνταξιούχων. Δεν χρειάζεται πολύς κόπος για να καταλάβει κανείς ποιοι κερδίζουν και ποιοι χάνουν.
     Γι’ αυτό έχετε κάθε μέρα τη συναίνεση και των βιομηχάνων και του ΠΑΣΟΚ. Γι’ αυτό εφαρμόζετε την ίδια πολιτική και συνεχίζετε και σήμερα τα αγροτοδικεία σε βάρος των αγροτών, μάλιστα με επείγουσες διαδικασίες. 
     Χάνουν οι εργαζόμενοι και οι συνταξιούχοι που για άλλη μια χρονιά οι μισθοί και οι συντάξεις θα μπουν στη μέγγενη της λιτότητας. Θα πληρώσουν παραπάνω φόρους. Την ίδια ώρα θα μειώνονται οι φόροι των καπιταλιστών, ενώ θα δοθούν στους βιομήχανους νέα προνόμια.
     Η αύξηση που δίνεται φέτος σε πραγματικές αυξήσεις είναι 3% την ώρα που η Κυβέρνηση μάς παρουσιάζει ένα μαγειρεμένο τιμάριθμο στο 2,9%. Οι αυξήσεις στους συνταξιούχους κυμαίνονται από 3% έως 3,3%, ενώ το ΕΚΑΣ θα αυξηθεί από 15 έως 20 ευρώ το μήνα. 
     Είναι φανερό ότι η λιτότητα συνεχίζεται για άλλη μια χρονιά παρά τις προεκλογικές υποσχέσεις και εξαγγελίες της Κυβέρνησης. Η εκμετάλλευση της εργατικής τάξης μεγαλώνει. Το 22% του ελληνικού πληθυσμού ζει κάτω από τα όρια φτώχειας και τα μεροκάματα της ισχυρής Ελλάδας είναι στα 25 ευρώ την ημέρα και ο μισθός της ισχυρής Ελλάδας είναι στα 560 ευρώ το μήνα.
      Ενώ το 80% των συνταξιούχων του ΙΚΑ παίρνει συντάξεις κάτω από 500 ευρώ το μήνα. Γι’ αυτό εργαζόμενοι, άνεργοι, συνταξιούχοι, δεν δίνουν καμία συναίνεση στην Κυβέρνηση για την πολιτική της.
      Το ΚΚΕ διεκδικεί κατώτερο μισθό 1.200 ευρώ, κατώτερο μεροκάματο 48 ευρώ, κατώτερη σύνταξη 960 ευρώ. Η Κυβέρνηση ισχυρίζεται ότι ο τιμάριθμος ανέβηκε στο 2,9%. Προκαλεί τη νοημοσύνη μας. Ένας λόγος που το κάνει, είναι να παρουσιάσει ότι οι αυξήσεις που έγιναν, είναι πάνω από τον πληθωρισμό. Όμως το τριετές πρόγραμμα που κατέθεσε η Κυβέρνηση, σταθερότητας και ανάπτυξης για την επόμενη τριετία, προβλέπει αυξήσεις για το 2005, 2,8%, πραγματικές αυξήσεις, για το 2006 πραγματική αύξηση 2,1%, και επίσης πραγματική αύξηση για το 2007 2%, όταν η ακρίβεια τσακίζει κόκαλα και η ανεργία έχει τρυπώσει σ’ όλα τα σπίτια. 
      Αποκαλυπτικά θα σας πούμε σε ορισμένα είδη βασικής ανάγκης για τις αυξήσεις που είχαμε. Ιατρικές υπηρεσίες 20,8%, το ελαιόλαδο 25,5%, το ψωμί 15,5%, ενώ το σιτάρι πουλήθηκε 25% φτηνότερο από πέρσι, τα λαχανικά 15%, το νωπό γάλα 11%, τα δημητριακά 12,3%, το πετρέλαιο θέρμανσης 52%, τα καύσιμα αυτοκινήτων 25%, τα τέλη κυκλοφορίας 15%, το ρεύμα 10%. Με αλχημείες η Κυβέρνηση προσπαθεί να μας πείσει ότι αυξάνει το αφορολόγητο όριο για τους εργαζόμενους από 10.000 ευρώ στις 11.000 ευρώ. Πέρα από το γεγονός ότι οι 11.000 ευρώ είναι πολύ χαμηλό ποσό, η αλήθεια είναι ότι από τη στιγμή που δεν τιμαριθμοποιούνται τα κλιμάκια, οι εργαζόμενοι θα πληρώσουν φέτος παραπάνω φόρους από ό,τι πέρσι. Τα φορολογικά έσοδα θα αυξηθούν κατά 3,2 δισεκατομμύριο δραχμές και αυτά θα εισπραχθούν από τα φτωχά λαϊκά στρώματα. Θα είναι από τους μικρομεσαίους, τους συνταξιούχους, τους μισθωτούς, τους ελεύθερους επαγγελματίες. Οι κερδισμένοι από τις φορολογικές αλλαγές της Κυβέρνησης για μια ακόμα φορά θα είναι οι καπιταλιστές, που η φορολογία τους σταδιακά τα τελευταία χρόνια μειώνεται και από το 60% έχει φτάσει στο 25%. Την ίδια στιγμή, τα κέρδη των καπιταλιστών στη χώρα μας είναι από τα μεγαλύτερα στην Ευρώπη. Αυτό που ενδιαφέρει τους καπιταλιστές είναι το μεγάλο κέρδος, χωρίς να κάνουν επενδύσεις και αυτό το δείχνουν καθημερινά. Παράλληλα η Κυβέρνηση, παρ΄ ότι δεν κάνουν επενδύσεις, τους δίνει και άλλα προνόμια και νέες παροχές. Η καταγραμμένη ανεργία, σύμφωνα με τα επίσημα στοιχεία, ξεπερνάει τις πεντακόσιες οκτώ χιλιάδες ανέργους και είναι αποτέλεσμα των κυβερνητικών πολιτικών. Δεν χρειάζεται να έχει κανείς πολύ μυαλό να καταλάβει πως όσα υπόσχονταν οι προηγούμενες κυβερνήσεις και ότι τα μέτρα που παίρνουν θα αντιμετωπίσουν έστω σε κάποιο βαθμό το πρόβλημα της ανεργίας ήταν απλώς κοροϊδία, όπως είχε καταγγείλει το ΚΚΕ. Η ανεργία αυξάνεται, παρά το γεγονός ότι αυξάνονται οι εργαζόμενοι με μερική απασχόληση, με ωρομίσθια, με συμβάσεις έργου, με δελτία παροχής υπηρεσιών.
      Διαπιστώνουμε ότι και σ’ αυτό το θέμα η Κυβέρνηση, ακολουθεί κατά γράμμα την πολιτική των προηγούμενων κυβερνήσεων. Θα έλεγα πως ούτε φραστικά δεν διαφοροποιείται από την προηγούμενη Κυβέρνηση. 
      Είναι φανερό ότι η Κυβέρνηση ακολουθώντας αυτήν την πολιτική, θα προσπαθήσει να εκτονώσει αυτήν την κατάσταση μοιράζοντας μια θέση εργασίας σε δύο και τρία άτομα. Εμείς ξέρουμε ότι το πρόβλημα της ανεργίας είναι γέννημα και θρέμμα του καπιταλιστικού συστήματος και θα εξαλειφθούν μαζί. Και δεν πρόκειται να λυθούν ούτε με προγράμματα states ούτε με τους εργασιακούς συμβούλους, που ανέφερε ο Υπουργός Εργασίας.
      Η Κυβέρνηση δεν κάνει τίποτα άλλο σήμερα που έχουμε ένα μπαράζ απολύσεων με κλείσιμο επιχειρήσεων και με απολύσεις χιλιάδων εργαζομένων. Όμως, πιστεύουμε ότι στις σημερινές συνθήκες μπορούν να παρθούν κάποια μέτρα απ’ αυτά που σας προτείνει το Κομμουνιστικό Κόμμα Ελλάδος καθημερινά. Μπορούν, όμως, να ληφθούν και με την πάλη των εργαζομένων. 
      Στο όνομα της επιδότησης της εργασίας δόθηκαν στο παρελθόν δισεκατομμύρια δραχμές σε εργοδότες, σαν επιδότηση νέων θέσεων εργασίας. Πολλές φορές έχουμε ρωτήσει να μας πουν πόσα χρήματα δόθηκαν, σε ποιους δόθηκαν, πόσες θέσεις εργασίας δημιουργήθηκαν. Δεν μας απαντάτε ούτε εσείς ούτε η προηγούμενη κυβέρνηση. Μην κοροϊδευόμαστε!
      Τα χρήματα που θα έπρεπε να δοθούν για επιδόματα εργασίας τα δίνετε στους εργοδότες, για να πολλαπλασιάζουν τα κέρδη τους. Οι καπιταλιστές, όμως, δεν ενδιαφέρονται να δημιουργήσουν νέες θέσεις εργασίας. Ενδιαφέρονται να πολλαπλασιάσουν τα κέρδη τους. 
      Εμείς πιστεύουμε ότι βασικός μοχλός για την επένδυση πρέπει να είναι ο δημόσιος τομέας, ο οποίος πρέπει να κάνει επενδύσεις σε κλάδους, αλλά και σε περιοχές της χώρας. 
      Δεύτερον, ποιος λέει ότι με τις επενδύσεις οπωσδήποτε δημιουργούνται νέες θέσεις εργασίας; Μπορεί να γίνουν επενδύσεις, να μπουν σύγχρονα μηχανήματα, να μειωθούν οι θέσεις εργασίας και να κάνουν και απολύσεις. Γι’ αυτό λέμε ότι το κύριο ζήτημα είναι ποιος έχει τα μέσα παραγωγής, ποιος είναι στην εξουσία και, βεβαίως, η ανάπτυξη για ποιον και από ποιον γίνεται. Βέβαια, η ανάπτυξη της τεχνολογίας, της επιστήμης είναι ή δεν είναι προς όφελος του λαού; Εμείς λέμε ότι σήμερα δεν είναι προς όφελος του λαού. 
      Το να λέει κάποιος ότι θα συνεχίσει να μην επιδοτεί τους ανέργους, αλλά να επιδοτεί τους καπιταλιστές είναι πρόκληση και προς τους ανέργους και προς τις οικογένειές τους. Είναι πρόκληση στους νέους ανθρώπους που ζητούν δουλειά και δεν βρίσκουν. Γιατί; Οι μισοί άνεργοι είναι νεολαία και εσείς το μέλλον της νεολαίας το έχετε καταδικάσει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Η συνάδελφος κ. Ράπτη έχει το λόγο. 
      ΕΛΕΝΗ ΡΑΠΤΗ: Κύριε Πρόεδρε, αγαπητοί συνάδελφοι, με τον Προϋπολογισμό του 2005 η Κυβέρνηση της Νέας Δημοκρατίας επιχειρεί την πλήρη αποκατάσταση της αξιοπιστίας των δημοσίων οικονομικών της χώρας  και την ολική επαναφορά σε μία νέα εποχή οικονομικής διαφάνειας και οικονομικής αποτελεσματικότητας. Ανάπτυξη με κοινωνική ευαισθησία. Ανάπτυξη με στόχο την ενίσχυση της κοινωνικής συνοχής. 
      Αυτούς ακριβώς τους στόχους εξυπηρετεί ο πρώτος Προϋπολογισμός της νέας Κυβέρνησης. Ουσιαστικά συνιστά ένα δείγμα των προθέσεων και των δυνατοτήτων της νέας οικονομικής αντίληψης που έχουμε, αφού και έντονα αναπτυξιακός είναι και παρά τις ανάγκες άμεσης προώθησης της δημοσιονομικής εξυγίανσης είναι κοινωνικά ευαίσθητος. 
      Αυτήν την πτυχή του Προϋπολογισμού θα ήθελα να αναδείξω, αποφεύγοντας τις αναφορές σε μεγέθη και νούμερα, τα οποία και θα κουράσουν, αλλά και δεν θα αποδώσουν απτά τις σημαντικές προσπάθειες της Κυβέρνησης και το σύνολο των παρεμβάσεών της στην κοινωνική πολιτική. Πρόκειται για παρεμβάσεις που αποβλέπουν στη δημιουργία ενός αποτελεσματικού και δημοσιονομικά βιώσιμου κοινωνικού κράτους. 
      Η οικονομική πολιτική, όπως αποτυπώνεται στον Προϋπολογισμό, προσβλέπει με ιδιαίτερη ευαισθησία στην κοινωνική ένταξη των ευπαθών ομάδων του πληθυσμού. Για παράδειγμα στέκεται με ευθύνη στα άτομα με αναπηρία και προωθεί ένα ολοκληρωμένο πλαίσιο δράσεων για την ανακούφισή τους. 
      Ενδεικτικά αναφέρω ότι περιλαμβάνει προγράμματα, όπως η θέσπιση κάρτας αναπηρίας με την ουσιαστική ενίσχυσή της τόσο μέσω του Κρατικού Προϋπολογισμού με 1.000.000 ευρώ όσο και μέσω της ένταξής της στο πρόγραμμα «Κοινωνία της Πληροφορίας». 
      Η διαμόρφωση συγκεκριμένου πλαισίου ρυθμίσεων για την οργάνωση και τη λειτουργία μονάδων κοινωνικής ένταξης και αποκατάστασης, η διευκόλυνση της πρόσβασής τους στο δημόσιο τομέα και, βεβαίως, η ένταξη στο πλαίσιο του επιχειρησιακού προγράμματος ανταγωνιστικότητας της επιχορήγησης επιχειρήσεων για διευθετήσεις χώρων που αφορούν την προσβασιμότητα ατόμων με αναπηρία, εργαζομένων ή πελατών. 
     Η Κυβέρνηση της Νέας Δημοκρατίας δείχνει πραγματικό ενδιαφέρον για τα προνοιακά ιδρύματα της περιφέρειας, νομικά πρόσωπα ιδιωτικού δικαίου που βρίσκονται σε πλήρη οικονομική ασφυξία. Συγκεκριμένα στη Θεσσαλονίκη το Ψυχολογικό Κέντρο βορείου Ελλάδος που περιθάλπει παιδιά με νοητική υστέρηση, επιδοτήθηκε με το ποσό των 290.000 ευρώ, όταν τα τελευταία χρόνια η αντίστοιχη ετήσια επιδότηση του Υπουργείου Υγείας ήταν 50.000-100.000 ευρώ.
     Η νέα οικονομική αντίληψη περιλαμβάνει επίσης θεσμικές αλλαγές για τη ρύθμιση αιτημάτων της πολύτεκνης οικογένειας. Έτσι δόθηκε στους πολύτεκνους καθηγητές προτεραιότητα διορισμού, ενώ στον πατέρα τριών τέκνων απαλλαγή στράτευσης και μειωμένη θητεία εννέα μηνών σ’ ένα εκ των τριών παιδιών της οικογένειας. 
     Παράλληλα προωθούνται ρυθμίσεις για προτίμηση πολύτεκνων γονέων στα προγράμματα λαϊκής επιμόρφωσης, για τη μοριοδότηση παιδιών πολύτεκνων οικογενειών στις διαδικασίες για διορισμό στο δημόσιο και για την προτίμηση των παιδιών πολύτεκνων οικογενειών στους βρεφονηπιακούς και παιδικούς σταθμούς, στα ολοήμερα σχολεία, στα σχολεία με πρωινή βάρδια και στα προγράμματα ενισχυτικής διδασκαλίας. 
     Στα θέματα στέγης η πολιτική της Κυβέρνησης είναι εξίσου σημαντική και συνίσταται στην προώθηση ρυθμίσεων για την απόκτηση πρώτης κατοικίας από τις οικονομικά ασθενέστερες οικογένειες. Τέτοιες ρυθμίσεις είναι η αυξημένη φορολογική έκπτωση των τόκων από δάνεια, η σημαντική αύξηση της επιδότησης που δίνει ο ΟΕΚ στο επιτόκιο των δανείων, η αύξηση της επιδότησης του ενοικίου, καθώς και η επέκταση σε μεγαλύτερο αριθμό φοιτητών του ευεργετήματος της στέγασης. 
     Στην ίδια κατεύθυνση είναι και τα αναπτυξιακά προγράμματα που προωθούνται για την επίλυση χρονιζόντων προβλημάτων των παλιννοστούντων ομογενών μας, των Ελλήνων αθίγγανων και των οικονομικών μεταναστών. 
     Αγαπητοί συνάδελφοι, είναι, πιστεύω, ξεκάθαρη η διάθεση που έχει η Κυβέρνηση για ενίσχυση του κοινωνικού κράτους και των ασθενέστερων κοινωνικών ομάδων. Ακόμη και οι ιδιαίτερες συνθήκες δημοσιονομικής στενότητας θα αποτελούσαν δικαιολογία για την αποφυγή μέτρων κοινωνικής πολιτικής. Και αυτό αποτελεί δείγμα πολιτικής συνέπειας, αλλά και εγγύηση για το μέλλον. Άλλωστε δείγμα πολιτικής συνέπειας αποτελεί επίσης το γεγονός ότι τα κονδύλια του Υπουργείου Υγείας αυξάνονται κατά 7,2% πάνω από τη μέση αύξηση των δαπανών των Υπουργείων, καλύπτοντας το κόστος της μισθοδοσίας των νεοπροσληφθέντων εκπαιδευτικών, της μισθοδοσίας των λειτουργικών δαπανών των ΑΕΙ και ΤΕΙ, της εφαρμογής του θεσμού των ολοήμερων σχολείων, της ενίσχυσης των ελληνικών σχολείων του εξωτερικού για τη διάδοση της ελληνικής γλώσσας και παιδείας και της ίδρυσης Κέντρων Επαγγελματικού Προσανατολισμού και Περιβαλλοντικής Εκπαίδευσης.
     Παράλληλα σημαντική είναι η αύξηση των κονδυλίων για τον ευαίσθητο τομέα της δημόσιας υγείας, που αποδεικνύει το ουσιαστικό ενδιαφέρον για τα άτομα με αναπηρία. Το 2004 δεν υπήρχε ούτε 1 ευρώ για τη στήριξη νέου θεσμού του εθνικού παρατηρητηρίου αναπηρίας. Το 2005 προβλέπεται για πρώτη φορά το ποσό των 400.000 ευρώ. Το παρατηρητήριο αναπηρίας θα συμβάλει σημαντικά στη βελτίωση της αξιοπρεπούς διαβίωσης των ατόμων με αναπηρία. 
     Προβλέπει επίσης, την επέκταση των προγραμμάτων κατά των ναρκωτικών με την ουσιαστική ενίσχυση του ΟΚΑΝΑ, μέσω των προσλήψεων που προβλέπονται στον Προϋπολογισμό, την ολοκλήρωση των διαδικασιών πλήρους λειτουργίας του Νοσοκομείου «ΠΑΠΑΓΕΩΡΓΙΟΥ» στη Θεσσαλονίκη και βεβαίως, τη συνολική αναβάθμιση των υπηρεσιών υγείας των Ελλήνων πολιτών.
     Τέλος, ενδεικτική των προτεραιοτήτων της Κυβέρνησης είναι η αύξηση των κονδυλίων του Υπουργείου Απασχόλησης κατά 14,9%. Είναι η μεγαλύτερη αύξηση που χορηγήθηκε σε σχέση με τα άλλα Υπουργεία, προκειμένου να στηριχθεί η κάλυψη του κόστους των νέων πολιτικών απασχόλησης και καταπολέμησης της ανεργίας με στόχο τη μείωσή της σταδιακά μέχρι το 2007 στο 8,9%, η αύξηση των συντάξεων του ΟΓΑ και του ΕΚΑΣ, προκειμένου να ενισχυθούν οι αγρότες και οι ασθενέστερα κοινωνικά ομάδες και η αύξηση των επιχορηγήσεων των ασφαλιστικών ταμείων.
     Ανάλογη βαρύτητα, όμως, δίνουμε –και θα ήθελα να το επισημάνω- στην προσέλκυση ξένων επενδύσεων, στην ενίσχυση της εξωστρεφούς οικονομικής ανάπτυξης, στην αξιοποίηση των δυνατοτήτων του ιδιωτικού τομέα, στην προώθηση των διαρθρωτικών μεταρρυθμίσεων και βέβαια τη διάχυση της ανάπτυξης σε όλους τους τομείς της οικονομίας και βεβαίως σε όλες τις περιφέρειες της χώρας.
     Όλη η Ελλάδα μαζί θα προχωρήσει στην ανάπτυξη και στη σύγκλιση. Δεν θα υπάρξουν πλέον περιφέρειες που θα μένουν πίσω και θα κοσμούν τις λίστες των φτωχότερων περιφερειών της Ευρώπης. Με πνεύμα μεταρρυθμιστικό, με τόλμη και σύγχρονη οικονομική αντίληψη ο Προϋπολογισμός βάζει τη χώρα μας σε μία νέα αναπτυξιακή τροχιά. Και αυτό το επιτυγχάνουμε με τον περιορισμό της φοροδιαφυγής, με την καταπολέμηση της κρατικής σπατάλης, την αποτελεσματική διαχείριση των διαθέσιμων πόρων, την ορθολογική αξιοποίηση της δημόσιας περιουσίας, τις δυνατότητες του νέου αναπτυξιακού νόμου και βεβαίως τη δημιουργία ενός ασφαλούς, σταθερού και δίκαιου φορολογικού περιβάλλοντος.
     Αγαπητοί συνάδελφοι, ο Προϋπολογισμός του 2005 περιέχει ένα σημαντικό πολιτικό συμβολισμό, που ήταν κάποτε αυτονόητος, το δικαίωμα των πολιτών να γνωρίζουν την πραγματική κατάσταση της οικονομίας, την απαίτηση των πολιτών η κορυφαία κοινοβουλευτική διαδικασία της συζήτησης και ψήφισης του Προϋπολογισμού να είναι πράξη ουσίας και να μη χαθεί ξανά σε πολιτικούς υπολογισμούς και σκοπιμότητες που θα προσβάλλουν πολίτες και εταίρους. 
     Περιέχει, όμως, και μία απλή διαπίστωση για κάθε Έλληνα πολίτη, πως η Κυβέρνηση της Νέας Δημοκρατίας χαράσσει το νέο αναπτυξιακό μέλλον της χώρας με έμφαση στην κοινωνική ευθύνη και με πρωτοφανή συνέπεια πράξεων και εξαγγελιών. Για όλους αυτούς τους λόγους θα υπερψηφίσω τον Προϋπολογισμό.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ο κ. Πρωτόπαππας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το λέω προκαταβολικά για να μη με διακόψει κανείς, θα είμαι τόσο μέσα στο θέμα όσο ήταν και ο κ. Ρουσόπουλος, ο οποίος εξάλλου με διαδέχθηκε και στο Υπουργείο. 
     Θέλω να επισημάνω κάτι. Θέλω να παρακαλέσω το Προεδρείο της Βουλής, με τη σοβαρότητα και την ευθύνη που πάντα το διακρίνει και κανείς δεν την αμφισβητεί, να προσέξει πολύ τα Πρακτικά της Βουλής μετά τη σημερινή κουβέντα. Το θέτω αυτό και εκ μέρους όλου του ΠΑΣΟΚ. Διότι υπάρχει το προηγούμενο Σπηλιωτόπουλου, με αλλοίωση Πρακτικών και θέλω να προειδοποιήσω ότι δεν θα γίνει αποδεκτή καμία αλλοίωση....
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Το θυμόμαστε. 
     ΠΡΟΕΔΡΕΥΩΝ (Ιωάννης Τραγάκης): Το Προεδρείο δεν αποδέχεται την προτροπή σας, κύριε Πρωτόπαπα.
     ΧΡΗΣΤΟΣ ΠΡΩΤΟΠΑΠΑΣ: Σας έχουμε εμπιστοσύνη, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Είναι άποψή σας. Την καταθέσατε. Τώρα συνεχίστε. 
     ΧΡΗΣΤΟΣ ΠΡΩΤΟΠΑΠΑΣ: Σας έχουμε εμπιστοσύνη, κύριε Πρόεδρε. Για την Κυβέρνηση το λέω, διότι έχουμε κακό προηγούμενο.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Πρωτόπαππα.
     ΧΡΗΣΤΟΣ ΠΡΩΤΟΠΑΠΑΣ: Συνεχίζω και σας παρακαλώ πολύ. 
     ΚΩΝΣΤΑΝΤΙΝΟΣ ΖΑΧΑΡΑΚΗΣ: Εξ ιδίων μην κρίνετε τα αλλότρια. 
     ΧΡΗΣΤΟΣ ΠΡΩΤΟΠΑΠΑΣ: Ο κ. Ρουσόπουλος είπε επί λέξει: «Αν είχαν υιοθετηθεί οι προτάσεις και οι απόψεις του σημερινού Αρχηγού σας, τότε στη θέση του Παπαδόπουλου θα ήταν ο Ντενκτάς». Και αυτό δεν έχει καμία σχέση στενά με το θέμα Ανάν. Ήταν μια συγκεκριμένη προσπάθεια απαξίωσης του προσώπου του Αρχηγού της Αξιωματικής Αντιπολίτευσης, του Γιώργου Παπανδρέου, μία συγκεκριμένη προσπάθεια απαξίωσης όλης της προσπάθειας, που είχε κάνει η προηγούμενη κυβέρνηση στα εθνικά θέματα. Ας βάζουμε τα πράγματα στη θέση τους.
     Δεν το κάναμε αποδεκτό, δεν θα γίνει αποδεκτό, δεν θα γίνει και αύριο αποδεκτό και αυτό πρέπει να το ξέρετε πάρα πολύ καλά. Εμείς σε παιχνιδάκια, που έχουν να κάνουν με προσπάθεια δήθεν μονοπώλησης του πατριωτισμού από πλευράς της Δεξιάς, δεν θα συμμετέχουμε. Και αυτό οφείλουν να το καταλάβουν όλοι.
     (Χειροκροτήματα από την πτέρυγα του ΠΑΣΟΚ)
      Δεν βάζουμε σε συζήτηση τον πατριωτισμό μας. Αυτή η παράταξη ούτε μονοπώλιο διεκδικεί. Σας αναγνωρίζουμε και εσάς το δικαίωμα και τη δυνατότητα –και σε όλους εδώ μέσα– να είναι πατριώτες. Κανένα μονοπώλιο δεν διεκδικούμε, αλλά και καμία αμφισβήτηση δεν αποδεχόμαστε. 
      Θέλω να το ξεκαθαρίσω αυτό. Γιατί ξέρουμε πάρα πολύ καλά με ποια κυβέρνηση, με ποιον Υπουργό Εξωτερικών και με ποιον Πρωθυπουργό μπήκε η Ελλάδα, μπήκε η Κύπρος στην Ευρωπαϊκή Ένωση, το οποίο χαιρετίστηκε τότε σαν μια μεγάλη πρωτοφανής εθνική επιτυχία, την πρώτη μετά τη Συνθήκη των Σεβρών, επί Ελευθερίου Βενιζέλου.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Το ξέχασαν.
     ΧΡΗΣΤΟΣ ΠΡΩΤΟΠΑΠΑΣ: Γιατί ξέρουμε πάρα πολύ καλά με ποιον Υπουργό Εξωτερικών και ποιον Πρωθυπουργό η Ελλάδα απέκτησε φωνή διεθνώς, η Ελλάδα κατάφερε να φτιάξει διεθνείς συσχετισμούς, η Ελλάδα κατάφερε να περνάει τις απόψεις της μέσα στα διεθνή όργανα, χωρίς να απειλεί και χωρίς να βάζει βέτο, κατάφερε να πείθει, κατάφερε να γίνει δύναμη ειρήνης, ασφάλειας και σταθερότητας στην ευρύτερη περιοχή της Βαλκανικής και στη Μέση Ανατολή.
     Και ξέρουμε πάρα πολύ καλά ότι αυτό που και σήμερα είπε ο κ. Ρουσόπουλος, ότι μπήκαμε στον ΟΗΕ, είναι έργο κάποιων ανθρώπων. Γιατί ο Γιώργος Παπανδρέου πήγαινε ως Υπουργός Εξωτερικών σε όλο τον κόσμο και δεν έκανε τουριστικά ταξίδια την παραμονή κρίσιμων Συνόδων Κορυφής...
     (Χειροκροτήματα από την πτέρυγα του ΠΑΣΟΚ)
     ...πήγαινε σε όλο τον κόσμο για να ζητήσει, να απαιτήσει, να διεκδικήσει, να προτείνει, πολλές φορές να δώσει το παρόν.
      Τον ρώτησα μια φορά: Γιατί πας στην Αραβία, στις χώρες της αραβικής χερσονήσου; Φιλοδοξείς ότι μπορεί η Ευρωπαϊκή Ένωση – είχαμε τότε την Προεδρία- να αποτρέψει τον πόλεμο; Μου είχε πει: «Όχι, πιθανά όχι. Όμως φιλοδοξούμε να προσπαθήσουμε και φιλοδοξούμε να καταλάβουν όλοι ότι είμαστε παρόντες και φιλοδοξούμε να καταλάβουν όλοι ότι είμαστε εμείς που μπορούμε να εγγυηθούμε σ’ οποιαδήποτε περίπτωση πρωτοβουλίες στην κατεύθυνση της κοινωνικής δικαιοσύνης, στην κατεύθυνση της ανεξαρτησίας και του σεβασμού των δικαιωμάτων των λαών».
      Είμαστε περήφανοι για την Ελλάδα που σας παραδώσαμε και ιδιαίτερα στα εθνικά θέματα, είμαστε περήφανοι για το έργο που κάναμε και όσο και να προσπαθείτε να το μειώσετε δεν μπορείτε να τα καταφέρετε. Και ξέρετε γιατί δεν μπορείτε να τα καταφέρετε; Γιατί μερικές φορές, λέει ο απλός λαός μας, τα πράγματα μιλούν από μόνα τους. Δείτε που ήταν ο πήχης μέχρι τώρα στο θέμα της ένταξης της Τουρκίας και πού πήγε. Βγήκε ο κ. Καραμανλής και είπε: Ας στέλνανε κανέναν άλλον να διαπραγματευθεί. Μα, αυτός είναι Πρωθυπουργός. Το έχει καταλάβει; Το έχετε κατανοήσει ότι κυβερνάτε; Έχετε κατανοήσει ότι έχετε την ευθύνη και θα δεχθείτε και κριτική; Γιατί κάνατε επίθεση στο Ελσίνκι, άρον άρον σταύρωσον αυτούς. Τι έλεγε όμως το Ελσίνκι; Το Ελσίνκι έλεγε, Κυρίες και κύριοι, ότι θα πρέπει η Τουρκία να λύσει τις διαφορές της με την Ελλάδα μέχρι την ένταξή της και να πάει στη Χάγη. Το Ελσίνκι έλεγε ότι θα πρέπει να λυθεί το Κυπριακό και να υπάρχει ενιαία Κυπριακή Δημοκρατία μέχρι να μπει η Τουρκία στην Ευρώπη. 
      Η σημερινή συμφωνία δεν λέει αυτό. Ευχολόγια λέει. Ο πήχης πήγε πιο χαμηλά. Και ξέρετε ποιο είναι το κακό; Ότι τον κατεβάσατε εσείς πιο χαμηλά, για να μπορέσετε να τον περάσετε, γιατί πιο ψηλά δεν μπορούσατε, περνούσατε από κάτω και για να μπορέσετε να πείτε μετά ότι ικανοποιήσαμε τους στόχους μας, στόχους φτωχούς, στόχους λίγους, στόχους μιας κυβέρνησης χαμηλών προσδοκιών. Κρίμα! Κρίμα! Κρίμα γι’ αυτήν τη χώρα!
      ΑΠΟΣΤΟΛΟΣ ΣΤΑΥΡΟΥ:  Γι’ αυτά που λέτε, κύριε Πρωτόπαπα, ρωτήσατε τους Κυπρίους; 
       ΧΡΗΣΤΟΣ  ΠΡΩΤΟΠΑΠΑΣ: Το ζήτημα είναι ότι επιχειρήσατε και σήμερα να γυρίσετε την κουβέντα αλλού. Ξέρουμε πού θέλετε να πάτε τη κουβέντα. Να σας τα πούμε και γενικότερα, αφού το θέλετε. Θέλετε να συζητάμε για τους «κλέφτες», τους «διαπλεκόμενους» και τους «ψεύτες». Τα τρία εντός εισαγωγικών βέβαια.  Δεν προσέξατε, δεν καταλάβατε τίποτα απ’ ό,τι έχει γίνει αυτό τον καιρό; Δεν καταλάβατε ότι τα περί κλεφτών χρεοκόπησαν, όπως χρεοκόπησε και ο Υπουργός σας της Εθνικής Αμύνης και ο γενικός του γραμματέας στην εξεταστική επιτροπή; Δεν καταλάβατε ότι τα περί διαπλεκομένων χρεοκόπησαν, όταν κατεβάσατε ένα φτωχό, ένα λίγο, ένα μίζερο νόμο και όταν ο Γιώργος Παπανδρέου ήρθε με το προχθεσινό του πλαίσιο να δείξει τι πραγματικά σημαίνει αν θέλουμε να κάνουμε κινήσεις διαφάνειας; Δεν καταλάβατε ότι αυτή εδώ η απογραφή που επιχειρήσατε για να μας βγάλετε ψεύτες, για να μπορέσετε να καλλιεργήσετε το μικροκομματισμό και την πολιτική εμπάθεια, είναι εκείνη που εξέθεσε τη χώρα, που είναι απαγορευτική για επενδύσεις, που οδηγεί σε λιτότητα, που οδηγεί και σε άρση αυτού του δυστυχούς, του ταλαίπωρου και μίζερου Προϋπολογισμού, τον οποίο καλούμαστε εδώ, στην ουσία χωρίς περιεχόμενο, να συζητήσουμε; Τα έχετε καταλάβει όλα αυτά; Εάν δεν τα έχετε καταλάβει, κυρίες και κύριοι της Νέας Δημοκρατίας, θα σας βοηθήσει και ο λαός να τα καταλάβετε και όλοι οι υπόλοιποι εδώ. 
      ΕΛΕΥΘΕΡΙΟΣ ΖΑΓΟΡΙΤΗΣ: Και εσάς σας  βοήθησε. 
       ΧΡΗΣΤΟΣ  ΠΡΩΤΟΠΑΠΑΣ: Γιατί είναι η ώρα επιτέλους, κύριε Ζαγορίτη, να μιλήσουμε όχι για το χθες, αλλά για το σήμερα και το αύριο. Διότι, κυρίες και κύριοι της Νέας Δημοκρατίας, δεν τολμήσατε να εμφανιστείτε στην αγορά, όπως κάνατε κάθε χρόνο αυτές τις μέρες, διότι το τέρας της ακρίβειας που υποσχεθήκατε να πολεμήσετε και να νικήσετε όχι μόνο δεν πέθανε, αλλά δυναμώνει, με τις πολιτικές σας, και διευρύνεται. Γιατί η ανεργία, για την οποία ο κ. Παναγιωτόπουλος είπε το θαυμαστό «μόλις αναλάβαμε έπεσε» -φυσικά δεν θέλω να χαρακτηρίσω με μια κακή λέξη αυτού του είδους τις περίεργες απόψεις- αν διάβαζε καλύτερα, θα έβλεπε ότι η εγγεγραμμένη ανεργία του ΟΑΕΔ αυξήθηκε κατά 10,85% το Σεπτέμβριο. Σας κρύβει και εσάς την πραγματικότητα. Θα είχατε διαβάσει ότι οι Έλληνες πολίτες λένε ότι μόνο 10%. Ελπίζουν ότι κάτι μπορεί να κάνετε στον κρίσιμο αυτό τομέα. 
      Θα είχατε δει ότι στο Ασφαλιστικό συρθήκατε να αποδεχθείτε άρον άρον το νόμο 3029 και το νόμο 3232 που είχατε καταψηφίσει και τώρα να είστε ανίκανοι αδύναμοι, ανήμποροι. Δεν μπορέσατε να τον εφαρμόσετε. Θα είχατε δει ότι για την μεταολυμπιακή ανεργία, για την οποία πολλά είπατε, δεν έχετε κάνει τίποτα,  γιατί  την μεταολυμπιακή ανάπτυξη της χώρας δεν μπορείτε να την εγγυηθείτε. Θα είχατε δει ότι και αυτό ακόμη το περίφημο Ταμείο Κοινωνικής Μέριμνας που μας έταξε ο Πρωθυπουργός κι ο Υπουργός Απασχόλησης πολύ απέχει από το να γίνει πράξη κι επιφυλάσσεται λιτότητα για τους μισθωτούς και τους συνταξιούχους.
      Να το ξεκαθαρίσουμε, λοιπόν, και τελειώνω. Στα μεν εθνικά θέματα εμείς θέλαμε τη συνεννόηση. Με απόψεις σαν του κ. Ρουσόπουλου, αν δεν ανακαλέσει…
      (Χειροκροτήματα από την πτέρυγα του ΠΑΣΟΚ)
      …και αν αυτές τις απόψεις υιοθετήσει ο Πρωθυπουργός της χώρας, να ξέρετε πολύ καλά ότι μονοπώλια δεν χαρίζουμε, να ξέρετε πολύ καλά ότι όλες αυτές τις μέρες θα μας έχετε απέναντι!
      Να ξέρετε πολύ καλά ότι η περίοδος που λέγατε τι κάνατε εσείς, η περίοδος που προσπαθούσατε να γυρίσετε τη συζήτηση πίσω, η περίοδος που προσπαθήσατε μόνιμα να εμφανίσετε μια γκρίζα ζώνη, ένα γκρίζο σύννεφο πάνω από την πολιτική ζωή της χώρας ανήκει στο παρελθόν. Ιδού η Ρόδος, ιδού να κουβεντιάσουμε για την ανεργία, για την ανάπτυξη, για το ασφαλιστικό, για την ακρίβεια, για το εισόδημα του πολίτη!
      (Χειροκροτήματα από την πτέρυγα του ΠΑΣΟΚ)
      Σας προκαλούμε για τις προτάσεις σας και την πολιτική σας! Αν μπορείτε, κυβερνήστε. Εμείς και θα σας αντιπολιτευτούμε και θα σας καταψηφίσουμε τον Προϋπολογισμό, αλλά και με την πρότασή μας θα δημιουργήσουμε τους όρους για να ξαναζήσει η ελπίδα, η πνοή και το όραμα του Έλληνα πολίτη για ένα καλύτερο αύριο!
      (Ζωηρά χειροκροτήματα από την πτέρυγα του ΠΑΣΟΚ) 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πάντως εμείς μειοδότες δεν είμαστε!
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Άρτης): Δυστυχώς, αν ήθελε κανείς να απαντήσει στα όσα -επιτρέψτε μου την έκφραση- εμπαθή, απαράδεκτα και γραφικά –θα έλεγα- είπατε, θα καταβάλει μια προσπάθεια μάταιη. Δεν έχετε αντιληφθεί, κυρίες και κύριοι συνάδελφοι –και το έχουμε πει και άλλες φορές- πού βρίσκεστε, γιατί βρίσκεστε εκεί που είστε και ποιος θα πρέπει να είναι ο ρόλος σας. Σας ξεπέρασαν τα γεγονότα και νομίζετε ότι μπορείτε από κάποια τυχαία πράγματα να οδηγήστε σε μια ομαδική αυτοϊκανοποίηση, σ’ ένα παραλήρημα. Αυτή είναι, δυστυχώς, η κατάσταση.
      Κυρίες και κύριοι συνάδελφοι, δυστυχώς το μεγαλοϊδεατικό παραλήρημα, διότι τελικά περί αυτού επρόκειτο, της δήθεν ισχυρής οικονομίας –και άρα ισχυρής Ελλάδας- αυτό το φιλόδοξο οικοδόμημα που θέλησαν να στήσουν οι κυβερνήσεις Σημίτη τελικά κατέρρευσε, διότι τα υλικά του –ειλικρινά, πλίνθοι και κέραμοι ατάκτως ερριμμένοι- κατέρρευσαν γιατί δεν μπορούσαν να αντέξουν. 
      Βρισκόμαστε, λοιπόν, εδώ σήμερα, εκεί που εσείς μας φέρατε, τελευταίοι και οι φτωχότεροι στην Ευρωπαϊκή Ένωση, τελευταίοι στις δημόσιες δαπάνες για την υγεία, για την παιδεία, για τις νέες τεχνολογίες, για την έρευνα από τις εισροές ξένων κεφαλαίων για επενδύσεις, αλλά πρώτοι στη μακροχρόνια ανεργία, στο δημόσιο χρέος, στα μεγάλα ελλείμματα του Προϋπολογισμού. 
      Είναι τα αποτελέσματα και της απογραφής, που εσείς θέλετε να δαιμονοποιήσετε. Όμως αυτή είναι η καταγραφή της πραγματικής εικόνας της οικονομίας. Είναι η αλήθεια που πρέπει να ξέρει ο ελληνικός λαός, ώστε να ξέρει πού βαδίζει. Είναι η αλήθεια που, δυστυχώς, σας φοβίζει, γι’ αυτό και αντιδράτε έτσι με οποιαδήποτε ευκαιρία δημιουργώντας τεχνητό θόρυβο περί δήθεν κυρώσεων. Αγνοείτε, όμως, ότι με αυτή σας την τακτική αναγνωρίζετε, χωρίς να το αντιλαμβάνεστε ειλικρινά, τα συμπεράσματα αυτής της απογραφής. Θα θέλατε, θα προτιμούσατε –είμαι βέβαιος γι’ αυτό- να ακολουθήσουμε κι εμείς την ίδια τακτική κρύβοντας με λογιστικές αλχημείες όλα αυτά τα πράγματα. 
      Ευτυχώς, όμως, δεν είμαστε όλοι ίδιοι. Εμείς προτιμήσαμε να φέρουμε στο προσκήνιο την πραγματική κατάσταση της οικονομίας, γνώση που θεωρούμε πως είναι απαραίτητη για να χαράξουμε μια νέα πολιτική της χώρας πάνω σε ρεαλιστικές βάσεις.
      Έτσι με τον πρώτο καθαρό Προϋπολογισμό -και για να χρησιμοποιήσω και ιατρική ορολογία- απεξαρτημένο από τις απαγορευμένες και επικίνδυνες ουσίες του παρελθόντος βάζουμε τις βάσεις για υγιή ανάπτυξη και πρόοδο και για ρεαλιστικά προγράμματα σταθερότητας και ανάπτυξης, επιλέγοντας την ελάττωση των ελλειμμάτων μέσα από μια ήπια προσαρμογή που επικεντρώνεται στον έλεγχο των δημοσίων δαπανών. 
      Στόχος της πολιτικής μας η ανάπτυξη και η κοινωνική διασφάλιση. Η οικονομική ανάπτυξη επιτυγχάνεται μέσα από την ενίσχυση των ιδιωτικών επενδύσεων, τη διεύρυνση των δραστηριοτήτων τους και την εισροή ξένων κεφαλαίων. Οπωσδήποτε, βασικά εργαλεία αυτής της πολιτικής είναι ο νέος φορολογικός και ο νέος αναπτυξιακός νόμος, ένας αναπτυξιακός νόμος που στοχεύει στην ενίσχυση της οικονομικής ανάπτυξης, στην προώθηση της περιφερειακής σύγκλισης, στην αύξηση της απασχόλησης και στη διασφάλιση της κοινωνικής συνοχής. 
      Είναι αυτός ο αναπτυξιακός νόμος που επιτέλους η εγκαταλειμμένη από τις κυβερνήσεις  σας Ήπειρος, άρα και η υποβαθμισμένη εκλογική μου περιφέρεια που είναι η Άρτα, έχει τις προϋποθέσεις για μια δυναμική πορεία ανάπτυξης και προόδου. 
      Και έρχομαι τώρα, κυρίες και κύριοι συνάδελφοι, στην κοινωνική διάσταση του Προϋπολογισμού. Βασική προτεραιότητα αιχμής για τη νέα διακυβέρνηση είναι ειλικρινά η ενίσχυση της βιωσιμότητας του κοινωνικού μας κράτους. Και αυτή η βασική αρχή αποτυπώθηκε ξεκάθαρα και ενισχυμένα στον κοινωνικό προϋπολογισμό που πριν από λίγες ημέρες συζητήσαμε σε αυτήν εδώ την Αίθουσα. Και η προτεραιότητα της Κυβέρνησης στον τομέα της υγείας και της κοινωνικής ασφάλισης αποτυπώνεται με τις αυξημένες κατά 7% περίπου πιστώσεις σε σχέση με το 2004. Πρέπει εδώ, όμως, να επισημάνουμε και κάτι άλλο που σκόπιμα αγνοείτε. Ότι τα τελευταία χρόνια οι δαπάνες για τη δημόσια υγεία έμειναν καθηλωμένες σε απαράδεκτα χαμηλά επίπεδα. Γνωρίζετε πάρα πολύ καλά ότι είμαστε η τελευταία χώρα στην Ευρωπαϊκή Ένωση σε δημόσιες δαπάνες για την υγεία και πρώτη στις ιδιωτικές. Και αυτή η κατάσταση είχε σαν αποτέλεσμα να υποβαθμισθούν οι παρεχόμενες δημόσιες υπηρεσίες υγείας και να γιγαντωθούν ανεξέλεγκτα –και αυτό το γνωρίζετε όσο και αν γκρινιάζετε γι’ αυτό- οι ιδιωτικές δαπάνες για την υγεία. 
      Κυρίες και κύριοι συνάδελφοι, η Κυβέρνησή μας, αφού κατέγραψε από την πρώτη κιόλας στιγμή όλα τα βασικά στοιχεία που καθορίζουν τα οικονομικά μεγέθη της δημόσιας υγείας, προχώρησε ήδη στη ρύθμιση των χρεών των νοσοκομείων που εσείς μας κληροδοτήσατε ύψους περίπου 2,2 δισεκατομμυρίων ευρώ και προωθεί με ταχύτατους ρυθμούς την κατάργηση της λίστας των φαρμάκων, ώστε όλοι οι Έλληνες πολίτες να έχουν άμεση πρόσβαση σε όλα τα φάρμακα. Είναι θράσος ειλικρινά να επικαλείστε και να μας κατηγορείτε για τον τρόπο εγγραφής των δαπανών που χρειάζονται για τη ρύθμιση των χρεών των νοσοκομείων που εσείς δημιουργήσατε. Και θεωρώ ταυτόχρονα πως είναι απύθμενη υποκρισία να μιλάτε για δήθεν κινδύνους στα ασφαλιστικά από την κατάργηση της λίστας, όταν πολύ καλά γνωρίζετε ότι στη λίστα περιλαμβάνονταν όλα τα ακριβά φάρμακα των πολυεθνικών εταιρειών, που κόπτεσθε ότι πολεμάτε και είχαν αποκλειστεί τα φάρμακα ελληνικών φαρμακοβιομηχανιών. Ειλικρινά ξεριζώσατε φάρμακα φθηνά και εξίσου καλά, που, όμως, δεν κατάφεραν να βρουν τους διαύλους της συναλλαγής και της διαπλοκής!
      Κυρίες και κύριοι συνάδελφοι, είκοσι χρόνια μετά την εφαρμογή του το Εθνικό Σύστημα Υγείας κατά γενική ομολογία απέτυχε να προσφέρει στους Έλληνες πολίτες το επίπεδο των υπηρεσιών υγείας που ο Έλληνας πολίτης ζητούσε. Καταπιάστηκε μόνο με τη νοσοκομειακή περίθαλψη και στον τομέα της πρωτοβάθμιας περίθαλψης καμία απολύτως πρωτοβουλία. Πόσο αλήθεια υποκριτικό φαντάζει όταν μας κατηγορείτε, γιατί δεν εφαρμόσαμε ακόμα το νέο θεσμό πρωτοβάθμιας φροντίδας όταν εσείς είκοσι ένα χρόνια μετά την ψήφιση του ιδρυτικού νόμου του ΕΣΥ δεν πήρατε καμία πολιτική πρωτοβουλία προς αυτήν την κατεύθυνση. Αγνοείτε αλήθεια ότι η πρωτοβάθμια περίθαλψη αποτελούσε την πρώτη προτεραιότητα αυτού του νόμου. Για μας άμεσοι στόχοι της πολιτικής μας για το 2005 είναι η προώθηση διαδικασιών διαφανών στον τομέα των προμηθειών των νοσοκομείων και των άλλων υγειονομικών μονάδων, η ολοκλήρωση της διαδικασίας πρόσληψης προσωπικού σε νοσοκομεία, κέντρα υγείας και προνοιακά ιδρύματα, η προώθηση του συστήματος ίασης για τη μηχανοργάνωση των νοσοκομείων και η αποτελεσματική βελτίωση της απορροφητικότητας του Γ΄ Κοινοτικού Πλαισίου Στήριξης στο χώρο της υγείας, που μας τον παραδώσατε σε απαράδεκτα χαμηλά επίπεδα σε μονοψήφιο, δυστυχώς, νούμερο. 
      Όλες αυτές οι αλλαγές οι οποίες ετοιμάζονται να γίνουν με κυρίαρχη τη δημιουργία του νέου θεσμού πρωτοβάθμιας περίθαλψης, με την καθιέρωση της εθνικής συλλογικής σύμβασης με τη συνεργασία όλων των μεγάλων ασφαλιστικών ταμείων ΙΚΑ, ΟΓΑ, ΔΗΜΟΣΙΟ -ΟΗΕΕ και όσα άλλα επιθυμούν να μπουν σε αυτό θα δημιουργήσουμε τις προϋποθέσεις, ώστε να παρέχεται ελεύθερη επιλογή του γιατρού σε όλους τους Έλληνες ασφαλισμένους.
      Αυτές όμως οι πρωτόγνωρες και ριζοσπαστικές αλλαγές στο χώρο της πρωτοβάθμιας φροντίδας, ειλικρινά απαιτούν πιλοτική εφαρμογή, από τα συμπεράσματα της οποίας ακολούθως θα προχωρήσουμε στην καθολική εφαρμογή τους. Είναι προεκλογικές δεσμεύσεις της Κυβέρνησής μας, ειλικρινά είναι διακηρυγμένες θέσεις μας, προγραμματικές δεσμεύσεις, είναι πρωτοβουλίες οι οποίες ξεκινούν να υλοποιούνται μ’ αυτόν τον Προϋπολογισμό που συζητάμε. 
      Γι’ αυτό και σας καλώ όλους, αφού έχουμε χρέος, να τον υπερψηφίσουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ.
      Η συνάδελφος κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, θεωρώ επιβεβλημένο πριν πω οτιδήποτε, έστω και μία λέξη για τον Προϋπολογισμό του 2005, να αναφερθώ στο μέγα πολιτικό ατόπημα στο οποίο διολίσθησε απόψε όχι ένας απλός Βουλευτής, αλλά ο ίδιος ο Υπουργός Επικρατείας, θυμίζοντας στους παλαιότερους των συναδέλφων μας κοινοβουλευτικές πρακτικές, θα έλεγα της προδικτατορικής περιόδου, που εμείς οι νέοι συνάδελφοι πιστεύαμε ότι δεν θα ξαναζήσουμε ποτέ.
       Έχω, λοιπόν, να πω γι’ αυτό το συμβάν που εξελίχθηκε απόψε ενώπιόν μας και μάλιστα με τη βεβαιότητα και την πεποίθηση ότι εκπροσωπώ και όλους τους νέους συναδέλφους, ανεξαρτήτως πολιτικών παρατάξεων, ότι καταδικάζω την απαξιωτική και προσβλητική συμπεριφορά του Υπουργού Επικρατείας στο πρόσωπο του Πρόεδρου της παράταξής μας, ο οποίος μάλιστα συνέδεσε το όνομά του με τις μεγαλύτερες επιτυχίες στην εξωτερική μας πολιτική, όχι μόνο των τελευταίων ετών, αλλά από συστάσεως ακόμα του ελληνικού κράτους.
       (Χειροκροτήματα από την πτέρυγα του ΠΑΣΟΚ)
       Γιατί αν θεωρηθεί εθνική δικαιοδοσία η είσοδος της Κύπρου στην Ευρωπαϊκή Ένωση, το ενιαίο αμυντικό δόγμα, καθώς επίσης και η Συμφωνία στο Ελσίνκι, τότε σίγουρα δεν μπορεί να θεωρηθεί μεγίστη εθνική επιτυχία η απλή απόσπαση υποσχέσεων για δέσμευση που μόλις μετά βίας απέσπασε η Κυβέρνησή σας στην προχθεσινή διάσκεψη στο Ελσίνκι και όχι η αναγνώριση μίας χώρας, η οποία είναι πλήρες μέλος, της Κύπρου δηλαδή που θα ήταν στην προκειμένη περίπτωση και το αυτονόητο.
      Κυρίες και κύριοι συνάδελφοι, με το νέο Προϋπολογισμό του έτους 2005 που κατέθεσε στη Βουλή η νέα Κυβέρνηση, ολοκληρώνεται ένας κύκλος πρωτοβουλιών που ξεκίνησε με τη δημοσιονομική απογραφή, συνεχίστηκε με την ψήφιση του φορολογικού νομοσχεδίου και του νέου αναπτυξιακού νόμου. 
      Με 3.000.000.000 επιπλέον φόρους, αυξήσεις μισθών και συντάξεων κάτω από το όριο του πληθωρισμού, συμπίεση των δαπανών για την κοινωνική ασφάλιση, απασχόληση και παιδεία, αθέτηση όλων των προεκλογικών εξαγγελιών, συμπεριλαμβανομένων και των εξαγγελιών για φορολογικές ελαφρύνσεις, ο νέος Προϋπολογισμός σπρώχνει την πλειονότητα των Ελλήνων στο τούνελ της λιτότητας.
      Απ’ αυτό εδώ το Βήμα, τόσο ο γενικός εισηγητής, όσο και οι προηγούμενοι ομιλητές της παράταξής μας, κατέδειξαν ότι πρόκειται για έναν προϋπολογισμό υπεραισιόδοξο και ουτοπικό. Προσωπικά, θα ήθελα να επικεντρωθώ στα σημεία που αφορούν την ανάδειξη της περιφέρειας και ιδιαίτερα στην αγροτική ανάπτυξη που αποτελεί θέμα μεγίστης σημασίας για εμάς τους Βουλευτές, που έχουμε την τιμή να εκπροσωπούμε την ελληνική περιφέρεια.
      Κύριοι της Κυβέρνησης, είχατε υποσχεθεί –και μάλιστα το διατρανώνατε μέχρι και πρόσφατα- πώς μετά την ολοκλήρωση των Ολυμπιακών Αγώνων, οι αντίστοιχοι πόροι θα μεταφερθούν στην περιφέρεια, επιδιώκοντας μία ισόρροπη περιφερειακή ανάπτυξη. Όπως, όμως, προκύπτει από τον Προϋπολογισμό, οι δαπάνες του Προγράμματος Δημοσίων Επενδύσεων για τη χρηματοδότηση έργων υποδομής από εθνικούς πόρους θα μειωθούν τον επόμενο χρόνο στα 2,9 δισεκατομμύρια ευρώ από 4,7 δισεκατομμύρια ευρώ κατά τον τρέχοντα χρόνο.
      Λέτε βέβαια πως αυτή η μείωση οφείλεται στην αφαίρεση των ολυμπιακών δαπανών. Όμως, τα χρήματα αυτά τα έχετε υποσχεθεί στην περιφέρεια και με την επιβράδυνση ή ακύρωση έργων, αναιρείτε μία ακόμα προεκλογική σας δέσμευση σε μία στιγμή που η ανάγκη στήριξης της περιφέρειας είναι περισσότερο έντονη από ποτέ.
      Όσον αφορά τον αγροτικό τομέα, στα χρόνια διακυβέρνησης του ΠΑΣΟΚ και μέσα στα πλαίσια των δυνατοτήτων της Ευρωπαϊκής Ένωσης, βασική προτεραιότητα δόθηκε στην ανάπτυξη της γεωργίας και της υπαίθρου και με αλλεπάλληλους αγώνες. Μέσα στα όργανα της Κοινότητας καταφέραμε οι αγρότες και οι κάτοικοι της υπαίθρου να βγουν από το πολιτικό, κοινωνικό και οικονομικό αδιέξοδο, ενώ αναβαθμίστηκε ο συμμετοχικός ρόλος της γυναίκας στην ύπαιθρο, εξασφαλίστηκε η αγροτική σύνταξη και πάρθηκαν σωροί άλλων μέτρων που έκαναν τους αγρότες ισότιμους πολίτες αυτής της κοινωνίας.
      Κατά την εφαρμογή των μέτρων της «ΑΤΖΕΝΤΑ 2000», με αγώνες που δόθηκαν στα όργανα της Ευρωπαϊκής Ένωσης, επιτεύχθηκε μία ιδιαίτερα υψηλή στήριξη των προϊόντων και με σκληρές διαπραγματεύσεις εξασφαλίστηκαν πόροι, οι οποίοι κατανεμήθηκαν σε μία πληθώρα προγραμμάτων, που αφορούν την πρόωρη συνταξιοδότηση, την εγκατάσταση νέων αγροτών, τον αγροτουρισμό, τη δημιουργία νέων παραγωγικών υποδομών και πολλά άλλα.
      Όσον αφορά τα προγράμματα του Γ΄ Κοινοτικού Πλαισίου Στήριξης, ακούσαμε τον Υπουργό Αγροτικής Ανάπτυξης και Τροφίμων να μιλά από αυτό το Βήμα για μεγάλες απορροφήσεις μέσα στο 2004 και επίτευξη του στόχου ν+2 στα σχέδια βελτίωσης. 
      Όμως, ο Υπουργός απέκρυψε το γεγονός ότι αυτός ο στόχος επετεύχθη, διότι η προηγούμενη κυβέρνηση είχε προχωρήσει σε προεγκρίσεις σχεδίων βελτίωσης τα οποία, ως έτοιμα πλέον, είχε απλώς και μόνο να υλοποιήσει. Έκτοτε ελάχιστα προχώρησε σε νέες εγκρίσεις, με αποτέλεσμα να κινδυνεύουμε να χάσουμε κοινοτικούς πόρους πολλών εκατομμυρίων ευρώ στον αγροτικό τομέα.
       Με αποφάσεις που λήφθηκαν στη Σύνοδο Κορυφής της Ευρωπαϊκής Ένωσης τον Οκτώβριο του 2002 εξασφαλίστηκαν οι επιδοτήσεις των παραγωγών μέχρι το 2013 στα σημερινά τους επίπεδα, προσαυξημένες κατά 1% κατά έτος. Είναι μία απόφαση που εγγυάται πολυετή σταθερότητα και σιγουριά για όλους τους παραγωγούς μας.
      Από 1-1-2005 οι επιδοτήσεις μετατρέπονται σε δικαιώματα και καταβάλλονται απευθείας στους παραγωγούς. Απελευθερωμένοι από τις ποσοτικές επιδοτήσεις οι παραγωγοί μας πρέπει να βγουν δυναμικά στη νέα εποχή της ποιοτικής και βιολογικής γεωργίας. 
      Κυρίες και κύριοι συνάδελφοι, υπάρχουν ακόμη πολλά που πρέπει να γίνουν. Σ’ αυτό το σημείο έρχεται η νέα Κυβέρνηση να συνεχίσει το έργο του ΠΑΣΟΚ. 
      Δυστυχώς, όμως, παντελώς απροετοίμαστο για την εφαρμογή της νέας αγροτικής πολιτικής εμφανίζεται μέχρι στιγμής το Υπουργείο Αγροτικής Ανάπτυξης και Τροφίμων, η ηγεσία του οποίου μεταθέτει συνεχώς στο μέλλον τη λήψη των κρισίμων αποφάσεων. Λίγες μόνο μέρες μάς χωρίζουν από την έναρξη εφαρμογής της καινούργιας ΚΑΠ, με τις τόσο σημαντικές αλλαγές που θα επιφέρει στην ελληνική γεωργία και κτηνοτροφία και το Υπουργείο δείχνει να αγνοεί αυτό το μείζον θέμα. Εκεί που τους τελευταίους μήνες θα έπρεπε κυριολεκτικά να επικρατεί ένας οργασμός προετοιμασιών, ακόμα δεν έχει ξεκαθαριστεί και προσδιοριστεί πως, με ποιους μηχανισμούς και ποια μέσα θα λειτουργήσει η νέα ΚΑΠ.
      Αντιθέτως η αναβλητικότητα εντείνει τις ανησυχίες όσων πραγματικά ενδιαφέρονται για το μέλλον των ανθρώπων της υπαίθρου. Ακούσαμε από αυτό το Βήμα τον Υπουργό Αγροτικής Ανάπτυξης να μας λέει ότι ετοιμάζεται ένα πολυνομοσχέδιο και αποφάσεις με νέα μέτρα πολλαπλής συμμόρφωσης. 
      Μήπως, κύριε Υπουργέ, αυτές οι αποφάσεις θα έπρεπε να είναι έτοιμες εδώ και καιρό; Μήπως δεν έχετε αντιληφθεί ότι κάποιο τμήμα της νέας ΚΑΠ θα εφαρμοσθεί από την 1-1-2005, όπως ο καθορισμός των δικαιωμάτων ενίσχυσης των χρήσεων γης κλπ.. 
      Εξάλλου, δεν έχει γίνει καμία προετοιμασία για το καινούργιο ΟΣΔΕ, τα διάφορα μητρώα, το Κτηματολόγιο, τη λειτουργία των μηχανισμών ελέγχου και όλων όσων απαιτούνται, για να εφαρμοστεί στην πράξη η καινούργια αγροτική πολιτική. 
      Όσον αφορά τη διασφάλιση του αγροτικού εισοδήματος που υπήρξε προεκλογική σας σημαία, όλοι γνωρίζουμε -και πολύ περισσότερο οι αγρότες μας- ότι οι τιμές των αγροτικών προϊόντων για πρώτη φορά τα τελευταία χρόνια παρουσιάζουν τέτοια τρομακτική μείωση, η οποία σε κάποιες περιπτώσεις φθάνει το 50% συγκριτικά με τις περυσινές τιμές. Αντίθετα τα ίδια προϊόντα φθάνουν στον καταναλωτή σε υψηλές τιμές. 
      Ενδεικτικά αναφέρω τα εξής: Στο ρύζι οι τιμές από τα 24 λεπτά πέρυσι διαμορφώνονται στα 13 λεπτά φέτος, έχουμε μείωση κατά 46%. Στα σιτηρά και στην περίπτωση του μαλακού σιταριού έχουμε μείωση κατά 23%. Στην πατάτα η τιμή κυμαίνεται στα 10 με 15 λεπτά το κιλό, όταν πέρυσι είχε αγγίξει μέχρι και τα 30 λεπτά. Δηλαδή έχουμε μείωση 50%. Στα ροδάκινα οι παραγωγοί αναγκάστηκαν να παραδώσουν στους εμπόρους μικρότερες ποσότητες από αυτές που παρήγαγαν, ενώ οι τιμές που εισπράττουν στα επιτραπέζια ροδάκινα είναι 5 λεπτά το κιλό και δεν αρκούν να καλύψουν ούτε ένα μέρος του κόστους παραγωγής. Στο βαμβάκι η τιμή αναμένεται να διαμορφωθεί σε χαμηλότερα επίπεδα από πέρυσι και να έχουμε μείωση της τάξεως του 30%. 
      Αξίζει να σημειωθεί πως οι ισχυρισμοί της Κυβέρνησης ότι για την κατάσταση στο βαμβάκι φταίει ο κακός κανονισμός της Ευρωπαϊκής Ένωσης επί υπουργίας Ανωμερίτη το 2001 είναι παντελώς αναληθείς, δεδομένου ότι το σημερινό καθεστώς βάμβακος καθορίστηκε από την κυβέρνηση της Νέας Δημοκρατίας το 1992 και κλείδωσε βάσει της ρήτρας ειρήνης της GATT στη Συμφωνία μεταξύ ΕΟΚ και ΗΠΑ.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Η μεγάλη μείωση των τιμών αποδόθηκε από αυτό εδώ το Βήμα από τον αρμόδιο Υπουργό στη μεγάλη φετινή παραγωγή και καθόλου στην αύξηση των εισαγωγών, για τις οποίες ο Υπουργός ισχυρίστηκε ότι υπήρξε μείωση κατά το τρέχον έτος δηλώνοντας ότι δεν νομιμοποιείται να τις εμποδίσει.
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      Κύριε Υπουργέ, αλίμονο, εάν η καλή σοδειά θεωρείται η κατάρα για τον τόπο μας. Μεγάλο μέρος της ευθύνης οφείλεται στην ανικανότητα της Κυβέρνησης να στηρίξει τον αγροτικό κόσμο με γενναίες αποφάσεις και να ελέγξει τις εισαγωγές και όχι να τις εμποδίσει, όπως ισχυρίζεσθε.
      Κύριε Πρόεδρε, όλοι οι ομιλητές υπερέβησαν τα  δέκα λεπτά.
      ΠΡΟΕΔΡΕΥΩΝ (Ιωάννης Τραγάκης): Κανείς δεν μίλησε δέκα λεπτά. Συνεχίστε και ολοκληρώστε.
      ΘΕΟΔΩΡΑ ΤΖΑΚΡΗ: Όσον αφορά την εξαγγελία της Κυβέρνησης για καταβολή αποζημιώσεων του ΕΛΓΑ εντός τριμήνου, αναφέρατε ότι το τρίμηνο τηρείται απαρέγκλιτα. Ξεχνάτε ότι την ομιλία σας άκουσαν και οι αγρότες της χώρας, οι οποίοι γνωρίζουν άμεσα, εάν τηρείται το ποθητό τρίμηνο. Θα σας αναφέρω ένα χαρακτηριστικό παράδειγμα παρέκκλισης των προθεσμιών που με τόση σιγουριά αναφέρατε. Ο Πρόεδρος του ΕΛΓΑ πρόσφατα δήλωσε ότι ολοκληρώθηκε η καταβολή των αποζημιώσεων σύσπορου βαμβακιού για την επανασπορά σε ολόκληρη τη χώρα. Η συγκεκριμένη αποζημίωση ολοκλήρωνε την τρίμηνη προθεσμία της το Σεπτέμβριο του 2004. 
      Κύριε Υπουργέ, οφείλω να σας πληροφορήσω ότι μέχρι σήμερα στο Νομό Πέλλας, όπου εκλέγομαι Βουλευτής, δεν έχει λάβει καμία αποζημίωση ούτε ένας βαμβακοπαραγωγός, ενώ οι ροδακινοπαραγωγοί του Νομού Πέλλας, των οποίων η παραγωγή επλήγη φέτος από το κλοδοσπόριο και το χαλάζι, έξι μήνες μετά από τη συγκομιδή παραμένουν απλήρωτοι και ένας Θεός ξέρει πώς θα κάνουν Χριστούγεννα. 
Το ίδιο συμβαίνει και με τα σπαράγγια και να είστε βέβαιος, κύριε Υπουργέ, ότι δεν είναι τα μοναδικά παραδείγματα. 
	Υποσχεθήκατε αύξηση του ΕΚΑΣ και μάλιστα από 140 ευρώ θα το ανεβάζατε στα 230 ευρώ. Στον ΟΓΑ είπατε πως η κατώτερη σύνταξη των 200 ευρώ θα πάει στα 330 ευρώ. Πώς αλήθεια θα επιτευχθούν όλα αυτά, όταν δεν προβλέπονται τα αντίστοιχα κονδύλια; 
	Είχατε υποσχεθεί πως θα χορηγήσετε και στις οικογένειες με τρία παιδιά τα δικαιώματα μιας πολύτεκνης οικογένειας. Πώς υλοποιείται αυτό, όταν στον προϋπολογισμό του 2004 που εκτελείται τα εγγεγραμμένα επιδόματα για τους πολύτεκνους είναι 484 εκατομμύρια ευρώ και στον Προϋπολογισμό του 2005 οι αντίστοιχες πιστώσεις είναι 4 εκατομμύρια ευρώ λιγότερες από πέρσι; 
	Κυρίες και κύριοι συνάδελφοι, με τον υπό συζήτηση Προϋπολογισμό γίνεται ένας κύκλος σοβαρών λαθών και παραλείψεων, ο αντίκτυπος των οποίων θα είναι περισσότερο έντονος και επαχθής στα μεσαία στρώματα, ένας κύκλος που απομακρύνει τη χώρα από μία σταθερή τροχιά ανάπτυξης, που οι κυβερνήσεις του ΠΑΣΟΚ είχαν πετύχει τα τελευταία χρόνια, που απογοητεύει τις προσδοκίες του ελληνικού λαού για βελτίωση της οικονομικής του κατάστασης και του τρόπου ζωής του.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Τελευταίος ομιλητής για σήμερα είναι ο κ. Χωματάς.
	Ορίστε, κύριε Χωματά, έχετε το λόγο.
	ΙΩΑΝΝΗΣ ΧΩΜΑΤΑΣ: Κυρίες και κύριοι συνάδελφοι, θέλω να σας ευχαριστήσω που είχατε την καλοσύνη να περιμένετε να ακούσετε κι εμένα. 
	Ο Προϋπολογισμός του 2005 είναι ένας προϋπολογισμός υψηλών προσδοκιών. Διαπνέεται από ένα μεταρρυθμιστικό και αναπτυξιακό πνεύμα και έχει ως βασικό γνώμονα το αίσθημα της κοινωνικής ευθύνης και της δημοσιονομικής πειθαρχίας. Είναι προϋπολογισμός που στηρίζεται σε ειλικρινή και αληθή οικονομικά στοιχεία και θέτει ως βασική προτεραιότητα την καταπολέμηση της διαφθοράς, την ενίσχυση της διαφάνειας και τη δημιουργία των απαραίτητων βάσεων για ένα αξιόπιστο και φιλόδοξο πρόγραμμα σταθερότητας και προόδου. 
	Στόχος του Προϋπολογισμού είναι η πλήρης αξιοποίηση των σημαντικών δυνατοτήτων του ιδιωτικού τομέα με άμεση προώθηση των αναγκαίων διαρθρωτικών μεταρρυθμίσεων και η ήπια προσαρμογή της οικονομίας, χωρίς να θίγονται τα εισοδήματα των εργαζομένων και των συνταξιούχων. 
	Ιδιαίτερη βαρύτητα δίδεται στο θέμα της απασχόλησης, ούτως ώστε να αντιμετωπιστεί το μεγαλύτερο κοινωνικό πρόβλημα της εποχής μας, η ανεργία, η οποία πλήττει κυρίως τους νέους και τις νέες μας. Η ανεργία υπολογίζεται να έχει μειωθεί στο 8,9% το 2007, μέσω των νέων θέσεων εργασίας, που θα προκύψουν από τη σχεδιαζόμενη αύξηση της απασχόλησης, την οποία θα εξασφαλίσει με τα κατάλληλα κίνητρα η ιδιωτική πρωτοβουλία. 
	Οι κυριότερες επιδιώξεις και ο βασικός προσανατολισμός του φετινού Προϋπολογισμού είναι πρώτον η διατήρηση και η ενίσχυση του υψηλού ρυθμού ανάπτυξης που υπολογίζεται στο 3,9% για το 2005, δεύτερον η σταθερή μείωση του ελλείμματος της κεντρικής κυβέρνησης, τρίτον η δραστική αποκλιμάκωση του δημόσιου χρέους, τέταρτον η υλοποίηση των προγραμματικών δεσμεύσεων, σχετικά με την ενίσχυση των οικονομικά ασθενέστερων κοινωνικών ομάδων και πέμπτον η ενίσχυση των τομέων της κοινωνικής πολιτικής.
	Οι ανωτέρω στόχοι θα επιτευχθούν με βάση τη σταδιακή μείωση όλων των φορολογικών συντελεστών, το νέο αναπτυξιακό νόμο που δίνει έμφαση στις μικρομεσαίες επιχειρήσεις και στην περιφέρεια, την επίσπευση της απορρόφησης των χρήσιμων πόρων του Γ΄ Κοινοτικού Πλαισίου Στήριξης, την εθνική στρατηγική για την περιφερειακή ανάπτυξη, με άμεση προτεραιότητα στην ενίσχυση της νησιωτικής Ελλάδας και την αναδιάρθρωση των δημοσίων δαπανών υπέρ της υγείας και της παιδείας. Με τον τρόπο αυτό, θα δημιουργηθεί ένα ευνοϊκό κοινωνικοοικονομικό περιβάλλον, που θα πετύχει τον πολυπόθητο στόχο της αποκατάστασης της εμπιστοσύνης και της ενίσχυσης της ανταγωνιστικότητας της εθνικής μας οικονομίας.
     Παράλληλα καταβάλλεται προσπάθεια για την αύξηση των δημοσίων εσόδων με τις ρυθμίσεις της περαίωσης των εκκρεμών φορολογικών υποθέσεων, τη ρύθμιση των ληξιπρόθεσμων οφειλών υπέρ του δημοσίου και τον επαναπατρισμό κεφαλαίων από το εξωτερικό χωρίς πρόσθετες και δυσβάσταχτες φορολογικές επιβαρύνσεις. 
     Βασική επιδίωξη της Κυβέρνησης είναι να κρατηθούν σταθερά πάνω από τον πληθωρισμό οι μισθοί και οι συντάξεις για να μη θιγεί η αγοραστική δύναμη των μισθωτών και των συνταξιούχων. Δεύτερον, να μειωθεί σημαντικά το δημόσιο χρέος μέχρι το τέλος του 2005 με ενδελεχείς ελέγχους και νοικοκύρεμα των δημοσίων δαπανών. 
     Η περικοπή των περιττών λειτουργικών δαπανών του δημοσίου και ο περιορισμός της κρατικής σπατάλης αποτελούν ένα στόχο θεμελιώδους βαρύτητας για την Κυβέρνηση, που μπορεί να επιτευχθεί μέσω του εξορθολογισμού των δαπανών και χωρίς βέβαια σε καμία περίπτωση να θιγούν βασικοί πυρήνες, όπως το κράτος πρόνοιας και η κοινωνική ασφάλιση. Αυτό γίνεται πράξη στον υπό ψήφιση Προϋπολογισμό καθώς οι λειτουργικές δαπάνες για το 2005 είναι σημαντικά μειωμένες κατά 514. 000.000 ευρώ ή κατά 6,5% σχετικά με πέρυσι. 
     Παρά τη δυσμενή οικονομική συγκυρία προβλέπονται σημαντικές αυξήσεις κονδυλίων σε ποσοστό από 6,1% μέχρι 14,9% για ορισμένα υπουργεία ευαίσθητα, όπως της Υγείας, της Παιδείας, του Τουρισμού, της Εμπορικής Ναυτιλίας, του Αιγαίου και Νησιωτικής Πολιτικής ακριβώς και μόνο για να τηρηθούν απαρέγκλιτα οι κυβερνητικές δεσμεύσεις, που σχετίζονται με την κοινωνική πολιτική.
     Η σημαντική ποσοστιαία αύξηση του προϋπολογισμού του Υπουργείου Αιγαίου και Νησιωτικής Πολιτικής κατά 9,7%, πραγματοποιείται με κύριο σκοπό την επιδότηση των άγονων γραμμών, που αυξάνεται για το 2005 κατά 9,7%. Παράλληλα θα διατεθούν αυξημένα κονδύλια για την κάλυψη των πολιτικών του Υπουργείου για θέματα χωροταξίας και διατήρησης της πλούσιας αρχιτεκτονικής κληρονομιάς των νησιών του Αιγαίου.
     Όσον αφορά τα κονδύλια που πρόκειται να διατεθούν για τα νησιά του Αιγαίου και την εν γένει στάση της πολιτείας απέναντι στα προβλήματα της νησιωτικής Ελλάδας, θα ήθελα να κάνω μερικές επισημάνσεις.
     Πρώτον, η ρητή διάταξη του άρθρου 101 του Συντάγματος και η κοινοτική νομοθεσία επιβάλλουν τον έμπρακτο σεβασμό της ιδιαιτερότητας της νησιωτικής Ελλάδος από το νομοθέτη που υπαγορεύεται από τη γεωφυσική της ιδιομορφία και τη δυσχερή της προσβασιμότητα, καθώς αμφότερες λειτουργούν ανασταλτικά για την οικονομική και κοινωνική της ανάπτυξη. 
     Δεύτερον, η αδιαμφισβήτητη ανάγκη επαρκούς ενίσχυσης των νησιών του Αιγαίου, η οποία εκτός των άλλων έχει και προεκτάσεις εθνικής σημασίας, αποτελεί θεμελιώδη δέσμευση της Κυβέρνησής μας και υπαγορεύει την έτι περαιτέρω αύξηση των σχετικών κονδυλίων για την εξασφάλιση των αναγκαίων υποδομών, που είναι απαραίτητες για τα νησιά μας, λιμάνια, ελικοδρόμια, μαρίνες, υποδομές για τη δημόσια υγεία, την παιδεία, τη δημόσια διοίκηση κλπ..
     Παράλληλα επιβάλλει την εκχώρηση αυξημένων αρμοδιοτήτων στο Υπουργείο Αιγαίου και Νησιωτικής Πολιτικής, ούτως ώστε πολλά προβλήματα να επιλύονται σε τοπικό επίπεδο χωρίς την χρονοβόρα διαδικασία διαμεσολάβησης άλλων συναρμόδιων Υπουργείων.
     Η νησιωτική Ελλάδα συγκεντρώνει περισσότερο από τα 2/3 των τουριστών όλης της Ελλάδας και κατά αυτό τον τρόπο συνεισφέρει στο εθνικό εισόδημα από τον τουρισμό μόνο, 9% στο ΑΕΠ. 
      Αντιλαμβανόμαστε, λοιπόν, ότι η κρατική ενίσχυση προς τα νησιά μας συνεπάγεται πολύπλευρα και πολλαπλάσια οφέλη για την εθνική μας οικονομία. Πέρα, όμως, από την καθαρά οικονομική διάσταση του προβλήματος της ενίσχυσης της νησιωτικής Ελλάδας, δεν θα πρέπει ούτε στιγμή να ξεχνάμε την αδιαμφισβήτητη εθνική και στρατηγική σημασία των νησιών μας. Και υπό το πρίσμα αυτό, θα ήθελα να τονίσω ότι η νησιωτική Ελλάδα δεν θα πρέπει να αντιμετωπίζεται αποκλειστικά και μόνο ως ένα τουριστικό θέρετρο, που θα πρέπει να είναι καλαίσθητο και προσεγμένο για τους επισκέπτες του. Πάνω απ’ όλα τα νησιά θα πρέπει να σέβονται και να εξυπηρετούν τις ανάγκες των μονίμων κατοίκων τους, οι οποίοι γνωρίζουν καλύτερα από τον καθένα ότι το υγρό στοιχείο που τα περιβάλλει το καλοκαίρι συνιστά πόλο έλξης για τους τουρίστες, ενώ τους χειμερινούς μήνες, αποτελεί για τους κατοίκους πηγή σοβαρών προβλημάτων.
      Τέλος, θα ήθελα να υπογραμμίσω ότι οι στόχοι που έχουν να κάνουν με μια στρατηγική εθνικής σημασίας για τα συμφέροντα της χώρας μας, θα πρέπει να ξεφεύγουν από τη στενή λογική της οικονομικής διαχείρισης.
      Κυρίες και κύριοι συνάδελφοι, γνωρίζουμε όλοι πολύ καλά ότι οι δυσκολίες και τα προβλήματα που έχουμε μπροστά μας είναι πολλά και σοβαρά εξαιτίας των μεγάλων ελλειμμάτων και του υψηλού δημόσιου χρέους. Έχουμε, όμως, το κατάλληλο πρόγραμμα και την απαραίτητη πολιτική βούληση για να αντιμετωπίσουμε με επιτυχία κάθε τι που ταλαιπώρησε και απογοήτευσε τον ελληνικό λαό κατά το παρελθόν και να θέσουμε ξανά τη χώρα μας στην αναπτυξιακή τροχιά που της αξίζει. Φιλοδοξία μας είναι να δημιουργήσουμε μια νέα Ελλάδα με συνθήκες εμπιστοσύνης και σταθερότητας, που θα μπορούν να κάνουν πράξη το όραμά μας για την ανάπτυξη και την πρόοδο κάθε γωνιάς της πατρίδας μας.
      Με κοινωνική συναίνεση, με αποφασιστικότητα και δυναμισμό είμαστε έτοιμοι να δημιουργήσουμε μια νέα εποχή για την Ελλάδα. Το χρωστάμε στην πατρίδα μας και στη μεγάλη πλειοψηφία των πολιτών, που μας εμπιστεύονται και στηρίζουν σε μας τις ελπίδες τους για ένα καλύτερο μέλλον.
      Υπερψηφίζω τον Προϋπολογισμό, γιατί πραγματικά είμαι πεπεισμένος ότι θα μας ανοίξει δρόμους για να υλοποιήσουμε τα όσα έχουμε υποσχεθεί στον ελληνικό λαό.
      Σας ευχαριστώ πολύ για την υπομονή σας.
      ( Χειροκροτήματα )
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 7 Δεκεμβρίου 2004 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Τρίτης 7 Δεκεμβρίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.00΄ λύεται η συνεδρίαση για σήμερα ημέρα Τετάρτη  22 Δεκεμβρίου 2004 και ώρα 10.30΄με αντικείμενο εργασιών του Σώματος νομοθετική εργασία: συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», 
      
      H ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΜΟΜΕΛΕΙΑΣ 21-12-2004	ΣΕΛ.1

