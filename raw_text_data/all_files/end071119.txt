ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΛΓ΄

Δευτέρα 19 Νοεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Άδεια απουσίας του Βουλευτή κ. Ι. Αμοιρίδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 20 Νοεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης:
i. σχετικά με τη γνωμοδότηση του Εισαγγελέα του Αρείου Πάγου κυρίου Σανιδά που νομιμοποιεί τη συλλογή και χρήση των στοιχείων από βιντεοκάμερες κ.λπ., σελ.
ii. σχετικά με το πόρισμα Ζορμπά για τα ομόλογα κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τη λήψη μέτρων προστασίας του Αμβρακικού κόλπου κ.λπ., σελ.
γ) Προς τον Υπουργό Εσωτερικών:
i. σχετικά με το πρόσφατο περιστατικό του τραυματισμού τριών ειδικών φρουρών στην Κρήτη, τη λήψη των αναγκαίων μέτρων καταστολής της εγκληματικής δράσης κ.λπ., σελ.
ii. σχετικά με την εξέλιξη του θέματος για τη νομική ισοτιμία στον τραυματισμό, στην αναπηρία, στο θάνατο συμβασιούχων πυροσβεστών κ.λπ., σελ.
δ) Προς τον Υπουργό  Πολιτισμού, σχετικά με τη συμμετοχή ανηλίκων στα παιχνίδια του Ο.Π.Α.Π. κ.λπ., σελ.
ε) Προς τον Υπουργό Ανάπτυξης και Τροφίμων σχετικά με τη σύνδεση των επιδοτήσεων που καταβάλλονται στους κτηνοτρόφους με τη νομιμοποίηση των σταβλικών εγκαταστάσεών τους κ.λπ., σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΑΛΟΓΙΑΝΝΗΣ Σ., σελ.
ΚΑΝΤΑΡΤΖΗΣ Α., σελ.
ΚΟΝΤΟΣ Α., σελ.
ΛΙΑΠΗΣ Μ., σελ.
ΜΕΡΕΝΤΙΤΗ Α., σελ.
ΜΠΑΝΙΑΣ Ι., σελ.
ΜΩΡΑΙΤΗΣ Ν., σελ.
ΠΑΥΛΟΠΟΥΛΟΣ Π., σελ.
ΠΛΕΥΡΗΣ Α., σελ.
ΣΚΟΥΛΑΣ Ι., σελ.
ΧΑΤΖΗΓΑΚΗΣ Σ., σελ.
ΨΑΡΙΑΝΟΣ Γ., σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΓ΄
      Δευτέρα, 19 Νοεμβρίου 2007
      Αθήνα, σήμερα στις 19 Νοεμβρίου 2007, ημέρα Δευτέρα και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ και κ. ΙΩΑΝΝΗΣ ΖΙΩΓΑΣ και Λαρίσης κ. ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Εργατικό Κέντρο Νάουσας Ημαθίας ζητεί την οικονομική ενίσχυση και εργασιακή αποκατάσταση των απολυμένων κλωστοϋφαντουργών της Νάουσας.
2) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Κηρέως Εύβοιας ζητεί να αποτραπεί η λειτουργία στην περιοχή, μονάδας ηλεκτροπαραγωγής.
3) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Ιατρικός Σύλλογος Πύργου – Ολυμπίας ζητεί την παροχή προς τους υγειονομικούς του Νομού Ηλείας, της εγγύησης του ελληνικού δημοσίου προς τις Τράπεζες, για τις ρυθμίσεις οφειλών κ.λπ.
4) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου Κάτω Τιθορέας Νομού Φθιώτιδας ζητεί να αποκτήσουν οι μαθητές του σχολείου αυτού, μία πλήρη αίθουσα πληροφορικής.
5) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ  κατέθεσε αναφορά με την οποία το Δημοτικό Συμβούλιο Σαρανταπόρου Νομού Λάρισας ζητεί τη μετονομασία του οικισμού Φαρμάκης του Δημοτικού Διαμερίσματος Τσαπουρνιάς του Δήμου Σαρανταπόρου σε Δωδώνη.
6) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε  δημοσίευμα εφημερίδας το οποίο αναφέρεται στα λειτουργικά προβλήματα του προγράμματος «Ψυχαργώς».
7) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Διακοπτού Νομού Αχαΐας ζητεί να ενταχθούν στις πυρόπληκτες περιοχές, όλα τα δημοτικά του διαμερίσματα.
8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Σπουδαστών Παραρτήματος Πύργου του ΤΕΙ Πάτρας ζητεί την πρόσληψη μόνιμου εκπαιδευτικού προσωπικού, στο εν λόγω Ίδρυμα.
9) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί να γίνεται χρήση ασθενοφόρου οχήματος από το Πανεπιστημιακό Νοσοκομείο Ιωαννίνων.
10) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Νικόλαος Παναγιωτόπουλος ζητεί την εισαγωγή του παιδιού του στην τριτοβάθμια εκπαίδευση.
11) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Μεγανησίου Νομού Λευκάδας διαμαρτύρεται για την ακινητοποίηση δημοτικού λεωφορείου, από όργανα του Κ.Τ.Ε.Λ. Λευκάδας.
12) Ο Βουλευτής Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά με την οποία το Συντονιστικό Συμβούλιο Φορέων Περιοχής Διδυμοτείχου ζητεί την άμεση ίδρυση και λειτουργία παραρτήματος ΟΠΑΔ στο Διδυμότειχο Έβρου.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Συνταξιούχων Τ.Ε.Β.Ε., ΕΜΠΟΡΩΝ και Τ.Σ.Α. Επαρχίας Σητείας ζητεί τη στελέχωση του Ι.Κ.Α. Σητείας με γιατρούς ειδικοτήτων.
14) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Μεγαρέων Νομού Αττικής ζητεί να ανακληθεί η απόφαση μεταφοράς της Τεχνικής Υπηρεσίας της ΔΕΗ Μεγάρων στην πόλη της Ελευσίνας.
15) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Γεώργιος Κιούσης ζητεί την επαναχάραξη του Αιγιαλού στην περιοχή Καλιμπάκι του Δήμου Ελευσίνας Αττικής.
16) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία το Γενικό Νοσοκομείο Αιγίου Νομού Αχαΐας ζητεί πρόσθετη επιχορήγηση για την αποκατάσταση ζημιών από πυρκαγιά.
17) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία το Γραφείο Πολιτικής Προστασίας του Δήμου Διακοπτού Νομού Αχαΐας ζητεί την έκτακτη οικονομική ενίσχυση των πυρόπληκτων Δημοτικών Υπαλλήλων.
18) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Δήμος Λαρισσού Νομού Αχαΐας ζητεί την προμήθεια απορριμματοφόρων οχημάτων.
19) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία το Νομαρχιακό Συμβούλιο Αχαΐας ζητεί τη διδασκαλία του μαθήματος της κυκλοφοριακής αγωγής στα σχολεία.
20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Συντεχνία Αρτοποιών Αθηνών Προαστίων και Περιχώρων ζητεί να ενημερωθεί για τα μεταλλαγμένα συστατικά που περιέχονται στις πρώτες ύλες αρτοποιίας και ζαχαροπλαστικής.
21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η αποζημίωση των περιφράξεων που επλήγησαν από τις πυρκαγιές στο Νομό Ηλείας.
22) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η χορήγηση οικονομικών ενισχύσεων λόγω πυρκαγιών σε κτηνοτρόφους του Νομού Ηλείας.
23) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύνδεσμος Πολιτικών Συνταξιούχων Αμαλιάδας και Περιφέρειας ζητεί τη χορήγηση μιας επί πλέον σύνταξης στους συνταξιούχους του Δημοσίου που κατοικούν στην πυρόπληκτη αυτή περιοχή.
24) Οι Βουλευτές Νομού Αττικής κ. ΔΗΜΟΣ ΚΟΥΜΠΟΥΡΗΣ και Α΄ Αθηνών κ. ΛΙΛΑ ΚΑΦΑΝΤΑΡΗ κατέθεσαν αναφορά με την οποία ο Δήμαρχος Μεγάρων ζητεί να μην μεταφερθεί η Τεχνική Υπηρεσία της Δ.Ε.Η. Μεγάρων στην πόλη της Ελευσίνας.
25) Οι Βουλευτές Ευβοίας και Β΄ Αθηνών κύριοι ΓΕΩΡΓΙΟΣ ΜΑΡΙΝΟΣ και ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία η Πανελλήνια Ομοσπονδία Συνταξιούχων Τ.Ε.Β.Ε. – Ο.Α.Ε.Ε. ζητεί την οικονομική στήριξη του Ο.Α.Ε.Ε..
26) Η Ε΄ Αντιπρόεδρος της Βουλής και Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Συνταξιούχων Ι.Κ.Α. και Επικουρικών Ταμείων Νίκαιας Κορυδαλλού «Ο ΠΡΟΜΗΘΕΑΣ» ζητεί την αναβάθμιση των συντάξεων του Ι.Κ.Α. κ.λπ..
27) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Β΄ Αθηνών κ. ΕΥΑ ΜΕΛΑ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας ζητεί να καλυφθούν με κρατική χρηματοδότηση τα ελλείμματα του Οργανισμού Ασφάλισης Ελευθέρων Επαγγελμάτων.
28) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Β΄ Αθηνών κ. ΕΥΑ ΜΕΛΑ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας ζητεί την κατάργηση του ΠΔ 258/2005, τη δημόσια και καθολική ασφάλιση κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 1134/25-10-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 199/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
     Ι. Στην πρόταση Κανονισμού για τη μεταρρύθμιση της Κ.Ο.Α. Οίνου, η κατανομή των κοινοτικών πόρων στα Εθνικά Προγράμματα Στήριξης (εθνικοί φάκελοι) γίνεται βάσει κριτηρίων που σχετίζονται με τον όγκο παραγωγής, την έκταση αλλά και την ιστορικότητα των δαπανών. Με τον τρόπο αυτό εξασφαλίζονται για την χώρα μας περισσότεροι πόροι σε σχέση με το ισχύον καθεστώς. Το σημαντικότερο όμως είναι ότι οι πόροι αυτοί θα μπορούν να διατεθούν από κάθε Κράτος - Μέλος με βάση τις ανάγκες του και μάλιστα ένα σημαντικό τμήμα αυτών θα διατεθεί αποκλειστικά και μόνο στην προβολή και την προώθηση των Ευρωπαϊκών οίνων σε Τρίτες Χώρες.
     Η χώρα μας λοιπόν, όσον αφορά τα εθνικά προγράμματα στήριξης υποστηρίζει την πρόταση της Επιτροπής και έχει ζητήσει τόσο σε επίπεδο Ομάδας Εργασίας και Ειδικής Επιτροπής Γεωργίας όσο και Συμβουλίου Υπουργών της Ε.Ε., την επαρκή χρηματοδότηση των εθνικών φακέλων και τη διεύρυνση του μενού με μέτρα που θα εξασφαλίζουν καλύτερη διαχείριση των κρίσεων, μέτρα αναδιάρθρωσης του τομέα και προώθηση-προβολή των οίνων και εντός της Ε.Ε.
     ΙΙ. Η Επιτροπή προτείνει την κατάργηση χρήσης της ζάχαρης για τον εμπλουτισμό των οίνων με ταυτόχρονη κατάργηση της χορήγησης οικονομικής ενίσχυσης στα γλεύκη. Την πρόταση της Commission στηρίζει η Χώρα μας μαζί με την Ιταλία, Ισπανία, Κύπρο και Ιρλανδία.
     Όσον αφορά λοιπόν την κατάργηση του εμπλουτισμού με ζάχαρη (chaptalization), αποτελεί βασικό σημείο της μεταρρύθμισης και η Πρόταση της Επιτροπής παρουσιάζει έτσι συνοχή. Σε περίπτωση μη υιοθέτησής της αλλάζει όλη η ισορροπία του κανονισμού.
     Στη χώρα μας, απαγορεύεται ο εμπλουτισμός των οίνων με ζάχαρη και επιτρέπεται μόνο η χρήση γλευκών. Η χρήση γλευκών για τον εμπλουτισμό των οίνων τόσο από τις χώρες του Βορρά όσο και του Νότου με παράλληλη κατάργηση της ενίσχυσης, θα έχει ως αποτέλεσμα αφενός μεγάλες ποσότητες γλευκών να διατίθεται στον εμπλουτισμό, αφετέρου ο εμπλουτισμός να μην χρησιμοποιείται ως μέσο αύξησης των αποδόσεων, επιτυγχάνοντας, με αυτό τον τρόπο, μείωση της οινοπαραγωγής και αποσυμφόρηση του τομέα από τα πλεονάσματα που αποτελεί και βασικό στόχο της νέας μεταρρύθμισης. Έχει άλλωστε αποδειχθεί η συμβολή της χρήσης ζάχαρης στη διαμόρφωση των διαρθρωτικών πλεονασμάτων οίνου. Είναι ανώφελο, να καταφύγουμε στο καθεστώς της εκρίζωσης για τη μείωση των πλεονασμάτων οίνου με κίνδυνο τη συρρίκνωση του ευρωπαϊκού αμπελώνα και να διατηρούμε τη χρήση της ζάχαρης, ενός εξωγενούς προϊόντος, που συμβάλλει στο πλεόνασμα αυτού.
     Ο εμπλουτισμός με χρήση γλευκών οδηγεί σε παραγωγή ενός καθαρού, αυθεντικού προϊόντος, σε αναβάθμιση της ποιότητας και σε διατήρηση ισότιμων κανόνων ανταγωνισμού. Είναι γεγονός ότι το κόστος παραγωγής οίνου με χρήση ζάχαρης, δεδομένης της πτώσης των τιμών της, είναι ιδιαίτερα χαμηλό για τις χώρες που την χρησιμοποιούν, με αποτέλεσμα οι χώρες αυτές να έχουν μεγάλο ανταγωνιστικό πλεονέκτημα έναντι των χωρών του Νότου.
     Επίσης ο εμπλουτισμός με χρήση ζάχαρης δεν συγκαταλέγεται στις επιτρεπόμενες από το Διεθνή Οργανισμό Αμπέλου και Οίνου (O.I.V.) οινολογικές πρακτικές. Σημειώνεται ότι η Ε.Ε. υιοθετεί τις συστάσεις του ανωτέρω Οργανισμού. Επιπλέον σε Τρίτες Χώρες όπως Αργεντινή, Χιλή, Αυστραλία, Ν. Αφρική και στη Πολιτεία της Καλιφόρνιας στις Η.Π.Α. απαγορεύεται η χρήση ζάχαρης και η Ε.Ε. στις συμφωνίες με τις χώρες αυτές αναγκάζεται να καταφεύγει σε παραχωρήσεις.
     Ως εκ τούτου αν παρά τις αντιδράσεις της πλειοψηφίας των Κρατών - Μελών της Ε.Ε., υιοθετηθεί τελικά η πρόταση κατάργησης   της ζάχαρης, τα οφέλη που θα προκύψουν για τις χώρες τις Μεσογείου θα είναι εξόχως σημαντικά.
     ΙΙΙ. Στην Αγροτική Ανάπτυξη (Πυλώνας ΙΙ της Κ.Α.Π) προβλέπονται μέτρα για την προστασία του περιβάλλοντος από τα οποία μπορούν να ενισχυθούν οικονομικά οι αμπελουργοί που εντάσσονται σε αυτά. Η χώρα μας έχει ζητήσει την ένταξη ορισμένων μέτρων του Πυλώνα ΙΙ στις δράσεις των εθνικών προγραμμάτων στήριξης.
     Επιπλέον η χώρα μας στο πλαίσιο των απαλλαγών από το καθεστώς της εκρίζωσης έχει ζητήσει, εκτός από τις ορεινές και τις περιοχές με απότομες πλαγιές, να συμπεριληφθούν και τα μικρά νησιά, για λόγους περιβαλλοντικούς, οικονομικούς και κοινωνικούς αλλά και να .αυξηθεί το ποσοστό εξαίρεσης (2%) για τις ευαίσθητες περιβαντολλογικά περιοχές.
     Η Ελλάδα είναι η μοναδική χώρα στην Ε.Ε. όπου η αμπελουργία αποτελεί έναν από τους κύριους παράγοντες αειφόρου ανάπτυξης των πολυάριθμων και μικρών σε επιφάνεια νησιωτικών περιοχών. Η αμπελουργία σε πολλές νησιωτικές περιοχές του Αιγαίου και Ιονίου πελάγους, ως στοιχείο άρρηκτα συνδεδεμένο με την ιστορία και τον πολιτισμό αυτών των περιοχών, δεν στηρίζει μόνο το εισόδημα των καλλιεργητών, αλλά συμβάλλει ιδιαιτέρα στη συγκράτηση του πληθυσμού στην ύπαιθρο (αποφυγή κοινωνικού αποκλεισμού) καθώς και στην προστασία του περιβάλλοντος, στην προστασία του εδάφους από διαβρώσεις και στη διατήρηση του τοπίου. Είναι δε γεγονός ότι, η άμπελος σε πολλές από αυτές τις περιοχές, αποτελεί ουσιαστικά μονοκαλλιέργεια και η εκρίζωσή της θα οδηγήσει σε σοβαρά περιβαλλοντικά προβλήματα. Η αμπελοκαλλιέργεια στις περιοχές αυτές στηρίζει τον οινοτουρισμό, προσφέρει προϊόντα υψηλής ποιότητας και λόγω μικρών στρεμματικών αποδόσεων δεν επηρεάζει τα διαρθρωτικά πλεονάσματα οίνου της Ε.Ε..
     Η χώρα μας έχει δηλώσει ότι, πέραν της εξαίρεσης αυτών των περιοχών από το μέτρο της εκρίζωσης, πρέπει να δοθούν κίνητρα βιωσιμότητας των αμπελουργικών εκμεταλλεύσεων σε νησιωτικές και ορεινές και ευαίσθητες περιβαλλοντολογικά περιοχές.
     Σημειώνεται επίσης ότι πέραν των αποζημιώσεων που προβλέπονται για τους παραγωγούς που εκριζώνουν, με την πρόταση κανονισμού προβλέπεται η εισαγωγή τους στο ενιαίο σύστημα πληρωμών με ετήσια αποδεσμευμένη ενίσχυση που θα ανέρχεται στο επίπεδο της μέσης περιφερειακής ενίσχυσης και όχι μεγαλύτερη από 350 ευρώ ανά εκτάριο, με προϋπόθεση την τήρηση των απαιτήσεων της πολλαπλής συμμόρφωσης. Η χώρα μας υποστηρίζει το μέτρο αυτό ζητώντας να αυξηθεί σημαντικά το ποσό της αποδεσμευμένης ενίσχυσης που θα δίνεται στον παραγωγό διότι ότι είναι εξαιρετικά χαμηλό για τη χώρα μας, δεδομένου ότι η αξία των δικαιωμάτων για άλλες καλλιέργειες (π.χ. σταφίδα, καπνός, βαμβάκι) είναι πολύ υψηλότερη και άρα η μέση περιφερειακή ενίσχυση απέχει κατά πολύ από το ποσό ,το οποίο προτείνει η Επιτροπή.
     Επιπλέον στην πρόταση αυτή και ειδικότερα στο μενού του εθνικού φακέλου περιλαμβάνεται και το μέτρο του πράσινου τρηγητού όπου οι αμπελοκαλλιεργητές θα μπορούν να επιδοτηθούν μειώνοντας την παραγωγή τους και πάλι υπό όρους πολλαπλής συμμόρφωσης.
     Όσον αφορά την διεύρυνση του εθνικού φακέλου η χώρα μας έχει συμμαχήσει με όλα τα παραγωγά Κράτη - Μέλη της Ε.Ε.. Όσον αφορά δε την κατάργηση της ζάχαρης η χώρα μας την υποστηρίζει μαζί με την Ιταλία, την Ισπανία, την Κύπρο και την Ιρλανδία. Επίσης για τη μη μεταφορά των πόρων από την Κ.Ο.Α. Οίνου στον Πυλώνα ΙΙ αλλά αντιθέτως για τη μεταφορά ορισμένων δράσεων της Αγροτικής Ανάπτυξης (Πυλώνας ΙΙ) στα Εθνικά Προγράμματα Στήριξης, η χώρα μας έχει συμμαχήσει με τα περισσότερα παραγωγά Κράτη - Μέλη.
     Ο Υπουργός
     Α. ΚΟΝΤΟΣ»
      2. Στην με αριθμό 1276/30-10-07 ερώτηση των Βουλευτών κυρίων Ιωάννη Ζιώγα και Σοφίας Καλαντίδου δόθηκε με το υπ’ αριθμ. 123585/ΙΗ/19-11-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1276/30-10-2007, την οποία κατέθεσαν οι Βουλευτές κ.κ. Γ. Ζιώγα και Σ. Καλαντίδου και αναφέρεται στη σχολική στέγη στην Κασσάνδρα Χαλκιδικής, σας γνωρίζουμε τα ακόλουθα:
      Ι. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Αντίστοιχα σε ετήσιες-επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ..
      ΙΙ. Σχετικά με τη σχολική στέγη στην Κασσάνδρα Χαλκιδικής η Δ/νση Προγ/μού της Ν.Α. Χαλκιδικής με σχετικό έγγραφό της μας πληροφόρησε ότι ήδη η Νομαρχιακή Αυτοδιοίκηση έχει εξασφαλίσει δια μέσου του O.Σ.K. την ανέγερση δύο (2) σχολικών μονάδων (Λύκειο Μουδανιών-Λύκειο Πολυγύρου).
      Ο αμίαντος έχει απομακρυνθεί από όλα τα σχολεία (προϋπολογισμός έργου 1.700.000.00 ευρώ).
      Το ΥΠ.Ε.Π.Θ. έχοντας συνείδηση της ευθύνης του θα φροντίσει στο πλαίσιο των χρηματοοικονομικών δυνατοτήτων του για τη χρηματοδότηση της Ν.Α. Αχαΐας, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
      ΙΙΙ. Όσον αφορά στην πρόσληψη προσωπικού για τη φύλαξη και για τη γραμματειακή υποστήριξη των σχολικών μονάδων Δευτεροβάθμιας Εκπαίδευσης στην Κασσάνδρα Χαλκιδικής, σας γνωρίζουμε τα ακόλουθα:
      Σύμφωνα με τι διατάξεις του άρθρου 19 του Ν. 1566/85, σε κάθε σχολική μονάδα Β/θμιας Εκπ/σης με διακόσιους (200) και άνω μαθητές λειτουργεί γραμματεία στην οποία τοποθετείται ένας (1) υπάλληλος διοικητικού κλάδου. Επίσης σε καθεμιά ως άνω μονάδα τοποθετείται ένας (1) υπάλληλος του ενιαίου κλάδου ΥΕ Κλητήρων - Επιστατών -Φυλάκων - Νυκτοφυλάκων, ο οποίος ασκεί καθήκοντα του κλάδου ανάλογα με τις υπηρεσιακές ανάγκες.
      Με βάση τις κείμενες διατάξεις (άρθρο 20 του Ν.1566/85, όπως τροποποιήθηκε με το άρθρο 16 του Ν.3476/06), ο διορισμός του διοικητικού και βοηθητικού προσωπικού πραγματοποιείται ανά Νομό και Νομαρχιακό Διαμέρισμα. Η περαιτέρω τοποθέτηση του προσωπικού σε συγκεκριμένη θέση πραγματοποιείται με απόφαση του αρμόδιου Περιφερειακού Διευθυντή Εκπαίδευσης, ύστερα από πρόταση του οικείου Περιφερειακού Υπηρεσιακού Συμβουλίου Διοικητικού Προσωπικού (Π.Υ.Σ.ΔΙ.π.).
      Στο Ν. Χαλκιδικής υπηρετούν είκοσι (20) διοικητικοί υπάλληλοι, εκ των οποίων πέντε (5) του κλάδου ΥΕ. Για την κάλυψη κενών θέσεων, βρίσκεται σε εξέλιξη διαδικασία Μετατάξεων υπαλλήλων από άλλους φορείς με βάση τις διατάξεις του Νέου Υπαλληλικού Κώδικα. Συγκεκριμένα, για το Ν. Χαλκιδικής είχαν προκηρυχθεί επτά (7) θέσεις διοικητικού προσωπικού και υποβλήθηκαν δύο (2) αιτήσεις. Επιπλέον, έχει ήδη υποβληθεί προς το ΥΠ.ΕΣ. νέος Προγραμματισμός Προσλήψεων. Για το Ν. Χαλκιδικής έχει ζητηθεί η πλήρωση δεκαοκτώ (18) κενών θέσεων, εκ των οποίων οι δώδεκα (12) αφορούν τον κλάδο ΥΕ.
      Σημειώνεται, επιπροσθέτως ότι, η φύλαξη των σχολικών μονάδων πραγματοποιείται (πέρα από το προαναφερθέν προσωπικό) και από τους σχολικούς φύλακες οι οποίοι εμπίπτουν στην αρμοδιότητα του ΥΠ.Ε.Σ., από το οποίο πραγματοποιούνται οι προσλήψεις τους.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      3. Στην με αριθμό 1048/23-10-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΑΠΦ21/122/ΑΣ3060δις/16-11-07 έγγραφο από την Υπουργό  Εξωτερικών η ακόλουθη απάντηση:
      «Σύμφωνα με τα τηρούμενα στο Γραφείο Τύπου και Επικοινωνίας Λονδίνου αρχεία, δεν προκύπτει ότι η χώρα μας απετέλεσε την τελευταία διετία αντικείμενο δυσφημιστικών σχολίων ή καταγγελιών περί «εμπορίας οργάνων» στον Βρετανικό Τύπο ή τα κυριότερα ΜΜΕ.
      Οι μόνες περιπτώσεις οι οποίες ενδεχομένως θα μπορούσαν να συσχετισθούν με την Ερώτηση του Βουλευτού κ. Οικονόμου είναι η γνωστή ως «υπόθεση Rochester» (2000-2001) καθώς και η «υπόθεση Bickwell» (2000), οι οποίες έτυχαν εκτενούς κάλυψης και στον Ελληνικό Τύπο. Επρόκειτο για δυσμενέστατη συγκυρία αρνητικής δημοσιότητας για την Ελλάδα, καθώς τα δυο δυστυχήματα συνέβησαν περίπου στο ίδιο χρονικό διάστημα.
      Και στις δύο περιπτώσεις το Γραφείο Τύπου διαχειρίστηκε τα δυσφημιστικά δημοσιεύματα με λεπτομερείς ενημερώσεις συντακτών και ρεπόρτερ, αλλά και με την έκδοση σχετικών Δελτίων Τύπου.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      4. Στην με αριθμό 1303/30-10-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 123596/ΙΗ/16-11-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1303/30-10-07 την οποία κατέθεσε ο Βουλευτής κ. Μανόλης Στρατάκης και αφορά στην αντιμετώπιση της μαθητικής διαρροής, σας γνωρίζουμε τα ακόλουθα:
      Σύμφωνα με την τελευταία έρευνα του Παρατηρητηρίου Μετάβασης του Παιδαγωγικού Ινστιτούτου για τη Μαθητική Διαρροή στη Δευτεροβάθμια Εκπαίδευση (2005, μαθητική γενιά 2000-2001), η Κρήτη παρουσιάζει ποσοστά διαρροής στο Γυμνάσιο 8,34%, στο Ενιαίο Λύκειο 4,84% και στα ΤΕΕ 23,21 %, ποσοστά δηλαδή αρκετά υψηλά σε σχέση με τους αντίστοιχους εθνικούς όρους που είναι 6,09% για το Γυμνάσιο, 3,32% για το Ενιαίο Λύκειο και 20,28% για τα ΤΕΕ. Δεν υπάρχουν εμπειρικά στοιχεία που να πιστοποιούν ότι η διαρροή στη συγκεκριμένη περιφέρεια έχει σχέση με «άρνηση των μαθητών ως προς το υφιστάμενο πλαίσιο». Αντιθέτως, παλαιότερες έρευνες του Παιδαγωγικού Ινστιτούτου έχουν δείξει ότι τα γενεσιουργά αίτια της διαρροής, στη συγκεκριμένη περιοχή, πρέπει να αναζητηθούν στην εμπλοκή των μαθητών σε αγροτοτουριστικού χαρακτήρα εργασίες, κυρίως των γονέων τους, οι οποίες ευδοκιμούν στον νομό, και γενικότερα στη στιβαρότητα της τοπική, αγοράς εργασίας. Επισημαίνεται ότι, σύμφωνα με την Έρευνα Εργατικού Δυναμικού, η Κρήτη τα τελευταία χρόνια εμφανίζει τους χαμηλότερους δείκτες ανεργίας στην Ελλάδα. Συγκεκριμένα το β΄ τρίμηνο του 2007 σε ποσοστό ανεργίας 8,1% για όλη τη χώρα, η Κρήτη εμφανίζει ποσοστό 4,2%.
      Όσον αφορά στην πρόληψη και αντιμετώπιση του φαινομένου, ισχύουν και για την Κρήτη τα μέτρα που έχει λάβει το ΥΠΕΠΘ για όλη τη χώρα, που είναι:
      - Έχει συσταθεί το «Παρατηρητήριο Μετάβασης», το οποίο λειτουργεί στο Παιδαγωγικό Ινστιτούτο με στόχο, μεταξύ άλλων, την έρευνα (συλλογή και επεξεργασία των στοιχείων της μαθητικής διαρροής) αλλά και τον εντοπισμό των βασικών της αιτίων. Από τις τρεις έρευνες που διεξήχθησαν μέχρι στιγμής, έχουν προσδιοριστεί πολλά στοιχεία τα οποία χρησιμεύουν τόσο για την πρόληψη όσο και για την αντιμετώπιση της μαθητικής διαρροής. Η χαρτογράφηση μάλιστα του φαινομένου σε επίπεδο γεωγραφικής περιφέρειας και νομού υποδεικνύει στον εκπαιδευτικό σχεδιασμό τις περιοχές υψηλής προτεραιότητας για σχετικές παρεμβάσεις.
      - Επειδή μία από τις βασικές αιτίες διαρροής είναι και η σχολική αποτυχία, γίνονται παιδαγωγικές παρεμβάσεις προς την κατεύθυνση αυτή και λαμβάνονται ουσιαστικά μέτρα για την αντιμετώπισή της με καλύτερα προγράμματα και βιβλία, με περιορισμό της διδακτέας ύλης, με την εισαγωγή καινοτόμων δράσεων (όπως η εφαρμογή της ευέλικτης ζώνης) κ.ά. Τα μέτρα αυτά αμβλύνουν τις εκπαιδευτικές ανισότητες και δημιουργούν τις προϋποθέσεις για την ανάπτυξη των νοητικών ικανοτήτων και παρωθητικών δυνάμεων που είναι απαραίτητες για την επιτυχή σχολική φοίτηση, αφού επιτρέπουν την ανάπτυξη βασικών δεξιοτήτων (αναγνωστική και μαθηματική ικανότητα, ικανότητα εργασίας σε ομάδα κ.ά.) και την ενίσχυση της αυτοεκτίμησης του «αδύναμου» μαθητή, γεγονός που ενισχύει την περαιτέρω παραμονή του στο σχολείο.
      - Οι «αδύνατοι» γενικά μαθητές στηρίζονται με την εφαρμογή του θεσμού της ενισχυτικής διδασκαλίας και της πρόσθετης διδακτικής βοήθειας, ώστε να αντιμετωπίζουν τα ιδιαίτερα μαθησιακά τους προβλήματά και να μην εγκαταλείπουν τα σχολείο.
      - Για την ένταξη και ενσωμάτωση των αλλοδαπών μαθητών λειτουργούν Αυτοτελείς Τάξεις Υποδοχής, Φροντιστηριακά Τμήματα και Διαπολιτισμικά σχολεία.
      - Με τον θεσμό των Σχολείων Δεύτερης Ευκαιρίας δίνεται η ευκαιρία επιστροφής στην εκπαίδευση όσων την εγκατέλειψαν πρόωρα.
      Το ΥΠΕΠΘ αντιμετωπίζει με σοβαρότητα και αίσθημα ευθύνης τους νέους και τα ζητήματα εκπαίδευσης. Δεδομένου ότι η σχολική διαρροή είναι πολυπαραγοντική, η αντιμετώπισή της οφείλει να είναι ανάλογη.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      5.  Στην με αριθμό 453/9-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 69/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «α) Με το αριθμ.173547/28-09-2007 έγγραφο της Δ/νσης Θαλάσσιας Αλιείας του Υπουργείου Αγροτικής Ανάπτυξης & Τροφίμων υποβλήθηκαν εμπρόθεσμα, ηλεκτρονικά στις Υπηρεσίες της Ε.Ε., τρεις (3) προτάσεις για τη λειτουργία κατά παρέκκλιση αλιευτικών σκαφών με τα αλιευτικά εργαλεία Δίχτυ Τράτας Βυθού και Γρι γρί.
      Ειδικότερα:
      1. Αίτημα κατ' εξαίρεση αλιείας γαρίδας με μηχανότρατα στις περιοχές Θερμαϊκού και εκβολών Νέστου στο πλαίσιο σχεδίου διαχείρισης, από τον Αγροτικό - Αλιευτικό Συνεταιρισμό Μηχανοτρατών Νέας Μηχανιώνας «Η Αγία Παρασκευή» με συνημμένη τεχνική έκθεση που έχει συνταχθεί από ερευνητική ομάδα του ΕΘΙΑΓΕ -ΙΝΑΛΕ.
      2. Αίτημα για κατά παρέκκλιση εκμετάλλευση βενθοπελαγικών ιχθυαποθεμάτων από μηχανότρατες σε περιοχές με στενή υφαλοκρηπίδα : η περίπτωση του Ν. Αιγαίου από τον Αγροτικό - Αλιευτικό Συνεταιρισμό Μηχανοτρατών Νέας Μηχανιώνας «Η Αγία Παρασκευή» με συνημμένη τεχνική έκθεση που έχει συνταχθεί από ερευνητική ομάδα του ΕΛΚΕΘΕ - ΙΘΑΒΙΚ. Το αίτημα αν και αναλύει στοιχεία ορισμένων μόνο περιοχών παρουσιάζεται με την πρόθεση να περιληφθεί στην παρέκκλιση όλη η επικράτεια.
      3. Αίτημα για κατά παρέκκλιση λειτουργία του αλιευτικού εργαλείου Γρι γρί, με την υποβολή τεχνικής και μηχανικής μελέτης λειτουργίας του αλιευτικού εργαλείου Γρι γρί στην Ελλάδα στο πλαίσιο σχεδίου διαχείρισης, από τον Αλιευτικό Σύλλογο Πλοιοκτητών Γρι-γρί ημέρας νύχτας «ο Άγιος Νικόλαος» που έχει συνταχθεί από ερευνητική ομάδα του ΕΛΚΕΘΕ.
      Για την επιστημονική περαιτέρω τεκμηρίωση των παραπάνω προτάσεων ήδη έχει ανατεθεί από τους ενδιαφερόμενους φορείς των επαγγελματιών αλιέων η εκπόνηση σχετικών μελετών, ενέργεια που βρίσκεται σε διαδικασία ένταξης στο πλαίσιο του ΕΠΑΛ 2000-2006 με ποσοστό 100%.
      Για την εφαρμογή των παραπάνω παρεκκλίσεων έχει δηλωθεί ότι ισχύουν οι προβλεπόμενες από τον Κανονισμό προϋποθέσεις και διασφαλίζεται η τήρηση των προβλεπόμενων επίσης απαιτήσεων του Κανονισμού για την εφαρμογή και παρακολούθηση.
      Τα σχέδια διαχείρισης κοινοποιήθηκαν στην Επιτροπή μέχρι τις 30 Σεπτεμβρίου 2007 (πρώτο και τρίτο αίτημα) προκειμένου η Επιτροπή να διατυπώσει τις παρατηρήσεις της πριν τη θέσπιση δηλαδή πριν την 1η Ιανουαρίου 2008. Η Επιτροπή επιτρέπει παρέκκλιση μετά από σχετική απόφαση της Διαχειριστικής Επιτροπής Αλιείας. Εάν η Επιτροπή κρίνει ότι ένα σχέδιο που θεσπίσθηκε δεν επαρκεί για να διασφαλίσει υψηλό επίπεδο προστασίας των πόρων και του περιβάλλοντος, μπορεί, αφού διαβουλευθεί με το ενδιαφερόμενο Κράτος-Μέλος, να του ζητήσει να τροποποιήσει το σχέδιο ή μπορεί να προτείνει στο Συμβούλιο κατάλληλα μέτρα για την προστασία των πόρων του περιβάλλοντος.
      Στην περίπτωση του δευτέρου αιτήματος, η εφαρμογή του οποίου δεν απαιτεί σχέδιο διαχείρισης, εάν η Επιτροπή θεωρεί ότι δεν πληρούνται οι όροι για παρέκκλιση, μπορεί, αφού συμβουλευθεί το ενδιαφερόμενο Κράτος-Μέλος, να του ζητήσει να τροποποιήσει την παρέκκλιση ή μπορεί να προτείνει στο Συμβούλιο κατάλληλα μέτρα για την προστασία των πόρων του περιβάλλοντος.
      β) Η δημιουργία Μητρώου Αλιέων αποτελεί βασική προτεραιότητα του Τομέα Αλιείας.
      Απαραίτητη προϋπόθεση όμως για τη δημιουργία του Μητρώου είναι η έκδοση Προεδρικού Διατάγματος για τον καθορισμό των προϋποθέσεων για τη χορήγηση επαγγελματικών αδειών αλιείας ατομικών και σκαφών, στο πλαίσιο εξουσιοδότησης του άρθρου 10 του Ν.Δ. 420/70 .
      Για το σκοπό αυτό συγκροτήθηκε επιτροπή το 2005 η οποία όμως δεν κατέστη δυνατό να ολοκληρώσει το έργο της στο χρονικό διάστημα που της είχε τεθεί.
      Προωθείται απόφαση για την συγκρότηση νέας Επιτροπής προκειμένου να ολοκληρωθεί η σύνταξη του σχεδίου Προεδρικού Διατάγματος.
      Ο Υπουργός
      Α. ΚΟΝΤΟΣ»
      6. Στην με αριθμό 1097/24-10-07 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. Α.Π.Φ.21/123/ΑΣ3061δις/16-11-07 έγγραφο από την Υπουργό Εξωτερικών η ακόλουθη απάντηση:
      «Έχει ήδη αποσταλεί (2/11/2007) από την Πρεσβεία μας στη Σόφια Ρηματική Διακοίνωση διαμαρτυρίας προς το βουλγαρικό Υπουργείο Εξωτερικών, με την οποία ζητείται η λήψη όλων των απαραίτητων μέτρων για την εξάλειψη του επαναλαμβανόμενου φαινομένου ρύπανσης του ελληνικού ρου του Νέστου από τον βουλγαρικό, γεγονός που έχει σοβαρότατες επιπτώσεις στην ποιότητα των υδάτων του ποταμού. Η κίνηση αυτή έγινε κατόπιν σχετικών οδηγιών της αρμόδιας Δ/νσης του Υπουργείου Εξωτερικών, το οποίο και ανταποκρίθηκε άμεσα στην από 30.10.2007 επιστολή της Διεύθυνσης Υδάτων της Περιφέρειας της Ανατολικής Μακεδονίας- Θράκης. Αναμένεται η απάντηση του βουλγαρικού Υπουργείου Εξωτερικών.
      Σε κάθε περίπτωση, από την ελληνική πλευρά παγίως τονίζεται ότι θα πρέπει να γίνονται σεβαστές από τη Βουλγαρία οι υποχρεώσεις της που απορρέουν τόσο από το διμερές συμβατικό πλαίσιο, όσο και από την Οδηγία Πλαίσιο 2000160 της ΕΕ για τα Ύδατα.
      Συγκεκριμένα, όσον αφορά το διμερές συμβατικό πλαίσιο, στις 01-11-2002 υπεγράφη μεταξύ Ελλάδος και Βουλγαρίας Μνημόνιο Συνεργασίας στον Τομέα Προστασίας του Περιβάλλοντος. Το Μνημόνιο αυτό κυρώθηκε από ελληνικής πλευράς με τον Ν. 3367 (ΦΕΚ 169 Α΄/ 06-07-05).	.
      Επειδή η Ελλάδα είναι χώρα κατάντης, τα σημαντικότερα θέματα τα οποία την απασχολούν είναι τα προκαλούμενα από τους διασυνοριακούς ποταμούς και ειδικότερα η ρύπανση των ποταμών Νέστου και Στρυμώνα από στερεά απορρίμματα, τα οποία μεταφέρονται από την Βουλγαρία προς την Ελλάδα.
      Η Βουλγαρία έχει υπογράψει και έχει επικυρώσει την Σύμβαση ESPOO, την Σύμβαση για την Προστασία και Χρήση των Διασυνοριακών Υδάτων και των Διεθνών Λιμνών (Ελσίνκι 1992) και την Σύμβαση για τις Διασυνοριακές Επιπτώσεις των Βιομηχανικών Ατυχημάτων (Ελσίνκι 1992), ενώ έχει μεν υπογράψει, χωρίς όμως να έχει επικυρώσει το Πρωτόκολλο SEA, το Πρωτόκολλο για το Νερό και την Υγεία (1999) και το Πρωτόκολλο για την Αστική Ευθύνη και την αποζημίωση για Ζημιές (1992).
      Η χώρα μας έχει επίσης υπογράψει και έχει επικυρώσει τις ανωτέρω Συμβάσεις, ενώ έχει μεν υπογράψει, αλλά δεν έχει επικυρώσει τα εν λόγω Πρωτόκολλα.
      Το Υπουργείο Εξωτερικών παρακολουθεί την τήρηση των άνω Συμβάσεων επί του εν λόγω θέματος, από πλευράς της όμορής μας χώρας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
	7. Στην με αριθμό 966/22-10-07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 167/14-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Σ. Μερεντίτη, σας πληροφορούμε τα εξής:
      Τα θέματα που αφορούν την οικονομική και διοικητική υποστήριξη των Περιφερειακών Δασικών Υπηρεσιών μετά την ισχύ του Ν.2503/1997 και την υπαγωγή των υπηρεσιών αυτών στις Περιφέρειες του Κράτους, υπάγονται και χρηματοδοτούνται από τον Τακτικό Προϋπολογισμό των οικείων Περιφερειών και ρυθμίζονται σε επίπεδο νομού, τόσο με τον προγραμματισμό των αναγκαίων προσλήψεων μονίμου προσωπικού και της αναγκαίας υλικοτεχνικής υποδομής, όσο και την προώθηση στα Περιφερειακά Επιχειρησιακά Προγράμματα (ΠΕΠ) και την εν συνεχεία εκτέλεση των απαραίτητων δασικών έργων και εργασιών.
      Τα δασικά μέτρα κατά την τρέχουσα προγραμματική περίοδο 2000-2006 (Γ΄ ΚΠΣ) και μετά την έκδοση του Ν. 2503 /97 « Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις» (ΦΕΚ 107 Α') υλοποιούνται αποκλειστικά από τις Περιφέρειες μέσω των Περιφερειακών Επιχειρησιακών Προγραμμάτων (ΠΕΠ) και όχι κεντρικά.
      Τα δασικά μέτρα σύμφωνα με το Συμπλήρωμα Προγραμματισμού του Περιφερειακού Επιχειρησιακού Προγράμματος Θεσσαλίας 2000 - 2006, περιλαμβάνονται στο μέτρο 2.11 «Προστασία και Διαχείριση δασών» του υποάξονα Β «Ολοκληρωμένη ανάπτυξη ορεινών και νησιωτικών περιοχών και δράσεις προστασίας και βιώσιμης διαχείρισης του θεσσαλικού περιβάλλοντος» του άξονα 2 «Ολοκληρωμένη ανάπτυξη της υπαίθρου».
      Σύμφωνα με τα διαλαμβανόμενα στο Τεχνικό Δελτίο του μέτρου του Συμπληρώματος Προγραμματισμού του ΠΕΠ το μέτρο στοχεύει στην υλοποίηση έργων / δράσεων πρόληψης και αποκατάστασης από φυσικές καταστροφές και προληπτικών ενεργειών καθώς και στην ανάδειξη της κοινωνικής και οικολογικής αξίας όλων των δασών (δημόσια, δημοτικά / κοινοτικά, ιδιωτικά). Επιπλέον για τα δημοτικά/ κοινοτικά, ιδιωτικά δάση, το μέτρο στοχεύει στην εκπόνηση διαχειριστικών και αναπτυξιακών σχεδίων και παραγωγικών επενδύσεων για την διατήρηση της οικονομικής αξίας του δάσους.
      Η επίτευξη των παραπάνω πραγματοποιείται με δράσεις , όπως οι ακόλουθες που ισχύουν για όλα τα δάση (δημόσια - δημοτικά / κοινοτικά - συνεταιριστικά/ ιδιωτικά) :
      1. Πρόληψη δασικών πυρκαγιών με κατασκευή και βελτίωση δασικών οδών, αντιπυρικών ζωνών, καθαρισμούς, δεξαμενές, υδατοφράγματα και γενικά έργα πρόληψης.
      2. Αναδασώσεις για την αποκατάσταση κατεστραμμένου φυσικού τοπίου ή αναδασώσεις για την αύξηση της πυραντοχής των συστάδων, έργα αποκατάστασης κατεστραμμένων περιοχών.
      3. Αντιπλημμυρικά έργα και αντιδιαβρωτικής προστασίας (διευθέτηση χειμάρρων που διασχίζουν δασικές εκτάσεις και γειτνιάζουν με οικισμούς, μικρά ορεινά φράγματα για την αποφυγή της διάβρωσης).
      4. Προστασία και αποκατάσταση βιοτόπων άγριας πανίδας από φυσικές καταστροφές (καταφύγια, δρυμοί)
      5. Περιβαλλοντικές δράσεις ενημέρωσης και ευαισθητοποίησης του τοπικού πληθυσμού για προστασία των δασών από πυρκαγιές και έργα όπως διαχειριστικά σχέδια και γενικά δράσεις που αποσκοπούν στη βελτίωση της οικολογικής και κοινωνικής αξίας του δάσους (θέσεις θέας, δασικά χωριά, ποδηλατόδρομοι, μονοπάτια, παρατηρητήρια).
      6. Άλλες δράσεις αποτροπής πυρκαγιών (πέραν των δασοπονικών έργων υποδομής) όπως κέντρα δασοπροστασίας, υλικά επικοινωνίας και μέσα περιπολίας.
      Η Δ/νση Δασών Περιφέρειας Θεσσαλίας είναι αρμόδια για την περιφερειακή δασική ανάπτυξη και προστασία των δασών (και την εκπόνηση προγραμμάτων αντιπυρικής προστασίας των δασικών εκτάσεων) σύμφωνα με το εδάφιο 7 του άρθρου 6 του Ν. 2503/97, η οποία και θα πρέπει μετά από συνεργασία με τα Δασαρχεία της Περιφέρειας και εν προκειμένω του Ν. Τρικάλων, να αιτείται από την Ειδική Υπηρεσία Διαχείρισης του ΠΕΠ και εφ’ όσον υπάρχουν διαθέσιμες πιστώσεις αυτή να εκδώσει «Πρόσκληση για υποβολή προτάσεων» για τα δασικά μέτρα και την ένταξη των υποβληθεισών προτάσεων στο ΠΕΠ.
     Κάθε χρόνο το Υπουργείο Αγροτικής Ανάπτυξης και Τροφίμων (Γενική Δνση Ανάπτυξης και Προστασίας Δασών και Φυσικού Περιβάλλοντος) χρηματοδοτεί τις Περιφερειακές Δασικές Υπηρεσίες από τις πιστώσεις που διατίθενται ετησίως και εγγράφονται στον Τακτικό Προϋπολογισμό Εξόδων του Υπουργείου (Φ.29/110) στον ΚΑΕ 5242, «Πιστώσεις δασοπροστασίας υπό κατανομή».
     Από τις πιστώσεις αυτές καλύπτονται καταρχήν:
        - οι δαπάνες του εποχιακού προσωπικού (οκτάμηνης απασχόλησης) για την αντιμετώπιση των εποχιακών αναγκών του Τομέα Δασών και ενδεικτικά για την λειτουργία των εθνικών δρυμών, των κρατικών εκτροφείων θηραμάτων, των Ελεγχόμενων Κυνηγετκών περιοχών και για την υποστήριξη της κρατικής εκμετάλλευσης δασών (ΚΕΔ). Στη Δ/νση Δασών Ν. Τρικάλων κατανεμήθηκαν φέτος συνολικά 86 άτομα διαφόρων ειδικοτήτων (3 Δασολόγοι,1 ΠΕ Μηχανολόγος Μηχανικός, 5 Δασοπόνοι, 1 ΤΕ Τεχνολόγος Μηχανικός, 1 ΤΕ Ηλεκτρολογίας - Μηχανολογίας, 1 ΤΕ Διοικητικού-Λογιστικού,16 ΔΕ Τεχνικών, 6 Οδηγοί αυτοκινήτων, 11 ΔΕ Χειριστές μηχανημάτων, 1 ΔΕ Χειριστής ΗΝ, 4 ΥΕ φύλακες, 2 ΥΕ Εργάτες Εκτροφείων και 34 ΥΕ εργάτες-Δασεργάτες) και πιστώσεις ύψους 398.390,00 € για την κάλυψη της μισθοδοσίας τους.
     - οι δαπάνες για τα συνεργεία που απασχολούνται κατά την αντιπυρική περίοδο με τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης). Στη Δ/νση Δασών Ν. Τρικάλων κατανεμήθηκαν 1 Δασοπόνος, 1 Ειδικός Δασικής Προστασίας και 16 εργάτες) και πιστώσεις ύψους 59.500,00 € για την κάλυψη της μισθοδοσίας τους.
        - οι δαπάνες για τη λειτουργία των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες για θέματα αντιπυρικής προστασίας, σύμφωνα με την ετήσια σχετική εγκύκλιο στην οποία καθορίζονται τα μέτρα δασοπροστασίας. Στη Δ/νση Δασών Ν. Τρικάλων κατανεμήθηκαν πιστώσεις ύψους 75.350,00 €.
     Στη συνέχεια οι υπόλοιπες πιστώσεις κατανέμονται για να καλυφθούν επικουρικά / συμπληρωματικά οι υποχρεώσεις των Περιφερειακών Δασικών Υπηρεσιών, αναφορικά με τα λειτουργικά έξοδα τους, σε σχέση με το έργο της δασοπροστασίας και την υποστήριξη της λειτουργίας των κρατικών εκτροφείων θηραμάτων, των ελεγχόμενων κυνηγετικών περιοχών και των πεστροφογεννητικών σταθμών (π.χ. τηλεφωνικά τέλη, ηλεκτρικό ρεύμα, προμήθειες υλικών για συντήρηση εξοπλισμού, καύσιμα, προμήθεια φυραμάτων και κτηνιατρικού - υγειονομικού υλικού, προμήθεια φυτοπαθολογικού υλικού, έπιπλα, Η/Υ, οχήματα μεταφοράς προσωπικού μισθώματα μεταφορικών μέσων κ.λ.π.
      Η Δ/νση Δασών Ν. Τρικάλων δεν συμπεριλήφθηκε στην κατανομή του 1.087.900,00 €, αφού δεν έχει υποβάλλει μέχρι σήμερα αίτημα, αλλά συμπεριλήφθηκε στην κατανομή των 687.700,00 €, που αφορά λειτουργικά θήρας. Της κατανεμήθηκαν πιστώσεις 75.000,00 €, τόσες όσες είχε ζητήσει με σχετικό έγγραφό της.
      Ο Υφυπουργός
      Κ. ΚΙΛΤΙΔΗΣ»
     8. Στην με αριθμό  869/18.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7017/4/7517/8.11.07  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΜΑΓΚΡΙΩΤΗΣ, σας γνωρίζουμε ότι, κατά το σχετικά βραχύ διάστημα της ύπαρξης των ειδικών φρουρών ως αναπόσπαστου τμήματος της Ελληνικής Αστυνομίας, έχουν επέλθει σημαντικές βελτιώσεις στη μισθολογική και ασφαλιστική τους κατάσταση, αλλά και στο εργασιακό τους καθεστώς. Ωστόσο, όπως καταστήσαμε σαφές από την πρώτη στιγμή, προχωρούμε σταδιακά στην επίλυση των προβλημάτων του συνόλου του προσωπικού της Αστυνομίας, τόσο σε θεσμικό όσο και σε οικονομικό επίπεδο, που δεν επιλύθηκαν μέχρι σήμερα. Προς την κατεύθυνση αυτή συνεργαζόμαστε στενά με τις συνδικαλιστικές οργανώσεις των εργαζομένων στα Σώματα Ασφαλείας και φυσικά των ειδικών φρουρών, οικοδομώντας τη συνεργασία με το προσωπικό, με γνώμονα τη βελτίωση της αποτελεσματικότητας των Υπηρεσιών και την ενίσχυση του κύρους της Ελληνικής Αστυνομίας. Στα πλαίσια δε αυτά το Υπουργείο μας επεξεργάζεται σχέδιο νόμου, στο οποίο προβλέπεται και η κατάλληλη ένταξη των ειδικών φρουρών και συνοριακών φυλάκων στο αστυνομικό προσωπικό.
      Σε ό,τι αφορά το θέμα των μετακινήσεων του εν λόγω προσωπικού, σας πληροφορούμε ότι αυτό ρυθμίστηκε με τις διατάξεις του π.δ. 211/2005, σύμφωνα με τις οποίες βασική προϋπόθεση για οποιαδήποτε μετακίνηση ειδικού φρουρού σε Υπηρεσία της Ελληνικής Αστυνομίας αποτελεί η σύσταση οργανικών θέσεων του προσωπικού αυτού. Στα πλαίσια αυτά, με τις τακτικές μεταθέσεις του τρέχοντος έτους, προκηρύχθηκαν προς πλήρωση 190 θέσεις του εν λόγω προσωπικού, από τις οποίες δεν καλύφθηκαν μόνο 20 της Γενικής Αστυνομικής Διεύθυνσης Αττικής και 2 της Αστυνομικής Διεύθυνσης Κυκλάδων. Επίσης, με τις συμπληρωματικές μεταθέσεις, προκηρύχθηκαν 11 Ο θέσεις για τη Γενική Αστυνομική Διεύθυνση Θεσσαλονίκης και 5 θέσεις για το Τμήμα Αντιμετώπισης Εγκληματικότητας Ηρακλείου, οι οποίες καλύφθηκαν. Πέραν αυτών, πρόσφατα, τοποθετήθηκαν σε διάφορες αστυνομικές Υπηρεσίες οι 2.000 νεοεξελθόντες των Σχολών ειδικοί φρουροί.
      Αναφορικά με το θέμα της δια βίου εκπαίδευσης των ειδικών φρουρών, αλλά και του λοιπού προσωπικού της Αστυνομίας, σας πληροφορούμε ότι στο θέμα αυτό δίνουμε ιδιαίτερη έμφαση και αποτελεί μία από τις προτεραιότητες του Υπουργείου μας. Η εκπαίδευση του προσωπικού αυτού πραγματοποιείται στις εγκαταστάσεις των Αστυνομικών Σχολών ή σε άλλους κατάλληλους χώρους με ευθύνη της Σχολής Αστυφυλάκων. Αποσκοπεί στην ανάπτυξη των ψυχικών, πνευματικών και σωματικών ικανοτήτων του, προσδίδοντάς του την αναγκαία για την αποστολή του επαγγελματική κατάρτιση. Ιδιαίτερη έμφαση δίνεται μάλιστα στους τομείς της αυτοάμυνας -αυτοπροστασίας, του χειρισμού και χρήσης των όπλων κατά την εκτέλεση της αποστολής του.
      Επιπροσθέτως, υφίσταται μέριμνα για την μετεκπαίδευση των ειδικών φρουρών, η οποία είναι όμοια με αυτή των αστυφυλάκων. Ειδικότερα, συμμετέχουν σε εκπαιδευτικά προγράμματα που αφορούν σε αυτοάμυνα, αυτοπροστασία, οπλοτεχνική, σκοποβολή, γρήγορη και ασφαλή οδήγηση αυτοκινήτου και μοτοσικλέτας, απόκτηση άδειας ικανότητας οδήγησης δίκυκλης μοτοσικλέτας και λεωφορείου, καθώς και φρούρηση στόχων και μεταγωγών κρατουμένων. Παράλληλα υπάρχει δυνατότητα φοίτησής τους στο Τμήμα Ξένων Γλωσσών (αγγλική γλώσσα) της Σχολής Μετεκπαίδευσης και Επιμόρφωσης Ελληνικής Αστυνομίας, στο πρόγραμμα εκμάθησης της γαλλικής γλώσσας στο Γαλλικό Ινστιτούτο και σε προγράμματα που διοργανώνονται από το Εθνικό Κέντρο Δημόσιας Διοίκησης και Αυτοδιοίκησης.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      9.Στην με αριθμό 1305/30.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1108666/132/13.11.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.1305/30.10.07 ερώτησης, που κατέθεσε ο Βουλευτής κ.Μανόλης Στρατάκης, σχετικά με το ανωτέρω θέμα σας γνωρίζουμε τα εξής:
      Ο ελληνικός Κώδικας Φ.Π.Α. (ν.2859/2000) αποτελεί ενσωμάτωση στο εσωτερικό μας δίκαιο της Οδηγίας 2006/112/ΕΚ Επιπλέον, ο πίνακας αγαθών και υπηρεσιών για τα οποία τα κράτη μέλη δύνανται να εφαρμόσουν μειωμένο συντελεστή Φ.Π.Α., είναι καθορισμένος από τις διατάξεις της ως άνω Οδηγίας και έχει ενσωματωθεί στο εσωτερικό δίκαιο της χώρας με το παράρτημα ΙΙΙ του Κώδικα Φ.Π.Α.
      Κατά συνέπεια οποιαδήποτε πρωτοβουλία, είτε εκ μέρους των κρατών-μελών είτε της Ευρωπαϊκής Επιτροπής, για εφαρμογή μειωμένων συντελεστών Φ.Π.Α. σαν φορολογικό κίνητρο, θα τεθεί προς συζήτηση στα όργανα της Ευρωπαϊκής Ένωσης, όπου συμμετέχει και η χώρα μας, επιδεικνύοντας σε κάθε τέτοια περίπτωση την ιδιαίτερη ευαισθησία της σε θέματα που αφορούν την αγροτική παραγωγή και την προστασία του περιβάλλοντος.
      O Υφυπουργός
      ΑΝΤΩΝΙΟΣ ΜΠΕΖΑΣ»
      10. Στην με αριθμό 1067/24.10.07 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. 262 Β/16.11.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση από πλευράς ΥΠΕΧΩΔΕ, σας γνωρίζουμε ότι:
      Η νήσος Αντίμηλος, είναι μια ακατοίκητη νήσος, έχει απαλλοτριωθεί υπέρ του Ταμείου Γεωργίας, Κτηνοτροφίας και Δασών με το αρ.1ΟΙ2509-1957 Βασιλικό Διάταγμα και είναι ο οικότοπος ενός υποείδους αιγάγρου.
      Έχει ενταχθεί στο Κοινοτικό Δίκτυο Natura 2000 με τον Κωδ.GR 422007 και αποτελεί μια σημαντική για την ορνιθοπανίδα περιοχή. Επίσης, έχει κηρυχθεί ως Καταφύγιο Άγριας Ζωής αρμοδιότητας της Δ/νσης Δασών της Περιφέρειας Ν.Αιγαίου και απαγορεύεται η θήρα. Λόγω της ιδιομορφίας του ανάγλυφου της νήσου (βραχώδεις τραχύτες), οι διάφορες τεχνικές εργασίες είναι πολύ δύσκολες και όταν πνέουν άνεμοι, εντάσεως 3-4 μποφόρ (δηλ: κατά τα 3/5 του έτους)δεν είναι δυνατή η προσέγγιση για αποβίβαση.
      Ο αίγαγρος της Αντιμήλου είναι ένα απειλούμενο είδος της Ελληνικής πανίδας, ως ποικιλία του είδους Capra aegagrus και κατατάσσεται στο Παράρτημα 11 της Οδηγίας 92/43/ΕΟΚ για τη διατήρηση των Φυσικών Οικοτόπων και της άγριας πανίδας και αυτοφυούς χλωρίδας, ως ζωικό είδος Κοινοτικού Ενδιαφέροντος, που η διατήρησή του επιβάλλει τον καθορισμό Ειδικών Ζωνών Διατήρησης.
      Σε συνεργασία της Δ/νσης Περιβαλλοντικού Σχεδιασμού ΥΠΕΧΩΔΕ με την Διεύθυνση Δασών Κυκλάδων θα δρομολογηθούν ενέργειες και θα επεξεργαστούν τα μέτρα προστασίας του αιγάγρου της Αντιμήλου υπό διττή αντίληψη:
      . Διαμόρφωση σχεδίου διαχειριστικών δράσεων και υλοποίησή τους από την Διεύθυνση Δασών Ν. Κυκλάδων την υλοποίηση διαχειριστικών δράσεων με την συνεργασία του Υπουργείου Εθνικής Άμυνας (ανεφοδιασμός της δεξαμενής με νερό για τις ανάγκες των ζώων) και του ΥΕΝ για την υποστήριξη με πλωτά μέσα για τη μεταφορά υλικών προκειμένου περί σχετικών με τη διαχείριση των απαραίτητων τεχνικών έργων.
      Τη διαμόρφωση της μελέτης τεκμηρίωσης, υπό τη μορφή Ειδικής Περιβαλλοντικής Μελέτης, που θα συνταχθεί από την Δ/νση Δασών Ν. Κυκλάδων, προκειμένου να ενταχθεί η Αντίμηλος στο ανάλογο καθεστώς προστασίας του Ν.1650186-Κεφ.Δ’ και να περιληφθεί στην προστατευόμενη περιοχή της Δυτικής Μήλου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      11.Στην με αριθμό 936/19.10.07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 162/13.11.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, σας πληροφορούμε τα εξής:
      Η αύξηση των τιμών των ζωοτροφών, είναι παγκόσμιο φαινόμενο που επηρεάζει και τα υπόλοιπα Κράτη - Μέλη, λόγω κλιματικών και άλλων περιβαλλοντικών παραγόντων.
      Συγκεκριμένα, στην Ελλάδα η διαμόρφωση των τιμών των ζωοτροφών, οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λ.π.) γίνεται στο πλαίσιο της ελεύθερης αγοράς (προσφοράς και ζήτησης) και δεν υπάρχει δυνατότητα επηρεασμού αυτών.
      Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λ.π.
      Οι δράσεις αυτές αναμένεται να συμπεριληφθούν και στην Δ' προγραμματική περίοδο (Δ' ΚΠΣ) για την Αγροτική Ανάπτυξη 2007 2013.
      Επίσης η Γενική Δ/νση Κτηνιατρικής του Υπουργείου Αγροτικής Ανάπτυξης και Τροφίμων μέσω συγκεκριμένων προγραμμάτων εξυγίανσης του ζωικού κεφαλαίου, χρηματοδότησης αυτών των προγραμμάτων και ενίσχυσης των Νομαρχιακών Αυτοδιοικήσεων με προσωπικό και πιστώσεις, επιδιώκει την αύξηση της κτηνοτροφικής παραγωγής, την παραγωγή ποιοτικών κτηνοτροφικών προϊόντων, τη στήριξη του εισοδήματος των κτηνοτρόφων και την επίτευξη της βιώσιμης ανάπτυξης των αγροτικών περιοχών.
      Στην ΚΥΑ 689/2007 (ΦΕΚ 678/Β') συμπεριλαμβάνονται λεπτομερώς όλες οι δραστηριότητες που ενισχύονται οικονομικά από εθνικούς και κοινοτικούς πόρους για την εκρίζωση των ασθενειών των ζώων.
      Τέλος, έχει αποφασισθεί η διάθεση συνολικού ποσού 4 εκ. € από το Ειδικό Ταμείο Εκτάκτων Αναγκών για πίστωση των λογαριασμών των Νομαρχιακών Αυτοδιοικήσεων των πυρόπληκτων Νομών, σύμφωνα με το ζωικό και μελισσοκομικό κεφάλαιο καθεμιάς.
      Συμπληρωματικά των ανωτέρω διαβιβάζονται συνημμένα τα με αριθμ. πρωτ. 21932/2~-10-2007 και 3819/31-10-2007 έγγραφα του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) και του Ειδικού Γραμματέα του Γ΄ ΚΠΣ αντίστοιχα.
      Ο Υπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 864/18.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Γ.Π. 1333743/15.11.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 864/18-10-2007 ερώτηση που κατατέθηκε στη Βουλή από το Βουλευτή κ. Φ. Κουβέλη σχετικά με τα Κέντρα Πρόληψης του ΟΚΑΝΑ, σας πληροφορούμε τα εξής:
      Για τη ρύθμιση της συνολικής οφειλής του Ο.ΚΑ.ΝΑ. προς τα Κέντρα Πρόληψης Εξαρτησιογόνων Ουσιών όλης της χώρας θα καταβληθεί εντός του πρώτου δεκαπενθημέρου του μηνός Δεκεμβρίου του έτους 2007 τμήμα της οφειλής, ενώ μέσω της τακτικής επιχορήγησης του Υπουργείου Υγείας προς τον Ο.ΚΑ.ΝΑ. δια το έτος 2008 θα προγραμματιστεί περαιτέρω μείωση της οφειλής έως την εξόφλησή της.
      Τα μέτρα που ήδη προγραμματίζει ο ΟΚΑΝΑ για την ουσιαστική αναβάθμιση και την απρόσκοπτη λειτουργία των Κέντρων Πρόληψης Εξαρτησιογόνων Ουσιών είναι:
      1. Εκπαίδευση σε εκσυγχρονισμένες μεθόδους πρόληψης
      2. Ενιαίο θεσμικό πλαίσιο
      3. Ενιαίο μισθολόγιο
      4. Συνέδρια Επιμόρφωσης Στελεχών
      5. Εφαρμογή σύγχρονων μεθόδων επικοινωνίας και προσέγγισης των χρηστών. 
      6. Συνεχής παρακολούθηση νέων μεθόδων, εφαρμογών, φιλοσοφιών Πρόληψης-Απεξάρτησης –Επανένταξης.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»)
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 20 Νοεμβρίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 405/8-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά τις ελλείψεις προσωπικού στα εξωτερικά ιατρεία των Νοσοκομείων του Νομού Ηρακλείου.
2.- Η με αριθμό 551/11-10-2007 ερώτηση της Βουλευτού του Κομμουνιστικού Κόμματος Ελλάδας κ. Βαρβάρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά τις ελλείψεις προσωπικού στα εξωτερικά ιατρεία των Νοσοκομείων του Νομού Ηρακλείου.
3.- Η με αριθμό 504/10-10-2007 ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Οικονομίας και Οικονομικών, σχετικά με αποστολές χρημάτων στο εξωτερικό. 
Β. ΑΝΑΦΟΡΕΣ- ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής) 
1.- Η με αριθμό 174/1-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά την ολοκλήρωση κατασκευής μονάδας υποκατάστασης του Οργανισμού κατά των Ναρκωτικών (Ο.ΚΑ.ΝΑ.) στο Ηράκλειο Κρήτης.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου.
    Πρώτη –αν μου επιτρέπετε- θα συζητηθεί η δεύτερη ερώτηση πρώτου κύκλου για λόγους ανάγκης του έργου του Υπουργού Δικαιοσύνης. Είναι η με αριθμό 203/13-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τους Υπουργούς Δικαιοσύνης και Εσωτερικών, σχετικά με τη γνωμοδότηση του Εισαγγελέα του Αρείου Πάγου κ. Σανιδά που νομιμοποιεί τη συλλογή και χρήση των στοιχείων από βιντεοκάμερες κ.λπ..
    Το περιεχόμενο της επίκαιρης ερώτησης του κυρίου συναδέλφου έχει ως εξής:
    «Η πρόσφατη γνωμοδότηση του Εισαγγελέα του Αρείου Πάγου κ. Σανιδά, με την οποία νομιμοποιείται η συλλογή και η χρήση των στοιχείων από σταθερές ή φορητές βιντεοκάμερες, πλήττει ευθέως βασικά ατομικά δικαιώματα και ελευθερίες. Στρέφεται ευθέως κατά των συνδικαλιστικών-κοινωνικών και πολιτικών αγώνων του λαού και της νεολαίας.
    Έρχεται να επιβεβαιώσει με ωμό τρόπο αυτό που έκρυβαν οι Κυβερνήσεις της Νέας Δημοκρατίας και του ΠΑ.ΣΟ.Κ., ότι δήθεν οι κάμερες τοποθετήθηκαν για τη ρύθμιση της κυκλοφορίας, ενώ η πραγματικότητα ήταν ότι οι κάμερες έχουν στόχο, όπως και ο τρομονόμος και ο ευρωτρομονόμος, τους κοινωνικούς και πολιτικούς αγώνες των εργαζομένων.
    Η Κυβέρνηση δεν μπορεί να κρύβεται πίσω από την «Ανεξάρτητη Δικαιοσύνη» και τη γνωμοδότηση του επιλεγμένου από την ίδια Εισαγγελέα του Αρείου Πάγου. Φέρει ακέραια την ευθύνη για τις εξελίξεις αυτές.
    Ερωτώνται οι κύριοι Υπουργοί, εάν η Κυβέρνηση προτίθεται να ξηλώσει τις κάμερες που έχουν τοποθετηθεί για την παρακολούθηση των διαδηλωτών και τι γενικότερα μέτρα προτίθεται να πάρει για την απαγόρευση παρακολούθηση των διαδηλωτών από την Αστυνομία και τους άλλους μηχανισμούς καταστολής».
    Κύριε Υπουργέ, έχετε το λόγο για τρία λεπτά. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, ο ερωτών συνάδελφος, κ. Κανταρτζής, θέτει στην ουσία τέσσερα ερωτήματα. Πρώτον, εάν είναι επιτακτική η γνωμοδότηση, εάν είναι επιτρεπτές οι κάμερες, ομιλεί για τους αγώνες των εργαζομένων και για την ανεξάρτητη δικαιοσύνη. Θα προτιμούσα, κύριε Κανταρτζή, να μην έχετε εισαγωγικά στη λέξη ανεξάρτητη, γιατί η δικαιοσύνη είναι ανεξάρτητη.
      Θα απαντήσω επακριβώς και κατ’ ουσία σε καθένα ερώτημα. Πρώτον, ως προς τη γνωμοδότηση. Η γνωμοδότηση ήταν απολύτως νόμιμη. Είναι μία πράξη, η οποία προβλέπεται από τα άρθρα 24 και 25 του Κώδικα Οργανισμών των Δικαστηρίων. Βάσει αυτής της διατάξεως βγήκε η γνωμοδότηση. Συνεπώς είναι απολύτως σύννομη. Ο εισαγγελεύς, όχι μόνο εδικαιούτο, αλλά και υποχρεούτο να κάνει τη γνωμοδότηση. Και δεν κάνει τίποτα άλλο, παρά να αναφέρεται ρητά στην καταστρατήγηση του δικαιώματος του συνέρχεσθαι από μερίδα συμμετεχόντων, οι οποίοι κατά τη διάρκεια της συμμετοχής μπορεί να διαπράξουν ποινικά αδικήματα, τα οποία προβλέπονται από τον Ποινικό Κώδικα.
      Δεύτερον, ως προς τη νομιμότητα των καμερών. Ξέρετε πολύ καλά ότι και εδώ υπάρχει πρόβλεψη από το νόμο για τη χρήση της κάμερας, όταν τελούνται ποινικές πράξεις. Η γνωμοδότηση αυτή δεν έκανε τίποτα παραπάνω, παρά να επαναλάβει μία διάταξη, η οποία είναι καταγεγραμμένη και από αποφάσεις της Επιτροπής Ευρωπαϊκών Υποθέσεων, με αποτέλεσμα απλώς να επαναλάβει και να υπογραμμίσει αυτήν την αναγκαιότητα. 
      Τρίτον, ως προς τους πολιτικούς αγώνες των εργαζομένων. Κανείς μα κανείς και πρώτος εγώ δεν είμαι εναντίον κάθε αγώνα των εργαζομένων και όχι μόνο. Όμως, κάποια στιγμή θα πρέπει να ξεχωρίσουμε τους αγώνες, την κοινωνική διεκδίκηση από την παρανομία. Εδώ είναι ίσως που διαφωνούμε κάθε φορά, όταν τίθενται τα ερωτήματα. Ναι, στους αγώνες, όχι στην παρανομία. 
      Τέλος, όσον αφορά την ανεξάρτητη δικαιοσύνη, έχω επανειλημμένως πει σ’ αυτήν την Αίθουσα και επιτρέψτε μου να το επαναλάβω ακόμα μία φορά, ότι η δικαιοσύνη στην Ελλάδα είναι ανεξάρτητη. Η εκτελεστική εξουσία επ’ ουδενί  δεν πρέπει να παρέμβει στο έργο, το οποίο επιτελεί η δικαιοσύνη. Είναι ένα έργο το οποίο έχει δικαιωθεί, έχει σφραγιστεί ιστορικά, ένα έργο το οποίο κρατάει τα θεμέλια του δημοκρατικού μας πολιτεύματος.
      Κατόπιν αυτού, θα ήθελα και πάλι να σας παρακαλέσω, ποτέ μην τραβάτε στα άκρα αυτό το βασικό θεμέλιο του πολιτεύματός μας. Ποτέ μην αφήνετε υπαινιγμούς εναντίον της ανεξαρτησίας αυτού του οργάνου, αυτής της λειτουργίας, η οποία θεμελιώνει πραγματικά το δημοκρατικό μας σύστημα. Δεν θα είναι καλό για κανέναν. Κι αν σήμερα λειτουργεί σωστά το δημοκρατικό μας πολίτευμα, ένας από τους βασικούς λόγους είναι επειδή όλα αυτά τα χρόνια ιστορικά, αλλά και σήμερα η δικαιοσύνη στέκεται ανεξάρτητη στο ύψος της. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κανταρτζής έχει το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Υπουργέ, εάν ήταν νόμιμη η παρακολούθηση των διαδηλώσεων και η καταγραφή τους, δεν θα είχατε ανάγκη από τέτοιες γνωματεύσεις σαν αυτή του κ. Σανιδά. Αλλά ακριβώς επειδή η βιντεοσκόπηση των διαδηλώσεων είτε από σταθερές κάμερες του C4I είτε από φορητές κάμερες ερχόταν σε αντίθεση με νόμους, αλλά και με το Σύνταγμα, επιστρατεύσατε και τη γνωμοδότηση του διορισμένου από τη δική σας Κυβέρνηση Εισαγγελέα του Αρείου Πάγου. Μην κρύβεστε πίσω από τη δήθεν ανεξαρτησία της δικαιοσύνης. Εσείς διορίζετε την ανώτατη ηγεσία της δικαιοσύνης. Συνεπώς τις δικές σας επιλογές προωθείτε. 
      Είναι επικίνδυνος αυτός ο δρόμος, τον οποίο επέλεξε και η σημερινή Κυβέρνηση συνεχίζοντας το έργο των προηγούμενων. Όταν εγκαθίστατο αυτό το σύστημα στους δρόμους της Αθήνας, η τότε κυβέρνηση του ΠΑ.ΣΟ.Κ., που τα είχε σχεδιάσει και τα είχε προμηθευτεί, αλλά και εσείς που στη συνέχεια τη διαδεχτήκατε, διαρρηγνύατε τα ιμάτιά σας, όταν λέγαμε ότι δεν έγιναν όπως ψευδώς ισχυρίζονταν οι κυβερνώντες για τη ρύθμιση της κυκλοφορίας, αλλά έγιναν για την παρακολούθηση των διαδηλωτών. Και χρειάστηκε να περάσουν λίγα χρόνια για να αποκαλυφθεί σε όλη του τη διάσταση το πραγματικό πρόβλημα, δηλαδή ότι και παράνομα ακόμα η αστυνομία χρησιμοποίησε αυτά τα συστήματα για να βιντεοσκοπήσει τις πορείες. Είχατε το πρόστιμο της Ανεξάρτητης Αρχής Προστασίας Δεδομένων Προσωπικού Χαρακτήρα, πρόστιμο που επιβλήθηκε στην αστυνομία. 
      Σήμερα είχατε τις παραιτήσεις της πλειοψηφίας των μελών της Αρχής, γιατί παρά την απόφασή της, η Αστυνομία με την εισαγγελική παρέμβαση βιντεοσκόπησε την πορεία του Πολυτεχνείου. Ακολουθούν και άλλες παραιτήσεις των μελών της Αρχής Προστασίας Δεδομένων, απ’ ό,τι πληροφορούμαι.
      Μην κρύβεστε λοιπόν πίσω από τη δήθεν ανεξαρτησία της δικαιοσύνης. Είναι μέτρα που έρχονται, που συντάσσονται, που συμπορεύονται με τον τρομονόμο, τον ευρωτρομονόμο. Είναι μέτρα που συμπορεύονται με το ηλεκτρονικό φακέλωμα και με τη συγκέντρωση προσωπικών δεδομένων, όπως πρόσφατα αποφασίσατε στην Ευρωπαϊκή Ένωση για τις πτήσεις, για τις αεροπορικές μεταφορές προς την Ευρωπαϊκή Ένωση.
      Είναι μέτρα που πλήττουν βασικά ατομικά δικαιώματα και ελευθερίες, είναι μέτρα που έρχονται σε ευθεία αντίθεση με το σύνθημα: «ο λαός, η νεολαία δεν πρόκειται να πειθαρχήσει και να σεβαστεί τέτοιες πρακτικές, σε τέτοια μέτρα και σε τέτοιους νόμους», αν θελήσετε να τα θεσμοθετήσετε.
      Με τον αγώνα, με την πάλη τους θα τα ανατρέψουν, θα τα γκρεμίσουν. Δεν πρόκειται να προσαρμοσθούν σε μέτρα που φαλκιδεύουν βασικά συνδικαλιστικά δικαιώματα και ελευθερίες. Αναλάβετε τις ευθύνες σας. Δεν μπορείτε να κρύβεστε πίσω από τη δήθεν ανεξαρτησία της δικαιοσύνης.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός  Δικαιοσύνης): Κυρία Πρόεδρε, θα ήμουν ο τελευταίος που θα ήθελε να κάνει μάθημα σε συναδέλφους στη Βουλή. Νομίζω όμως ότι κάπου υπάρχει μια σύγχυση και ιδίως πάνω από το χώρο της Αριστεράς.
      Εμείς, κύριοι συνάδελφοι, επανειλημμένως έχουμε μιλήσει για διαχωρισμό του δημόσιου και του ατομικού συμφέροντος. Βεβαίως και δεχόμαστε ότι πρέπει το ατομικό συμφέρον, το προσωπικό δεδομένο, να διασφαλίζεται, ωστόσο υπάρχει και το δημόσιο συμφέρον για το οποίο έχει κάνει αγώνες η Αριστερά.
      Ερχόμαστε εμείς τώρα να το υπερασπισθούμε, ενώ έρχεσθε εσείς από «δεξιά» να μας πείτε: «Γιατί κάνετε αυτό»; Εκείνο το οποίο εμείς λέμε…
      ΑΧΙΛΛΕΑΣ ΚΑΝΤΑΡΤΖΗΣ: Πάει πολύ, κύριε Υπουργέ, αυτό που λέτε.
      ΣΩΤΗΡΗΣ ΧΑΤΖΗΓΑΚΗΣ (Υπουργός  Δικαιοσύνης): Κύριε συνάδελφε, εγώ δεν σας διέκοψα.
      Εκείνο που εμείς λέμε είναι ότι στο σημερινό σύστημα είναι αναγκαίο το κράτος, το δημόσιο συμφέρον, να έχει τις άμυνές του. Στο πλαίσιο αυτό νομότυπα, με εισαγγελείς, κάτω από διάφορες προϋποθέσεις, έρχεται και διασφαλίζει το προσωπικό δεδομένο. Αυτό κάνουμε. Αυτό έχουμε υποχρέωση να κάνουμε. Διασφαλίζουμε όχι μόνο το συμφέρον ενός ατόμου, ενός προσώπου, όχι μόνο το προσωπικό συμφέρον, αλλά γενικότερα το δημόσιο συμφέρον. 
      Αυτό κάνουν οι κάμερες όταν λειτουργούν και λειτουργούν όταν υπάρχει κίνδυνος να διασαλευτεί η δημόσια τάξη και να καταστρατηγηθούν και καταπατηθούν δικαιώματα άλλων πολιτών, όπως και να καταπατηθούν ποινικές διατάξεις. Αυτό κάνουμε. Το να αμφισβητείτε τώρα τους οποιουσδήποτε θεσμούς είναι δικαίωμά σας. Είναι λάθος σας, αλλά είναι δικαίωμά σας.
      Εκείνο όμως που έχω να σας πω είναι ότι και η ίδια η Αρχή Προσωπικών Δεδομένων ομολόγησε, σε μια ανακοίνωση που είχε κάνει πριν από καιρό, επί λέξει γράφει τα εξής: «Η απόφαση της Αρχής σχετικά με το εάν είναι επιτρεπτή η λειτουργία των καμερών προληπτικώς δεν απαγορεύει τη μαγνητοσκόπηση, φωτογράφηση ή με άλλο τρόπο απεικόνιση αξιοποίνων πράξεων και των δραστών τους κατά την τέλεσή τους και μόνο για τη συλλογή των αναγκαίων για την απόδειξη μέσων». 
      Τι λέει αυτό; Αυτό λέει ότι και η Αρχή η οποία σήμερα έρχεται και παραιτείται -κάνοντας την ανάγκη φιλοτιμία παραιτείται ο κ. Γουργουράκης- ομολογούσε ότι μπορούν να χρησιμοποιηθούν οι κάμερες νομότυπα από τους εισαγγελείς όταν θα παραστεί η ανάγκη. Αυτό έγινε …
      ΑΧΙΛΛΕΑΣ ΚΑΝΤΑΡΤΖΗΣ: Διαστρεβλώνετε την πραγματικότητα…
      ΣΩΤΗΡΗΣ ΧΑΤΖΗΓΑΚΗΣ (Υπουργός  Δικαιοσύνης): Κύριε  Κανταρτζή, δεν ακολουθείτε σωστό δρόμο. 
      ΑΧΙΛΛΕΑΣ ΚΑΝΤΑΡΤΖΗΣ: Ξέρετε το πρόστιμο που έβαλε η Αρχή Προστασίας Προσωπικών Δεδομένων στην Αστυνομία γιατί χρησιμοποίησε τις κάμερες για άλλο λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Με το να διακόπτετε, δεν θα ακούγεται κανένας και δεν είναι σωστός κοινοβουλευτικός τρόπος. Σας άκουσα. Επιτρέψτε μου να σας απαντήσω.
      ΠΡΟΕΔΡΕΥΟΥΣΑ (Έλσα Παπαδημητρίου): Μη διακόπτετε, κύριε  συνάδελφε.
      ΣΩΤΗΡΗΣ ΧΑΤΖΗΓΑΚΗΣ (Υπουργός  Δικαιοσύνης): Επομένως, νομότυπα, νόμιμα, και καθ’ όλα σωστά λειτούργησε και ενήργησε το κράτος μέσω της γνωμοδότησης του εισαγγελέα.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε  Υπουργέ.
      Θα ήθελα την άδεια του Σώματος, για να προταχθεί η ερώτηση υπ’ αριθμόν 4 προς τον ίδιο Υπουργό. Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα συνεφώνησε.  Σας ευχαριστώ, κύριοι συνάδελφοι και κύριε Υπουργέ. 
      Εισερχόμαστε, λοιπόν, στην τέταρτη με αριθμό 205/13-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Δικαιοσύνης, σχετικά με το πόρισμα Ζορμπά για τα ομόλογα κ.λπ..
      Η επίκαιρη ερώτηση του κυρίου συναδέλφου αναλυτικότερα έχει ως εξής:
      «Την Τετάρτη 7 Νοεμβρίου 2007 ενώπιον της Επιτροπής Θεσμών και Διαφάνειας της Βουλής, ο Πρόεδρος της Αρχής για τη Δίωξη του Οικονομικού Εγκλήματος, Εισαγγελέας κ. Ζορμπάς δήλωσε ότι αγνοεί την τύχη του πορίσματός του για τα ομόλογα και εάν αυτό αποτελεί μέρος της δικογραφίας της τακτικής ανάκρισης που διεξάγεται για τα ομόλογα. 
      Επειδή αυτή η εξέλιξη εξέπληξε όλους όσους συμμετείχαν στην Επιτροπή και γεννά εύλογες ανησυχίες για τη διαφάνεια της υποθέσεως, είναι επιτακτικό να πληροφορηθούμε εάν το πόρισμα αποτελεί μέρος της δικογραφίας.
      Συνεπώς, ερωτάται ο αρμόδιος Υπουργός:
      Προτίθεται να ενημερωθεί από την Εισαγγελία εάν το πόρισμα Ζορμπά είναι μέρος της δικογραφίας της τακτικής ανάκρισης που διενεργείται για το σκάνδαλο των ομολόγων και εν συνεχεία να μας ενημερώσει ως οφείλει;»
      Το λόγο έχει ο  Υπουργός Δικαιοσύνης κ. Χατζηγάκης για τρία λεπτά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κυρία Πρόεδρε. 
      Κύριοι συνάδελφοι, είναι γνωστό ότι η υπόθεση αυτή σχετίζεται με τα ομόλογα των ασφαλιστικών ταμείων και βρίσκεται αυτή τη στιγμή στο στάδιο της κύριας ανάκρισης. Την ανάκριση αυτή, ως γνωστόν, τη διενεργεί τακτικός ειδικός εφέτης ανακριτής. Συνεπώς πρόκειται για μία διαδικασία που αυτή τη στιγμή βρίσκεται σε εξέλιξη. Και όταν μία δικαστική διαδικασία βρίσκεται σε εξέλιξη το Υπουργείο Δικαιοσύνης κατά συνταγματική επιταγή δεν μπορεί να παρέμβει και δεν παρεμβαίνει. 
      Τώρα, όσον αφορά την ουσία. Πρώτον, το διαβιβαστικό έγγραφο του Προέδρου της Αρχής, που απεκλήθη «πόρισμα Ζορμπά», και δεύτερον, το επισυναπτόμενο σ’ αυτό συλλεγέν από την Αρχή αποδεικτικό υλικό. Είναι αυτά τα δύο ζητήματα, για τα οποία γίνεται η ερώτηση.
      Το μεν πρώτο συντάχθηκε κατά παράβαση των διατάξεων του νόμου 3224/2005 και της 4844/2006 απόφασης του Υπουργού Οικονομίας και Οικονομικών. Ως εκ τούτου, σύμφωνα με το πόρισμα, το έγγραφο της Εισαγγελίας Εφετών δεν αποτελεί πόρισμα της ως άνω Αρχής, αλλά αποτελεί ένα απλό διαβιβαστικό έγγραφο του Προέδρου της Αρχής αυτής. 
      Πέραν όμως αυτού, το εν λόγω έγγραφο του Προέδρου κρίθηκε αυτοτελώς και κατά τις διατάξεις του Κώδικα Ποινικής Δικονομίας. Έτσι, αφού χρεώθηκε προς επεξεργασία στις 5 Σεπτεμβρίου 2007 σε εισαγγελέα εφετών, εκδόθηκε αιτιολογημένη πράξη που το έθεσε στο αρχείο για νομικούς και ουσιαστικούς λόγους που η ίδια η πράξη αναφέρει.
 	Τώρα όσον αφορά  το δεύτερο, δηλαδή το συλλεγέν από την Αρχή αποδεικτικό υλικό. Αυτό διαβιβάστηκε αμέσως και στο σύνολό του στον Ειδικό Εφέτη Ανακριτή, για να το συνεκτιμήσει και να το αξιολογήσει σύμφωνα με τα αποδεικτικά στοιχεία.
      Επομένως επαναλαμβάνω, για να καταστεί απόλυτα σαφές. Το διαβιβαστικό έγγραφο του κ. Ζορμπά δεν αποτελεί μέρος της ανακριτικής δικογραφίας των ομολόγων. Όμως το σύνολο του αποδεικτικού υλικού, που συνόδευε το εν λόγω έγγραφο, διαβιβάστηκε στον Ειδικό Εφέτη Ανακριτή και αυτό πλέον αποτελεί μέλος ολόκληρης της δικογραφίας. 
      Τέλος ως προς τα περί διαφάνειας σας θυμίζω ότι ο ίδιος ο κ. Ζορμπάς στις 8 Νοεμβρίου κατέθεσε στη Βουλή ότι ουδέποτε διατύπωσε στο έγγραφό του έστω και απλές ενδείξεις ενοχής για συγκεκριμένα πολιτικά πρόσωπα. Και αυτό είναι σημαντικό και πρέπει να το τονίζουμε. Και προσέθεσε ότι εάν διαπίστωνε κάτι τέτοιο, έστω κι αν είχε υπόνοιες ή ενδείξεις, θα παρέπεμπε το όλο θέμα στη Βουλή βάσει του άρθρου 86, παράγραφος 2 του Συντάγματος και του ν.3126/2003, κάτι το οποίο δεν έγινε. Συνεπώς δεν υπάρχει κανένα, μα κανένα θέμα.
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Υπουργέ.
       Ο συνάδελφος, κ. Πλεύρης, έχει το λόγο.
      ΑΘΑΝΑΣΙΟΣ ΠΛΕΥΡΗΣ: Σας ευχαριστώ, κυρία Πρόεδρε και ευχαριστώ και τον αξιότιμο κύριο Υπουργό που απάντησε στην ερώτησή μου. 
      Κύριε Υπουργέ, επειδή είπατε να δούμε την ουσία του θέματος, εγώ βέβαια εκτιμώ τη νομική σας παιδεία και το νομικό σας επίπεδο, θα ήθελα όμως να θέσω κάποιους προβληματισμούς. Αν η διαβιβαστική πράξη δεν αποτελεί μέρος της δικογραφίας δεν αντιλαμβάνομαι ποιος ο λόγος που δεν δίνεται πλέον στη δημοσιότητα. Διότι δεν υπάρχει λόγος να καλύπτεται από κανένα απόρρητο. Ναι μεν ο κ. Ζορμπάς έχει το απόρρητο, αλλά από τη στιγμή που δεν αποτελεί μέρος της τακτικής ανάκρισης θα μπορούσαμε από την Εισαγγελία να λάβουμε αυτό το έγγραφο, προκειμένου να ενημερωθεί η κοινή γνώμη. 
      Ξέρετε, η ουσία του πράγματος είναι ότι καλώς ή κακώς –και κατά την άποψή μου, κακώς βέβαια- διέρρευσε στον Τύπο μέρος αυτού που λέμε: «πόρισμα Ζορμπά», με αποτέλεσμα αυτή τη στιγμή κατά κάποιο τρόπο να στηλιτεύονται άτομα και υπολήψεις. 
Διότι, όταν γίνεται αναφορά για σύνδεση με πολιτικά γραφεία, υπάρχουν κάποιοι άνθρωποι που κινδυνεύουν και εμείς εδώ πέρα στο Κοινοβούλιο θεωρούμε ότι αυτό δεν έχει συμβεί. 
      Το ότι έχει διαρρεύσει στον Τύπο είναι μια πραγματικότητα. Εάν η διαβιβαστική πράξη δεν αποτελεί μέρος της δικογραφίας, δεν αντιλαμβάνομαι για ποιο λόγο να μην πληροφορηθούμε το περιεχόμενό της. Διότι μετά υπάρχει κίνδυνος να πληροφορηθούμε το όλο περιεχόμενό της μόνο αν ο κ. Ζορμπάς γράψει απομνημονεύματα. Διαφορετικά, δεν θα ενημερωθούμε ποτέ τι έλεγε.
      Όσον αφορά στο τι είπε ο κ. Ζορμπάς –γιατί ήμουν μέσα στην Επιτροπή Θεσμών και Διαφάνειας, θα μου επιτρέψετε- ο κ. Ζορμπάς δεσμευόταν από το απόρρητο και σε κάθε ερώτηση για το αν εμπλέκονταν πολιτικά πρόσωπα, δεν μπορούσε να απαντήσει. Πολλές φορές πιέστηκε, ρωτήθηκε αν έχει έγγραφα και αυτό μόνο –στο οποίο αναφέρεστε- που είπε είναι ότι δεν έκανε προσωπική κρίση, αλλά απλώς έκανε συλλογή υλικού που υπήρχαν μαρτυρικές καταθέσεις, υπήρχαν και έγγραφα. 
      Σε κάθε περίπτωση εγώ πιστεύω ότι εδώ μέσα στο Κοινοβούλιο θα έπρεπε να είμαστε λίγο πιο θαρραλέοι. Εάν τυχόν κάτι δεν είναι μέρος της δικογραφίας, μπορεί αν δοθεί στη δημοσιότητα. Εάν είναι μέρος της δικογραφίας, εννοείται, υπάρχει το απόρρητο, να περιμένουμε να ολοκληρωθεί η όλη διαδικασία.
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δύο λεπτά. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κατ’ αρχάς πρέπει να πω ότι για την οποιαδήποτε διαρροή δεν ευθύνεται η Κυβέρνηση και ειδικότερα δεν ευθύνεται το Υπουργείο της Δικαιοσύνης. Το λέω, για να ξεκαθαρίζουμε τα θέματα ένα προς ένα.
      Δεύτερον, για το πόρισμα –το καλούμενο «πόρισμα», το οποίο δεν είναι πόρισμα- κύριε συνάδελφε, είναι μία διαδικασία σε εξέλιξη, η οποία αυτήν τη στιγμή βρίσκεται σε ένα στάδιο, στο οποίο δεν μπορεί να εμφιλοχωρήσει η Εκτελεστική Εξουσία. Δεν είναι ότι το Υπουργείο Δικαιοσύνης στερείται τόλμης, αλλά σέβεται ιδιαίτερα τη νομιμότητα μιας διαδικασίας και δεν μπορεί να υπεισέλθει σε ορισμένα ζητήματα και σε ορισμένα θέματα, τα οποία αυτήν τη στιγμή είναι στα χέρια της δικαιοσύνης. Αυτό είναι και είναι τελείως ξεκάθαρο.
      Τώρα, το τι είπε και τι δεν είπε ο κ. Ζορμπάς, εγώ αυτό είδα –δεν ήμουν στη διαδικασία- αυτό είδα, αυτό διάβαζα, αυτό μου είπαν όλοι, ότι απερίφραστα μίλησε για μη ενοχή και συμμετοχή πολιτικού προσώπου και αυτό σας το εξήγησα με πλήρες θάρρος. 
      Όσον αφορά την έννοια της διαφάνειας και της νομιμότητας, κύριε συνάδελφε, η Κυβέρνηση έχει έμπρακτα αποδείξει πολλές φορές την ευαισθησία της και σε θέματα διαφάνειας και σε θέματα της εφαρμογής του νόμου. Η ίδια σας θυμίζω –είστε νέος και δεν ήσασταν στην προηγούμενη Βουλή- παρέπεμψε τις υποθέσεις των ομολόγων στη δικαιοσύνη. Γι’ αυτό πρόθεση της Κυβερνήσεως ήταν, είναι και θα είναι πάντοτε –και η εντολή που έχω λάβει εγώ από τον ίδιο τον Πρωθυπουργό- η αλήθεια όποτε φανερωθεί, να λάμψει. Και αυτό θα κάνουμε.
      Σας παραπέμπω επίσης σε αυτά που ο ίδιος ο Πρωθυπουργός λίγες μέρες πριν είπε σε αυτήν την Αίθουσα από το Βήμα της Βουλής, ότι δηλαδή η υπόθεση βρίσκεται στη δικαιοσύνη, η έρευνα συνεχίζεται και ότι ελέγχονται τα πάντα. Η δικαιοσύνη θα επιτελέσει απρόσκοπτα το έργο της, ιδίως σε υποθέσεις οι οποίες έχουν ευρεία δημοσιότητα. Και θα πρέπει όλοι σε αυτήν την Αίθουσα, όλα τα μέλη, να μην αμφισβητούν αυτή τη διαδικασία.
      Αυτή την εντολή, την οποία διατύπωσε ο ίδιος ο Πρωθυπουργός σε αυτήν την Αίθουσα, επιτρέψτε μου να την επαναλάβω και να σας πω ότι θα είναι θεματοφύλαξ της τήρησης αυτής της αρχής. 
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κι εμείς, κύριε Υπουργέ.
      Εισερχόμεθα στην τρίτη με αριθμό 198/13.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη λήψη μέτρων προστασίας του Αμβρακικού κόλπου κ.λπ..
      Ειδικότερα, η επίκαιρη ερώτηση του κυρίου συναδέλφου έχει ως εξής:
      «Ο Αμβρακικός Κόλπος είναι ένα από τα πιο ευαίσθητα οικοσυστήματα της Ελλάδας και ένας από τους έντεκα ελληνικούς υγρότοπους που προστατεύει η Συνθήκη «RΑMSAR». Από τον Αμβρακικό εξαρτάται επιπλέον ο βιοπορισμός πολλών ανθρώπων. Η προστασία του είναι επιτακτική ανάγκη. Παρά ταύτα, η Κοινή Υπουργική Απόφαση (Κ.Υ.Α.) για τον Αμβρακικό που συντάχθηκε από το Υ.ΠΕ.ΧΩ.Δ.Ε., δεν έχει υπογραφεί ακόμη.
      Ο Αμβρακικός Κόλπος, μετά την κατασκευή της υπόγειας σήραγγας στο Άκτιο και των φραγμάτων του Λούρου και του Άραχθου, δέχεται μικρότερη ποσότητα υδάτων από τους ποταμούς και ανανεώνει βραδύτερα τα νερά του σε ανταλλαγή με το Ιόνιο Πέλαγος. Εν τω μεταξύ, νέα φράγματα σχεδιάζονται από ιδιώτες παραγωγούς ενέργειας, παραγωγικές δραστηριότητες ασκούνται χωρίς τον απαιτούμενο περιβαλλοντικό έλεγχο.
      Η είσοδος δεξαμενόπλοιων χωρίς διπλά τοιχώματα για τη φόρτωση καυσίμων από παράκτιες αποθήκες στην περιοχή της Αμφιλοχίας -την απομάκρυνση των οποίων προβλέπει η Κ.Υ.Α. Αμβρακικού- απειλεί να καταλήξει σε μεγάλη περιβαλλοντική καταστροφή.
      Η πρόσφατη αποστολή Επιθεωρητών Περιβάλλοντος του ΥΠΕΧΩΔΕ είναι μεν σωστή ενέργεια, αλλά δεν λύνει το πρόβλημα, διότι χωρίς την Κ.Υ.Α. ο Φορέας Διαχείρισης του Κόλπου παραμένει αδρανής και χωρίς αντικείμενο και η ρύπανση από τις παραγωγικές δραστηριότητες που αναπτύσσονται άναρχα συνεχίζεται.
      Ερωτώνται οι κύριοι Υπουργοί:
      - Για ποιο λόγο δεν έχει υπογραφεί ακόμα η Κοινή Υπουργική Απόφαση για τον Αμβρακικό και πότε σχεδιάζουν να την υπογράψουν;
      Ποιες ήταν οι διαπιστώσεις των Επιθεωρητών Περιβάλλοντος από τον έλεγχο που διενέργησαν και ποια άμεσα μέτρα θα ληφθούν;»
      Κύριε Υπουργέ, έχετε το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Σε ό,τι αφορά την προστασία του Αμβρακικού κόλπου και ειδικότερα, την Κοινή Υπουργική Απόφαση, θα πρέπει να πω ότι έχει ολοκληρωθεί η επεξεργασία από το Υ.ΠΕ.ΧΩ.Δ.Ε. και από τα συναρμόδια Υπουργεία και έχει υπογραφεί τόσο από τον Υπουργό ΠΕ.ΧΩ.Δ.Ε., όσο και από τους συναρμόδιους Υπουργούς Ανάπτυξης, Αγροτικής Ανάπτυξης και Εμπορικής Ναυτιλίας. Λόγω των εκλογών δεν πρόλαβε να δημοσιευθεί στο ΦΕΚ. Την έχω μπροστά μου, κύριε συνάδελφε. Έχει κινηθεί πάλι η διαδικασία υπογραφής από τους νέους Υπουργούς.
      Τι περιλαμβάνει αυτή η Κοινή Υπουργική Απόφαση; Σε ό,τι αφορά τις εγκαταστάσεις αποθήκευσης και διαχείρισης υγρών καυσίμων, αυτές δεν επιτρέπονται, εφόσον η αποθηκευτική τους ικανότητα υπερβαίνει τα τριακόσια κυβικά μέτρα, ούτε επιτρέπονται υποστηρικτικές δομές αυτών των εγκαταστάσεων εντός της ζώνης περιβαλλοντικού ελέγχου που εμπίπτουν στη λεκάνη απορροής του Αμβρακικού Κόλπου.
      Σε ό,τι αφορά τις εγκαταστάσεις οι οποίες υφίστανται ήδη και λειτουργούν εντός της ζώνης περιβαλλοντικού ελέγχου, αυτές υποχρεούνται να απομακρυνθούν εντός πενταετίας από τη δημοσίευση της Κοινής Υπουργικής Απόφασης.
      Για τη θαλάσσια μεταφορά των πετρελαιοειδών, απαγορεύεται γενικώς ο διάπλους πλοίων που μεταφέρουν επικίνδυνες ουσίες και απόβλητα εντός του Αμβρακικού κόλπου.
      Όσον αφορά την άσκηση της αλιευτικής δραστηριότητας, της ιχθυοκαλλιέργειας και της οστρακοκαλλιέργειας με σκοπό την προστασία τόσο του φυσικού περιβάλλοντος, όσο και των ιχθυοαποθεμάτων, θεσπίζονται όροι σύμφωνα με τον κανονισμό λειτουργίας του Φορέα Διαχείρισης του Αμβρακικού Κόλπου.
      Επισημαίνω ότι επιτρέπεται ο εμπλουτισμός των λιμνοθαλασσών με γόνο ειδών που ενδημούν στις περιοχές αυτές, με σκοπό την τόνωση των φυσικών πληθυσμών. Ο εμπλουτισμός του Αμβρακικού κόλπου συνεχίζει ασφαλώς να γίνεται με φυσικό τρόπο από το Ιόνιο πέλαγος, μέσω του διαύλου της Πρέβεζας.
      Σε ό,τι αφορά το Φορέα Διαχείρισης του Αμβρακικού κόλπου, για την εύρυθμη λειτουργία του, έχουμε εγκρίνει όλους τους κανονισμούς λειτουργίας του Φορέα Διαχείρισης. Έχουμε εξασφαλίσει από το επιχειρησιακό πρόγραμμα «Περιβάλλον» του Υ.ΠΕ.ΧΩ.Δ.Ε. πιστώσεις ύψους 1.434.000 ευρώ, που διατίθενται από το Φορέα για πρόσληψη ειδικευμένου προσωπικού για προγράμματα φύλαξης και ενημέρωσης, για προμήθεια εξοπλισμού, προμήθεια ταχύπλοου σκάφους, προμήθεια ρυμουλκού, έτσι ώστε να μπορεί ο Φορέας να διενεργεί ελέγχους σε όλες τις δραστηριότητες εντός του Αμβρακικού.
      Παράλληλα, επισημαίνω ότι στο νέο επιχειρησιακό πρόγραμμα «Περιβάλλον και Αειφόρος Ανάπτυξη» του Υ.ΠΕ.ΧΩ.Δ.Ε., το οποίο έχει εγκριθεί από την Ευρωπαϊκή Επιτροπή, προβλέπεται η χρηματοδότηση κατασκευής μονάδων βιολογικών καθαρισμών σε οικισμούς, οι οποίοι είναι όμοροι του Αμβρακικού κόλπου, όπως ο Λούρος, το Νεοχώρι κ.λπ.. Εκτιμούμε ότι πραγματικά οι μονάδες αυτές θα συμβάλλουν ουσιαστικά στην αναβάθμιση του οικοσυστήματος του Αμβρακικού.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε κύριε Υπουργέ.
      Ο συνάδελφος κ. Μπανιάς έχει το λόγο για δύο λεπτά.
      ΙΩΑΝΝΗΣ ΜΠΑΝΙΑΣ: Κύριε Υπουργέ, η απάντησή σας δεν καθησυχάζει, μάλλον ενισχύει τους φόβους μας, διότι μας λέτε μεν ότι είναι στο στάδιο των υπογραφών, αλλά είναι άγνωστος ο χρόνος. Δηλαδή, δεν υπάρχει από την πλευρά της Κυβέρνησης δέσμευση για το πότε θα υπογραφεί η Κοινή Υπουργική Απόφαση για την προστασία του Αμβρακικού κόλπου. Το πρώτο θέμα είναι αυτό.
      Δεύτερον, μας λέτε ότι οι εγκαταστάσεις υγρών καυσίμων που αναμφισβήτητα και σεις δέχεστε ότι ρυπαίνουν τον Αμβρακικό Κόλπο θα απομακρυνθούν σε πέντε χρόνια και ούτε καν δεσμεύεστε για να υπάρξουν δεξαμενόπλοια με διπλά τοιχώματα, όπως οι κανονισμοί επιβάλλουν. Και βεβαίως έτσι, ανά πάσα στιγμή είναι δυνατόν να υπάρξει η χειρότερη δυνατή ρύπανση του Αμβρακικού  Κόλπου από κάποιο ατύχημα που μπορεί να προέλθει από αυτά τα δεξαμενόπλοια. 
      Τρίτον, δεν μας λέτε κάτι συγκεκριμένο για τη ρύπανση από τις ιχθυοκαλλιέργειες. Από αποφάσεις όλων σχεδόν των φορέων όλης της περιοχής που καλύπτει ο Αμβρακικός Κόλπος είτε στην Ήπειρο είτε στην Αιτωλοακαρνανία, οι ιχθυοκαλλιέργειες ρυπαίνουν τον Αμβρακικό Κόλπο, λόγω του γεγονότος ότι δεν έχουν πάρει τα απαραίτητα μέτρα προστασίας περιβάλλοντος. 
      Επίσης νομίζουμε ότι δεν υπάρχει κάτι συγκεκριμένο γι’ αυτό το μπάζωμα που γίνεται προσφάτως στον τουριστικό λιμένα-μαρίνα που δημιουργείται στο Άκτιο και που πραγματικά δημιουργεί μεγάλο πρόβλημα στην εναλλαγή των νερών μεταξύ Ιονίου Πελάγους και Αμβρακικού Κόλπου. 
      Επίσης, δεν ακούσαμε  κάτι συγκεκριμένο –ενώ υπάρχει στην ερώτηση- για το τι λένε οι επιθεωρητές περιβάλλοντος για όλα αυτά τα ζητήματα. 
      Κύριε Υπουργέ, μετά απ’ όλα αυτά, πιστεύετε ότι μετά από πέντε χρόνια που θα συνεχίζει να ρυπαίνεται, που θα συνεχίζει να βομβαρδίζεται ο Αμβρακικός Κόλπος από αυτές τις πολλαπλές πηγές ρύπανσης, θα  μπορούμε να μιλάμε –για Κόλπο προφανώς θα μπορούμε να μιλάμε- γι’ αυτό το  κόσμημα της Δυτικής Ελλάδος που αποτελεί ο Αμβρακικός Κόλπος, γι’ αυτό το κόσμημα της χώρας μας, μοναδικό ίσως σε ομορφιά σε όλο τον κόσμο;
      Επιτέλους, πρέπει να πάρουμε μέτρα για να σωθεί το περιβάλλον. Μετά από όσα συνέβησαν στην Πάρνηθα, στην Πεντέλη, μετά από το ολοκαύτωμα που έγινε στην Πελοπόννησο, επιτέλους δεν πρέπει να αφήσουμε να επεκταθεί η μόλυνση, ακριβώς επειδή δεν προστατεύουμε τον Αμβρακικό Κόλπο, αλλά και άλλα ζητήματα που έχουν σχέση με το περιβάλλον και στη Δυτική Ελλάδα και σε όλη την Ελλάδα. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κύριος Υπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Κατ’αρχάς επιτρέψτε μου, κύριε συνάδελφε, να πω ότι σε ό,τι αφορά τη χρονική δέσμευση, πιστεύω ότι ήμουν πάρα πολύ σαφής. Σας είπα ότι έχει ήδη υπογραφεί. Είχε πάει για δημοσίευση στο Φ.Ε.Κ., δεν πρόλαβε λόγω των εκλογών να δημοσιευθεί και έχει κινηθεί η διαδικασία συνυπογραφής της από τους νέους πλέον Υπουργούς. Είναι θέμα ελάχιστου χρόνου να δημοσιευθεί στο Φ.Ε.Κ. και να εφαρμοστεί.
       Θέσατε μία σειρά ζητημάτων που έχουν να κάνουν με τις ιχθυοκαλλιέργειες, με τη μαρίνα, με τις τουριστικές δραστηριότητες. Είναι αδύνατον να απαντήσω σε αυτό το ελάχιστο χρονικό διάστημα που έχω. 
      Σε ό,τι αφορά τους επιθεωρητές, θα σας δώσω αναλυτικά στοιχεία. Κατ’ αρχάς, θα πρέπει να πω ότι οι έλεγχοι σε ό,τι αφορά τη διαδικασία τήρησης της περιβαλλοντικής νομοθεσίας γίνονται από τις υπηρεσίες οι οποίες έχουν εκδώσει τους αντίστοιχους περιβαλλοντικούς όρους, κυρίως δηλαδή από τις Νομαρχιακές Αυτοδιοικήσεις. Γίνονται βεβαίως και από τους επιθεωρητές περιβάλλοντος που Υ.ΠΕ.ΧΩ.Δ.Ε., αλλά θα πρέπει να καταστεί σαφές ότι δεν είναι δυνατόν οι επιθεωρητές περιβάλλοντος του Υ.ΠΕ.ΧΩ.Δ.Ε. να ελέγχουν όλες τις δραστηριότητες οι οποίες έχουν αδειοδοτηθεί περιβαλλοντικά στη χώρα. 
      Οι έλεγχοι έχουν ξεκινήσει εδώ και περισσότερο από ένα χρόνο, όχι μόνο στον Αμβρακικό, αλλά και στον Άραχθο, ο οποίος είναι ένα μεγάλο ποτάμι που καταλήγει στον Αμβρακικό. Το γνωρίζετε πολύ καλά. Πέρυσι λοιπόν το καλοκαίρι με πρωτοβουλία μας οι επιθεωρητές περιβάλλοντος διενήργησαν ελέγχους σε μεγάλες δραστηριότητες κατά μήκος του ποταμού και επεβλήθησαν σχετικά πρόστιμα –τα αναφέρω- στην εταιρεία «ΙΟΝ Α.Ε.», στην εταιρεία «ΑΚΤΩΡ Α.Τ.Ε.»  και στο υδροηλεκτρικό έργο της Δ.Ε.Η., όπου διαπίστωσαν οι επιθεωρητές ότι υπήρξαν παραβάσεις σε ό,τι αφορά την περιβαλλοντική αδειοδότηση. 
      Την πρώτη εβδομάδα του Νοεμβρίου φέτος, κλιμάκιο επιθεωρητών περιβάλλοντος έκανε δεύτερη σειρά μεγάλων ελέγχων σε πτηνοτροφεία, πτηνοσφαγεία, ιχθυοκαλλιέργειες στους Νομούς Άρτας και Αιτωλοακαρνανίας. Δεν έχουμε ακόμη στο Υ.ΠΕ.ΧΩ.Δ.Ε. τα αποτελέσματα. Όλη η διαδικασία κινείται σύμφωνα με το ν. 2947/2001.                                      
      Εκτιμώ ότι είναι θέμα χρόνου να διαπιστώσουμε εάν και ποιες συγκεκριμένες δραστηριότητες στην περιοχή δεν τηρούν την περιβαλλοντική νομοθεσία και βεβαίως θα κινηθούν οι σχετικές διαδικασίες.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Επίκαιρες ερωτήσεις δευτέρου κύκλου: 
      Θα συζητήσουμε τώρα την πρώτη με αριθμό 173/12-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Εσωτερικών, σχετικά με το πρόσφατο περιστατικό του τραυματισμού τριών ειδικών φρουρών στην Κρήτη, τη λήψη των αναγκαίων μέτρων καταστολής της εγκληματικής δράσης κ.λπ..
      Ειδικότερα, η επίκαιρη ερώτηση του κυρίου συναδέλφου έχει ως εξής:
      «Το τραγικό περιστατικό με τους τρεις ειδικούς φρουρούς που τραυματίστηκαν, ο ένας πάρα πολύ σοβαρά, στην προσπάθειά τους να εφαρμόσουν το νόμο στην περιοχή του Μυλοποτάμου, φέρνει και πάλι στην επικαιρότητα τις τραγικές ελλείψεις σε προσωπικό, την αδυναμία των υπευθύνων της ΕΛ.ΑΣ., να οργανώσουν υποτυπωδώς αστυνομικές επιχειρήσεις, αλλά και την μεγάλη ευθύνη της πολιτείας, να εφαρμόσει τους νόμους σε μια περιοχή της ελληνικής επικράτειας.
      Κατόπιν τούτων, ερωτάται ο αρμόδιος Υπουργός:
      1. Πώς επιτέλους θα αντιδράσει η πολιτεία στα συνεχιζόμενα κρούσματα αυθαιρεσία και εγκληματικής δράσης;
      2. Ποιες πρωτοβουλίες θα αναλάβετε ώστε να περιοριστούν τα φαινόμενα οργανωμένης εγκληματικότητας και της πρωτοφανούς δημιουργίας «άβατου» για τις δυνάμεις του νόμου και της δικαιοσύνης». 
      Κύριε Υπουργέ των Εσωτερικών, έχετε το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, δεν ξέρω σε ποιον απευθύνεται η ερώτηση αυτή. Αν απευθύνεται στην Κυβέρνηση Καραμανλή και στον Υπουργό Εσωτερικών, τότε μάλλον θα πρέπει ο κύριος συνάδελφος να γνωρίζει τι συμβαίνει τώρα στη συγκεκριμένη περιοχή για την οποία ρωτά. Διότι αν υπήρξε «άβατον» στην περιοχή των Ζωνιανών, υπήρξε μέχρι πρότινος και ιδίως όλα τα χρόνια που κυβερνούσε το ΠΑ.ΣΟ.Κ..
       Αν δεν μπορούσε ποτέ η ΕΛ.ΑΣ. να οργανώσει έστω και μια επιχείρηση, αυτό συνέβαινε επί των ημερών του ΠΑ.ΣΟ.Κ. Και αν εξευτέλιζε το κράτος μια μικρή ομάδα ανθρώπων, οι οποίοι εκμεταλλεύονταν την κατάσταση, αυτό συνέβαινε επί ΠΑ.ΣΟ.Κ.. Αν έφτασε η Υπουργός των Εσωτερικών την εποχή εκείνη, το 2000, να θέλει να πάει στα Ζωνιανά και να γυρίσει πίσω γιατί δεν την άφησαν και το αποδέχθηκε το κράτος, αυτά συνέβαιναν την εποχή του ΠΑ.ΣΟ.Κ.. 
      Σήμερα συμβαίνει ακριβώς το αντίθετο. Αποδείχθηκε ότι η Αστυνομία όχι απλώς και μόνο μπορεί να μπει και να κάνει τη δουλειά της –άρα δεν υπάρχει «άβατο»- αλλά μπορεί να οργανώνει επιχειρήσεις οι οποίες θα εκπλήξουν τον κύριο συνάδελφο σε ό,τι αφορά τα στοιχεία που έχουν βρεθεί –τα ξέρει άλλωστε- και σε όσα θα βρεθούν ακόμα.
      Επίσης, θέλω να τονίσω ότι στη συγκεκριμένη περίπτωση αυτό που συμβαίνει στην περιοχή της Κρήτης –και μου δίνεται μια φορά ακόμα η ευκαιρία να το πω- δεν αφορά τους κατοίκους των Ζωνιανών. Ξέρει κανείς τη λεβεντιά τους, την προσφορά τους, όπως και των κατοίκων όλης της Κρήτης. Εξαιτίας της κατάστασης που είχε επικρατήσει όλα αυτά τα χρόνια, μια ομάδα ανθρώπων που κάποιοι έκαναν ότι δεν την ήξεραν χρόνια ολόκληρα, ήταν εκείνοι οι οποίοι εκμεταλλεύθηκαν την περιοχή και έδωσαν ένα στίγμα που δεν ταιριάζει στους κατοίκους των Ζωνιανών. 
      Αυτήν την κατάσταση έχει ανατρέψει αυτή η Κυβέρνηση, αυτήν την κατάσταση την οποία εξέθρεψε η αδιαφορία του ΠΑ.ΣΟ.Κ. και ιδίως το γεγονός ότι από το 1998, όταν έγινε ο «ΚΑΠΟΔΙΣΤΡΙΑΣ», το ΠΑ.ΣΟ.Κ. έκανε πως δεν καταλάβαινε ότι ειδικά τα Ζωνιανά ήταν μια περιοχή όπου δημοτικές αρχές δεν υπήρξαν ποτέ. Διότι, έφτιαξαν τον «ΚΑΠΟΔΙΣΤΡΙΑ», ενέταξαν τελικά τα Ζωνιανά στο Δήμο Κουλούκωνα και έκαναν πως δεν ήξεραν ότι αυτή η κατάσταση δεν ίσχυσε ποτέ. Δεν έγινε, δυστυχώς, αποδεκτή, με αποτέλεσμα να μην υπάρχουν διοικητικές αρχές μέχρι πρότινος, όταν δηλαδή έγιναν για πρώτη φορά εκλογές στην κοινότητα και εξελέγησαν οι κοινοτικές αρχές, από την 1-1-2007 που ανέλαβαν τα καθήκοντά τους. 
      Έτσι, για να μπορέσει κανείς να θυμίσει στον κύριο συνάδελφο ποια είναι η κατάσταση, καταθέτω ξανά για τα Πρακτικά της Βουλής αυτό που είπα στην Επιτροπή Θεσμών και Διαφάνειας, όλα τα περιστατικά από το 1994 μέχρι σήμερα. Για να δει κανείς τι συνέβαινε τις ημέρες του ΠΑ.ΣΟ.Κ. και τι συμβαίνει τούτη την ώρα. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τον προαναφερθέντα πίνακα περιστατικών, ο οποίος  βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εγώ παίρνω την επίκαιρη ερώτηση του κυρίου συναδέλφου ως ένα έναυσμα για να μη γυρίσουμε ποτέ στο παρελθόν και για να μπορέσουμε να κάνουμε καλύτερα τη δουλειά μας εφεξής. 
      Τον διαβεβαιώνω δε ότι από πλευράς Κυβέρνησης, και εμού προσωπικά, ως Υπουργού Εσωτερικών, θα κάνουμε τα πάντα, ακριβώς για να μη γυρίσουμε ξανά στις καταστάσεις εκείνες τις οποίες κανένας δεν νοσταλγεί και όλους μας θλίβουν. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κύριε συνάδελφε, έχετε το λόγο. 
      ΙΩΑΝΝΗΣ ΣΚΟΥΛΑΣ: Κυρία Πρόεδρε, κύριε Υπουργέ, δεν δέχομαι ειρωνεία από κανέναν, έστω κι αν είναι Υπουργός. 
      Η ελληνική κοινωνία και ιδιαίτερα οι πολίτες της Κρήτης παρακολουθούν με δέος αυτά που συμβαίνουν στην περιοχή εδώ και δύο εβδομάδες. Πρόκειται για εικόνες που παραπέμπουν σε ιστορίες της ιταλικής μαφίας Κορλεόνε και Σικελίας και φταίτε εσείς. Φταίτε εσείς γιατί ξέρατε τα γεγονότα. 
      Η Κυβέρνηση ήξερε γιατί είχε ενημερωθεί εγγράφως από το Νομάρχη Ρεθύμνης Γιώργο Παπαδάκη με σωρεία εγγράφων: Έγγραφο της 7ης Νοεμβρίου 2005 προς τον Υπουργό Δημοσίας Τάξης Βουλγαράκη Γεώργιο. Έγγραφο της 11ης Ιανουαρίου 2006 προς τον Υπουργό Γεώργιο Βουλγαράκη. 
      Έγγραφο της 3ης Μαρτίου 2006 προς τον Υπουργό Βύρωνα Πολύδωρα, όπου λέει ο νομάρχης: «Υπάρχει έλλειμμα έννομης τάξης στο Νομό». 
      Έγγραφο της 6ης Απριλίου 2006 προς τον Υπουργό Δημοσίας Τάξης, πάλι κ. Βύρωνα Πολύδωρα. 
      Έγγραφο της 15ης Μαΐου 2006 προς τον Πρωθυπουργό της Ελλάδας Κωνσταντίνο Καραμανλή. «Το πρόβλημα της παραβατικότητας…», λέει ο νομάρχης «…στο νομό αποτελεί εδώ και χρόνια μια δυσάρεστη πραγματικότητα. Κύριε Πρωθυπουργέ, απευθύνομαι σε σας, γιατί εκτιμώ ότι για την επίλυση αυτού του προβλήματος είναι αναγκαία η συντονισμένη προσπάθεια όλων των επιπέδων διοίκησης της πολιτείας. Σε αναμονή της απάντησής σας διατελώ». 
      Έγγραφο της 25ης Ιανουαρίου 2007 προς τον Υπουργό Βύρωνα Πολύδωρα. 
      Έγγραφο της 11ης Οκτωβρίου 2007, μετά τις εκλογές, σε σας, κύριε Παυλόπουλε, για να μη λέτε ότι δεν ξέρατε. Ξέρατε και πολύ καλά και δεν κάνατε τίποτα. 
      Έγγραφο της 15ης Ιουνίου 2006, μετά που «πυροβόλησαν» εκεί οι πολίτες  το ελικόπτερο της Αστυνομίας, όπως προκύπτει από ερώτηση του Βουλευτή Μανώλη Όθωνα. Και ας δούμε τι λέει το δελτίο Τύπου των Αστυνομικών. «Μήπως πρέπει να κατεβάσουμε τιμημένο νεκρό συνάδελφό μας από τα Ζωνιανά για να πάψει επιτέλους ο στρουθοκαμηλισμός και η υποκρισία της ελληνικής Κυβέρνησης και η αδιαφορία από τους αρμόδιους;»
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από τα παραπάνω έγγραφα, λοιπόν, προκύπτει ότι πολύ καλά ξέρατε και ότι πολύ καλά γνωρίζατε για την κατάσταση στην περιοχή. Άρα και η πολιτική ευθύνη είναι δική σας ακέραια. 
      Η πολιτική που εφαρμόζετε μέχρι σήμερα είναι αποκλειστικά και μόνο κατασταλτική, χωρίς να γίνεται καμμία σύνδεση μέτρων κοινωνικής ανάπτυξης. Το αναπτυξιακό έλλειμμα του νομού είναι γνωστό. Τα έργα υποδομής και το οδικό δίκτυο είναι απαράδεκτα.
      Χρειάζεται, λοιπόν, μία νέα πολιτική για την περιοχή, η οποία δεν θα πρέπει να είναι μόνο αντιεγκληματική, αλλά θα βοηθάει στην κοινωνική και οικονομική ανάπτυξη. Εάν αυτό το κάνετε, εμείς είμαστε μαζί σας. Εάν δεν το κάνετε, θα είμαστε εδώ για να σας ελέγχουμε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δύο λεπτά για να απαντήσετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε. 
      Κύριε συνάδελφε, όταν κυβερνούσατε την Ελλάδα τόσα χρόνια, δεν ξέρατε τι συνέβαινε στα Ζωνιανά; Γιατί λέτε ότι «τα ξέρατε και δεν κάνατε τίποτα». Πράγματι, έστειλαν τα έγγραφα που είπατε. Και εγώ ευχαριστώ την Τοπική Αυτοδιοίκηση και τον κ. Παπαδάκη προσωπικά.  Γιατί το ξέρει ο κ. Παπαδάκης, μαζί μου συνεργάστηκε και σε συνεργασία με την Τοπική Αυτοδιοίκηση προσπαθούμε να ξεκαθαρίσουμε μία κατάσταση που οι κυβερνήσεις του ΠΑ.ΣΟ.Κ. έκρυβαν. Γιατί; Αυτή είναι η αλήθεια. 
      Με ρωτάτε «Δεν τα γνωρίζατε; Εμείς σας στείλαμε τόσα έγγραφα». Βεβαίως, και γι’ αυτό ο Γιώργος Βουλγαράκης ξεκίνησε την προσπάθεια αφοπλισμού στην περιοχή, γι’ αυτό και ο κ. Βύρων Πολύδωρας επί των ημερών του ενέπνευσε την Αστυνομία να ξεκινήσει επιχειρήσεις που δεν είχαν γίνει ποτέ επί των ημερών σας. 
      Και ύστερα, χρειαζόντουσαν αυτά τα έγγραφα για να γνωρίζουμε τι συνέβαινε; 
      ΙΩΑΝΝΗΣ ΣΚΟΥΛΑΣ: Απαντήσατε σε τίποτα, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μα, κύριε συνάδελφε, όταν επί των ημερών σας γίνονταν βομβιστικές επιθέσεις στην περιοχή εναντίον του νομάρχη, χρειαζόσασταν γράμματα για να καταλάβετε τι γίνεται; Όταν η κ. Παπανδρέου πήγαινε και έφευγε πίσω γιατί δεν την άφηναν να περάσει, τι σήμαινε αυτό το πράγμα; 
      Γιατί εσείς επί των ημερών σας όχι απλώς και μόνο αδιαφορήσατε…
      ΙΩΑΝΝΗΣ ΣΚΟΥΛΑΣ: Κύριε Υπουργέ, τώρα συζητάμε τι έγινε επί των ημερών σας! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): …αλλά –λυπάμαι να το πω- υποθάλψατε…
      ΙΩΑΝΝΗΣ ΣΚΟΥΛΑΣ: Ποιος τα λέει αυτά τα πράγματα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): ...με τη στάση σας -ελπίζω εν αγνοία- όλη αυτήν την κατάσταση η οποία υπήρξε. 
Διότι ενώ γνωρίζατε την κατάσταση που επικρατούσε, κάνατε πως δεν καταλαβαίνατε. Όταν από το 1994 μέχρι το 2004, με τα χαρτιά που σας έχω δώσει, αυτή ήταν η κατάσταση, όταν έπεφταν βόμβες στα σπίτια νομαρχών και κάνατε πως δεν καταλαβαίνατε, μπορείτε να μου πείτε τι συνέβαινε στην περιοχή;
    Σε ό,τι αφορά τα θέματα που τονίσατε προηγουμένως ένα θα πω: 
    Μιλήσατε για μέτρα και είπατε ότι είναι μόνο κατασταλτικά. Πάλι δεν είστε καλά ενημερωμένος. Εξήγγειλα έντεκα συγκεκριμένα μέτρα που έχουν αρχίσει ήδη να δίνουν τους πρώτους καρπούς και τα οποία αφορούν την ανάπτυξη της περιοχής. 
    Το ερώτημα είναι: Την ανάπτυξη της περιοχής το ΠΑ.ΣΟ.Κ. πότε την ανακάλυψε; Πότε πήρε έστω και ένα μέτρο για τα Ζωνιανά, τα οποία άφησε από το 1998 μέχρι το 2004 χωρίς διοικητικές αρχές; Τι έρχεται και ζητάει τώρα σε μια εποχή που και επιχειρήσεις γίνονται και αποδίδουν και αναπτυξιακά μέτρα παίρνονται; 
    Καταθέτω ξανά στη Βουλή τα έντεκα μέτρα που έχουν εξαγγελθεί τόσες μέρες και για τα οποία φρόντισε η Κυβέρνηση, ενώ δεν φρόντισαν ποτέ οι κυβερνήσεις του ΠΑ.ΣΟ.Κ.. 
    (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Σας είπα να είστε εδώ και να κάνουμε όλοι μαζί μια προσπάθεια, για να μπορέσουμε να μην ξαναγυρίσουμε ποτέ στο παρελθόν. Εγώ είμαι εδώ. Όμως, από την άλλη πλευρά να έρχεστε να κάνετε κριτική ότι δεν γινόταν μια επιχείρηση ή δεν πάρθηκαν μέτρα, εσείς που κυβερνήσατε είκοσι ολόκληρα χρόνια στην περιοχή, όπως και σε ολόκληρη την Ελλάδα, θα με συγχωρέστε να πω ότι αυτό δεν καθιστά τον κοινοβουλευτικό έλεγχο αξιόπιστο από την πλευρά του ΠΑ.ΣΟ.Κ.. 
    Ευχαριστώ πολύ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
    Επειδή πραγματικά σεβαστήκατε το χρόνο σήμερα, λέω να ζητήσω τη συναίνεση του Σώματος και ειδικότερα του Υπουργού κ. Κοντού και του Βουλευτού κ. Μωραΐτη, για να απαντηθεί και δεύτερη επίκαιρη ερώτηση που απευθύνεται στον κ. Παυλόπουλο. Έχω τη συναίνεσή σας, κύριοι συνάδελφοι; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
    Θα συζητηθεί, λοιπόν, στη συνέχεια η τρίτη με αριθμό 196/13-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Γρηγορίου Ψαριανού προς τον Υπουργό Εσωτερικών, σχετικά με την εξέλιξη του θέματος για τη νομική ισοτιμία στον τραυματισμό, στην αναπηρία, στο θάνατο συμβασιούχων δασοπυροσβεστών κ.λπ..
    Ειδικότερα η επίκαιρη ερώτηση του κ. Ψαριανού έχει ως εξής: 
    «Στις καταστροφικές πυρκαγιές του φετινού καλοκαιρού έχασαν τη ζωή τους εποχικοί δασοπυροσβέστες. 
    Πέρα από το καθεαυτό τραγικό γεγονός της απώλειας τόσων ανθρώπινων ζωών στη μάχη με τις φλόγες, τα θύματα αυτά αφήνουν πίσω τους οικογένειες, συζύγους και παιδιά, τα οποία εκτός από την απώλεια του αγαπημένου τους προσώπου έρχονται αντιμέτωπα και με περαιτέρω προβλήματα οικονομικής φύσης. 
    Στις 19 Ιουλίου 2007 ο τότε Υπουργός Δημόσιας Τάξης κ. Βύρων Πολύδωρας, αναφερόμενος στους συμβασιούχους δασοπυροσβέστες οι οποίοι ακόμη και στο θάνατο αντιμετωπίζονται  άνισα από την πολιτεία, δήλωσε μέσα στη Βουλή ότι «πρόθεση και απόφαση της πολιτείας είναι, όσον αφορά την αντιμετώπιση αυτών των περιπτώσεων των θυμάτων, να κατοχυρώσει νομικά και νομοθετικά, αν χρειαστεί, την ισοτιμία στον τραυματισμό, στην αναπηρία, στο θάνατο. Προς τούτο έδωσα εντολή στις υπηρεσίες του Υπουργείου και στη Νομική Υπηρεσία να εξετάσει ποιες διοικητικές ή νομοθετικές πράξεις πρέπει να λάβουν χώρα για την κατασφάλιση αυτής της ισότητας προ του δεινού». 
    Ερωτάται ο αρμόδιος Υπουργός: 
1. Ποια είναι η εξέλιξη των ρυθμίσεων για τη νομική ισοτιμία στον τραυματισμό, στην αναπηρία, στο θάνατο όσον αφορά στους εποχικούς δασοπυροσβέστες; 
2. Γιατί μέχρι σήμερα οι οικογένειες των θυμάτων δασοπυροσβεστών δεν έχουν καμμία βοήθεια από την Πολιτεία; 
3. Πότε πρόκειται να κατατεθούν οι σχετικές νομικές πράξεις;» 
	Ορίστε, κύριε Υπουργέ, έχετε το λόγο για τρία λεπτά. 
    	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε. 
    Θα ήθελα να ευχαριστήσω τον κ. Ψαριανό για την επίκαιρη ερώτηση. Γιατί είναι πραγματικά και επίκαιρη και ουσιαστική σε ένα μείζον θέμα που αφορά τους εποχικούς δασοπυροσβέστες, ανθρώπους οι οποίοι προσέφεραν και προσφέρουν πολλά στο Πυροσβεστικό Σώμα και οι οποίοι, δυστυχώς, όπως και οι άλλοι πυροσβέστες –αλλά ιδίως αυτοί, επειδή το καθεστώς είναι ιδιόμορφο και, δυστυχώς, ακόμη εμπερίστατο- είχαν και θύματα. Και πρέπει να αποτίσει κανείς και αυτήν τη στιγμή τον οφειλόμενο φόρο τιμής σε όλους αυτούς τους ανθρώπους και στις οικογένειές τους και να απολογηθεί η πολιτεία, γιατί μέχρι σήμερα δεν έχει ολοκληρώσει αυτό που έπρεπε να έχει κάνει.
      Σε ό,τι αφορά όμως την όλη προσπάθεια, πρέπει να πω ότι αυτή η Κυβέρνηση έκανε, κάνει και θα κάνει άμεσα, όπως θα σας αποδείξω αυτή τη στιγμή, το καθήκον της. 
      Πρώτα απ’ όλα πρέπει να τονίσω ότι οι εποχικοί δασοπυροσβέστες είχαν προσληφθεί με ένα καθεστώς το οποίο ήταν εντελώς στον αέρα. Ως Κυβέρνηση, σε συνεργασία τότε με τον συνάδελφό μου και φίλο μου κ.Πολύδωρα, από την μια πλευρά ενισχύσαμε τη μοριοδότηση και από την άλλη, φθάσαμε στους οκτώ μήνες το καθεστώς της απασχόλησής τους. ‘Ηταν το μάξιμουμ που μπορούσαμε να κάνουμε. Απέμενε ένα πολύ σημαντικό μέρος, κύριε συνάδελφε, αυτό που θίγετε. Είναι το θέμα της εξομοίωσης των εποχικών δασοπυροσβεστών με τους υπόλοιπους πυροσβέστες σε ό,τι αφορά τα συνταξιοδοτικά θέματα και τις ευεργετικές διατάξεις, σε περίπτωση κατά την οποία κάποιος πεθάνει κατά την εκτέλεση του καθήκοντος ή τραυματιστεί.
      Πρέπει να σας πω ότι ήταν τόσο απαράδεκτο το σύστημα προηγουμένως, από το 1998 όταν άλλαξε το καθεστώς, ώστε οι ευεργετικές διατάξεις που ίσχυαν πριν από το 1998 για τους δασοπυροσβέστες μεταφέρθηκαν για τους κανονικούς πυροσβέστες την εποχή εκείνη μόνο σε περίπτωση θανάτου, όχι σε περίπτωση αναπηρίας. Πράγμα που εμείς το διορθώσαμε ήδη το 2005. Τώρα όμως πρέπει να γίνει πλήρης εξομοίωση. Τι σημαίνει εξομοίωση; Εξομοίωση σημαίνει και το συνταξιοδοτικό και τα υπόλοιπα θέματα που αφορούν ευεργετικές διατάξεις για τα συγγενικά πρόσωπα σε περίπτωση θανάτου ή σε περίπτωση αναπηρίας, η οποία προκαλείται από πράξεις κατά την εκτέλεση του καθήκοντος. 
      Είχε ξεκινήσει η προσπάθεια πριν από τις εκλογές και η σχετική ρύθμιση ήταν έτοιμη. ‘Όμως, στο πρώτο συνταξιοδοτικό νομοσχέδιο που ήταν επίσης έτοιμο προηγουμένως και είχε περάσει από το Ελεγκτικό Συνέδριο -γιατί ξέρετε ότι σύμφωνα με τις διατάξεις του Συντάγματος περνούν από επεξεργασία από το Ελεγκτικό Συνέδριο- δεν είχε προλάβει να μπει αυτή η ρύθμιση. Εξ ου και πέρασε το συνταξιοδοτικό χωρίς τη ρύθμιση, την οποία ολοκλήρωσα και μάλιστα της δίνω αναδρομική ισχύ από το 1998, για να καταλάβει όλα τα προηγούμενα και την έστειλα στο Γενικό Λογιστήριο. Την έστειλα γιατί είναι αρμόδιο το Γενικό Λογιστήριο για τα συνταξιοδοτικά θέματα αλλά και για έναν άλλο λόγο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Θα μου επιτρέψετε, κυρία Πρόεδρε, γιατί είναι πολύ ουσιαστικό το θέμα.
     Την έστειλα στο Γενικό Λογιστήριο γιατί στη ρύθμιση αυτή την οποία ήδη έχω συντάξει, την έχω υπογράψει και την οποία καταθέτω στα Πρακτικά, περιλαμβάνονται και θέματα που δεν είναι μόνον συνταξιοδοτικά. Όσα από αυτά μου επιτρέψει το Γενικό Λογιστήριο -γιατί εκείνο κρίνει τι είναι συνταξιοδοτικό και τι δεν είναι- και πει ότι δεν είναι συνταξιοδοτικά δεν θα περιμένω να έρθει συνταξιοδοτικό νομοσχέδιο, αλλά θα τα βάλω σε νομοσχέδιο του Υπουργείου Εσωτερικών με τροπολογία. Αλλά σίγουρα τα υπόλοιπα που είναι συνταξιοδοτικά πρέπει να περάσουν σε συνταξιοδοτικό νομοσχέδιο, στο επόμενο που θα έρθει. Και σας διαβεβαιώ ότι δεν θα υπάρξει κανένα απολύτως θέμα, γιατί η ισχύς τους είναι αναδρομική, όπως θα δείτε από τη ρύθμιση που εισάγω, δηλαδή από το 1998. 
     Πάντως ειλικρινά σας ευχαριστώ γιατί μου δώσατε τη δυνατότητα να εκθέσω αυτό το μικρό ιστορικό όπως και να ζητήσω συγγνώμη για ολόκληρα χρόνια, διαχρονικά. Η πολιτεία έχει την ενότητά της και δεν μπορώ να κοιτάω πίσω τι έγινε από κόμματα. Θα ήθελα να ζητήσω συγγνώμη από όλους αυτούς τους ανθρώπους γιατί δεν ήταν πλήρες το νομικό καθεστώς. Σίγουρα στη θητεία μας αυτή και πριν από τον Ιούνιο να είστε βέβαιοι ότι η εξομοίωση θα είναι πλήρης.
     Σας ευχαριστώ πολύ.
     (Στο σημείο αυτό ο Υπουργός Εσωτερικών κ.Παυλόπουλος καταθέτει για τα Πρακτικά την προαναφερθείσα τροπολογία-προσθήκη η οποία βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ευχαριστώ, κύριε Υπουργέ.
      Το λόγο έχει ο κ. Ψαριανός, για δύο λεπτά.
     ΓΡΗΓΟΡΗΣ ΨΑΡΙΑΝΟΣ: Αισθάνομαι πολύ περίεργα 	γιατί η παρθενική μου εμφάνιση και ομιλία στη Βουλή έχει να κάνει με αυτό το ζήτημα που είναι μια από τις μεγαλύτερες μεταπολεμικές καταστροφές που έχουν γίνει στη χώρα και που στοίχισε σε ανθρώπινες ζωές, σε περιουσίες και όλα αυτά που ξέρουμε στην Ηλεία, στην Αρκαδία, στη Μεσσηνία, στην Εύβοια, στην Κρήτη, παντού.
     Ο κ. Πολύδωρας, ο απελθών Υπουργός, είχε πει συγκεκριμένα και κατηγορηματικά ότι πρόθεση και απόφαση της πολιτείας είναι κ.λπ., να κατοχυρώσει νομικά και νομοθετικά την ισοτιμία στον τραυματισμό, στην αναπηρία, στο θάνατο κ.λπ.. Ως τώρα δεν έχει γίνει τίποτα απολύτως για όλα αυτά. Η πρόθεση έχει διατυπωθεί. Λέει «πρόθεση και απόφαση της πολιτείας είναι» και υπάρχει μόνον η πρόθεση καταγεγραμμένη. Απόφαση δεν υπάρχει καμμία.
     Επειδή μιλήσαμε και με τους εκπροσώπους των εποχικών δασοπυροσβεστών, οι ίδιοι έκαναν τρεις φορές συνάντηση και με τον κ. Πολύδωρα και με εσάς κύριε Υπουργέ και με τον κ. Χηνοφώτη και απ’ ό,τι οι ίδιοι μου είπαν, ο κ. Παυλόπουλος συγκεκριμένα στη συνάντηση με την αντιπροσωπεία της Π.ΟΣ.ΠΥ.Δ., των πυροσβεστών, που διήρκεσε περίπου τρία λεπτά, κάπου τόσο μου είπαν, σχεδόν επί λέξει είπατε: «το πρόβλημά σας θα κοιτάξω να το λύσω, κάποια στιγμή θα σας δω, θα τα πούμε» και φύγατε.
     Έκτοτε δεν υπάρχει τίποτα. Υπάρχει ένα σημερινό δημοσίευμα της εφημερίδας «ΕΛΕΥΘΕΡΟΣ ΤΥΠΟΣ», όπου οι οικογένειες του Ν. Κορομηλά από το Ρέθυμνο, του Ανδρέα Τζούμα από τη Ζαχάρω, του Κώστα Δούνια από την Αερόπολη –είναι οι τρεις από τους νεκρούς του φετινού καλοκαιριού και είναι εννέα συνολικά οι νεκροί δασοπυροσβέστες τα τελευταία χρόνια- αντιμετωπίζουν πρόβλημα επιβίωσης, δεν έχουν καμμία οικονομική στήριξη, καμμία ενίσχυση, δεν έχει ολοκληρωθεί καν η ένορκη διοικητική εξέταση σχετικά με τα πορίσματα θανάτου. Είναι οικογένειες που δεν έχουν καμμία ιδιαίτερη οικονομική άνεση, δεν έχουν καθόλου οικονομική άνεση.
     Αυτό που θέλουμε εμείς να ξέρουμε και που θέλει και όλος ο λαός να ξέρει και όχι μόνο οι εποχικοί δασοπυροσβέστες, είναι πότε θα γίνει αυτό, που και αναδρομικά θα καλύψει. Καλό είναι αναδρομικά να καλύπτονται πράγματα ή κενά που έχουν προκληθεί και από τις πολιτικές προηγούμενων κυβερνήσεων.
     Όπως και στο προηγούμενο θέμα μιλήσατε για τα Ζωνανιά, η Κυβέρνηση της Νέας Δημοκρατίας πιστεύει ότι όλα τα δεινά οφείλονται στις προηγούμενες διαχειριστικές περιόδους των κυβερνήσεων του ΠΑ.ΣΟ.Κ. Δηλαδή κι αν το ΠΑ.ΣΟ.Κ. ήταν κυβέρνηση θα μας έλεγε για τα κενά που άφησε η Νέα Δημοκρατία. Αυτό το παιχνίδι της κολοκυθιάς συνεχίζεται δεκαετίες. 
     Θα θέλαμε συγκεκριμένα να υπάρχει μια δέσμευση και θα ήθελα αυτή οι πεντέμισι χιλιάδες άνθρωποι να ξέρουν αν θα επεκταθεί το οκτάμηνο στο δωδεκάμηνο που έχουν ζητήσει. Και ένα άλλο ζήτημα που εκκρεμεί είναι ότι δεν έχουν πάρει ακόμη φόρμες, άρβυλα και αντιπυρικό υλικό για να αντιμετωπίσουν τις καταστροφές που θα έρθουν –χτύπα ξύλο και το απευχόμαστε- το επόμενο καλοκαίρι.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δύο λεπτά να απαντήσετε.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, αυτό τόνισα προηγουμένως, αυτό το οποίο μου είπατε: «τι κάνατε και τι απτό αποτέλεσμα έχετε». Κατέθεσα την τροπολογία που έχω υπογράψει και έχω στείλει στο Γενικό Λογιστήριο και που είναι πλήρης. Ρύθμιση και του συνταξιοδοτικού και του καθεστώτος που αφορά τις προσλήψεις των συγγενών και για την περίπτωση θανάτου –απευκταία περίπτωση- και για την περίπτωση της αναπηρίας. Και αυτή απευκταία, αλλά αν θέλετε διαφορετική από την πρώτη. 
    Είναι μια ολοκληρωμένη ρύθμιση, η οποία υπεγράφη από μένα, η οποία εστάλη στο Γενικό Λογιστήριο και τόνισα πως ό,τι κομμάτι δεν είναι συνταξιοδοτικό, -γιατί ξέρετε ότι τα συνταξιοδοτικά υποβάλλονται σε ενιαίο και αμιγώς συνταξιοδοτικό νομοσχέδιο- θα το φέρω σε νομοσχέδιο του Υπουργείου Εσωτερικών. 
    Αλλά δεν έμεινα αδρανής, ούτε μείναμε αδρανείς. Σε αντίθεση με πρακτικές προηγούμενων χρόνων κάνω ό,τι μπορώ –το γνωρίζετε- για να λύσω ένα πρόβλημα που ο ίδιος με τους εργαζόμενους συζητώντας είπα ότι είναι όχι απλώς δίκαιο, είναι στοιχειωδώς δίκαιο. Και είναι χρέος της πολιτείας. Και φυσικά δεν τους είδα τρία λεπτά, όπως ενδεχομένως κάποιοι σας είπαν. Τους είχα δει και παλιότερα και τους είδα και πρόσφατα για το θέμα αυτό.
    Η νομοθετική διαδικασία είναι τέτοια, που όταν ήρθε η τροπολογία στην πρώτη της φάση για να συνταχθεί, το συνταξιοδοτικό νομοσχέδιο που είχαμε, ήδη είχε περάσει από το Ελεγκτικό Συνέδριο. Γι’ αυτόν το λόγο υπάρχει αυτή η καθυστέρηση που με αναγκάζει -και ορθώς- να το θέσω αναδρομικά από το 1998. Άρα, μόνον αδράνεια δεν υπάρχει. Υπάρχει πλήρης αναγνώριση και των υποχρεώσεων της πολιτείας και της προσφοράς των εποχικών δασοπυροσβεστών.
    Θέλω να σας πω ότι αυτό που τόνισα προηγουμένως, το εννοώ. Η διαχρονική πορεία των προηγούμενων κυβερνήσεων δεν απαλλάσσει την πολιτεία σήμερα από το χρέος της. Γι’ αυτό είπα ότι πρέπει να ζητήσει κάποιος μια συγγνώμη απ’ αυτούς τους ανθρώπους, γιατί τόσα χρόνια υπέφεραν.
    Από εκεί και πέρα, είπατε: «η κολοκυθιά με τα προηγούμενα χρόνια». Κάνουμε κοινοβουλευτικό έλεγχο, κύριε Ψαριανέ. Αλίμονο, όταν μου κάνει κοινοβουλευτικό έλεγχο το ΠΑ.ΣΟ.Κ., να μην κάνω συγκρίσεις. Δεν γυρνάω στο παρελθόν για να κάνω παρελθοντολογία. Αλλά το να γίνεται σύγκριση ανάμεσα στον τρόπο που ενήργησε μια κυβέρνηση για είκοσι χρόνια, σε σχέση με μια Κυβέρνηση που δεν έχει κλείσει τέσσερα χρόνια, επιτρέψτε μου να πω ότι αυτό όχι μόνο είναι θεμιτό, αλλά είναι και αναγκαίο. Έτσι άλλωστε κρίνονται οι κυβερνήσεις, από τη σύγκριση των πεπραγμένων.
      Δεν γύρισα να πω ότι πρέπει να κάνουμε ό,τι έκαναν και εκείνοι. Γύρισα να πω ότι, ίσα-ίσα, δεν κάνουμε ό,τι έκαναν οι προηγούμενοι. Και μάλιστα αυτό αποδεικνύεται, όταν εκείνοι κάνουν κοινοβουλευτικό έλεγχο. 
      Ευχαριστώ, κυρία Πρόεδρε. 
      ΓΡΗΓΟΡΙΟΣ ΨΑΡΙΑΝΟΣ: (Δεν ακούστηκε)…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, κατατέθηκε η τροπολογία και ζήτησα να φωτοτυπηθεί για να την πάρετε και εσείς. Θεωρώ ότι οι άνθρωποι των θεωρείων μας ακούν με αγωνία. 
      Επανερχόμαστε στις επίκαιρες ερωτήσεις πρώτου κύκλου και θα συζητηθεί η  πρώτη, η με αριθμό 200/13-11-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού, σχετικά με τη συμμετοχή ανηλίκων στα παιχνίδια του Ο.Π.Α.Π. κ.λπ..
      Η επίκαιρη ερώτηση της κ. Μερεντίτη έχει ως εξής:
      «Ο τζόγος, ιδιαίτερα στην τρυφερή νεαρή ηλικία, είναι μια πολύ επιζήμια συνήθεια που εγκυμονεί σοβαρότατους κινδύνους. Εθίζει τους νέους στη νοοτροπία του εύκολου πλουτισμού και τους αποσπά από την εκπαίδευση και από άλλες ωφέλιμες δραστηριότητες. 
      Στα πρακτορεία του Ο.Π.Α.Π. παρατηρείται το απαράδεκτο φαινόμενο να στοιχηματίζουν ανενόχλητοι ανήλικοι.
      Νεαροί τζογάρουν το χαρτζιλίκι τους στα παιχνίδια του οργανισμού, κυρίως το «ΣΤΟΙΧΗΜΑ» και το «ΚΙΝΟ», επιδιώκοντας το εύκολο κέρδος. 
      Ο Ο.Π.Α.Π. έχει εξαντλήσει την προσπάθειά του να αποτραπεί η συμμετοχή των ανηλίκων στα παιχνίδια του οργανισμού στην έκδοση αφισών, οι οποίες τον τελευταίο καιρό τείνουν να εξαφανισθούν από τα πρακτορεία, με τη φράση «Τα παιδία δεν παίζει».
      Στην πράξη, όμως, συμβαίνει το ακριβώς αντίθετο. «Τα παιδία παίζει» και παραπαίζει. Οι περισσότεροι πράκτορες κάνουν τα «στραβά μάτια». Ακόμη και σε περιπτώσεις που ο παίκτης είναι εμφανώς ανήλικος, του επιτρέπουν να παίξει. 
      Επειδή ευθύνη της πολιτείας δεν είναι η προαγωγή του τζόγου, αλλά και η διαφύλαξη του καλώς εννοούμενου κοινωνικού συμφέροντος και η διαπαιδαγώγηση και η προστασία των νέων. 
      Σας ερωτώ, κύριε Υπουργέ:
      Προτίθεσθε να λάβετε ουσιαστικά μέτρα που θα απαγορεύουν στους ανηλίκους να συμμετέχουν στα παιχνίδια του Ο.Π.Α.Π. και να επιβάλλετε αυστηρότατες κυρώσεις, που θα φτάνουν μέχρι την αφαίρεση της άδειας λειτουργίας των πρακτορείων που δέχονται πονταρίσματα από ανηλίκους;».
      Στην επίκαιρη ερώτηση της κ. Μερεντίτη θα απαντήσει ο Υπουργός Πολιτισμού κ. Λιάπης. 
      Ορίστε, κύριε Υπουργέ, έχετε το λόγο για τρία λεπτά. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρία Μερεντίτη, η προστασία των νέων είναι από τις κορυφαίες υποχρεώσεις της πολιτείας. Και όλοι όσοι έχουμε παιδιά, αισθανόμαστε ακόμα πιο έντονη αυτήν την υποχρέωση. Γι’ αυτό και υπάρχει σαφής απαγόρευση συμμετοχής των ανηλίκων σε τυχερά παιχνίδια, μια απαγόρευση η οποία διέπει ασφαλώς και τα παιχνίδια του Ο.Π.Α.Π.. Πρέπει να τονίσω ότι έχει εκδοθεί σαφής εσωτερική οδηγία του Ο.Π.Α.Π., που αποτελεί στοιχείο του κανονιστικού πλαισίου λειτουργίας του. 
      Από τις αρχές του περασμένου έτους, υπάρχει επιπλέον, υποχρεωτικά αναρτημένη σε όλα τα πρακτορεία η ανακοίνωση της απαγόρευσης συμμετοχής των ανηλίκων. Η ανάρτηση αυτών των επιγραφών ελέγχεται από τους επιθεωρητές της «Ο.Π.Α.Π. Α.Ε.». Η σχετική μάλιστα πρόβλεψη έχει ενσωματωθεί και στα έντυπα επιθεώρησης των πρακτορείων. Υπάρχει, με άλλα λόγια, η νομική βάση για την επιβολή κυρώσεων στους πράκτορες τους Ο.Π.Α.Π., οι οποίοι δεν συμμορφώνονται με τις σχετικές εγκυκλίους και τις ανακοινώσεις της εταιρείας και παραβιάζουν τις υποχρεώσεις τους. Αναφέρομαι, δηλαδή, σε κυρώσεις  που  φτάνουν μέχρι και την αφαίρεση της άδειας του πρακτορείου. 
      Επιπρόσθετα, από τον περασμένο Δεκέμβριο, έχουν τυπωθεί και έχουν αναρτηθεί σε όλα τα πρακτορεία του Ο.Π.Α.Π. αφίσες -αναφέρεται και στην ερώτησή σας- με τη διατύπωση: «Τα παιδία δεν παίζει», ακριβώς για να συμβάλουν στην ευαισθητοποίηση της κοινωνίας για τη μη συμμετοχή των ανηλίκων σ΄ αυτά τα παιχνίδια. Ήταν μια πρωτότυπη πρωτοβουλία, η οποία πράγματι έχει προκαλέσει αίσθηση. Και αυτό είναι σημαντικό, διότι αποδεικνύει την ευαισθησία, η οποία πρέπει να επιδεικνύεται από την πολιτεία. Ταυτόχρονα, ο Ο.Π.Α.Π. έχει αναλάβει και άλλες πρωτοβουλίες στο πλαίσιο και της εταιρικής κοινωνικής ευθύνης του. 
      Από την πλευρά μου, θέλω να σας διαβεβαιώσω ότι το Υπουργείο Πολιτισμού παρακολουθεί εκ του σύνεγγυς το θέμα, έχοντας και εκ του νόμου την εποπτεία της «Ο.Π.Α.Π. Α.Ε.», αλλά και την ισχυρή μετοχική συμμετοχή του δημοσίου, ως γνωστόν, στη διοίκηση της εταιρείας. 
      Ο εποπτικός αυτός ρόλος του Υπουργείου Πολιτισμού έχει ιδιαίτερη σημασία στην περίπτωση του Ο.Π.Α.Π. για δύο επιπλέον βασικούς λόγους:
      Ο πρώτος είναι ότι τα έσοδα από την εκμετάλλευση των παιχνιδιών αποτελούν τον ουσιαστικό τροφοδότη και του ελληνικού πολιτισμού και του αθλητισμού. 
      Ο δεύτερος είναι ότι η λειτουργία του οργανισμού δεν εξαντλείται στη μεγιστοποίηση μόνο των δημοσιονομικών προσόντων, αλλά στοχεύει σε μία βιώσιμη μεν εκμετάλλευση του χώρου των αθλητικών παιχνιδιών, αλλά υπό ιδιαίτερα αυστηρούς όρους. Αυτές είναι προϋποθέσεις που εγγυώνται την προστασία της νεότητας και της κοινωνικής συνοχής. 
      Πρέπει να σας διαβεβαιώσω ότι δεν θα υπάρχει έκπτωση, καμμία παραχώρηση ως προς την τήρηση του αυστηρού ρυθμιστικού πλαισίου για την εξασφάλιση αυτής της κοινωνικής αποστολής του Ο.Π.Α.Π.. Όπως, επίσης, να σας διαβεβαιώσω για τη στενή παρακολούθηση και την εξασφάλιση της χρηστής διαχείρισης των διατιθεμένων πόρων, ώστε να υπάρχει πλήρης διαφάνεια, πλήρης αξιοκρατία. 
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, την αντίστοιχη επίκαιρη ερώτηση την είχαμε συζητήσει με τον προκάτοχό σας, τον κ. Ορφανό, πριν από εννέα μήνες. Τότε ο κ. Ορφανός είχε αναγνωρίσει τη σοβαρότητα, την επικαιρότητα, την κρισιμότητα του θέματος. Είχε δεσμευθεί ότι θα λάβει κάποια μέτρα. Θα σας πω ακριβώς τι είχαμε συζητήσει και θα σας καταθέσω και το δελτίο Τύπου που είχε εκδώσει τότε το Υπουργείο σας, αλλά και τα Πρακτικά της Βουλής, όπου αναφέρθηκε στην αναγκαιότητα να ληφθούν επιπλέον μέτρα. Γιατί «τα παιδία παίζει», κύριε Υπουργέ -και το ξέρουμε και το ξέρετε-  πέρα από τις απαγορεύσεις. Και μάλιστα, μερικές φορές, παίζουν με την έγκριση των γονέων. Οι γονείς που δεν ξέρουν ή δεν μπορούν να αισθανθούν πολλές φορές τις επιπτώσεις που έχει στην ψυχή του παιδιού τους αυτός ο τζόγος, στέλνουν τα παιδιά τους να συμπληρώσουν ένα ΠΡΟΠΟ. 
      Θα ήθελα να σας ρωτήσω το εξής, γιατί μου μιλήσατε για αφαίρεση: Υπάρχει αφαίρεση αδείας σε οποιοδήποτε πρακτορείο ΠΡΟΠΟ ανά την Ελλάδα, που επετράπη να παίξει ένας ανήλικος; 
      Ο κ. Ορφανός τότε είχε μιλήσει και για δύο προγράμματα…
      (Σε αυτό το σημείο κτυπάει το κουδούνι λήξεως της ομιλίας της κυρίας Βουλευτού)
      Κυρία Πρόεδρε, θα μου επιτρέψετε να πάρω λίγο χρόνο ακόμα. Δεν έχω δευτερολογία. Θέλω την ανοχή σας, διότι είτε έχουμε είτε δεν έχουμε παιδιά είτε ευελπιστούμε να έχουμε εγγόνια, είναι σίγουρο ότι εδώ μέσα αγωνιούμε για την επόμενη γενιά. Αυτό είναι σίγουρο, ως εκ τούτου πρέπει να λαμβάνουμε και μέτρα.
      Ο κ. Ορφανός, λοιπόν, είχε μιλήσει για δύο προγράμματα, που αναμενόταν η έγκρισή τους, αλλά δεν ξέρω τι έγινε. Περιμένουμε να μας ενημερώσετε.
       Ο επίσημος και ο παράνομος τζόγος, κύριε Υπουργέ, είναι περίπου 10.000.000.000 δραχμές, απ’ ό,τι ξέρω, δηλαδή 8% του Α.Ε.Π.. Επισήμως ο διευθύνων σύμβουλός του Ο.Π.Α.Π. αναγνωρίζει ότι το 53% του νόμιμου τζόγου γίνεται στον Ο.Π.Α.Π.. Εγώ να αναγνωρίσω όλα αυτά που είπατε, για το πόσο συμβάλλει ο Ο.Π.Α.Π. με τα χρήματα και τα κέρδη του, όμως πρέπει εμείς να φροντίζουμε όποιος τζόγος γίνεται, ο νόμιμος, τουλάχιστον να μην παρεμβαίνει και να μην αλλοτριώνει τη ζωή της άλλης γενιάς. Διότι για το παιδί που μαθαίνει στον εύκολο τζόγο –το αναφέρω και στην επίκαιρη ερώτησή μου- αυτό έχει πολύ μεγάλες και άσχημες επιπτώσεις στη ζωή του και, κυρίως, κινδυνεύει να μην είναι παραγωγικό. Τότε είχα προτείνει στον κύριο Υπουργό και την αφαίρεση της αδείας και να υπάρξουν ονομαστικά δελτία και να γίνεται πιο αυστηρός έλεγχος. 
      Επιπλέον, θέλω τώρα να επαναλάβω δύο προτάσεις:
      Πρώτον, τόσα χρήματα ξοδεύει ο Ο.Π.Α.Π., τόσες καμπάνιες, διαφημιστικές και μη –ας μην έρθουμε σ’ αυτό το θέμα, θα το εξετάσουμε άλλη φορά-  δώστε χρήματα για να κάνετε μία καμπάνια μέσω όλων των Μέσων Μαζικής Ενημέρωσης για το τι επιπτώσεις έχει στον ανήλικο ο τζόγος, τα παιχνίδια του Ο.Π.Α.Π. συγκεκριμένα, για να προφυλάξουμε τη νέα γενιά. Μας φτάνει η δική μας η γενιά, που παίζουν τζόγο για να επιβιώσει ο Ο.Π.Α.Π. και να έχει κέρδη. Μην επηρεάσουμε και την άλλη γενιά. 
      Επιπλέον, κάντε σε συνεργασία με το Υπουργείο Παιδείας και με χορηγό τον ΟΠΑΠ, ειδική ενημερωτική καμπάνια στα σχολεία όλης της χώρας για τις καταστροφικές συνέπειες του τζόγου. 
Το οφείλουμε, κύριε Υπουργέ, στη νέα γενιά. Δεν είναι μόνο ότι επιβάλλεται, τους το οφείλουμε και δεν πρέπει να εθελοτυφλούμε. 
	Επαναλαμβάνω: Ξέρετε και ξέρουμε όλοι εδώ ότι «τα παιδία παίζει». Ας τους ενημερώσουμε εγκαίρως όλους, τους γονείς και τα παιδιά, για να τους προστατεύσουμε.
	(Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
	ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρία Μερεντίτη, πραγματικά, όχι μόνο κατανοώ την ευαισθησία σας, αλλά και συμφωνώ ότι, αν δεν κρίνεται ικανοποιητικό το υφιστάμενο πλαίσιο λειτουργίας, μπορεί να βελτιωθεί σε ορισμένες παραμέτρους. Μιλάω για το θεσμικό πλαίσιο. Είμαι ανοικτός σε προτάσεις. Σας άκουσα και μπορεί να υπάρχουν και άλλες προτάσεις, άρα μπορούμε να ανοίξουμε ένα πεδίο διαλόγου με όλους τους εμπλεκόμενους φορείς και οι δικές σας απόψεις, όπως και των άλλων συναδέλφων, σ’ αυτό το ευαίσθητο θέμα, είναι ιδιαίτερα χρήσιμες και αν χρειαστεί, μπορούμε άμεσα να αναλάβουμε και μία νομοθετική πρωτοβουλία, γιατί η προστασία των παιδιών μας είναι ένα μεγάλο θέμα.
	Όμως κι εσείς θα πρέπει να δεχθείτε -και το αναφέρατε και στην ομιλία σας- ότι οι απαγορεύσεις του νόμου δεν αρκούν. Χρειάζεται βοήθεια και από τις ίδιες τις οικογένειες, τους γονείς, οι οποίοι πολλές φορές στέλνουν τα δικά τους παιδιά για να υποβάλουν δελτία ΠΡΟΠΟ, όπως αναφέρεται. Είναι, λοιπόν, ένα ευρύτερο θέμα κοινωνικής συμπεριφοράς και κοινωνικής συνείδησης. Ο παραδειγματισμός και η νουθεσία από τους γονείς είναι, κατά τη γνώμη μου, πολύ πιο αποτελεσματικά από το νόμο και από μία επικοινωνιακή εκστρατεία που αναφέρατε. Και θα συμφωνήσω μαζί σας σ’ αυτό.
	Τέλος, πρέπει να τονίσω ότι στον κλάδο των τυχερών παιχνιδιών΄, συντελούνται διεθνείς σημαντικές αλλαγές προς την κατεύθυνση μίας σταδιακής απελευθέρωσης της αγοράς, αλλαγές τις οποίες η χώρα μας παρακολουθεί με ιδιαίτερη προσοχή. Όμως, όπως σας είπα προηγουμένως, θέτει σε προτεραιότητα τις ανάγκες και τις ιδιαιτερότητες της ελληνικής κοινωνίας και πάνω απ’ όλα την προστασία των νέων μας.
	ΑΘΑΝΑΣΙΑ ΜΕΡΕΝΤΙΤΗ: Μην ξεχάσετε την καμπάνια, κύριε Υπουργέ. Ασχοληθείτε, ώστε να βοηθήσουμε τους γονείς.
	ΠΡΟΕΔΡΕΥΟΥΣΑ (Έλσα Παπαδημητρίου): Δεν γίνεται συζήτηση, κυρία συνάδελφε.
	Τελευταία θα συζητηθεί η με αριθμό 204/13-11-2007 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Νικολάου Μωραϊτη προς τον Υπουργό Αγροτικής Ανάπτυξης και Τροφίμων σχετικά με τη σύνδεση των επιδοτήσεων που καταβάλλονται στους κτηνοτρόφους με τη νομιμοποίηση των σταβλικών εγκαταστάσεών τους κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Η σύνδεση των επιδοτήσεων με τη νομιμοποίηση των σταβλικών εγκαταστάσεων που επιβάλλει η Κυβέρνηση σε εφαρμογή σχετικού κανονισμού της Ε.Ε. απειλεί με χρεοκοπία και ξεκλήρισμα πολλούς κτηνοτρόφους, οι οποίοι για πολλούς και διάφορους λόγους αδυνατούν να νομιμοποιήσουν τις σταβλικές τους εγκαταστάσεις και όσοι τις νομιμοποιήσουν θα υποστούν τεράστια έξοδα, σε μία περίοδο που εξαιτίας του υψηλού κόστους παραγωγής και των εξευτελιστικών τιμών είναι ζημιογόνοι όλοι οι κτηνοτροφικοί κλάδοι.
	Για την απρόσκοπτη καταβολή των επιδοτήσεων, οι κυβερνήσεις της Νέας Δημοκρατίας και του ΠΑ.ΣΟ.Κ. θα μπορούσαν να ζητήσουν να αποσυνδεθεί η καταβολή των επιδοτήσεων από τη νομιμοποίηση των σταβλικών εγκαταστάσεων για όσες σταβλικές εγκαταστάσεις υπήρχαν μέχρι την εφαρμογή του σχετικού κανονισμού ή να καλύψουν εξ ολοκλήρου τη δαπάνη με κοινοτικά ή κρατικά κονδύλια και να διευκολύνουν τις διαδικασίες νομιμοποίησης με νομοθετικές ρυθμίσεις, που δεν θα δημιουργούν δικαιώματα ιδιοκτησίας σε δημόσιες και κοινοτικές εκτάσεις.
	Ερωτάται ο κ. Υπουργός τι ενέργειες θα κάνει για να συνεχιστεί η απρόσκοπτη καταβολή των επιδοτήσεων στους κτηνοτρόφους, χωρίς να υποβληθούν σε ατελείωτες γραφειοκρατικές διαδικασίες και αβάσταχτα έξοδα».
	Ο Υπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, απαντώντας στην ερώτηση του συναδέλφου, σάς γνωρίζω ότι για τη χορήγηση της ενιαίας ενίσχυσης και των ειδικών καθεστώτων με βάση τον Κανονισμό 732/2003 της Ευρωπαϊκής Ένωσης, δεν απαιτείται η νομιμοποίηση των σταυλικών εγκαταστάσεων των κτηνοτρόφων. Κατά συνέπεια, μου κάνει εντύπωση που αναφέρει ο κύριος συνάδελφος ότι κτηνοτρόφοι, προκειμένου να εισπράξουν επιδοτήσεις πρέπει να υποβληθούν σε ατέλειωτες γραφειοκρατικές διαδικασίες και σε αβάσταχτα έξοδα. Είναι σαφής ο Κανονισμός, δεν απαιτείται νομιμοποίηση και πρέπει να πούμε ότι και τις επιδοτήσεις εισπράττουν κανονικά οι κτηνοτρόφοι, αλλά και τα ειδικά καθεστώτα. Πριν από λίγες ημέρες, με ταμειακή διευκόλυνση πληρώθηκε η εξισωτική αποζημίωση ύψους 155.000.000 ευρώ, χωρίς να απαιτείται η νομιμοποίηση των κτηνοτροφικών εγκαταστάσεων. 
     Εάν ο κύριος συνάδελφος αναφέρεται –διότι είναι λίγο δυσδιάκριτη η ερώτηση- στα βιολογικά προϊόντα της κτηνοτροφίας, τότε πρέπει να πούμε ότι όταν μιλάμε για βιολογικά προϊόντα, τότε αναφερόμαστε σε πολύ υψηλές προδιαγραφές υγιεινής και ασφάλειας. Και εκεί ναι, απαιτείται να υπάρχει άδεια ίδρυσης και λειτουργίας των εγκαταστάσεων. Όμως, πρέπει να πούμε ότι δύο φορές δόθηκαν παρατάσεις, έτσι ώστε να κατατεθούν οι άδειες αυτές. Οι περισσότεροι κτηνοτρόφοι εισπράττουν κανονικότατα τις επιδοτήσεις για τα βιολογικά προϊόντα που παράγουν. Κάποιοι οι οποίοι ακόμη δεν έχουν εκδώσει την άδεια ίδρυσης και λειτουργίας, έχουν τη δυνατότητα να ενταχθούν στην τέταρτη προγραμματική περίοδο, που θα προκηρυχθεί σύντομα για να εισπράξουν τις επιδοτήσεις. 
     Όσον αφορά ένα άλλο θέμα, όμως, τη νομιμοποίηση των αυθαίρετων κτηνοτροφικών εγκαταστάσεων, εκεί πραγματικά η Κυβέρνηση της Νέας Δημοκρατίας στην προηγούμενη θητεία της πήρε μια επαναστατική απόφαση, να νομιμοποιήσει τις αυθαίρετες κτηνοτροφικές εγκαταστάσεις. Ήταν ένα αίτημα του κτηνοτροφικού κόσμου της χώρας, ήταν μια απαίτηση. Εκδώσαμε κοινή υπουργική απόφαση το 2005 και χιλιάδες εγκαταστάσεις ήδη έχουν νομιμοποιηθεί δίνοντας τη δυνατότητα στους κτηνοτρόφους να μπορέσουν να εκσυγχρονιστούν, να ενταχθούν σε σχέδια βελτίωσης και να αναπτύξουν περισσότερο τις δραστηριότητές τους. 
     Επειδή η απόφασή μας αυτή έληγε το 2006, δώσαμε παράταση για το 2007 και βλέποντας το πολύ μεγάλο ενδιαφέρον, που υπάρχει από πλευράς κτηνοτρόφων για να νομιμοποιήσουν τις εγκαταστάσεις τους, με κοινή υπουργική απόφαση, παρατείνουμε το μέτρο για άλλα δύο χρόνια μέχρι τέλος του 2009. Πρόκειται για ένα πραγματικά επαναστατικό μέτρο, ένα μέτρο το οποίο στηρίζει και βοηθά την κτηνοτροφία στη χώρα μας. Απλές είναι οι διαδικασίες που απαιτούνται για τη νομιμοποίηση των κτηνοτροφικών εγκαταστάσεων και θέλω να σας διαβεβαιώσω ότι χιλιάδες κτηνοτρόφοι σε όλη τη χώρα έχουν κάνει χρήση του μέτρου αυτού και έχουν νομιμοποιήσει τις εγκαταστάσεις τους.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
     Ο κ. Μωραϊτης έχει το λόγο.
     ΝΙΚΟΛΑΟΣ ΜΩΡΑΊΤΗΣ: Κύριε Υπουργέ, έρχεστε τώρα, με την πολλαπλή συμμόρφωση να δώσετε ένα ακόμη χτύπημα στους δοκιμαζόμενους κτηνοτρόφους της χώρας, αφού με την αντιαγροτική, αντικτηνοτροφική πολιτική που εφαρμόζετε χρόνια τώρα κάτω από τις εντολές της Ευρωπαϊκής Ένωσης, έχετε οδηγήσει τους κτηνοτρόφους στον αφανισμό. Εξανεμίζεται το εισόδημά τους με το διπλασιασμό στις τιμές των ζωοτροφών. Τα καρτέλ του γάλακτος ανεξέλεγκτα συμπιέζουν τις τιμές προς τα κάτω. Οι αθρόες εισαγωγές κρεάτων συμπιέζουν και τις τιμές στο κρέας. Τους βάζετε τώρα και το χαράτσι της νομιμοποίησης, της πολλαπλής συμμόρφωσης για τις σταυλικές εγκαταστάσεις. Μπορεί να λέτε ότι δεν ισχύει. Δεν ισχύει, κύριε Υπουργέ, γιατί ο νόμος θα ισχύσει από τις 31-12-2007. 
     Πέρα από αυτό, το χαράτσι για τη νομιμοποίηση των σταυλικών εγκαταστάσεων ξεπερνά σε πολλές περιπτώσεις τα 2.500 ευρώ σε μια μικρή, οικογενειακής μορφής εκμετάλλευση, εκατό έως εκατόν πενήντα ζώα, ειδικά στα αιγοπρόβατα. Ζητάτε τσιμεντοστρώσεις προαυλίων. Μέχρι πλακάκια και βόθρους ζητάτε, κύριε Υπουργέ. Και είναι υποκρισία πρώτου μεγέθους, να ζητάτε όλα αυτά από τους κτηνοτρόφους, που δεν υπάρχει και επιστημονική τεκμηρίωση -ειδικά στα αιγοπρόβατα, που είναι ηπίων μορφών εκμεταλλεύσεις- ότι ρυπαίνουν, και από την άλλη να αφήνετε στο απυρόβλητο, ανεξέλεγκτα εργοστάσια να ρυπαίνουν το περιβάλλον, τον υδροφόρο ορίζοντα με καρκινογόνο ασθενές χρώμιο και όχι μόνο.
      Κύριε Υπουργέ, πέρα από το οικονομικό πλήγμα για τους κτηνοτρόφους, που σήμερα είναι στα όρια του ξεκληρίσματος, υπάρχει σοβαρό πρόβλημα, γιατί ένα μεγάλο μέρος των κτηνοτρόφων, ιδιαίτερα φτωχοί κτηνοτρόφοι, έχουν τις σταβλικές τους εγκαταστάσεις, επειδή δεν έχουν κλήρο, μέσα σε δημοτικές και δημόσιες χορτολιβαδικές εκτάσεις. Εκεί δεν υπάρχουν πιστοποιητικά του κλήρου. Αυτό ισχύει ακόμα και για νέους κτηνοτρόφους, οι οποίοι έχουν πάρει από τους γονείς τους κάποια κτήματα, χωρίς τίτλους.
      Κύριε Υπουργέ, εμείς ζητάμε να νομιμοποιηθούν όλες οι σταβλικές εγκαταστάσεις με την εφαρμογή του νόμου και για τις νέες εγκαταστάσεις από εδώ και πέρα να υπάρξει ρύθμιση και να δοθεί επιδότηση 100% των εξόδων της νομιμοποίησης, γιατί πράγματι δεν αντέχουν άλλο οι κτηνοτρόφοι.
      Εάν επιμείνει η Κυβέρνηση στην πολλαπλή συμμόρφωση και στα τεράστια έξοδα για τους κτηνοτρόφους, θα υπάρξουν δυναμικές αντιδράσεις και θα καταργήσουν στην πράξη αυτό το χαράτσι οι φτωχομεσαίοι κτηνοτρόφοι της χώρας με τους αγώνες τους. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κύριος Υπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχήν, στην πρωτολογία μου ήμουν σαφής. Για την καταβολή της ενιαίας ενίσχυσης, που είναι το μεγάλο ποσοστό των επιδοτήσεων των κτηνοτρόφων, δεν απαιτείται η νομιμοποίηση των σταβλικών εγκαταστάσεων των κτηνοτρόφων. 
      Επίσης, ήμουν σαφής ότι χαιρετίστηκε η απόφασή μας να νομιμοποιήσουμε τις αυθαίρετες εγκαταστάσεις τους. Όμως, μια προϋπόθεση θέτει η απόφαση αυτή:  Να υπάρχουν μελέτες περιβαλλοντικών επιπτώσεων, διότι αν ρυπαίνει μια μονάδα το περιβάλλον, εάν δημιουργεί πρόβλημα, τότε αντιλαμβάνεσθε ότι δεν μπορεί να νομιμοποιηθεί. 
      Σε πάρα πολλές περιπτώσεις, λοιπόν, σε όλη τη χώρα έγιναν διαπραγματεύσεις, όχι του καθενός κτηνοτρόφου χωριστά, αλλά πολλών κτηνοτρόφων συγκεντρωτικά και κατόρθωσαν, οι μελέτες των περιβαλλοντικών επιπτώσεων να εκδοθούν με πολύ μικρή αμοιβή.
      Επίσης, θέλω να σας πω, επειδή αναφέρατε ότι καταστρέφεται η κτηνοτροφία και όλα τα υπόλοιπα, ότι και μόνο το γεγονός ότι από το 2000 έως το 2003, έως τις εκλογές δηλαδή, εγκρίθηκαν τετρακόσια περίπου σχέδια βελτίωσης στην κτηνοτροφία, ενώ από το 2004 έως σήμερα εγκρίθηκαν πάνω από τέσσερις χιλιάδες σχέδια βελτίωσης, δείχνει ότι υπάρχει έντονο ενδιαφέρον, κυρίως από νέους ανθρώπους, να ασκήσουν το επάγγελμα του κτηνοτρόφου. 
      Αυτό γιατί έγινε; Διότι πήραμε τριάντα πολύ σοβαρά μέτρα για πρώτη φορά στον τόπο αυτό και στηρίξαμε την ελληνική κτηνοτροφία. Ναι, υπάρχει πρόβλημα αυτή την περίοδο, διότι ανέβηκαν οι τιμές των ζωοτροφών. Δεν τις ανεβάσαμε, όμως, εμείς, όπως αναφέρετε. Ανέβηκαν σε διεθνές επίπεδο, λόγω της συγκυρίας -δυσμενείς καιρικές συνθήκες, ανομβρία σε παγκόσμιο επίπεδο, ένα μέρος των δημητριακών πήγε για να γίνει βιοκαύσιμα- που είχε ως συνέπεια την αύξηση του κόστους παραγωγής στην κτηνοτροφία. Όμως, πρέπει να σας πω -και το ξέρουν οι κτηνοτρόφοι- ότι λαμβάνονται συντονισμένα μέτρα, για να τους στηρίξουμε στη δύσκολη περίοδο που διέρχονται.
      Θέλω να σας πω ότι η ελληνική κτηνοτροφία, και προοπτική και μέλλον έχει. Θέλω να σας πω ότι τα μέτρα που έχουμε πάρει, αποδίδουν. Θέλω να σας πω ότι και άλλα μέτρα θα πάρουμε για να στηρίξουμε τους Έλληνες κτηνοτρόφους, διότι πιστεύουμε ότι αυτοί διατηρούν και συντηρούν τον παραγωγικό ιστό στην ελληνική περιφέρεια, διότι πιστεύουμε ότι έχει μέλλον και προοπτική η ελληνική κτηνοτροφία, διότι πιστεύουμε ότι το ισοζύγιο των κτηνοτροφικών προϊόντων θα πρέπει να αποκατασταθεί και διότι πιστεύουμε ότι τα ελληνικά προϊόντα της κτηνοτροφίας είναι εξαιρετικής ποιότητας και έχουν τη δυνατότητα και στην ελληνική αγορά να έχουν μια πολύ καλύτερη θέση, αλλά και να διεισδύσουν, όπως η φέτα, στις διεθνείς αγορές.
     ΠΡΟΕΔΡΕΥΟΥΣΑ (Έλσα Παπαδημητρίου): Να θυμίσουμε, μάλιστα, ότι φέτος είναι και το έτος φέτας. Ευχαριστούμε πολύ, κύριε  Υπουργέ. 
     Κυρίες και κύριοι συνάδελφοι, ολοκληρώθηκε  η συζήτηση των επικαίρων ερωτήσεων. 
     Έχουν διανεμηθεί τα Πρακτικά των συνεδριάσεων της Παρασκευής 2 Νοεμβρίου 2007 και της Δευτέρας 5 Νοεμβρίου 2007 και παρακαλείται το Σώμα για την επικύρωσή τους. 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα  Πρακτικά της Παρασκευής 2 Νοεμβρίου 2007 και της Δευτέρας 5 Νοεμβρίου 2007 επικυρώθηκαν. 
     Κυρίες και κύριοι συνάδελφοι, θα ήθελα επιπλέον να σας αναφέρω ότι ο Βουλευτής του Πανελλήνιου Σοσιαλιστικού Κινήματος κ. Ιωάννης  Αμοιρίδης ζητεί ολιγοήμερη άδεια απουσίας από τις εργασίες της Βουλής, από τις 19 έως και τις 21 Νοεμβρίου 2007. Ο λόγος απουσίας του στο εξωτερικό, ειδικότερα στο Στρασβούργο, είναι η συμμετοχή του στο Συμβούλιο της Ευρώπης –προφανώς στο Κογκρέσο Αυτοδιοικήσεων- ως μέλους του και αντιπροσώπου της Κ.Ε.Δ.Κ.Ε.. 
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια. 
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.30΄, λύεται η συνεδρίαση για αύριο ημέρα Τρίτη 20 Νοεμβρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) Ειδική Ημερήσια Διάταξη της Ολομέλειας της Βουλής, συζήτηση σύμφωνα με τα άρθρα 45, 51 παράγραφος 4 και 137 του Κανονισμού της Βουλής επί της Εκθέσεως της Διακομματικής Επιτροπής της συσταθείσης με ομόφωνη απόφαση της Ολομέλειας της Βουλής για τη μελέτη και αντιμετώπιση του προβλήματος των ναρκωτικών, σύμφωνα με την ημερήσια διάταξη που έχει διανεμηθεί. 
         Ο  ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ


