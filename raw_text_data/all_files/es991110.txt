ΣΥΝΕΔΡΙΑΣΗ ΚΔ'
Τετάρτη 10 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Αδεια απουσίας των Βουλευτών Ι. Χαραλαμπόπουλου και Γ. Τζιτζικώστα, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 11 Νοεμβρίου 1999, 
4. Συζήτηση επικαίρων ερωτήσεων: α) Προς τον Υπουργό Εθνικής Οικονομίας: ι) σχετικά με το σχέδιο ανασυγκρότησης της Βιομηχανίας "ΒΑΛΚΑΝ ΕΞΠΟΡΤ", τη διασφάλιση των θέσεων εργασίας κλπ., ιι) σχετικά με τη διασφάλιση των θέσεων εργασίας στην τράπεζα AMERICAN EXPRESS, ιιι) σχετικά με την πρόσφατη απόφαση του Ευρωπαϊκού Δικαστηρίου για τα οικογενειακά επιδόματα, την καταβολή και στους δύο συζύγους κ.λπ., β) Προς τον Υπουργό Εθνικής Παιδείας και Θρησκευμάτων, σχετικά με την πρόσληψη καθηγητών, τη ρύθμιση για ένταξη των επιτυχόντων προηγούμενου διαγωνισμού κ.λπ., γ) Προς τον Υπουργό Οικονομικών, σχετικά με τη χορήγηση των αναγκαίων πιστώσεων για την εύρυθμη λειτουργία των σχολείων, δ) Προς τον Υπουργό Γεωργίας: ι) σχετικά με τη λήψη μέτρων επίλυσης προβλημάτων των μικροπαραγωγών καπνού στο Νομό Ιωαννίνων, ιι) σχετικά με τις θέσεις του Υπουργείου στο νέο κανονισμό, που θα αφορά για τα επόμενα έξι χρόνια το βαμβάκι, 
Γ. ΝΟΜΟΘΕΤΙΚΗ ΕΡΓΑΣΙΑ 
1.Συζήτηση επί των τροπολογιών του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρία Διαχείρισης Ειδικού Κεφαλαίου Τ.Α.Π.-Ο.Τ.Ε. (Ε.Δ.Ε.Κ.Τ.-Ο.Τ.Ε. Α.Ε.) και άλλες διατάξεις", 
ΟΜΙΛΗΤΕΣ 
Α. Επί των επικαίρων ερωτήσεων: 
ΑΚΡΙΤΙΔΗΣ Ν., 
ΑΝΘΟΠΟΥΛΟΣ Ι., 
ΒΡΕΤΤΟΣ Κ., 
ΔΑΜΑΝΑΚΗ Μ., 
ΙΝΤΖΕΣ Α., 
ΚΑΛΟΣ Γ., 
ΠΑΧΤΑΣ Χ., 
ΠΙΠΕΡΓΙΑΣ Δ., 
ΣΙΟΥΦΑΣ Δ., 
ΤΑΣΟΥΛΑΣ Α., 
ΧΡΙΣΤΟΔΟΥΛΑΚΗΣ Ν., 
Β. Επί του σχεδίου νόμου του Υπουργείου Οικονομικών: ΑΠΟΣΤΟΛΟΥ Ε., 
ΒΕΖΔΡΕΒΑΝΗΣ Η., 
ΒΛΑΣΣΟΠΟΥΛΟΣ Ε., 
ΒΛΑΧΟΠΟΥΛΟΣ Η., 
ΒΟΥΛΓΑΡΗΣ Α., 
ΓΙΑΝΝΑΚΟΠΟΥΛΟΣ Ι., 
ΓΙΑΝΝΟΠΟΥΛΟΣ Α., 
ΓΙΚΟΝΟΓΛΟΥ Μ., 
ΔΡΑΓΑΣΑΚΗΣ Ι., 
ΙΝΤΖΕΣ Α., 
ΚΑΜΜΕΝΟΣ Π., 
ΚΑΤΣΑΡΟΣ Ν., 
ΚΕΔΙΚΟΓΛΟΥ Β., 
ΚΩΣΤΟΠΟΥΛΟΣ Β.Δ., 
ΜΗΤΣΟΤΑΚΗΣ Κ., 
ΜΠΟΣΚΟΥ Μ., 
ΠΑΠΑΓΕΩΡΓΟΠΟΥΛΟΣ Ε., 
ΠΑΠΑΔΗΜΟΠΟΥΛΟΣ Ι., 
ΠΑΠΑΝΔΡΕΟΥ Β., 
ΠΑΠΑΝΙΚΟΛΑΟΥ Ε., 
ΡΕΓΚΟΥΖΑΣ Α., 
ΣΙΟΥΦΑΣ Δ., 
ΣΟΥΡΛΑΣ Γ., 
ΣΠΗΛΙΩΤΟΠΟΥΛΟΣ Σ., 
ΣΠΥΡΙΟΥΝΗΣ Κ., 
ΣΠΥΡΟΠΟΥΛΟΣ Ρ., 
ΣΠΥΡΟΥ Σ., 
ΣΦΥΡΙΟΥ Κ., 
ΤΣΟΒΟΛΑΣ Δ., 
ΦΟΥΡΑΣ Α., 
ΧΡΙΣΤΟΔΟΥΛΑΚΗΣ Ν.
 
Π Ρ Α Κ Τ Ι Κ Α Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΔ'
Τετάρτη 10 Νοεμβρίου 1999
------------------
Αθήνα, σήμερα στις 10 Νοεμβρίου 1999, ημέρα Τετάρτη και ώρα 18.10' συνήλθε συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 9.11.1999 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΓ' συνεδριάσεώς του, της 9ης Νοεμβρίου 1999, σε ό,τι αφορά την ψήφιση στο σύνολο του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για τη συνεργασία και αμοιβαία συνδρομή μεταξύ των Τελωνειακών τους Διοικήσεων") Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Σταύρο Παπαδόπουλο Βουλευτή Δράμας, τα ακόλουθα: (To κείμενο των ανακοινώσεων υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε το συνάδελφο κ. Σταύρο Παπαδόπουλο.
'Εχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 11 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 179/3-11-99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου να κατεδαφίσει τα επικίνδυνα και ερειπωμένα κτίρια της Αθήνας.
2. Η με αριθμό 182/4-11-99 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Γεωργίας, σχετικά με τις μεταθέσεις για κομματικούς λόγους υπαλλήλων από το εργοστάσιο της Ελληνικής Βιομηχανίας Ζάχαρης Ορεστιάδας κλπ.
3. Η με αριθμό 199/8-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με την επαναπρόσληψη των απολυθέντων εργαζομένων στην πληγείσα από το σεισμό ΦΑΡΑΝ ΑΒΕΕ κλπ.
4. Η με αριθμό 202/8-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής 'Αμυνας, σχετικά με την πρόσφατη τραγωδία στο ναρκοπέδιο Γεμιστής 'Εβρου, την κύρωση από την Ελληνική Βουλή της σύμβασης της Οτάβας κλπ.
5. Η με αριθμό 200/8-11-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομικών, σχετικά με τις οφειλές προς το δημόσιο και τους δήμους, των καζίνο που λειτουργούν στη χώρα μας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 1. Η με αριθμό 195/8-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Οικονομικών, σχετικά με τη χρηματοδότηση της Νομαρχίας Χανίων για απαλλοτρίωση του οικοπέδου της Ανώνυμης Βιομηχανικής Εταιρείας "Ανατολή" (ΑΒΕΑ).
2. Η με αριθμό 187/5-11-99 Επίκαιρη Ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση των προβλημάτων από την αυθαίρετη δόμηση στην περιοχή της πόλεως του Ηρακλείου κλπ.
3. Η με αριθμό 198/8-11-99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Απόστολου Τασούλα προς τον Υπουργό Εργασίας και Κοινωνικών Ασφαλίσεων, σχετικά με την καταβολή των δεδουλευμένων στους εργαζόμενους στο εργοστάσιο "Καλτσοποιία Ζησιμοπούλου ΑΕΒΕ" κλπ.
4. Η με αριθμό 203/8-11-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με τη λειτουργία του ιδρύματος "ΘΕΟΜΗΤΩΡ" στην Αγιάσσο Λέσβου.
5. Η με αριθμό 175/3-11-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, Δημόσιας Τάξης, σχετικά με τους Κούρδους πολιτικούς πρόσφυγες κλπ.
Ο Βουλευτής της Β' Αθηνών κ. Ιωάννης Χαραλαμπόπουλος ζητεί ολιγοήμερη άδεια απουσίας του στο εξωτερικό.
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
Επίσης, ο Βουλευτής Β' Θεσσαλονίκης κ. Γεώργιος Τζιτζικώστας ζητεί ολιγοήμερη άδεια απουσίας του στο εξωτερικό.
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου Πρώτη είναι η με αριθμό 181/4.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ακριτίδη προς τους Υπουργούς Εθνικής Οικονομίας, Ανάπτυξης, σχετικά με το σχέδιο ανασυγκρότησης της βιομηχανίας "ΒΑΛΚΑΝ ΕΞΠΟΡΤ", τη διασφάλιση των θέσεων εργασίας κλπ.
Η επίκαιρη ερώτηση έχει ως εξής: "Είναι γνωστές οι σημαντικές επιπτώσεις που είχε επί του παραγωγικού μας δυναμικού η προβληματικότητα της μεγάλης βιομηχανικής μονάδας της Θεσσαλονίκης, της "ΒΑΛΚΑΝ ΕΞΠΟΡΤ", η οποία προέκυψε από την υπερχρέωση και την επιχειρηματική χρεοκοπία όλων των σχημάτων διοίκησης.
Είναι επίσης γνωστές οι σοβαρές κοινωνικές συνέπειες που προκάλεσε το πρόβλημα στην περιοχή, στο οποίο δεν κατέστη δυνατόν να δοθεί υγιής λύση, παρ'όλες τις προσπάθειες που καταβλήθηκαν απ'όλους τους φορείς της πόλης μας.
Την τελευταία περίοδο, όπως προκύπτει από δημοσιεύματα του Τύπου, φαίνεται να βρίσκεται σε εξέλιξη πρωτοβουλία ανάληψης της διοίκησης της επιχείρησης από συγκεκριμένο επιχειρηματικό όμιλο.
Επειδή η σημασία της επιβίωσης, του εκσυγχρονισμού και της ανάπτυξης αυτής της βιομηχανίας είναι μεγάλη, ιδιαίτερα υπό το πρίσμα των αναγκών για την ανασυγκρότηση της περιοχής: Ερωτώνται οι κύριοι Υπουργοί: α) ποιο είναι το επιχειρηματικό σχέδιο παραγωγικής ανασυγκρότησης της επιχείρησης, ποιες είναι οι εγγυήσεις εφαρμογής του και ποιο το χρονοδιάγραμμα πραγματοποίησής του; β) Πώς κατοχυρώνονται οι υφιστάμενες θέσεις εργασίας και πώς θα γίνει η εξόφληση των δεδουλευμένων του προσωπικού της;" Ο Υφυπουργός Εθνικής Οικονομίας κ. Πάχτας έχει το λόγο για τρία λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αγαπητέ συνάδελφε, η Πολιτεία έχει λάβει στο παρελθόν μέτρα για να βοηθήσει την εξυγίανση της "ΒΑΛΚΑΝ ΕΞΠΟΡΤ", ειδικότερα έχει υπαγάγει επενδύσεις της εταιρείας στους αναπτυξιακούς νόμους, τόσο του 1262 όσο και του 1892, αλλά δυστυχώς οι επενδύσεις αυτές με ευθύνη της εταιρείας ουδέποτε υλοποιήθηκαν. Κατ'εξαίρεση και παρά το τεράστιο δημοσιονομικό κόστος, η "ΒΑΛΚΑΝ" υπήχθη σε κοινή υπουργική απόφαση, με την οποία ρυθμίστηκαν οι οφειλές για δέκα έτη των επιχειρήσεων των Νομών Καστοριάς και Εύβοιας, παρά το γεγονός ότι η εταιρεία αυτή είχε έδρα τη Θεσσαλονίκη. Τελικά, παρά τα ληφθέντα μέτρα, η εταιρεία "ΒΑΛΚΑΝ ΕΞΠΟΡΤ Α.Ε" περιήλθε σε δεινή οικονομική κατάσταση λόγω συσσωρευμένων χρεών προς τις δεκαεννέα πιστώτριες τράπεζες, οι οποίες αρνήθηκαν να χορηγήσουν επιπλέον δάνεια για τη διασφάλιση του αναγκαίου πλέον κεφαλαίου κίνησης, ώστε να δυνηθεί η εταιρεία να λειτουργήσει.
Θα ήθελα επίσης να σημειώσω ότι με το σημερινό καθεστώς της πλήρους απελευθέρωσης του πιστωτικού συστήματος, το κράτος δεν έχει τη δυνατότητα παρέμβασης στο τραπεζικό σύστημα, προκειμένου για ελεύθερο δανεισμό. Συνεπώς οι όροι χορήγησης τραπεζικών δανείων και οι διακανονισμοί αυτών, αποτελούν αντικείμενο συμφωνίας μεταξύ συναλλασομένων και των τραπεζών. 'Οπως μας πληροφόρησε η Εμπορική Τράπεζα, η οποία είναι μία από τις μεγαλύτερες πιστώτριες τράπεζες της "ΒΑΛΚΑΝ", στις τελευταίες γενικές συνελεύσεις των μετόχων της "ΒΑΛΚΑΝ ΕΞΠΟΡΤ" πρόσφατα, στις οποίες συμμετείχε και η Εμπορική Τράπεζα, δηλαδή στις 16 Οκτωβρίου και στις 30 Οκτωβρίου, η εταιρεία πέρασε στην ιδιοκτησία και διοίκηση της "ΜΗΧΑΝΙΚΗΣ Α.Ε." Οι πιστώτριες τράπεζες διαπραγματεύονται με τη νέα ιδιοκτήτρια της "ΒΑΛΚΑΝ" για τη ρύθμιση των απαιτήσεών τους. Η "ΜΗΧΑΝΙΚΗ" θα προβεί άμεσα σε αύξηση του μετοχικού κεφαλαίου της εταιρείας κατά δώδεκα δισεκατομμύρια εκατόν δεκαοκτώ εκατομμύρια (12.118.000.000) δραχμές. Στα άμεσα σχέδια της νέας διοίκησης, σύμφωνα με τις εξαγγελίες της στη γενική συνέλευση, συμπεριλαμβάνονται, πέρα από την αύξηση του μετοχικού κεφαλαίου, η ρύθμιση των χρεών της εταιρείας προς τις τράπεζες και προς τους τρίτους, η τακτοποίηση των υποχρεώσεων της εταιρείας προς τους εργαζομένους, η συντήρηση και επαναλειτουργία της επιχείρησης και η επαναδιαπραγμάτευση της μετοχής στο Χρηματιστήριο Αξιών Αθηνών μέσα στο πρώτο εξάμηνο του 2000.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριτίδης έχει το λόγο.
ΝΙΚΟΛΑΟΣ ΑΚΡΙΤΙΔΗΣ: Νομίζω ότι ήταν εξαιρετικά χρήσιμα αυτά τα οποία μας είπε ο κύριος Υφυπουργός. Σε μεγάλο βαθμό αμβλύνουν τις ανησυχίες, που είχα μέχρι τώρα.
Είναι πολύ χρήσιμες, εν πρώτοις, οι υπομνήσεις που μας έκανε ο κύριος Υφυπουργός, για τις προσπάθειες που έκανε η πολιτεία στο παρελθόν να βοηθήσει τη βιομηχανία να βγει από το οικονομικό αδιέξοδο στο οποίο βρέθηκε, και να προχωρήσει στο δρόμο της, ο οποίος -η πράξη το έχει επιβεβαιώσει- αναδεικνύει τη βιομηχανία αυτή σε βιώσιμη. Φυσικά η συνεισφορά της στο παραγωγικό δυναμικό της χώρας και η δυνατότητα που δίνει, για χίλιες θέσεις εργασίας, είναι εξαιρετικά ενδιαφέρουσα διάσταση.
Ακριβώς, όπως περιέγραψε ο κύριος Υφυπουργός, με ευθύνη της τότε διοίκησης αλλά και μερικών σχημάτων στη συνέχεια, η βιομηχανία δεν εκμεταλλεύτηκε τις ευκαιρίες. Τώρα χειροκροτούμε όλοι την πρωτοβουλία της ΜΗΧΑΝΙΚΗΣ. Αυτό που μας ενδιαφέρει είναι να ενταχθεί πάλι η βιομηχανία στο παραγωγικό δυναμικό της χώρας. Φυσικά, χρειάζεται ένα επιχειρησιακό σχήμα, που θα δίδει έμφαση στην επένδυση κεφαλαίων.
'Εχω μια ανησυχία. Εάν η άντληση των κεφαλαίων γινόταν κατά βάση από το χρηματιστήριο, θα ήταν ένα πρωθύστερο σχήμα και φοβάμαι ότι θα είχαμε επανάληψη μιας ταλαιπωρίας. Δεν το λέω για σας, κύριε Υφυπουργέ, αλλά γι' αυτούς που πρέπει να μας ακούσουν. Αυτή η βιομηχανία δεν πρέπει να ξαναγίνει "φούσκα".
Δεν έχω αντίρρηση ότι η εξέλιξη θα πρέπει να είναι αυτή που είπατε κι εσείς. Επενδύσεις, ένταξη σε όλο το οικονομικό σύστημα αλλά και στο χρηματιστήριο, άντληση κεφαλαίων παραγωγικών και από το χρηματιστήριο. Η ανησυχία ήταν αν πράγματι έτσι θα γίνει.
Τέλος, πρέπει να πω ότι είναι εξαιρετικά ικανοποιητικό αυτό που είπατε, κύριε Υφυπουργέ, που είναι επιθυμία της πολιτείας και της κοινωνίας της Θεσσαλονίκης. Δηλαδή οι πρώτοι οι οποίοι θα εξοφληθούν να είναι οι εργαζόμενοι, οι οποίοι αυτήν την ώρα έχουν δεκαπέντε μήνες να πληρωθούν.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Ακριτίδη, όπως μας έχει ενημερώσει ο πρόεδρος και διευθύνων σύμβουλος της εταιρείας, υπάρχουν άμεσες εντολές για να αρχίσει συντήρηση και επαναλειτουργία του εργοστασίου σταδιακά, αρχίζοντας από τα τέλη του 1999.
'Ετσι οι κάποιες γραμμές παραγωγής μελαμίνης και καπλαμά θα ξεκινήσουν από τον επόμενο μήνα, ενώ οι γραμμές παρκέ, νοβοπάν και άλλες θα ξεκινήσουν αμέσως μετά τη συντήρηση στις αρχές του 2000. 'Ετσι σιγάσιγά η εταιρεία ξαναμπαίνει στη ζωή που όλοι αναζητούμε.
Θα ήθελα να προσθέσω επίσης,αγαπητέ συνάδελφε, ότι ύστερα και από την απόφαση των γενικών συνελεύσεων,στις οποίες αναφέρθηκα προηγουμένως η υλοποίηση πλέον του επενδυτικού προγράμματος της "ΜΗΧΑΝΙΚΗΣ" για την εξυγίανση της "BAΛΚΑΝ ΕΞΠΟΡ" βρίσκεται σε εξέλιξη και εύχομαι ειλικρινά όπως είπατε και σεις, να κινηθούν όλα προς την κατεύθυνση που αναζητούμε, δεδομένου ότι οι υποχρεώσεις απέναντι στους εργαζομένους, σε τρίτους και σε τράπεζες, πρέπει οπωσδήποτε να ξοφληθούν με την αύξηση του μετοχικού κεφαλαίου, στην οποία προβαίνει αμέσως η νέα ουσιαστικά διοίκηση της εταιρείας.
Οι εξελίξεις στις οποίες αναφερθήκαμε πιστεύω ακράδαντα ότι αποτελούν πλέον μια καλή εγγύηση, ίσως την καλύτερη, ώστε να επαναδραστηριοποιηθεί πλέον η εταιρεία. Αναφερθήκατε και σεις στις τεράστιες δυνατότητες που έχει στην ευρύτερη περιοχή. Εύχομαι και η περιοχή να ξαναβρεί την ηρεμία της, την ειρήνη και τη δημιουργική της πορεία, έτσι ώστε να παίξει έναν ουσιαστικότερο ρόλο. Και η συγκεκριμένη εταιρεία να προσφέρει εργασία σε εκατοντάδες εργαζόμενους, όπως αναφερθήκατε, αλλά να ρυθμιστούν βεβαίως και οι οφειλές, όπως είπα, απέναντι και στις τράπεζες και στο δημόσιο και να δώσει τελικά ζωή και στην περιοχή, έτσι ώστε να συμβάλει εν γένει και στην εθνική οικονομία αλλά βεβαίως και στην τοπική οικονομία που όλοι την αναζητούμε. 'Ετσι, επαναλαμβάνω, να συμβάλει στην ανάπτυξη της περιοχής για την οποία όλοι αγωνιζόμαστε και αγωνιούμε.
ΠΡΟΕΔΡΕΥΩΝ (Παναγιώτης Σγουρίδης): Πιστεύω να συμφωνείτε, κύριοι συνάδελφοι, να συζητήσουμε και την πέμπτη επίκαιρη ερώτηση πρώτου κύκλου, για να μπορεί ο κ. Πάχτας να αποχωρήσει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή συνεφώνησε.
Πέμπτη είναι η υπ' αριθμ. 173/3.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εργασίας και Κοινωνικών Ασφαλίσεων, Εθνικής Οικονομίας και Οικονομικών, σχετικά με τη διασφάλιση των θέσεων εργασίας στην τράπεζα "AMERICAN EXPRESS", κ.λπ. Η επίκαιρη ερώτηση του κ. Ιντζέ είναι η ακόλουθη: "'Εντονη ανησυχία για το εργασιακό τους μέλλον διακατέχει τους διακόσιους πενήντα έξι υπαλλήλους της τράπεζας AMERICAN EXPRESS από τη διαφαινόμενη πρόταση του Δ.Σ. να προχωρήσει στο κλείσιμο των υποκαταστημάτων της και να υπαγάγει όλες τις δραστηριότητές της σε ένα νέο υπό ίδρυση τραπεζικό φορέα, με αντικείμενο την καταναλωτική και στεγαστική πίστη.
'Ηδη έχει προβεί στο κλείσιμο των υποκαταστημάτων Θεσσαλονίκης, Ηρακλείου Κρήτης, κλπ. και έχει συγκεντρώσει το σύνολο των υπαλλήλων στην Αθήνα. Ωστόσο αυτήν τη στιγμή λειτουργεί εντός της τράπεζας υπηρεσία που ασχολείται με καταναλωτική πίστη, δηλαδή χορήγηση προσωπικών και στεγαστικών δανείων και έχει επανδρωθεί αποκλειστικά από υπαλλήλους με σύμβαση ορισμένου χρόνου, κατά παράβαση του κανονισμού του προσωπικού. Από δημοσιεύματα του Τύπου αλλά και καταγγελίες των εργαζομένων προκύπτει ότι απώτερος επιδιωκόμενος σκοπός του Δ.Σ. είναι με την ίδρυση του νέου φορέα να απαλλαγεί η τράπεζα από το παλαιό υπαλληλικό προσωπικό της και να το υποκαταστήσει με στοιχειωδώς αμειβόμενους εργαζομένους. Επειδή οι ενέργειες αυτές αποτελούν έμμεση παραβίαση της εργατικής νομοθεσίας και των συλλογικών συμβάσεων ΟΤΟΕ-'Ενωσης Τραπεζών.
Ερωτώνται οι κύριοι Υπουργοί: 1. Τι μέτρα προτίθενται να λάβουν, προκειμένου να διασφαλίσουν τις θέσεις εργασίας του υπηρετούντος προσωπικού, την τήρηση της εργατικής νομοθεσίας και των συλλογικών συμβάσεων εργασίας.
2. Ποια σκοπιμότητα εξυπηρετεί η χορήγηση άδειας νέας τράπεζας, με αντικείμενο τραπεζικών εργασιών που ήδη διενεργούνται εδώ και δυο περίπου χρόνια από την ήδη λειτουργούσα".
Ο κ. Πάχτας έχει το λόγο για τρία λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριοι συνάδελφοι, η Τράπεζα της Ελλάδος διαθέτει ένα σύγχρονο και άρτια νομοθετικό πλαίσιο λειτουργίας, εναρμονισμένο στις κοινοτικές οδηγίες, στις διεθνείς συνθήκες αλλά και στις απαιτήσεις της εθνικής μας οικονομίας. Τα τελευταία χρόνια όπως όλοι θα γνωρίζουμε, έχουν σημειωθεί ριζικές αλλαγές στον ελληνικό χρηματοπιστωτικό χώρο. Κινητήρια δύναμη των αλλαγών ήταν η συμμετοχή της χώρας μας στις διεργασίες για την επίτευξη της Ευρωπαϊκής 'Ενωσης. Δεν θέλω να απαριθμήσω όλα όσα έχουν γίνει τα τελευταία χρόνια. 'Ομως, με την κατάργηση και των λίγων περιορισμών που απέμειναν το ελληνικό χρηματοπιστωτικό σύστημα λειτουργεί πλέον σε ένα πλήρως απελευθερωμένο περιβάλλον και είναι εκτεθειμένο στον ευρωπαϊκό και διεθνή ανταγωνισμό. Τα πιστωτικά ιδρύματα πρέπει πλέον να προσαρμόσουν το στρατηγικό τους σχεδιασμό και τις επιλογές τους σύμφωνα με τα νέα δεδομένα, τα οποία θέλουν τις μεγάλες διεθνείς τράπεζες να επωφελούνται από τις οικονομίες κλίμακας και της άμεσης πρόσβασής τους στα μεγάλα χρηματοοικονομικά κέντρα, προσφέροντας αποτελεσματικότερα τις υπηρεσίες τους με ευρύτερη διασπορά των κινδύνων, όπως και την αναδιάρθρωση της αγοράς παροχής τραπεζικών υπηρεσιών λιανικής.
Ο ανταγωνισμός στην ελληνική αγορά έχει αυξηθεί λόγω της δεύτερης τραπεζικής οδηγίας που επιτρέπει την ελεύθερη εγκατάσταση στις εγχώριες αγορές όπως και τη διασυνολική προσφορά υπηρεσιών και θα ενταθεί με την εισαγωγή του ευρώ.
Η Τράπεζα της Ελλάδος, κύριοι συνάδελφοι, στα πλαίσια των αρμοδιοτήτων της, εξετάζει την παρούσα περίοδο αίτημα της AMERICAN EXPRESS BANK με έδρα τις ΗΠΑ για ίδρυση στην Ελλάδα, μέσω της ελεγχόμενης απ' αυτήν ANEX ΗAGGINGS, θυγατρικού πιστωτικού ιδρύματος, Τράπεζα με την επωνυμία "AMERICAN EXPRESS HELLAS A.E.". Μεταξύ των απαιτούμενων από τις διατάξεις της νομοθεσίας στοιχείων για την εξέταση σχετικών αιτημάτων, η πιο πάνω τράπεζα έχει υποβάλει το πρόγραμμα επιχειρηματικής δραστηριότητας, στο οποίο, μεταξύ άλλων, αναφέρεται ότι ως βασικός στρατηγικός στόχος της είναι η ανάπτυξη των εργασιών της με διαφοροποίηση και εξειδίκευση του αντικειμένου που παρέχει το υφιστάμενο δίκτυό της. Η διαφοροποίηση αυτή, σύμφωνα με το υποβληθέν πρόγραμμα θα επιτευχθεί μέσω μικρού μεγέθους καταστημάτων και με έμφαση τη χρήση εξελιγμένης τεχνολογίας στον τραπεζικό χώρο τόσο σε συστήματα πληροφόρησης όσο και σε συστήματα τηλεπικοινωνιών, ώστε να βελτιωθεί η ανταγωνιστικότητα των παρεχομένων υπηρεσιών και κατ' επέκταση η αύξηση της αποδοτικότητας των εργασιών και το μερίδιο της αγοράς.
Σ' αυτήν τη φάση βρισκόμαστε, όπου η Τράπεζα της Ελλάδος αναμένοντας όλα τα αναλυτικά στοιχεία θα προχωρήσει τελικά στην επιλογή της σε σχέση μ' αυτήν την πρόταση που έχει καταθέσει η συγκεκριμένη εταιρεία. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο για δύο λεπτά, να αναπτύξει την ερώτησή του.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, η Τράπεζα AMERICAN EXPRESS είναι μια τράπεζα που λειτουργεί στην Ελλάδα εδώ και πολλά χρόνια, πάνω από σαράντα, πενήντα χρόνια. Είχε ένα πλήρες δίκτυο σε μεγάλα αστικά κέντρα και από τα μέσα του τρέχοντος έτους άρχισε να κλείνει τα υποκαταστήματα, να μειώνει το δίκτυό της, να τα περιορίσει στην Αθήνα και ταυτόχρονα να δημιουργεί νέα τραπεζικά προϊόντα, να τα πουλά με νέο προσωπικό. Ενώ έχει πλεονάζον προσωπικό, προσλαμβάνει υπαλλήλους εκτός τραπεζικού οργανισμού και διεκπεραιώνει τραπεζικές εργασίες που ήδη τις διεκπεραίωνε το παλιό προσωπικό. Και, δεύτερον, έχει ζητήσει άδεια για τη δημιουργία νέας τράπεζας με προϊόντα που ήδη πούλαγε, δηλαδή την καταναλωτική πίστη, καταναλωτικά και στεγαστικά δάνεια.
Επομένως υπάρχει μια κατάφωρη παραβίαση της ισχύουσας τραπεζικής νομοθεσίας. Γίνεται εκ πλαγίου παραβίαση της εργατικής νομοθεσίας. Ενώ έχει προσωπικό, μειώνει τις κλασικές τραπεζικές εργασίες και ταυτόχρονα με τα δήθεν νέα τραπεζικά προϊόντα προσλαμβάνει στο ήδη υπάρχον τραπεζικό σύστημα νέους υπαλλήλους εκτός κανονισμού προσωπικού.
Εμείς ζητάμε, πρώτον, να μη δοθεί άδεια, γιατί κοροϊδεύει το ελληνικό κράτος και παραβιάζει την ελληνική νομοθεσία. Να αναπτύξει τα νέα προϊόντα και το νέο δίκτυο με το υπάρχον σχήμα. Τα υπάρχοντα τραπεζικά σχήματα, κύριε Πρόεδρε, δεν αποκλείουν τη δημιουργία και πώληση νέων σύγχρονων τραπεζικών προϊόντων. Αλίμονο αν για κάθε νέο τραπεζικό προϊόν δημιουργείτο νέα τράπεζα.
Τότε έπρεπε όλες οι υπάρχουσες να είχαν κλείσει. Είναι ακριβώς ο σκοπός της τράπεζας να απαλλαγεί από το παλιό προσωπικό, το οποίο έχει κάποια ηλικία, είναι είκοσι-τριάντα χρόνια, για να μειώσει το κόστος. Και γι'αυτό διοχετεύει τις εργασίες της εκτός Ελλάδας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Θα αναφέρω μόνο ένα στοιχείο. Στις 31/12/90 είχε πενήντα δισεκατομμύρια (50.000.000.000) δραχμές καταθέσεις στην Ελλάδα και διακόσια σαράντα οκτώ χιλιάδες (248.000) δολάρια και στις 30/9/99 είναι είκοσι έξι δισεκατομμύρια (26.000.000.000) δραχμες, δηλαδή το ήμισυ και εκατόν δεκαοκτώ χιλιάδες (118.000) δολάρια. Κάποιες εργασίες τις διοχετεύει στο υποκατάστημα, που έχει στο Λουξεμβούργου.
ΠΡΟΕΔΡΕΥΩΝ (Παναγιώτης Σγουρίδης): Στους Θεσσαλονικείς έχω ιδιαίτερη αδυναμία και τους αφήνω να μιλούν παραπάνω.
ΑΝΑΣΤΑΣΙΟΣ ΙΝΤΖΕΣ: Ευχαριστώ πολύ.
ΚΥΡΙΑΚΟΣ ΣΠΥΡΙΟΥΝΗΣ: Ευχαριστούμε, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα να επισημάνω, κύριε συνάδελφε, μετά την παρέμβασή σας, ότι από τις διατάξεις της ισχύουσας τραπεζικής νομοθεσίας, το δίκαιο της Ευρωπαϊκής 'Ενωσης αλλά και της εθνικής νομοθεσίας, δεν απαγορεύεται η ταυτόχρονη παρουσία στην Ελλάδα τράπεζας με έδρα τόσο σε χώρα της Ευρωπαϊκής 'Ενωσης όσο και σε τρίτη χώρα με δύο διαφορετικά νομικά πρόσωπα, εφόσον βεβαίως πληρούνται τα κριτήρια περί κεφαλαιακής επάρκειας, καταλληλότητας των μετόχων και των υπεύθυνων προσώπων για τη λειτουργία της κάθε τράπεζας, ρευστότητας, συγκέντρωσης, κινδύνων κλπ.
Η Τράπεζα της Ελλάδος, στα πλαίσια των αρμοδιοτήτων της για την άσκηση εποπτείας, τόσο στα υποκαταστήματα πιστωτικών ιδρυμάτων με έδρα σε τρίτες χώρες όσο και των ελληνικών τραπεζών, θα αναμείνει -όπως είπα και στην πρωτολογία μου- την υποβολή πρόσθετων αναλυτικών στοιχείων που έχουν ζητηθεί από τη συγκεκριμένη τράπεζα για τις προοπτικές εξέλιξης της συνολικής παρουσίας του ομίλου της στην Ελλάδα, προκειμένου να προβεί στην ολοκλήρωση της αξιολόγησης του σχετικού αιτήματος.
Επίσης θα ήθελα να επισημάνω, τελειώνοντας, κύριοι συνάδελφοι πως είναι κατανοητό και μέσα στα πλαίσια βεβαίως του οξύτατου ανταγωνισμού πλέον που κυριαρχεί στους χώρους αυτούς, ότι τα εργασιακά θέματα, συμφωνώ μαζί σας, πρέπει να εξετάζονται με ιδιαίτερη προσοχή και με μεσοπρόθεσμους αλλά και με μακροπρόθεσμους στόχους, ώστε από τη μια μεριά να διασφαλίζεται η εργασιακή ειρήνη στους χώρους αυτούς, αλλά και ταυτόχρονα να επιτρέπουν στα πιστωτικά ιδρύματα τη βελτίωση της ανταγωνιστικότητάς τους.
Πιστεύω ότι θα πρέπει να κινηθούμε και οφείλουμε να κινηθούμε παράλληλα προς αυτές τις δυο κατευθύνσεις.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 176/3-11-99 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικά με την προκήρυξη νέου διαγωνισμού από το Ανώτατο Συμβούλιο Επιλογής Προσωπικού (ΑΣΕΠ), για την πρόσληψη καθηγητών, τη ρύθμιση για ένταξη των επιτυχόντων προηγούμενου διαγωνισμού κλπ.
Η επίκαιρη ερώτηση του κ. Γεωργίου Καλού έχει ως εξής: "Σε δηλώσεις του στον "Τύπο της Κυριακής" 31.10.99 ο Υπουργός Παιδείας "εκτιμά", ότι ο δεύτερος διαγωνισμός του Ανωτάτου Συμβουλίου Επιλογής Προσωπικού για την πρόσληψη εκπαιδευτικών "...θα πρέπει να γίνει το Φεβρουάριο του 2000, για να υπάρξει το περιθώριο, ώστε να μη γίνουν διορισμοί την τελευταία στιγμή...".
Ωστόσο, ο πρώτος πανελλήνιος διαγωνισμός για την πρόσληψη εκπαιδευτικών, ο οποίος έγινε σύμφωνα με το ν.2525/97 τον Ιούνιο 1998, κάτω από τις γνωστές αντίξοες συνθήκες στα εξεταστικά κέντρα, ανέδειξε επτά χιλιάδες επιτυχόντες επί συνόλου σαράντα χιλιάδες εξετασθέντων. Από τους επιτυχόντες αυτούς διορίστηκαν μόνον οι δύο χιλιάδες, ενώ οι υπόλοιποι πέντε χιλιάδες προορίζονται...για τον κάλαθο των αχρήστων, υποχρεωμένοι να συμμετέχουν σε νέους διαγωνισμούς, για να επαναποδείξουν την ικανότητά τους, κατά την κυβερνητική λογική της παροχολογίας και του ρουσφετιού, εν όψει των εθνικών εκλογών που πλησιάζουν! Επειδή οι πίνακες των επιτυχόντων του πρώτου διαγωνισμού του ΑΣΕΠ δημοσιεύθηκαν στο ΦΕΚ 96 στις 30-12-98, θα πρέπει να ισχύσουν μέχρι τις 30-12-2000, αφού δικαιολογημένα υπάρχει η ένσταση της μη αναδρομικής ισχύος της τροπολογίας στην παράγραφο 3 του άρθρου 6 του σχετικού νόμου, που ψηφίστηκε στη Βουλή στις 24-8-99 (ΦΕΚ 186/16-9-99), για να μετατρέψει την ημερολογιακή διετία σε σχολική για ευνόητους λόγους.
Η τακτική αυτή του Υπουργείου Εθνικής Παιδείας και Θρησκευμάτων καταργεί εργασιακά δικαιώματα μεγάλης μερίδας αξιόλογων εκπαιδευτικών αφ'ενός και δεν λύνει το οξύτατο συνολικό πρόβλημα απορρόφησης των αδιόριστων αφ'ετέρου, αφού δημιουργεί και νέα κατηγορία, εκείνη των επιτυχόντων αδιορίστων δίπλα στην άλλη μεγάλη, των αδιορίστων της επετηρίδας.
Γι' αυτό ερωτάται ο κύριος Υπουργός Εθνικής Παιδείας και Θρησκευμάτων: - Γιατί δεν προκηρύσσει νέο διαγωνισμό μέσω ΑΣΕΠ για την πλήρωση και μόνο των ειδικοτήτων, για τις οποίες δεν υπάρχουν επιτυχόντες στους πίνακες και μαζί για τους εκπαιδευτικούς στην τεχνική και επαγγελματική εκπαίδευση, η οποία σήμερα δεν μπορεί να προχωρήσει λόγω των τεραστίων ελλείψεων σε ειδικευμένο δυναμικό; - Γιατί δεν εντάσσει και τους επιτυχόντες ΑΣΕΠ στο ίδιο πλάνο σταδιακής -μέχρι το 2002- απορρόφησης με τους αναπληρωτές της δεκαεξάμηνης προϋπηρεσίας;" Το έχουμε πει και στις υπηρεσίες, έχουμε μοιράσει και σχετικό έντυπο, για να μπορούν οι επίκαιρες ερωτήσεις να έχουν συγκεκριμένο τύπο και συγκεκριμένο όγκο.
Ορίστε, κύριε Υπουργέ, έχετε το λόγο για τρία λεπτά,να πρωτολογήσετε. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μία βασική τομή της εκπαιδευτικής μεταρρύθμισης, την οποία υιοθέτησε και η Αξιωματική Αντιπολίτευση, είναι η κατάργηση της επετηρίδας και η καθιέρωση ενός αξιοκρατικού αντικειμενικού συστήματος επιλογής και πρόσληψης εκπαιδευτικών στη δημόσια εκπαίδευση.
Το σύστημα αυτό, σύμφωνα με το ν. 2525/97, στην πλήρη του μορφή προβλέπει εκτός από το διαγωνισμό που ήδη γνωρίσαμε και την εξασφάλιση ως προϋπόθεση από την πλευρά των υποψηφίων εκπαιδευτικών του πιστοποιητικού διδακτικής και παιδαγωγικής επάρκειας και προηγούμενη πρακτική άσκηση σε αίθουσες διδασκαλίας. Είναι ένα σύστημα, όπως είπαμε, αξιοκρατικό αλλά είναι και ένα σύστημα φιλικό προς τους υποψήφιους εκπαιδευτικούς, αν συγκριθεί με ανάλογα συστήματα που ισχύουν στην Ευρώπη, στις Ηνωμένες Πολιτείες και την Ιαπωνία, που δεν οδηγούν όλα στη διασφάλιση της μόνιμης απασχόλησης στη δημόσια εκπαίδευση.
Στη μεταβατική περίοδο οι προσλήψεις των εκπαιδευτικών γίνονται με ένα δυικό σύστημα: Και από την επετηρίδα μέχρι το 2002 και από το διαγωνισμό. 'Εχει θεσμοθετηθεί, βάσει νόμου, μία σχέση ποσοστών. Τα μεν ποσοστά της επετηρίδας σβήνουν, τα δε ποσοστά του ΑΣΕΠ αυξάνονται.
Από το διαγωνισμό του 1998 έγιναν δύο σειρές διορισμών αντιστοίχως για τα σχολικά έτη 1998-1999 και 1999-2000. Σύμφωνα με το νόμο παύει η ισχύς του πίνακα το τρέχον σχολικό έτος και γι' αυτό ακριβώς θα προκηρυχθεί νέος διαγωνισμός, για να καλύψουμε τους διορισμούς της επόμενης διετίας. 'Εχουν γίνει ειδικές νομοθετικές ρυθμίσεις και διευκρινίστηκε αυτό ακριβώς το πράγμα, μέχρι πότε δηλαδή είναι η ισχύς του πίνακα διορισμών.
Δεν νοείται από την πλευρά του Υπουργείου Παιδείας να προκηρύσσονται κάθε φορά διαγωνισμοί μόνο για μερικές ειδικότητες εκπαιδευτικών και να παραμένουν σε ισχύ πίνακες διαγωνισμών προηγουμένων ετών, διότι είναι προφανές ότι αυτή η διαχρονική εκκρεμότητα θα δημιουργήσει μία νέα επετηρίδα, που θα συναποτελείται από πολλούς συντρέχοντες πίνακες διορισμών. Με αυτόν τον τρόπο θα επανέλεθει αφ' ενός η απαξίωση των γνώσεων των εκπαιδευτικών, που μετά την κατάταξή τους σε έναν πίνακα θα θεμελιώνουν εσαεί εργασιακό δικαίωμα, όπως και με την επετηρίδα, και από την άλλη αυτόματα καταργείται το δικαίωμα του δημοσίου να προσλαμβάνει τους εκάστοτε καλύτερους εκπαιδευτικούς.
Βέβαια, το πόσο δίκαιη θα ήταν μία επανασύσταση μιας νέου τύπου επετηρίδας, που ουσιαστικά θα κόβει το δρόμο στους νεότερους και καλύτερους εκπαιδευτικούς, είναι φανερό ότι το αντιλαμβάνεται και η Αξιωματική Αντιπολίτευση, διότι δεν εξαγγέλθηκε κάτι τέτοιο επισήμως ως εκπαιδευτική πολιτική από τα χείλη του Αρχηγού της Αξιωματικής Αντιπολίτευσης.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καλέ, έχετε το λόγο για δύο λεπτά, να αναπτύξετε την επίκαιρη ερώτησή σας.
ΓΕΩΡΓΙΟΣ ΚΑΛΟΣ: Κύριε Πρόεδρε, δυστυχώς η απάντηση του κυρίου Υφυπουργού Παιδείας με έπεισε για μια ακόμα φορά ότι εκείνο που φοβόμουν συνετελέσθη.
Εκείνο που φοβόμαστε ως Αξιωματική Αντιπολίτευση έγινε. Δηλαδή, μέσα σε αυτήν την παρατεταμένη προεκλογική περίοδο που διερχόμαστε, διολίσθησε κατά τρόπο άχαρο και η ηγεσία του Υπουργείου Παιδείας σε μία πολιτική ρουσφετολογίας και παροχών. Το ερώτημα για το οποίο προσπάθησε με "φιλότιμο" τρόπο ο κύριος Υφυπουργός να μου απαντήσει, δεν απαντήθηκε, επειδή ο λόγος για την ταμπακιέρα -επιτρέψτε μου να πω- δεν έγινε. Το ερώτημά μας δεν είναι γιατί δεν κάνουμε μία νέα, αν θέλετε, επετηρίδα, για την οποία εμείς είμαστε αντίθετοι.
Το ερώτημά μας είναι γιατί,παραμονές -Φεβρουάριο μας είπε ο κύριος Υπουργός- των μηνών που φθάνουν και προοιωνίζονται ως μήνες πιθανής προκήρυξης εκλογών, έρχεται, χωρίς να σεβαστεί την καταληκτική ημερομηνία, 30.12.2000, το Υπουργείο Παιδείας, να άρει τα εργασιακά δικαιώματα εκείνων που μπήκαν στη διαδικασία του διαγωνισμού του ΑΣΕΠ και επέτυχαν; Κύριε Πρόεδρε, σαράντα χιλιάδες άνθρωποι διαγωνίστηκαν, επτά χιλιάδες πέτυχαν και εγώ μιλάω για αυτά ακριβώς τα όνειρα των επτά χιλιάδων ανθρώπων. Δύο χιλιάδες, με την τακτική των ποσοστώσεων, μπήκαν και εργάστηκαν στο δημόσιο τομέα ως καθηγητές. Οι υπόλοιπες πέντε χιλιάδες τι θα γίνουν; Θα είναι μία μερίδα που θα μείνει στην άκρη ως -αν θέλετε-αποσυρμένοι σε χωματερή, ως τα παιδιά που τα έφαγε ο Κρόνος, δηλαδή η ίδια η μεταρρύθμιση. Είναι παιδιά της μεταρρύθμισης αυτά. Ο τρόπος αυτός επιλογής των είναι του ν. 2525, της μεταρρύθμισης! Θα μείνουν στην άκρη και θα περιμένουν τι; Να ξαναδώσουν το Φεβρουάριο, ενώ δεν έχει κλήσει η διετία τους, ενώ με αμφίβολης σαφέστατα, συνταγματικότητας προεκλογικά παίγνια, "παίζοντας εν ου παικτοίς", η ηγεσία του Υπουργείου Παιδείας, τους αναγκάζει να ξαναγίνουν υποψήφιοι. Γιατί να ξαναγίνουν, κύριε Πρόεδρε, υποψήφιοι; Γιατί δηλαδή θα χρειαστεί και με ποιον τρόπο -ενώ δεν άλλαξαν τα κριτήρια, ενώ δεν έγιναν αυστηρότερες οι προδιαγραφές για ένα νέο διαγωνισμό- να έρθουν να διαγωνιστούν για να ξαναμπούν πάλι στη διελκυστίνδα των υποσχέσεων, ώστε τελικά να διοριστούν, τάχα, μετά τις εκλογές, αφού θα εξεταστούν προ των εκλογών; Εμείς καταγγέλλουμε αυτήν την τακτική, είμαστε αντίθετοι προς αυτήν και να ξέρετε, κύριε Υπουργέ, ότι θα προσφύγουν στη δικαιοσύνη, θα δικαιωθούν και θα επανέλθουν δόξη και τιμή εκείνοι των οποίων εσείς τα όνειρα αγνοήσατε, ενώ εμείς τη νομιμότητα ενός νέου διαγωνισμού, άκαιρου και ύποπτου και άδικου θα την επανεξετάσουμε ως Κυβέρνηση.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, να δευτερολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι περίεργο, κύριε Πρόεδρε, ότι ο κύριος συνάδελφος κατηγορεί το ΠΑ.ΣΟ.Κ., κατηγορεί την Κυβέρνηση του ΠΑ.ΣΟ.Κ., γιατί επιμένει να εφαρμόσει ένα νόμο και να μην υποκύψει σε μία προεκλογική δημαγωγία ικανοποιώντας αυτό ακριβώς που ζητάει.
ΓΕΩΡΓΙΟΣ ΚΑΛΟΣ: Ακριβώς για το αντίθετο σας κατηγορώ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τα δικά της δηλαδή παιδιά, όπως είπε, που έλαβαν μέρος στο διαγωνισμό, δεν τα ικανοποιεί καταργώντας το νόμο, που λέει ότι δύο φουρνιές διορισμών γίνονται από κάθε διαγωνισμό. Να κάνουμε και τρίτο ...
ΓΕΩΡΓΙΟΣ ΚΑΛΟΣ: Λέτε ανακρίβειες ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Καλέ, δεν σας διέκοψα.
ΠΡΟΕΔΡΕΥΩΝ (Παναγιώτης Σγουρίδης): Κύριε Καλέ, σας παρακαλώ! 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Σεβαστείτε την αλήθεια, αν δεν σέβεστε εμένα.
Καλείτε το ΠΑ.ΣΟ.Κ. να δώσει άλλον ένα χρόνο σε αυτούς, οι οποίοι κατετάγησαν στους πίνακες του Α.Σ.Ε.Π. εν όψει εκλογών, όπως λέτε εσείς και απαντά το ΠΑ.ΣΟ.Κ.: "Αν και έχουμε εκλογές, για τις οποίες ευθύνεται η Νέα Δημοκρατία για την πρόωρη διεξαγωγή τους, ωστόσο δεν υποχωρεί στη δημαγωγία και σέβεται το νόμο τον οποίο ψήφισε η ελληνική Βουλή". ΓΕΩΡΓΙΟΣ ΚΑΛΟΣ: Γνωρίζετε ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Από την άλλη δάκρυσα ακούγοντας τα τόσο συμπονετικά σας λόγια γι' αυτούς οι οποίοι έλαβαν μέρος στο διαγωνισμό.
ΓΕΩΡΓΙΟΣ ΚΑΛΟΣ: 'Οτι είστε είρων, το αποδεικνύετε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν σας διέκοψα, κύριε Καλέ. Μην αγανακτείτε, γιατί η πραγματικότητα σας διαψεύδει.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Αρθρο φιλικής εφημερίδας προς την παράταξή σας γράφει πώς γίνονται οι επιλογές και οι προσλήψεις εκπαιδευτικού προσωπικού ανά τον κόσμο. Συμβουλευτείτε το, πριν κάνετε εδώ τον πονετικό συνήγορο αυτών που εξετάστηκαν σε έναν αξιοκρατικό διαγωνισμό, γιατί και αυτοί ικανοποιούνται και το δημόσιο ικανοποιείται.
ΓΕΩΡΓΙΟΣ ΚΑΛΟΣ: Να το σεβαστείτε εσείς! 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ακούστε τώρα και λίγο τα νούμερα. Από αυτόν το διαγωνισμό διορίστηκαν χίλιοι εννιακόσιοι ογδόντα πέντε, όχι δύο χιλιάδες, και χίλιες τριακόσιες ογδόντα οκτώ θέσεις έμειναν ακάλυπτες, διότι δεν υπήρχαν επιτυχόντες. Η Κυβέρνηση πρόσφερε τρεις χιλιάδες τριακόσιες εβδομήντα τρεις (3373) θέσεις για να καλυφθούν, χίλιες οκτακόσιες τριάντα (1830) θέσεις αναπληρωτών, δηλαδή το 70% των επτά χιλιάδων που ενεγράφησαν στους πίνακες της κατάταξης και μπορούσαν να εργαστούν. Από αυτούς εργάστηκε το 60% και έμεινε ένα 10% που άφησαν ακάλυπτες τις θέσεις.
Να πω και κάτι άλλο, διότι εσείς προσπαθείτε να μας παρουσιάσετε ως Κυβέρνηση η οποία δεν έχει ευαισθησίες και τις είχατε εσείς, όταν από το 1990 έως το 1993, σε μία τετραετία κάνατε δεκαπέντε χιλιάδες διορισμούς και η "σκληρή" και "ανάλγητη" δική μας Κυβέρνηση σε μία τριετία έκανε είκοσι μία χιλιάδες επτακόσιους διορισμούς μονίμων.
Η αλήθεια σας διαψεύδει και πάψτε τώρα να παριστάνετε τους καλούς συνηγόρους εν όψει των εκλογών που προώρως εσείς τις προκαλείτε.
ΓΕΩΡΓΙΟΣ ΚΑΛΟΣ: Μας λέτε ψευδή στοιχεία και δημιουργείτε πολιτικό θέμα ...
ΠΡΟΕΔΡΕΥΩΝ (Παναγιώτης Σγουρίδης): Να μη γράφονται οι διακοπές. Κύριοι συνάδελφοι, ζήτησε ο κ. Χριστοδουλάκης, ο οποίος είναι υπεύθυνος για τη συζήτηση του προϋπολογισμού στην επιτροπή, να προηγηθούν οι δύο ερωτήσεις του, για να πάει στην επιτροπή.
Συναινεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα συναίνεσε.
Τέταρτη είναι η με αριθμό 201/8.11.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής Οικονομίας, σχετικά με την πρόσφατη απόφαση του Ευρωπαϊκού Δικαστηρίου για τα οικογενειακά επιδόματα, την καταβολή και στους δύο συζύγους κλπ.
Η επίκαιρη ερώτηση έχει ως εξής: "Το Ευρωπαϊκό Δικαστήριο καταδίκασε την Ελλάδα επειδή διατηρεί διατάξεις αντίθετες με την αρχή της ισότητας των αμοιβών μεταξύ των δύο φύλων.
Οι διατάξεις αυτές αφορούν τους περιορισμούς στη χορήγηση των οικογενειακών επιδομάτων, ενώ έχει κριθεί και από τα ελληνικά δικαστήρια ότι τα επιδόματα γάμου και παιδιών αποτελούν μέρος του μισθού και πρέπει να καταβάλλονται σε κάθε εργαζόμενο χωρίς καμία διάκριση, σύμφωνα με την αρχή της ίσης αμοιβής για παρεχόμενη εργασία ίσης αξίας.
Ερωτάται ο κύριος Υπουργός: Αν θα τροποποιήσει άμεσα το ισχύον καθεστώς των οικογενειακών επιδομάτων ώστε να καταβάλλονται πλέον εξ' ολοκλήρου στους δύο εργαζόμενους συζύγους χωρίς διάκριση Αν θα υπάρξει αναδρομική ισχύς στην ρύθμιση αυτή.
Ο κύριος Υφυπουργός έχει το λόγο για τρία λεπτά, να πρωτολογήσει. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Θα ήθελα να διευκρινίσω στην κ. Δαμανάκη ότι κατ' αρχήν δεν υπήρξε καταδίκη της χώρας μας. Το δικαστήριο των Ευρωπαϊκών Κοινοτήτων έκανε ορισμένες διαπιστώσεις για αποκλίσεις οι οποίες υπήρχαν στις αρχές της δεκαετίας του 1980 δηλαδή προ εικοσαετίας περίπου, σε ορισμένες συλλογικές συμβάσεις εργασίας οι οποίες ουδεμία σχέση έχουν με το θεσμικό πλαίσιο απασχόλησης ανδρών και γυναικών στο δημόσιο τομέα.
Γνωρίζετε -υποθέτω- ότι η χώρα μας έχει ένα απο τα πλέον επίζηλα θεσμικά πλαίσια, σχετικά με την αντιμετώπιση του ζητήματος της ισότητας των δύο φύλλων, τόσο στο Σύνταγμά της όσο και σε όλες τις νομοθετικές διατάξεις, αλλά και στις συλλογικές συμβάσεις εργασίας. 'Εχει επιβληθεί απο τα μέσα περίπου της δεκαετίας του '80 και μετά μια πλειάδα διατάξεων, οι οποίες δίδουν ακριβώς τα ίδια δικαιώματα και ένα καθεστώς απόλυτης ισονομίας, σχετικά με την εργασιακή και μισθολογική αντιμετώπιση άνδρα και γυναίκας.
Το ζήτημα αυτό το οποίο συζητήθηκε και εκδικάστηκε στο δικαστήριο Ευρωπαϊκών Κοινοτήτων είναι ένα ζήτημα οικονομικής αρχαιολογίας, αφού έγινε προ εικοσαετίας, απλώς και μόνο επειδή μια επιχείρηση και ένα ίδρυμα είχαν αργήσει, την εποχή εκείνη της δεκαετίας του '80 να προσαρμόσουν τη συλλογική σύμβαση εργασίας. Το ζήτημα με το οποίο ασχολήθηκε το δικαστήριο δεν έχει καμία απολύτως σχέση με το πλαίσιο αμοιβής ή συνταξιοδότησης, που ισχύει στο δημόσιο. Η διαπίστωση την οποία έκανε το δικαστήριο των Ευρωπαϊκών Κοινοτήτων επεσήμανε όντως μια διάκριση εις βάρος των γυναικών αλλά πού όμως; 'Οτι σε μια συλλογική σύμβαση εργασίας ένα επίδομα, το οποίο εθεωρείτο τότε συντάξιμο για τον άνδρα, δεν εθεωρείτο για τη γυναίκα και ασχολήθηκε μόνο με εκείνο το πολύ συγκεκριμένο και παρελθόν ζήτημα. Στο δημόσιο εκείνο που ισχύει είναι ότι δίδεται μια οικογενειακή παροχή για την στήριξη της οικογένειας, προφανώς της οικογένειας και του άνδρα και της γυναίκας, η οποία όμως δεν έχει καμία σχέση και σύνδεση με τις συντάξιμες αποδοχές.
Κατά συνέπεια, ούτε κατά τον τύπο ούτε κατά την ουσία εφάπτεται η απόφαση του δικαστηρίου των Ευρωπαϊκών Κοινοτήτων με όσα ισχύουν, είτε στο δημόσιο τομέα είτε πλέον σε οποιαδήποτε συλλογική σύμβαση στον ιδιωτικό τομέα. Η Ελλάδα αξίζει να σημειωθεί πως είναι η μόνη χώρα στην Ευρωπαϊκή 'Ενωση η οποία δίνει παροχές οικογενειακής στήριξης σε εργαζόμενους. Ενώ άλλες χώρες της Ευρωπαϊκής 'Ενωσης οι οποίες υποτίθεται ότι έχουν ένα πολύ περισσότερο αναπτυγμένο κράτος και ενδεχομένως μια μακροχρονιότερη πορεία ισονομικής αντίληψης σχετικά με τον άνδρα και την γυναίκα στην εργασία, δίδουν αντίστοιχα επιδόματα και βοηθήματα, μόνον εφόσον η γυναίκα δεν εργάζεται. Ενώ στη χώρα μας υπάρχει μια ισονομική αντιμετώπιση άνδρα και γυναίκας και επιλέγουν κατόπιν κοινής βούλησης, ποιος από τους δύο θα λαμβάνει το οικογενειακό επίδομα και την οικογενειακή παροχή, το οποίο είναι για την ενίσχυση της οικογένειας και όχι ενός εκάστου των συζύγων. Δεν αποτελεί εργασιακή αμοιβή και κατά συνέπεια δεν τίθεται κανένα απολύτως ζήτημα διαφορετικής αντιμετώπισης. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Οριστε, κυρία Δαμανάκη, έχετε το λόγο για δύο λεπτά, για να αναπτύξετε την ερώτησή σας.
ΜΑΡΙΑ ΔΑΜΑΝΑΚΗ: Κύριε Πρόεδρε, τα όσα είπε ο κύριος Υπουργός για το πολύ καλό καθεστώς νομικής ισοτιμίας, που απολαμβάνουν οι γυναίκες στη χώρα μας, δεν προλαβαίνω να το σχολιάσω. Περιορίζομαι πάντως να του πω ότι αυτή η Βουλή, με ομόφωνη απόφασή της, έχει κρίνει ορισμένες διατάξεις του Συντάγματος αναθεωρητέες και ελπίζω ότι θα τις αναθεωρήσουμε. Και ελπίζω ότι, εφόσον είναι τόσο μεγάλος οπαδός της νομικής ισοτιμίας των γυναικών, θα ψηφίσει και τη σχετική πρόταση νόμου που έχω καταθέσει και που αποτελεί αντικείμενο συνεργασίας πολλών γυναικείων οργανώσεων.
Και τώρα να έλθω στην ερώτησή μου, η οποία έχει δύο σκέλη.
Το ένα σκέλος αφορά τον ιδιωτικό τομέα και έρχεται σε ευθεία σχέση με την απόφαση του Ευρωπαϊκού Δικαστηρίου. Η απόφαση του Ευρωπαϊκού Δικαστηρίου, κύριε Υπουργέ, πράγματι αναφέρεται στο παρελθόν. Γιατί, μετά το 1989, με την εθνική συλλογική σύμβαση εργασίας καταργήθηκε αυτό το καθεστώς, που επέτρεπε σε άνδρες να παίρνουν επιδόματα τα οποία οι γυναίκες δεν ελάμβαναν. Αναφέρεται στο παρελθόν, αλλά χαρακτηρίζει αμοιβή, κύριε Υπουργέ, η απόφαση αυτή το επίδομα το οικογενειακό. Και εδώ είναι κατά τη γνώμη μου η ουσία της υπόθεσης.
'Οσον αφορά, λοιπόν, τον ιδιωτικό τομέα, υπάρχει θέμα συντάξεων, το οποίο αφορά το 'Ιδρυμα Κοινωνικών Ασφαλίσεων, το οποίο εποπτεύετε και το οποίο θα αναγκαστεί να πληρώσει, εάν οι ενδιαφερόμενοι προσφύγουν στα δικαστήρια, τη διαφορά των συντάξεων.
'Οσον αφορά το δημόσιο τομέα, ο δημόσιος τομέας πράγματι δεν αναφέρεται στην απόφαση του Ευρωπαϊκού Δικαστηρίου. Αναφέρεται στην απόφαση του Αρείου Πάγου. Και εκκρεμεί, εξ όσων γνωρίζω, και μία σχετική απόφαση της ολομέλειας του Συμβουλίου της Επικρατείας. Υπάρχει απόφαση του ΣΤ' Τμήματος του Συμβουλίου της Επικρατείας, που δικαιώνει τις θέσεις των υπαλλήλων.
Και εδώ, η ουσία της υπόθεσης είναι ότι το οικογενειακό επίδομα και στο δημόσιο τομέα αποτελεί αμοιβή. Και κατά τούτο πρέπει να δίνεται και στους δύο συζύγους, πολύ περισσότερο αν -όπως λέτε- ενδιαφέρεστε για την ενίσχυση της οικογένειας, που αφορά και τους δύο. Δεν είναι δηλαδή θέμα νομικής ανισοτιμίας, αλλά είναι θέμα ενίσχυσης της οικογένειας και de facto ενίσχυσης καθεστώτος ισοτιμίας ανάμεσα στα δύο φύλα.
Γιατί, κύριε Πρόεδρε, πράγματι ένας εκ των δύο μπορεί να διαλέξει να το παίρνει, αλλά στην πράξη το παίρνουν στη συντριπτική πλειοψηφία οι άνδρες, γιατί έχουν και μεγαλύτερες αμοιβές. Και ανάμεσα στους δύο η οικογένεια διαλέγει τον άνδρα.
Εν πάση περιπτώσει, για να μη συνεχίζω αυτήν την άχαρη νομική συζήτηση με τον κύριο Υπουργό, το ερώτημά μου το απευθύνω ευθέως: Θα υπάρξει διαπραγμάτευση με την ΑΔΕΔΥ -γιατί πράγματι το ποσό είναι μεγάλο-όσον αφορά το δημόσιο τομέα, για να δοθούν έστω σταδιακά τα οικογενειακά επιδόματα και στους δύο συζύγους; Αυτό με ενδιαφέρει ως πολιτική της Κυβέρνησης. Και, δεύτερον, τι θα γίνει με το θέμα των συντάξεων, καθόσον σας αφορά.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, για να δευτερολογήσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, χαίρομαι ιδιαιτέρως για τις διευκρινίσεις που έκανε η κ. Δαμανάκη, η οποία διεχώρισε τις διαπιστώσεις που έκανε το δικαστήριο των Ευρωπαϊκών Κοινοτήτων από το ζήτημα των αιτημάτων της ΑΔΕΔΥ, σχετικά με την επέκταση της οικογενειακής παροχής και στους δύο συζύγους. Είναι δύο ζητήματα, τα οποία δεν είναι εφαπτόμενα κατ'ουδέναν τρόπο.
Να απαντήσω στα δύο συγκεκριμένα ερωτήματα τα οποία έθεσε.
Η πολιτική, την οποία ακολουθούμε, είναι μία πολιτική ενίσχυσης της οικογενειακής παροχής. Και γι'αυτόν το λόγο άλλωστε, το βοήθημα αυτό το οποίο δίνεται -και το οποίο ήταν χρόνια καθηλωμένο- γνώρισε μια σημαντική αύξηση το 1997, όταν εισήχθη και εφαρμόστηκε το νέο μισθολόγιο.
'Ομως ζήτημα επέκτασής του και στους δύο εργαζόμενους θα αναιρούσε τον ίδιο χαρακτήρα της οικογενειακής παροχής. Εμείς δεν θέλουμε να καθιερώσουμε επιδόματα πατρός και μητρός. Εμείς θέλουμε να έχουμε βοηθήματα και παροχές που στηρίζουν το θεσμό και τη λειτουργία της οικογένειας και αποτελούν κίνητρα δημιουργίας της και όχι να δημιουργήσουμε άλλο ένα επίδομα, το οποίο προφανώς σε αυτήν την περίπτωση θα πάρει καθαρά εργασιακά χαρακτηριστικά.
'Οσον αφορά το δεύτερο σκέλος της ερώτησής σας, σχετικά με το πώς η Κυβέρνηση θα αντιμετωπίσει την ενδεχόμενη αναδρομικότητα των συλλογικών συμβάσεων του ιδιωτικού τομέα, είναι ένα ζήτημα το οποίο μελετάται με τη συνεργασία των Υπουργείων Εξωτερικών, Εργασίας και Κοινωνικών Ασφαλίσεων και Οικονομικών. Γνωρίζετε ότι από άποψη χρόνου αυτά ουσιαστικά έχουν παραγραφεί, γιατί υπάρχει παραγραψιμότητα σε αυτές τις περιπτώσεις. Παρ'όλα αυτά, από εμάς, επειδή είμαστε ευαισθητοποιημένοι στις διαπιστώσεις του δικαστηρίου των Ευρωπαϊκών Κοινοτήτων, γίνεται μια μελέτη του θέματος και, εάν εντοπιστούν τέτοιες περιπτώσεις, θα υπάρξει η κατάλληλη αντιμετώπιση.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η επόμενη είναι η πρώτη με αριθμό 191/5-11-99 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομικών, σχετικά με τη χορήγηση των αναγκαίων πιστώσεων για την εύρυθμη λειτουργία των σχολείων.
Η επίκαιρη ερώτηση σε περίληψη έχει ως εξής: "Ελλείψεις σε εκπαιδευτικό προσωπικό αντιμετωπίζουν πολλα σχολεία της πρωτοβάθμιας και δευτεροβάθμιας εκπαίδευσης, με αποτέλεσμα να έχουμε μπει στον τρίτο σχολικό μήνα και ακόμη να μην έχουν συμπληρωθει τα αναγκαία κενά που παρουσιάζονται ακόμη και σε σημαντικές ειδικότητες για την εύρυθμη λειτουργία της εκπαιδευτικής μεταρρύθμισης.
Η εφαρμογή του ν. 2683/99 για τη μητρότητα οδήγησε σε δημιουργία κενών, που όμως δεν καλύπτονται, γιατί δεν υπάρχουν οι αναγκαίες πιστώσεις.
Η βραδυπορία της Κυβέρνησης στην αντιμετώπιση των οξυμμένων αναγκών στα σχολεία έχει σαν αποτέλεσμα την καλλιέργεια ανησυχίας και την επίταση των προσπαθειών από ορισμένους κύκλους να γίνουν καταλήψεις σε σχολεία που παρουσιάζονται κενά.
Ερωτάται ο αρμόδιος Υπουργός: Πότε θα δοθούν επιτέλους οι αναγκαίες πιστώσεις, για να καλυφθούν τα κενά που χρειάζονται και να λειτουργήσουν εύρυθμα τα σχολεία;".
Ο Υφυπουργός κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ήθελα να πω τα παρακάτω, σχετικά με το ζήτημα έλλειψης αναπληρωτών, που έχει πάρει σημαντικές διαστάσεις.
Ο Κώδικας των Δημοσίων Υπαλλήλων που ψηφίστηκε πρόσφατα προέβλεπε υπό ορισμένες συνθήκες τη λήψη αδειών μητρότητας σε ένα συμπαγές χρονικό διάστημα αντί της κατατμήσεως αυτών των αδειών σε εκτενέστερο χρονικό διάστημα. Υπήρξαν πάρα πολλές περιπτώσεις σε νοσοκομεία και σε άλλους οργανισμούς όπου η μαζική χρήση αυτής της άδειας και μάλιστα απροειδοποίητα οδήγησε σε σοβαρά προβλήματα και καταστάσεις που χρειάστηκαν την εκ των υστέρων αναπλήρωση θέσεων εργασίας.
Το ίδιο έγινε και στην εκπαίδευση και από κανονικούς διορισμένους εκπαιδευτικούς αλλά ακόμη και από πολλούς αναπληρωτές. Είναι πολλές οι περιπτώσεις όπου προσλήφθηκαν αναπληρωτές εκπαιδευτικοί και αμέσως την επόμενη μέρα έκαναν χρήση αυτής της δυνατότητας, δηλαδή λήψης αδείας συμπαγούς χρονικού διαστήματος, με αποτέλεσμα οι θέσεις να μην πληρωθούν. Σε ορισμένες περιπτώσεις, αυτό το φαινόμενο πήρε καθολικές διαστάσεις σε μερικά εκπαιδευτικά ιδρύματα όπου ανέκυψαν λειτουργικά προβλήματα. Η Κυβέρνηση θέλοντας να εξασφαλίσει την ομαλή λειτουργία των σχολείων προέβη σε συγκεκριμένες ενέργειες για την αναπλήρωση των αναπληρωτών, λύνοντας έτσι το πρόβλημα που ανέκυψε με ένα χαρακτήρα αιφνιδιαστικό και σε μία μη προβλεφθείσα έκταση.
Τις περασμένες δύο μέρες διαβιβάσαμε από το Υπουργείο Οικονομικών την έγκρισή μας για τη δυνατότητα να προσληφθούν έως χίλιοι νέοι αναπληρωτες στην πρωτοβάθμια εκπαίδευση και έως χίλιοι νέοι αναπληρωτές στη δευτεροβάθμια εκπαίδευση, αριθμός που νομίζω πως υπερεπαρκεί για να καλύψει τις ελλείψεις που σημειώθηκαν σε διάφορα σχολεία της πρωτοβάθμιας και δευτεροβάθμιας εκπαίδευσης, με την ελπίδα και με την πρόβλεψη ότι οι προσλαμβανόμενοι δεν θα ξανακάνουν χρήση της μακράς αυτής άδειας μητρότητος, για να μην έχουμε και τρίτο γύρο αναπλήρωσης των αναπληρωτών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είναι θετικό ότι η Κυβέρνηση έστω και με βραδυπορεία αντιμετώπισε το πρόβλημα. Πιστεύω όμως ότι πρέπει να είναι σε ετοιμότητα και σε επιφυλακή για να καλύψει όλα τα κενά και πολύ φοβάμαι ότι οι ελλείψεις είναι πολύ περισσότερες από τις δύο χιλιάδες πιστώσεις που εγκρίθηκαν.
Ενδεικτικά μπορώ να αναφέρω ότι στην πρωτοβάθμια εκπαίδευση υπάρχουν εξήντα κενά στην Εύβοια, διακόσια εβδομήντα επτά στην Ανατολική Αττική, εξήντα τρία στα Δωδεκάνησα, εβδομήντα ένα στη Μαγνησία, εκατό στην Αιτωλοακαρνανία, εκατό στο Νομό Χανίων, διακόσια είκοσι έξι στη Β' Περιφέρεια Θεσσαλονίκης, ενενήντα επτά στην Αθήνα. Ενδεικτικά αναφέρω τις ανάγκες που έχουν καταγραφεί από τις αντίστοιχες διευθύνσεις πρωτοβάθμιας εκπαίδευσης.
Τώρα στη δευτεροβάθμια, στις Κυκλάδες υπάρχουν εκατόν σαράντα κενά, στη Δυτική Αττική ενενήντα επτά, στην Ηλεία εκατόν τριάντα τρία, στην Εύβοια σαράντα πέντε, στο Ηράκλειο εκατόν δέκα. Αυτά είναι ενδεικτικά, δεν αναφέρεται το σύνολο των νομών.
Επίσης, θέλω να πω ότι η λήψη της άδειας ανατροφής που προβλέπεται με το Δημοσιοϋπαλληλικό Κώδικα και σωστά, οδήγησε σε δύο χιλιάδες διακόσια δέκα κενά στην πρωτοβάθμια εκπαίδευση, τόσες ήταν οι δασκάλες που έκαναν χρήση, όπως επίσης χίλιες διακόσιες σαράντα εννέα οι καθηγήτριες που έκαναν χρήση στη δευτεροβάθμια εκπαίδευση. Φοβάμαι ότι ο αριθμός των δύο χιλιάδων θέσεων δεν θα επαρκέσει και φοβάμαι ότι υπάρχει μια συστηματική υποκίνηση να καταληφθούν σχολεία, ιδιαίτερα τα λύκεια, και μάλιστα μετά από προσπάθειες που καταβάλλονται από τους συλλόγους γονέων και κηδεμώνων, αλλά και από άλλους οι οποίοι προσπαθούν με αυτόν τον τροπο να οξύνουν την κατάσταση που επικρατεί σε πολλά σχολεία.
Ελπίζω ότι η Κυβέρνηση είναι ευαισθητοποιημένη σ'αυτό το θέμα και αν χρειαστούν και άλλες πιστώσεις, θα τις χορηγήσει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χριστοδουλάκης έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριοι συνάδελφοι, γνωρίζετε πολύ καλά ότι αυτή η Κυβέρνηση τα περασμένα χρόνια πραγματοποιήσε έναν πολύ μεγάλο αριθμό προσλήψεων στο χώρο της εκπαίδευσης και τακτικών εκπαιδευτικών και αναπληρωτών με αποτέλεσμα να μπορέσει να αντιμετωπίσει χρόνιες ελλείψεις, που για μεγάλο χρονικό διάστημα υπήρχαν στην πρωτοβάθμια και δευτεροβάθμια εκπαίδευση.
Πριν από λίγα λεπτά ο συνάδελφός μου κ. Ανθόπουλος είχε την ευκαιρία να μιλήσει με συγκεκριμένα στοιχεία για όλη αυτήν την πολιτική στελέχωσης της εκπαίδευσης που ακολουθήσαμε και που έχει οδηγήσει σε νέες δυνατότητες μειώνοντας τον αριθμο των μαθητών ανά τάξη και δίνοντας έτσι μεγαλύτερες ευκαιρίες εκπαιδευτικής επικοινωνίας μεταξύ δασκάλων και μαθητών.
Αντιμετωπίσαμε και αυτό το πρόβλημα με τις πιστώσεις που διαθέσαμε και πιστεύουμε ότι οι δύο χιλιάδες προσλήψεις νέων αναπληρωτών καλύπτουν το πρόβλημα. Δεν πρόκειται να αφήσουμε τα σχολεία χωρίς δασκάλους και καθηγητές, με την προϋπόθεση βέβαια ότι δεν θα πάμε πάλι σε ένα νέο κύκλο αναπλήρωσης των αναπληρωτών. Θα γίνει με έλεγχο και φειδώ η χρήση αυτού του μέτρου, γιατί νομίζω ότι η αξιοποίηση των δυνατοτήτων που δίνονται στα στελέχη της εκπαίδευσης και γενικότερα στον ευρύτερο δημόσιο τομέα δεν πρέπει να οδηγεί τη διοίκηση και ιδιαίτερα τους κρίσιμους τομείς της εκπαίδευσης σε παράλυση και αδρανοποίηση. Το σωστό το μέτρο, θα πρέπει να εφαρμόζεται με προγραμματισμό, για να μην έχουμε αλυσιδωτές επαναλήψεις αυτού του φαινομένου.
Επανερχόμαστε στις επίκαιρες ερωτήσεις πρώτου κύκλου.
ΠΡΟΕΔΡΕΥΩΝ (Παναγιώτης Σγουρίδης): Πάμε στην τρίτη επίκαιρη ερώτηση με αριθμό 197/8-11-99 του Βουλευτή του Κομμουνιστικού Κόμματος Ελλάδας κ. Αποστόλου Τασούλα προς τον Υπουργό Γεωργίας, σχετικά με τη λήψη μέτρων επίλυσης προβλημάτων των μικροπαραγωγών καπνού στο Νομό Ιωαννίνων.
Η επίκαιρη ερώτηση σε περίληψη έχει ως εξής: "Σε απόγνωση βρίσκονται οι διακόσιες πενήντα οικογένειες των μικρών καπνοπαραγωγών του Νομού Ιωαννίνων.
Σύμφωνα με την αντικαπνική πολιτική της Ευρωπαϊκής 'Ενωσης, που εφαρμόζουν οι ελληνικες κυβερνήσεις, οι καπνοπαραγωγοί εξαναγκάζονται να ενταχθούν σε ομάδες παραγωγών προκειμένου να επιδοτηθούν. Συγχρόνως όμως ισχύει η ποσόστωση, η οποία στο Νομό Ιωαννίνων ανέρχεται όλη κι όλη στους 270 τόνους. 'Ομως με τον τελευταίο κανονισμό της Ευρωπαϊκής 'Ενωσης για τον καπνό για να αναγνωριστεί μια ομάδα παραγωγών σε ένα νομό πρέπει να υπερβαίνει σε ποσόστωση και παραγωγή τους 500 τόνους. 'Ετσι οι φτωχοί καπνοπαραγωγοί των Ιωαννίνων με τα τεχνάσματα της Ευρωπαϊκής Ενωσης και της Κυβέρνησης εξαναγκάζονται να σταματήσουν την καλλιέργεια και παραγωγή καπνού.
Αξίζει να σημειωθεί ότι ομάδες παραγωγών άλλων νομών δεν δέχονται να συμπεριλάβουν και τους καπνοπαραγωγούς των Ιωαννίνων για διάφορους λόγους, κυρίως όμως γιατί και στους άλλους νομούς ισχύουν χαμηλές ποσοστώσεις.
Τέλος, οι έμποροι εκμεταλλευόμενοι τη δεινή θέση των καπνοπαραγωγών τους ζητούν πράγματα που δεν προβλέπονται στα συμβόλαιά τους (όπως π.χ. η αφαίρεση των σχοινιών) ή αλλιώς θα τους μειώσουν την τιμή ή δεν θα πάρουν τα καπνά καθόλου ή θα μειώσουν την ποιότητα του καπνού.
Ερωτάται ο κύριος Υπουργός: Τι μέτρα θα πάρει η Κυβέρνηση για να αντιμετωπισθούν τα παραπάνω προβλήματα, ώστε να μπορούν να συνεχίσουν οι φτωχοί μικροκαπνοπαραγωγοί των Ιωαννίνων την αγροτική τους αυτή απασχόληση και στο μέλλον; Θα αυξήσει την ποσόστωσή τους; Θα μειώσει τους 500 τόνους, ώστε να αναγνωρίζονται και αυτοί σαν ομάδα παραγωγών; Θα καταργήσει την έννοια της ομάδας παραγωγών; ' Η τι άλλο θα κάνει;".
Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Το όριο αναγνώρισης των ομάδων παραγωγών στην Ευρωπαϊκή 'Ενωση ανέρχεται στο 2% της συνολικής ποσόστωσης του κάθε κράτους. Για την Ελλάδα αυτό είναι 1% και ιδιαίτερα για την 'Ηπειρο φθάνει στο 0,4%. Αυτό σημαίνει ότι στην 'Ηπειρο μπορεί να γίνει ομάδα παραγωγών, διότι το συνολικό της μερίδιο στην ποσόστωση είναι 0,7%, συνεπώς έχει τη δυνατότητα να κάνει μια ομάδα παραγωγών αρκετά δυνατή.
Το πρόβλημα με τα Ιωάννινα είναι ότι δεν μπορούν να κάνουν μια ένωση μαζί με την 'Αρτα. Νομίζω ότι εκεί είναι το θέμα και θα πρέπει όλοι να βοηθήσουμε ώστε αυτοί οι δύο νομοί να μπορέσουν να κάνουν μια ομάδα παραγωγών, έτσι ώστε να ανταποκριθούν στις υποχρεώσεις τους.
Τώρα, σε ό,τι αφορά τις πιέσεις τις οποίες δέχονται,όπως είπατε, οι παραγωγοί από τους εμπόρους, αυτά όταν καταγγέλλονται, κύριοι συνάδελφοι, το Υπουργείο λαμβάνει αυστηρά μέτρα. Αν έχετε κάτι συγκεκριμένο να μας πείτε, ευχαρίστως εμείς θα το καταγράψουμε και θα λάβουμε τα μέτρα μας. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, ο κύριος Υφυπουργός δεν μας λέει τίποτα για το πρόβλημα. 'Εχουμε διακόσιες πενήντα οικογένειες, τους δώσατε διακόσιους εβδομήντα (270) τόνους στο Νομό Ιωαννίνων. Καταλαβαίνετε ότι είναι άνθρωποι με ένα τόνο καπνό που σημαίνει κόστος και όλα τα άλλα μαζί ένα εκατομμύριο το χρόνο. Ε, αυτούς τώρα με αυτό το τέχνασμα που θέλετε κατά ομάδα παραγωγών, το 0,4% που λέτε εσείς, αυτοί δεν το έχουν, γιατί έχουν διακόσιες εβδομήντα (270) τόνους.
Επομένως μη μου λέτε τώρα ότι θα πάνε στην 'Αρτα, στη Θεσσαλία κλπ. Πουθενά δεν μπορούνε να πάνε οι άνθρωποι, θα πεταχτούν στο δρόμο. Και στην αδυναμία τους οι έμποροι τους εκβιάζουν. Είναι αυτά που σας λέμε στην ερώτηση.
Ποιο είναι τώρα το πρόβλημα. Αυτοί πετιούνται στο δρόμο. Δεν θα έχουν εισόδημα. Χίλιοι γαλακτοπαραγωγοί πετάχτηκαν την τελευταία τριετία στο Νομό Ιωαννίνων στο δρόμο και μειώθηκαν από επτά χιλιάδες σε έξι χιλιάδες. Η ανεργία στους νέους μέχρι τριάντα χρονών στο Νομό Ιωαννίνων είναι 55%. Πού θα πάει αυτή η κατάσταση; Εσείς δεν μας λέτε τίποτα γι'αυτό. Τελικά, θα μπορούν να συνεχίσουν ή όχι, όπως είναι τα πράγματα; Αυτοί θα πάνε να βρουν σε ποια ομάδα παραγωγών θα μπουν; Εσείς τα κάνετε όλα αυτά τα πράγματα. Εσείς δίνετε τις ποσοστώσεις και η Ευρωπαϊκή 'Ενωση. Εσείς καθορίζετε πώς να είναι οι ομάδες παραγωγών κλπ. Καταργήστε τες. Δώστε μεγαλύτερες ποσοστώσεις. Λύστε, εν πάση περιπτώσει, το πρόβλημα. Καταλαβαίνετε ότι έχετε να κάνετε με διακόσιες πενήντα οικογένειες και να σκεφθείτε ότι στα Γιάννενα ήταν πολλαπλάσιοι οι καπνοπαραγωγοί πριν λίγα χρόνια. Με άλλο τέχνασμα της επιδότησης, ώστε να σταματήσουν την καλλιέργεια, τους πετάξατε και φθάσανε εκεί που φθάσανε. Πείτε, λοιπόν, τι θα κάνετε.
ΠΡΟΕΔΡΕΥΩΝ (Παναγιώτης Σγουρίδης): O κύριος Υπουργός έχει το λόγο, για να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, νομίζω ότι μεταθέτετε τις ευθύνες της μη λειτουργίας των παραγωγών των Ιωαννίνων μόνο στο Υπουργείο, αλλά δεν είναι έτσι. 'Οπως γνωρίζετε, υπάρχει ένας κανονισμός της Ευρωπαϊκής Ενώσεως, τον οποίον ψηφίσαμε όλοι μας και ιδιαίτερα για την 'Ηπειρο, όπως σας είπα και προηγουμένως, κάναμε προσπάθειες ώστε, επειδή είναι λίγοι οι παραγωγοί, να πετύχουμε το 0,4% της ελληνικής ποσόστωσης. Αυτό είναι μια σοβαρή επιτυχία στα πλαίσια του κανονισμού της Ευρωπαϊκής 'Ενωσης για τον καπνό.
Από εκεί και πέρα θα πρέπει να βοηθήσουμε όλοι μας, ώστε να γίνει αυτή η ομάδα παραγωγών ανάμεσα σε δύο όμορους νομούς. Δεν νομίζω ότι υπάρχουν σύνορα ανάμεσα στους νομούς, ανάμεσα σε καλλιεργητές του ιδίου αντικειμένου. Μπορούμε να φτιάξουμε μια ομάδα παραγωγών που να είναι δυνατή και να μπορεί να αντιμετωπίσει τα προβλήματα τα οποία έχει να αντιμετωπίσει μια οικονομική μονάδα και τα οποία, όπως ξέρετε, είναι πολλά. Είναι προβλήματα παραγωγής, είναι προβλήματα εμπορίας και για να μπορεί μια ομάδα παραγωγών να λειτουργήσει, πρέπει να έχει ένα ορισμένο όριο και παραγωγών και ποσοστώσεων κα κυρίως χρημάτων.
Συνεπώς δεν μπορούμε να κάνουμε κάτι διαφορετικό από το να τονώσουμε το ενδιαφέρον των δύο περιοχών, ώστε να κάνουν μια συγκροτημένη ομάδα, για να αντιμετωπίσουν οι ίδιοι τα προβλήματα τα οποία προκύπτουν από τη λειτουργία της παραγωγής και της εμπορίας του καπνού. Ευχαριστώ. ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου κύκλου. Δεύτερη και τελευταία είναι η με αριθμό 196/8.11.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Γεωργίας, σχετικά με τις θέσεις του Υπουργείου στο νέο κανονισμό, που θα αφορά για τα επόμενα έξι χρόνια το βαμβάκι.
Σε περίληψη η ερώτηση του κ. Σιούφα έχει ως εξής: "Καλείται ο Υπουργός Γεωργίας να ενημερώσει την Εθνική Αντιπροσωπεία: 1. Τι περιλαμβάνουν οι προτάσεις των αρμοδίων της Ευρωπαϊκής 'Ενωσης για το νέο κανονισμό για το βαμβάκι που θα ισχύσει για τα προσεχή έξι χρόνια.
2. Ποιες είναι οι θέσεις του Υπουργείου Γεωργίας για το νέο κανονισμό, ύστερα από την εγκληματική υπογραφή του κανονισμού 1995 που οδήγησε σε τραγικές περιπέτειες και τους βαμβακοπαραγωγούς και το προϊόν".
Το λόγο έχει ο Υφυπουργός Γεωργίας κ. Κωνσταντίνος Βρεττός. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, θεωρώ ότι η φράση, η οποία αποτυπώνεται στην επίκαιρη ερώτηση του κυρίου συναδέλφου, "η εγκληματική υπογραφή του κανονισμού 1995, που οδήγησε σε τραγικές περιπέτειες τους βαμβακοπαραγωγούς", δεν ανταποκρίνεται στην πραγματικότητα. Το αντίθετο συμβαίνει. Ο κανονισμός του βάμβακος είναι ένας καλός κανονισμός, που με ορισμένες προϋποθέσεις -το τονίζω αυτό-δίνει ένα υψηλό εισόδημα. Να μην παραβλέψουμε δε το γεγονός ότι η τιμή την οποία παίρνει ο βαμβακοπαραγωγός, εάν η συνολική παραγωγή είναι κάτω από το ελληνικό πλαφόν, είναι τετραπλάσια της τιμής η οποία επικρατεί στο εμπόριο.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Αυτό το σύστημα των ελλειμματικών πληρωμών του βαμβακιού εμείς ως Υπουργείο Γεωργίας βλέπουμε ότι είναι ένα καλό σύστημα και στα πλαίσια των καινούριων προτάσεων, τις οποίες θα κάνει η Κοινότητα, εμείς θα επιμείνουμε να παραμείνει το ίδιο. 'Αλλα συστήματα είναι επικίνδυνα και μπορεί να διολισθήσουν σε μείωση του εισοδήματος των παραγωγών. Αυτό είναι ένα καλό σύστημα. Κρίνουμε ότι πρέπει να παραμείνει και προς τα εκεί είναι οι προσπάθειές μας.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μένω κατάπληκτος από την απάντηση την οποία δίδει ο κύριος Υπουργός, θεωρώντας ότι ο κανονισμός για το βαμβάκι του 1995 είναι θείο δώρο για τη βαμβακοπαραγωγή και για τους βαμβακοκαλλιεργητές.
Κύριε Υπουργέ, είναι πρωτάκουστο αυτό το οποίο λέτε. Δεν έχετε συνειδητοποιήσει μετά από πέντε χρόνια ότι εξαιτίας αυτού του κανονισμού το ύψος της ποσότητας που μπορεί να επιδοτείται από την Ευρωπαϊκή 'Ενωση έχει αυξηθεί μόνο κατά εβδομήντα χιλιάδες τόνους; Δεν σας προβληματίζει ότι ανοίχτηκε το όριο της συνυπευθυνότητας, ενώ υπήρχε μια οροφή, η οποία έχει οδηγήσει σε καταστρεπτικές συνέπειες; Δεν σας απασχολεί το γεγονός ότι πληρώνονται σε δύο δόσεις οι βαμβακοπαραγωγοί; Δεν σας απασχολεί το γεγονός ότι η ενίσχυση που δίνοταν στους μικροκαλλιεργητές, με παρέμβαση της κυβέρνησης της Νέας Δημοκρατίας, καταργήθηκε και θεωρείτε ότι για τη νέα περίοδο 2000-2006 είναι ικανοποιητικές αυτές οι διατάξεις; Οφείλω να σας σημειώσω από την πλευρά της Νέας Δημοκρατίας ότι αν προσέρχεστε στην Ευρωπαϊκή 'Ενωση θεωρώντας τον υπάρχοντα κανονισμό ως καλό, κάνετε πάρα πολύ μεγάλη ζημιά και στην Κυβέρνησή σας και στη χώρα και ιδιαίτερα στην ελληνική βαμβακοκαλλιέργεια.
Πέραν τούτου, υπάρχουν πληροφορίες ότι η Ευρωπαϊκή 'Ενωση ετοιμάζεται για δυσμενέστερες διατάξεις κι αυτό θα είναι ό,τι χειρότερο. Συνεπώς η πλευρά η δική σας, η ελληνική πλευρά, έπρεπε ήδη να έχει αρχίσει να προετοιμάζεται, ώστε τα σημεία τα οποία σας ανέφερα από τον προηγούμενο κανονισμό, σ' αυτόν τον κανονισμό να μην υπάρχουν. Κι εκεί έπρεπε να δώσετε το βάρος.
Θα ήθελα δε να παρακαλέσω με την ίδια ευκαιρία, αντί να το χειριστεί μόνο η ηγεσία του Υπουργείου Γεωργίας αυτό το μεγάλο θέμα, να μπει μπροστά ο Πρωθυπουργός. Διαφορετικά, εάν παραμείνετε στις ίδιες διαδικασίες συνεννόησης, θα είναι πολύ μαύρες οι μέρες για την ελληνική βαμβακοκαλλιέργεια με αυτόν τον κανονισμό, για τον οποίον πριν από λίγο υπήρξατε περήφανος.
ΠΡΟΕΔΡΟΣ (Απόστολος Κακλαμάνης): Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, το να λέμε ότι ένας κανονισμός είναι κακός, θα πρέπει να έχουμε να αντιπροτείνουμε και κάτι καλύτερο. 'Εχετε κάτι να πείτε; 
ΔΗΜΗΤΡΙΟΣ ΣΙΟΥΦΑΣ: Βεβαίως. Αν θέλετε, να το κάνω πολύ ευχαρίστως. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν έχετε να πείτε, διότι γνωρίζετε πολύ καλά ότι ο κανονισμός είναι καλός. Το πρόβλημα είναι ότι επειδή με τον κανονισμό αυτόν εδίδοντο χρήματα, είχαμε αύξηση της παραγωγής, με αποτέλεσμα να πάμε σε συνυπευθυνότητες, δηλαδή σε ποινές, επειδή οι παραγωγοί θεώρησαν ότι μπορούσαν να επεκτείνουν την παραγωγή βαμβακιού σε μεγάλες εκτάσεις και σε μεγαλύτερες ποσότητες.
Αυτό είναι το πρόβλημα και εκεί πρέπει να επέμβουμε. Και, παρακαλώ, θα πρέπει να είμαστε πολύ προσεκτικοί όταν κάνουμε προτάσεις προς την Ευρωπαϊκή 'Ενωση.
Η Κυβέρνηση έχει κάνει τις εξής προτάσεις προς την Ευρωπαϊκή 'Ενωση: Πρώτον, διατήρηση του υφιστάμενου συστήματος ελλειμματικών πληρωμών. Διότι αυτό το σύστημα, εάν τεθεί κάτω από έναν έλεγχο, αποδίδει στον παραγωγό. Βέβαια επειδή ακριβώς έχει χαθεί ο έλεγχος -και δεν έχει χαθεί επειδή φταίει η Κυβέρνηση, έχει χαθεί επειδή δημιουργήθηκαν υψηλές αποδοχές, με αντίστοιχα υψηλές αποδόσεις- νομίζουμε ότι θα πρέπει να γίνει μια επέμβαση στον καινούριο κανονισμό, η οποία να δίνει τη δυνατότητα στο κράτος μέλος να αυστηροποιεί κατά κάποιον τρόπο τις περιοχές, τις ποσότητες και τις στρεμματικές εκτάσεις που φυτεύονται. Αυτό πρέπει να γίνει και σ' αυτό πρέπει να συμφωνήσουμε όλοι μας, ότι δηλαδή, δεν μπορεί να φυτεύουμε βαμβάκι ακόμα και στις γλάστρες μας. Κάπου υπάρχει ένα όριο.
Λοιπόν, εκεί πρέπει να συμφωνήσουμε και να πούμε ότι η περιφέρεια τάδε πρέπει να έχει μέχρι τόσα στρέμματα που θα φυτευθούν, η περιφέρεια τάδε τόσα στρέμματα κλπ. Αυτό είναι το πρόβλημα και όχι αυτό που λέτε εσείς.
Η Κυβέρνηση, λοιπόν, έχει κάνει σωστές προτάσεις, σοβαρές προτάσεις και μακάρι αυτές οι προτάσεις να υιοθετηθούν. 'Αλλωστε όταν κάναμε τις προτάσεις αυτές, έγιναν πριν από οκτώ-εννιά μήνες, συμμετήχα σε προκαταρκτικες συζητήσεις η ΠΑΣΕΓΕΣ, η ΣΥΔΑΣΕ, η ΓΕΣΑΣΕ και άλλοι φορείς του αγροτικού χώρου. Συνεπώς εκφράστηκαν όλες οι απόψεις που είχαν ως συνισταμένη την πρόταση που κάναμε στην Ευρωπαϊκή 'Ενωση, αυτή δηλαδή που σας εξέθεσα προηγουμένως.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ - ΟΤΕ Α.Ε.) και άλλες διατάξεις".
Θα συνεχιστεί η συζήτηση της υπ' αριθμ. 3272 και με ειδικό αριθμό 929 τροπολογίας των Υπουργών Εσωτερικών, Δημόσιας Διοίκησης και Αποκέντρωσης, Παιδείας και Εθνικής Οικονομίας και Οικονομικών.
Κυρία Υπουργέ στην τροπολογία αυτή θα κάνετε κάποια αλλαγή, ώστε να έχουν υπόψη τους όσοι θα μιλήσουν; ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η τροπολογία συζητείται, ως έχει κατατεθεί.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ, το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, επί του Κανονισμού θα ήθελα να ρωτήσω.
Αν δεν κάνω λάθος -τώρα δεν βλέπω και τον κ. Χριστοδουλάκη εδώ- είχαμε μείνει σύμφωνοι ότι θα συζητηθούν οι δύο τροπολογίες σήμερα, δύο προσθήκες του Υπουργού, τις οποίες έχουμε υπόψη μας.
ΠΡΟΕΔΡΟΣ (Απόστολος Κακλαμάνης): Αναδιατύπωση θα είναι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι, δεν βλέπω αναδιατύπωση, κύριε Πρόεδρε. Βλέπω ένα περίεργο χαρτί που μας μοιράζεται, υπό τον περίεργο πάλι τίτλο "παράρτημα". Παράρτημα λέγει επί μιας προσθήκης που πρόκειται να συζητηθεί. 'Ενα παράρτημα, κύριε Πρόεδρε, το οποίο είναι τρία νομοσχέδια χωριστά. Παράρτημα της τελευταίας ώρας.
Αν έχετε την καλοσύνη, δείτε το, κύριε Πρόεδρε, και ζητήστε από τον κύριο Υπουργό να το αποσύρει αμέσως, χάριν της σοβαρότητος του Κοινοβουλίου δηλαδή! ΠΡΟΕΔΡΟΣ (Απόστολος Κακλαμάνης): Κύριε Πρόεδρε, η μόνιμη διαφωνία μας. Εσείς κήδεσθε του κύρους του Κοινοβουλίου, μην κάνουμε τόσο εύκολη χρήση. Αυτό το ζητήσατε εσείς χθες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι είναι το παράρτημα; Είναι οι τροποποιούμενες διατάξεις; ΠΡΟΕΔΡΟΣ (Απόστολος Κακλαμάνης): Είναι αυτό που ζητήσατε χθες και το οποίο έρχεται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εβλαπτε να γράψει "τροποποιούμενες διατάξεις"; ΠΡΟΕΔΡΟΣ (Απόστολος Κακλαμάνης): Κύριε Πρόεδρε, υπάρχει μια τάση, η οποία όπως βλέπετε ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηθελα μια εξήγηση.
ΠΡΟΕΔΡΟΣ (Απόστολος Κακλαμάνης): ... ακόμα και εσάς με την τεράστια πείρα που έχετε, σας παγιδεύει και κάνετε λάθη. Είναι αυτό που ζητήσατε εσείς χθες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχει καλώς.
ΠΡΟΕΔΡΟΣ (Απόστολος Κακλαμάνης): Ας προχωρήσουμε τώρα.
Ορίστε, κύριε Παπαγεωργόπουλε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θέλω να ρωτήσω αν θα υπάρξουν άλλες υπουργικές τροπολογίες. Γιατί αυτήν τη στιγμή μας δόθηκε μια υπουργική τροπολογία του κ. Παπαντωνίου και του κ. Φούρα για την κατάργηση των διατάξεων του βιντεολόττο. Θα έχουμε και άλλες; 
ΠΡΟΕΔΡΟΣ (Απόστολος Κακλαμάνης): Κύριε Παπαγεωργόπουλε, η συζήτησή μας, όπως έχει αρχίσει, είναι για την τροπολογία που ζητήσαμε να έλθει η κυρία Υπουργός. Εν συνεχεία έχουμε τα της εισοδηματικής πολιτικής και υπάρχει -τώρα κατετέθη, να τη δείτε- και η τροπολογία αυτή.
Επί της τροπολογίας της κυρίας Υπουργού ο κ.Σπυριούνης έχει το λόγο για δύο λεπτά.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αντιλαμβάνομαι την οφειλομένη ευαισθησία προς τα θύματα της δοκιμασίας της 7ης Σεπτεμβρίου. Δικαιούμαι όμως και ερεθίζομαι να διερωτηθώ και να ερωτήσω την κυρία Υπουργό και το Κοινοβούλιο: Και αλλού είχαμε σεισμούς και αλλού είχαμε έκτακτα γεγονότα και δεν ελήφθη η ανάλογη μέριμνα.
Να υποβάλω λοιπόν την παράκληση, κύριε Πρόεδρε, να δούμε με την ευρύτερη έννοια αυτήν την ευαισθησία που οφείλουμε σε δοκιμαζόμενα τμήματα του λαού μας και να το επεκτείνουμε και για το χθες και για το μέλλον σε όλες τις παρόμοιες περιπτώσεις. Αυτό ήθελα. Κατά τα άλλα ψηφίζω την τροπολογία.
ΠΡΟΕΔΡΟΣ (Απόστολος Κακλαμάνης): Μάλιστα. Επειδή το ίδιο ζήτησε χθες και ο κ. Αποστόλου, τον άκουσα από την αίθουσα, το έχει υπόψη της η κυρία Υπουργός και θα απαντήσει, υποθέτω.
Ο κ. Γικόνογλου. Απών, διαγράφεται.
Ο κ. Παπαθεμελής. Απών, διαγράφεται.
Ο κ. Κουλούρης. Απών, διαγράφεται.
Ο κ. Κουρής. Απών, διαγράφεται.
Ο κ. Καραμάριος. Απών, διαγράφεται.
Ο κ. Αθανάσιος Γιαννόπουλος έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: 'Ετσι, δεν υποστηρίζονται θέσεις.
ΠΡΟΕΔΡΟΣ (Απόστολος Κακλαμάνης): Νομίζω, κύριε συνάδελφε, ότι σε πέντε λεπτά αν δεν βρέθηκε ένας συνάδελφος, δεν πρέπει να αδικούμε τους συμπτωματικώς απόντες κάποια στιγμή. 'Αλλωστε, δεν μπορεί να είμεθα όλοι όπως ο Πρόεδρος εδώ, ο κ.Μητσοτάκης. Το κακό είναι ότι το παράδειγμά του δεν το ενστερνιζόμεθα όλοι.
Εγώ αυτά που οφείλω τα αποδίδω, κύριε Πρόεδρε. Δεν έχω δυστυχώς ο ίδιος ανάλογη μεταχείριση.
Ορίστε, κύριε Γιαννόπουλε.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι γεγονός ότι οι τελευταίοι σεισμοί υπήρξαν οι πλέον καταστροφικοί που έχουν συμβεί στην πατρίδα μας. Είναι όμως και πάλι γεγονός ότι δεν είναι ο σεισμός η μόνη καταστροφική θεομηνία που παρατηρείται.
Χθες ήταν πολύ σωστή η παρατήρηση του πρώην Υπουργού του κ. Παπαδόπουλου που έβαλε τα πράγματα σε μια λογική βάση. Και ποια είναι η λογική βάση; 'Οτι θα πρέπει οπωσδήποτε οι καταστροφές να έχουν μια συγκεκριμένη διάσταση και όχι να έχουν χρονικό αφορισμό. Αυτό βέβαια θα πρέπει να μας απασχολήσει όλους και παράλληλα θα πρέπει να δούμε την πρόταση η οποία έγινε και εκ μέρους του κ. Σιούφα για το θέμα του μικρού που είχε το "σύνδρομο της κατάχωσης", του Τζαννή, που είναι ακρωτηριασμένος.
Ελέχθη ότι όπως έγινε από τη Βουλή για το παιδάκι του άτυχου ιπταμένου, θα τύχει κάτι ανάλογο και από τη Βουλή υπό τη μορφή της αναλήψεως εξόδων. Εγώ έχω μια αντίθετη άποψη. Εφόσον υπάρχει ασφαλιστική κάλυψη, θα πρέπει το ασφαλιστικό ταμείο, αμέσως, είτε ΙΚΑ είναι αυτό είτε οτιδήποτε είναι, να αναλάβει τις δαπάνες της αποκατάστασης. Διότι μοιραίως κατ' αυτόν τον τρόπο συνεχώς η Βουλή θα υιοθετεί την ίδια τακτική σε τέτοιες ακρωτηριαστικές βλάβες που συμβαίνουν σε πάρα πολλά άτομα, από πάρα πολλές θεομηνίες ή που θα συμβούν ενδεχομένως και θα εμφανιστεί η Βουλή να καλύπτει κατά κάποιο τρόπο όχι τόσο κομψό, τα θέματα αυτά, που είναι ακριβώς θέματα ασφαλιστικών ταμείων.
Οφείλει το ΙΚΑ -γιατί ΙΚΑ πιστεύω ότι έχει το ατυχές αυτό παιδί- να αναλάβει αμέσως την αποκατάταση, να μεταβεί στο εξωτερικό και να υπάρξει το πρόσθετο μέλος που χρειάζεται για τη φυσική του αποκατάσταση.
ΠΡΟΕΔΡΟΣ (Απόστολος Κακλαμάνης): Δεν είναι πάντως αυτό το θέμα μας τώρα. Ο κ. Σιούφας διατύπωσε μια ευχή. Θα το δούμε αυτό το θέμα και στη Διάσκεψη. 'Αλλωστε δεν αναφέρεται σε επιβάρυνση του κρατικού προϋπολογισμού με αποφάσεις της Βουλής.
Νομίζω ότι θα πρέπει να επανέλθουμε στο θέμα της τροπολογίας και επ'αυτής δεν είναι άλλος να μιλήσει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, χθες η κυρία Υπουργός δεν ήταν παρούσα. Νομίζω, ομόφωνα η Βουλή πήρε μια θέση. Είπε κάτι κατά τη γνώμη μου αυτονόητο, δηλαδή ότι δεν πρέπει να γίνεται διάκριση μεταξύ ομοίων περιπτώσεων, ότι δεν είναι δυνατόν να μεταχειριζόμεθα αλλιώτικα τους σεισμοπαθείς επειδή συνέβη οι σεισμοί να γίνουν στην Αθήνα και αλλιώτικα τους σεισμοπαθείς αν συμβούν οι σεισμοί σε μια μακρινή ελληνική περιφέρεια, στα Γρεβενά ή στο Αίγιο ή κάπου αλλού.
Εγώ είχα κάνει πρώτος την πρόταση, κυρία Υπουργέ, εκεί που λέτε "γίνονται αυτά για τα θύματα των σεισμών της 7ης Σεπτεμβρίου", να σβήσετε το "7ης Σεπτεμβρίου" -χωρίς κατά συνέπεια να υπάρχει χρονική και τοπική αναφορά- και να πείτε γενικά στα θύματα των σεισμών. 'Εχουν ψυχή και οι 'Ελληνες που ζουν στην υπόλοιπη Ελλάδα, όχι μόνο αυτοί που ζουν στην περιοχή των Αθηνών. Το υποστήριξε και ο κ. Παπαδόπουλος. Δεν πιστεύω να είναι αυτός επαρκής λόγος για να το αρνηθεί η σημερινή κυρία Υπουργός. 
ΠΡΟΕΔΡΟΣ (Απόστολος Κακλαμάνης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ θα ήθελα να πω μόνο, κύριε Πρόεδρε, όσον αφορά το θέμα του μικρού παιδιού, του Πολυκανδριώτη, ότι συμφωνώ με την άποψη που διατυπώσατε. Να το δούμε στα πλαίσια της Διάσκεψης των Προέδρων και επί της ουσίας συμπαρατάσσομαι με την άποψη που διετύπωσε ο κ. Σιούφας.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, συζητούμε την τροπολογία αυτή σήμερα ύστερα από συνεννόηση και πρόταση της Κυβέρνησης να αναβληθεί η ψήφισή της χθες το απόγευμα με την προοπτική ότι η Κυβέρνηση θα την επανεξέταζε και σήμερα εδώ -λαμβάνοντας υπόψη τις τοποθετήσεις που έγιναν απ' όλες τις πλευρές- είτε θα την έφερνε βελτιωμένη είτε θα την έπαιρνε πίσω.
Αντιλαμβάνομαι από τον τρόπο με τον οποίο εισάγεται αυτήν την ώρα για να συζητηθεί ότι η Κυβέρνηση παραμένει στο περιεχόμενο της τροπολογίας όπως συζητήθηκε χθες. Συνεπώς ο μεσολαβήσας χρόνος από χθες το απόγευμα μέχρι και σήμερα, είτε με τις τοποθετήσεις που έκανε η πλευρά όλων των κομμάτων της Αντιπολίτευσης είτε με τις τοποθετήσεις τις οποίες έκανε ο συνάδελφος Βουλευτής της Πλειοψηφίας και πρώην Υπουργός Εσωτερικών Δημόσιας Διοίκησης και Αποκέντρωσης κ. Παπαδόπουλος, θα υπήρχε για μια επανατοποθέτηση από την πλευρά της Κυβέρνησης.
Αν μεν η Κυβέρνηση επιμένει και η τροπολογία αυτήν την ώρα έρχεται για ψήφιση όπως ακριβώς κατατέθηκε, η πλευρά της Νέας Δημοκρατίας δεν έχει να προσθέσει τίποτε παραπάνω απ' αυτό το οποίο αναλυτικά και εκτεταμένα αναφέρθηκε από την πλευρά όλων μας χθες και την τροπολογία αυτή θα την καταψηφίσει.
ΠΡΟΕΔΡΟΣ (Απόστολος Κακλαμάνης): Επί της ουσίας η κυρία Υπουργός μπορεί να μιλήσει. Σε ό,τι αφορά το διαδικαστικό πρέπει να σας θυμίσω ότι χθες στην Αίθουσα ήταν ο Υφυπουργός Εργασίας και Κοινωνικών Ασφαλίσεων. Εκπροσωπούσε βεβαίως την Κυβέρνηση, αλλά αφ' ης διατυπώθηκαν διάφορες απόψεις για την τροπολογία, έκρινα και είπα στον κ. Κατσαρό, που προήδρευε, ότι βλέπω ότι στην Αίθουσα υπάρχουν διαφορετικές απόψεις και αν μεν ο Υπουργός είναι σε θέση να απαντήσει είτε θετικά είτε αρνητικά, έχει καλώς, άλλως να κρατηθεί. Κρατήθηκε η τροπολογία και η Υπουργός είναι εδώ, για να απαντήσει στο αν θα αλλάξει κάτι ή αν εμμένει στην τροπολογία όπως την έχει διατυπώσει.
Δεν έχει άλλος το λόγο πλην του κ. Παπαγεωργόπουλου και του κ. Σπυρόπουλου.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, δεν θα κάνω χρήση τώρα. 
ΠΡΟΕΔΡΟΣ (Απόστολος Κακλαμάνης): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θέλω να υπενθυμίσω στο Σώμα αυτό που είπα και χθες, αλλά έλειπαν πολλοί συνάδελφοι.
ΠΡΟΕΔΡΟΣ (Απόστολος Κακλαμάνης): Επιτρέψτε μου να πω ότι ο κ. Παπαγεωργόπουλος έχοντας μια-δυο θητείες περισσότερες αναμένει να ακούσει την κυρία Υπουργό. Αν θέλετε, κάντε και σεις το ίδιο.
ΡΟΒΕΡΤΟΣ ΣΠΥΡΟΠΟΥΛΟΣ: Και εγώ θα την ακούσω.
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η Κυβέρνηση προτείνει μια ρύθμιση για τα θύματα του πρόσφατου σεισμού. Θα ήθελα να υπενθυμίσω ότι πρόκειται για πρωτοφανή καταστροφή, δεν έχει ξανασυμβεί στη χώρα μας και γι' αυτό αποτελεί μια εκδήλωση κοινωνικής ευαισθησίας και αλληλεγγύης. Νομίζω ότι είναι το ελάχιστο το οποίο θα πρέπει να προσφέρουμε στα θύματα αυτής της τεράστιας καταστροφής.
Μιλάμε για οικογένειες που έμειναν χωρίς σπίτια, χωρίς δουλειά και που κήδεψαν νεκρούς. Για πρώτη φορά έχουμε τέτοια μαζικά εργατικά ατυχήματα. Σε προηγούμενους σεισμούς, αν θυμάμαι καλά, υπήρξαν θύματα μόνο στο σεισμό του Αιγίου. Δεν υπήρξαν....
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπήρξαν και στη Θεσσαλονίκη και στην Καλαμάτα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Θέλω να πω ότι κακώς δεν προβλέψαμε κάποια ανάλογη ρύθμιση τότε. Η πρόταση, έτσι όπως έρχεται, είναι σύμφωνη και με την πρόταση ....
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν καλύπτετε το μέλλον ούτε και το παρελθόν.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσω, κύριε Μητσοτάκη.
Είναι σύμφωνη με την πρόταση εννέα ή δέκα Βουλευτών, που είχαν καταθέσει την πρόταση αυτή πριν ένα μήνα περίπου, με πρώτον τον κ. Πεπονή. Και τότε η Κυβέρνηση είχε πει ότι κάνει δεκτή την πρόταση αυτή που είχαν υποβάλει οι Βουλευτές, αλλά θα την έφερνε σε άλλο νομοσχέδιο, πιο σχετικό που θα συζητιόνταν θέματα με μια έμμεση σχέση. Και γι'αυτό έρχεται σήμερα αυτή η πρόταση.
Νομίζω ότι το κράτος και η κοινωνία πρέπει να σταθούν αρωγοί στα θύματα αυτά του καταστροφικού σεισμού. Καταλαβαίνω ότι η Νέα Δημοκρατία δεν συμφωνεί με τη διάταξη αυτή, γιατί η κοινωνική ευαισθησία δεν ήταν στοιχείο της πολιτικής της.
('Εντονες διαμαρτυρίες από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Αφήστε να πει την άποψή της και εσείς θα πείτε τον αντίλογό σας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι και έτσι. Εμείς ζητάμε διεύρυνση, όχι ψηφοθηρία στην Αθήνα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Επειδή πράγματι, κύριε Μητσοτάκη, χθες στη συζήτηση είπατε ότι ορισμένους Υπουργούς της Κυβέρνησης Σημίτη τους έχει πιάσει λύσσα και φέρνουν τροπολογίες, γιατί θέλουν να πάρουν ψήφους στη Β'Αθηνών, θα ήθελα να σας πληροφορήσω ότι εμείς, επειδή δεν έχουμε τόσο μακρά θητεία στο Κοινοβούλιο, δεν έχουμε φθάσει ακόμη στο σημείο να μετράμε τη δυστυχία με ψήφους κατά εκλογική περιφέρεια.
ΑΘΑΝΑΣΙΟΣ ΚΟΝΤΑΞΗΣ: Είναι υβριστικό αυτό που λέτε.
ΠΡΟΕΔΡΟΣ (Απόστολος Κακλαμάνης): Δεν είναι σωστό να μιλάει κανείς και να διακόπτετε συνεχώς.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Να σας πω παρεμπιπτόντως ότι τα περισσότερα θύματα είναι στο υπόλοιπο Αττικής και όχι στην εκλογική μου περιφέρεια. Θα ήθελα να πω ότι διατυπώθηκε χθες ότι αυτή η πρόταση είναι καθ'υπερβολή. Είναι το μίνιμουμ της κοινωνικής ευαισθησίας και κοινωνικής αλληλεγγύης που πρέπει να δείξει η Κυβέρνηση και ούτε βεβιασμένη κίνηση αποτελεί ούτε μπορεί να ανοίξει διάφορα παράθυρα. Είναι ακριβώς η ίδια ρύθμιση που υπάρχει στο νόμο για τις συλλογικές διαπραγματεύσεις που ψήφισε η ελληνική Βουλή το περασμένο καλοκαίρι για τα θύματα της τρομοκρατίας, για τη σύζυγο ή τα τέκνα Ελλήνων πολιτών, που έχουν πέσει θύματα τρομοκρατίας. Είναι ακριβώς η ίδια ρύθμιση.
Σας είπα ότι η πρόταση αυτή είναι ακριβώς όπως την πρότειναν οι Βουλευτές και αναφέρεται στο σεισμό της 7ης Σεπτεμβρίου. Η Κυβέρνηση δεν έχει καμία αντίρρηση, το αντίθετο μάλιστα, αν συμβούν άλλα τέτοια καταστροφικά γεγονότα, να φέρει τη ρύθμιση αυτή. Αλλά το θεωρεί και λίγο γρουσουζιά να πούμε από τώρα ότι θα γίνουν τέτοιοι σεισμοί, τέτοιες καταστροφές και να έχουμε μία ρύθμιση. Γενικότερα για καταστροφές πρέπει να το δούμε, γιατί μπορεί να υπάρξουν άλλες θεομηνίες ή πλημμύρες. Αλλά πλημμύρες είχαμε χωρίς όμως να έχουμε θύματα και μαζικά εργατικά ατυχήματα, όπως σε αυτήν την περίπτωση. Γι'αυτό φέρνουμε αυτήν τη ρύθμιση. Και να είσθε σίγουροι, αν ο μη γένοιτο, συμβεί κάποια τέτοια μεγάλη καταστροφή, τότε η Κυβέρνηση -όπως και σε αυτήν την περίπτωση άμεσα αντέδρασε με μία σειρά από μέτρα για ανακούφιση των σεισμοπαθώνθα σταθεί αρωγός και πάλι σε οποιαδήποτε θύματα της οποιασδήποτε καταστροφής.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, οφείλω μία εξήγηση. Εμείς δεν ζητήσαμε να μην ψηφιστεί αυτή η διάταξη. Κάνει λάθος η κυρία Υπουργός. Εμείς είπαμε .....
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ο Κοινοβουλευτικός Εκπρόσωπός σας το είπε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σας είπαμε ότι η διάταξη αυτή δεν μπορεί να είναι εξατομικευμένη μόνο για ένα σεισμό.
ΠΡΟΕΔΡΟΣ (Απόστολος Κακλαμάνης): Και σας απήντησε ότι θα είναι γρουσουζιά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μας είπε ότι δεν έχουμε κοινωνική ευαισθησία. 'Ισα-ίσα. Εμείς είπαμε ότι πρέπει να έχουμε ίση κοινωνική ευαισθησία για όλη την Ελλάδα και όχι μόνο για μία περιφέρεια.
ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος έχει το λόγο. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, χθες ο επίτιμος Πρόεδρος του κόμματος, ο Κοινοβουλευτικός μας Εκπρόσωπος, οι ομιλητές καταθέσαμε θέσεις και προτάσεις για το πώς θα έπρεπε να υπάρχει ένα σχέδιο αντιμετώπισης εκτάκτων αναγκών, ώστε το κράτος να μην έρχεται στο γόνατο, εμβαλωματικά, πρόχειρα κατά περίπτωση, κατά ειδικό ενδιαφέρον -εντός ή εκτός εισαγωγικών- εκλογικό, δεν θα το αρνηθείτε αυτό, κύριε Υπουργέ, προκειμένου να αντιμετωπίζει τα ζητήματα αυτά ισότιμα, ομότιμα, ισόποσα για όλους τους 'Ελληνες. Δεν υπάρχουν 'Ελληνες της Καλαμάτας ή της Β' Περιφέρειας Αθηνών ή των Γρεβενών, όλοι είναι το ίδιο.
Κυρία Υπουργέ, αυτές τις σοβαρές προτάσεις δεν τις εξορκίζετε με αναφορές στη γρουσουζιά. Ζήτημα είναι αν υπάρχει σοβαρότητα της Κυβέρνησης, προκειμένου να αντιμετωπίσει μεγάλα προβλήματα και αν η Κυβέρνηση μπορεί να σταθεί στο ύψος των περιστάσεων. Τα περί γρουσουζιάς κλπ., είναι πράγματα του δικού σας επιπέδου και εσάς αφορούν.
Από κει και πέρα επικαλεστήκατε για μία ακόμη φορά -δυστυχώς μιλάμε μέσω τρίτων, γιατί εσείς δεν έρχεστε εύκολα στη Βουλή- το τεκμήριο της κοινωνικής ευαισθησίας. Ποια κοινωνική ευαισθησία, κυρία Υπουργέ; Είδατε τι γίνεται γύρω σας; Την ανεργία, την κακομοιριά, την κοινωνία των 2/3, τη φτώχεια; Εσείς είστε οι εξ ουρανού αρμόδιοι για να λύσετε αυτά τα προβλήματα; Και εκμεταλλεύεστε αυτήν τη φτώχεια και δυστυχία, γιατί χρησιμοποιείτε μπαλκόνι προεκλογικό, προκειμένου να ωφεληθείτε από αυτήν την υπόθεση. Ο Υπουργός Εργασίας που έστησε τα περιπτεράκια ξοδεύει εξακόσια εκατομμύρια (600.000.000) δραχμές αυτές τις ημέρες για να προβάλει το αρνητικό του έργο για την ανεργία. Αυτή είναι η κοινωνική σας ευαισθησία.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα παρακολουθήσω τον προκλητικό τρόπο με τον οποίον η Υπουργός απευθύνθηκε και στο Σώμα και στη Νέα Δημοκρατία. Θα πάρει όμως σημείο προς σημείο απάντηση για τα θέματα που έθεσε. Μίλησε η κυρία Υπουργός για έλλειψη κοινωνικής ευαισθησίας από την πλευρά της Νέας Δημοκρατίας. Η δική μας απάντηση είναι ότι πριν λεχθεί αυτό από την Κυβέρνηση, οφείλει να κοιταχθεί στον καθρέπτη και να δει ποια πολιτική οδηγεί σε κοινωνική σκληρότητα, σε περιθωριοποίηση μεγάλων κοινωνικών ομάδων, μετατρέποντας σε κόλαση την ελληνική κοινωνία, που έγινε κοινωνία των 2/3, ποια φορολογική πολιτική έχει τη μορφή της φορολογικής επιδρομής, με ποια πολιτική αυξάνεται η ανεργία δραματικά και σχεδόν κάθε ελληνική οικογένεια έχει έναν και δύο ανέργους και τον τρόπο με τον οποίον χειρίστηκε ακόμη και αυτήν τη φυσική καταστροφή ή την επένδυση για να ανορθώσει το τρωθέν βάναυσα εξ ιδίας πολιτικής κοινωνικό της πρόσωπο. Στερείστε αυτού του προσώπου και δεν μπορείτε ούτε με ύβρεις ούτε με επιστροφή των επιχειρημάτων να σας απαλλάξει ή να εξωραϊσει την εικόνα σας.
Κύριε Πρόεδρε, η Νέα Δημοκρατία ήρθε με συγκεκριμένες προτάσεις για το θέμα και όχι απλά με την εικόνα ότι μπορεί με κάποιους ενδεχομένους διορισμούς σε επιτυχία να απαλύνει τον πόνο των ανθρώπων που είχαν νεκρούς, τραυματίες και ανάπηρους.
Σας καταθέσαμε συγκεκριμένη πρόταση με την οποία -ίσως στη ρύμη του λόγου σας σας ξέφυγε η φράση "σε τέτοια έκταση εργατικά ατυχήματα"λέγαμε γι' αυτό ακριβώς, να θεωρηθούν οι περιπτώσεις των νεκρών και των καταστάντων αναπήρων ως εργατικά ατυχήματα και να στηριχθούν με αυτόν τον τρόπο οι οικογένειες των θυμάτων.
Αλλά ο Υφυπουργός Κοινωνικών Ασφαλίσεων είπε χθες ότι δεν μπορεί να γίνει αυτό και να θεωρηθεί ατύχημα ο θάνατος.
Δεύτερον, το ότι τα έχετε χαμένα κυριολεκτικά αποδεικνύεται ότι... 
ΠΡΟΕΔΡΟΣ (Απόστολος Κακλαμάνης): Σας παρακαλώ, συντομεύστε, για να κλείσουμε τη συζήτηση αυτή. Δεν καταλαβαίνω, γιατί να πάρει τέτοια έκταση αυτό το ζήτημα.
ΔΗΜΗΤΡΙΟΣ ΣΙΟΥΦΑΣ: Με συγχωρείτε. Για ένα τόσο σοβαρό θέμα που έρχεται, η Υπουργός...
ΠΡΟΕΔΡΟΣ (Απόστολος Κακλαμάνης): Είπε μία φράση η Υπουργός. Απαντήσατε εσείς και ο κ. Μητσοτάκης και ο κ. Παπαγεωργόπουλος. Να κλείσει το θέμα.
ΔΗΜΗΤΡΙΟΣ ΣΙΟΥΦΑΣ: Δεν έπρεπε να γίνει αυτή η συζήτηση; Θα μας καταργήσετε, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Μα, είναι φράση αυτή "θα σας καταργήσω"! 
ΔΗΜΗΤΡΙΟΣ ΣΙΟΥΦΑΣ: Δεν πρόλαβα να ολοκληρώσω τη φράση μου.
ΠΡΟΕΔΡΟΣ (Απόστολος Κακλαμάνης): Ορίστε, συνεχίστε.
ΔΗΜΗΤΡΙΟΣ ΣΙΟΥΦΑΣ: Στο νομοσχέδιο που συζητάμε υπάρχουν ρυθμίσεις για το καταστροφικό θέμα των σεισμών της 7ης Σεπτεμβρίου. Υπάρχει αλαλούμ από διαφορετικούς Υπουργούς. Ούτε συνεννόηση μεταξύ σας δεν έχετε. Και θέλετε να αποδώσετε στην πλευρά της Νέας Δημοκρατίας και στα άλλα κόμματα της Αντιπολίτευσης εναντίωση στην προσπάθεια εξωραϊσμού και φτιασιδώματος του κοινωνικού σας προσώπου. Αυτό το έχετε χάσει προ πολλού και το αποδεικνύει κάθε φορά στις κάλπες ο ελληνικός λαός. Θα σας το αποδείξει γρήγορα, όταν θα γίνουν οι εκλογές.
Εμείς επιμένουμε ότι η ρύθμιση είναι μόνο μία. Γενναία πολιτική κοινωνικής προστασίας και όχι αυτά τα μπαλώματα με τα οποία έρχεστε να ξεγελάσετε τον κόσμο ότι δήθεν το πρόβλημα υπάρχει μόνο στην Αττική και πουθενά αλλού.
ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακολούθησα με μεγάλη προσοχή τα όσα είπε η κυρία Υπουργός. Διαμαρτύρομαι σε σας, γιατί δεν διαμαρτυρηθήκατε για τα όσα είπε για τους παλιούς Βουλευτές. Το ότι είναι εδώ πολλοί Βουλευτές, σημαίνει ότι έχουν την έγκριση του ελληνικού λαού. Εύχομαι και σεις να σημειώσετε τον αριθμό των θητειών του κ. Κακλαμάνη, εμού και άλλων συναδέλφων.
Κύριε Πρόεδρε, η Υπουργός δεν έχει καταλάβει ότι η ελληνική διοίκηση έχει αποψιλωθεί. Δεν υπάρχουν υπάλληλοι σε όλους τους νομούς σε όλες τις υπηρεσίες. Στην Εύβοια η ΤΥΔΚ δεν έχει αρχιτέκτονα, δεν έχει γεωλόγο, δεν έχει πολιτικό υπομηχανικό. Οι τεχνικές υπηρεσίες δεν έχουν αρχιτέκτονα. 
ΠΡΟΕΔΡΟΣ (Απόστολος Κακλαμάνης): Είναι άλλο το θέμα.
ΒΑΣΙΛΗΣ ΚΕΔΙΚΟΓΛΟΥ: Ενώ, λοιπόν, από τη μία μεριά υπάρχει τεραστία ανάγκη να τακτοποιήσει τη διοίκηση διορίζοντας ανθρώπους, οι οποίοι είναι απολύτως αναγκαίοι, για να προχωρήσει η οικονομία και για να υπάρξει πρόοδος έρχεται τάχα και χαρίζει κάποιους διορισμούς κάποιων θυμάτων. Είναι σοβαρή πολιτική αυτή; Δηλαδή οι σεισμοπαθείς της Αθήνας είναι γαλαζοαίματοι και της Ευβοίας είναι μαυροαίματοι; ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Της Ιστιαίας.
ΒΑΣΙΛΗΣ ΚΕΔΙΚΟΓΛΟΥ: Της Ιστιαίας, της Ηλείας ή άλλων περιοχών.
Αυτό είναι ένα κείμενο που δεν θα ήθελα να το χαρακτηρίσω. Παρακαλώ την Υπουργό να αποσύρει το ταχύτερο την τροπολογία και να φροντίσει να φέρει άλλη με την οποία να στελεχώσει τη διοίκηση, η οποία έχει απογυμνωθεί πλήρως.
Κάντε έναν απολογισμό. Πάρτε "ΤΑ ΝΕΑ" τα οποία κυκλοφόρησαν προ ολίγων ημερών. Σας λένε ακριβώς ποια είναι η εικόνα της διοίκησης σε διαφόρους νομούς.
ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ : Κύριε Πρόεδρε, η κυρία Υπουργός επικαλέσθηκε μία ρύθμιση, η οποία είχε γίνει λόγω συνεπειών από τρομοκρατικές ενέργειες. Είναι εντελώς διαφορετικές οι συνέπειες από φυσικές καταστροφές. Δεν τις ευχόμαστε, αλλά είτε τις θέλουμε είτε όχι θα υπάρχουν. Απ' αυτήν την άποψη δεν είναι δυνατόν επιλεκτικά μόνο για την περίπτωση του σεισμού της 7ης Σεπτεμβρίου να ρυθμίζετε θέματα αγνοώντας όλη την υπόλοιπη Ελλάδα.
Εμείς θα ψηφίζαμε την τροπολογία, εάν κάνατε έναν συνολικό σχεδιασμό με συγκεκριμένες προτάσεις. Τώρα δεν ψηφίζουμε εάν δεν αφαιρεθεί η 7η Σεπτεμβρίου.
ΠΡΟΕΔΡΟΣ (Απόστολος Κακλαμάνης): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, σχετικά με αυτό το θέμα έγινε συζήτηση και στην Διαρκή Επιτροπή. Η πρόταση ήλθε από Βουλευτές της ελάσσονος Αντιπολιτεύσεως. 'Εχω τη βεβαιότητα ότι στη Διαρκή Επιτροπή υπήρχε ομοφωνία. Κλήθηκε ο συζητών Υπουργός, ο οποίος δεν ήταν αρμόδιος να ενσωματώσει σε συνεργασία με την αρμόδια Υπουργό αυτήν την τροπολογία στο νομοσχέδιο ως είχε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τώρα υπάρχει ομοφωνία εάν η διάταξη είναι γενική.
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Πρόεδρε. 
ΡΟΒΕΡΤΟΣ ΣΠΥΡΟΠΟΥΛΟΣ: Ως έχει ακριβώς η διάταξη έτσι συζητείται.
Για μία διάταξη που πριν από λίγες μέρες τουλάχιστον όσοι εκπροσωπούσαμε τα κόμματά μας στην Διαρκή Επιτροπή ομοφωνούσαμε, τώρα διαφωνούμε για άλλους λόγους, για λόγους που τελικά εξυπηρετούν σκοπιμότητα έντασης σε ένα θέμα το οποίο συνενώνει τις δυνάμεις μας, τις απόψεις μας, επικαλούμενοι θέματα δευτερεύουσας σημασίας, δηλαδή ότι θα πρέπει ενδεχομένως τώρα μετά από καθυστέρηση τριών ετών να δούμε τι έγινε στην βόρειο Ελλάδα, στο Αίγιο κλπ.
Είναι μια διάταξη που ενδεχομένως μπορεί και στο μέλλον να χρησιμοποιηθεί, είναι σωστή και σαν τέτοια την υποστηρίζουμε. 
ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, χθες πήρα το λόγο επί της τροπολογίας και είπα ότι εμείς θα την ψηφίσουμε την τροπολογία αλλά θέλω να επισημάνω και σήμερα ότι πρέπει να εφαρμόζεται γενικά σε όλη την Ελλάδα, διότι αν δεν το κάνει αυτό η κυρία Υπουργός πρέπει να ξέρει ότι θα υπάρξει πρόβλημα συνταγματικό, διότι καθιερώνει διάκριση μεταξύ ανθρώπων που θα έχουν τις ίδιες προϋποθέσεις. 'Αρα παραβιάζεται η αρχή της ισότητας. Επομένως και το θέμα των νεκρών από το σεισμό του λεκανοπεδίου Αττικής θα καλυφθεί αλλά και θα εφαρμόζεται -και δεν ευσταθεί αυτό που είπατε κυρία Υπουργέ- για όλη την Ελλάδα, αν οψέποτε προκύψει το ίδιο θέμα θάνατοι δηλαδή από σεισμούς σε οποιαδήποτε περιοχή της Ελλάδος.
Επομένως νομίζω -και ο κύριος Πρόεδρος θα συνηγορήσει- ότι πρέπει αυτή η ρύθμιση να γίνει χωρίς τον περιορισμό μόνο του συγκεκριμένου σεισμού και για το Λεκανοπέδιο και μόνο, αλλά να ισχύσει και για οποιοδήποτε σεισμό γίνει που ποτέ να μην γίνει. 'Ετσι γίνονται οι νομοθετικές ρυθμίσεις και έτσι πρέπει να γίνονται. Με αυτόν τον τρόπο καλύπτεται και το θέμα του λεκανοπεδίου Αττικής, αλλά θα καλύπεται και οποιαδήποτε άλλη περίπτωση σε όποια γωνιά της Ελλάδος που ο μη γένοιτο γίνει σεισμός ή περιστατικά τέτοια ανωτέρας βίας που θα δημιουργούν τα ίδια προβλήματα.
Αυτή είναι η τοποθέτηση η δική μας και νομίζω ότι δεν πρέπει να επιμείνει η κυρία Υπουργός. Πρέπει να ικανοποιήσει έτσι ακριβώς το αίτημα για να μπορέσει και η διάταξη να υλοποιηθεί. Γιατί φοβάμαι ότι αν επιμείνει σε αυτόν τον περιορισμό, θα πέσει η διάταξη αυτή, αν προσβληθεί από σεισμόπληκτους άλλων περιοχών, ως αντισυνταγματική στα δικαστήρια. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε το λόγο για μισό λεπτό μόνο. 
ΠΡΟΕΔΡΟΣ (Απόστολος Κακλαμάνης): Ορίστε έχετε το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μια κουβέντα μόνο για την αποκατάσταση της αλήθειας.
Το τι ψηφίσαμε στη Διαρκή Επιτροπή περιέχεται στο Πρακτικό.
ΠΡΟΕΔΡΟΣ (Απόστολος Κακλαμάνης): Εξηγήσατε τη στάση σας.
ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ: Αυτή είναι νεότερη τροπολογία και προφανώς επειδή είναι πολλές τις μπέρδεψε ο συνάδελφος της Συμπολίτευσης. 
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε νομίζω ότι είπα γιατί φέρνω αυτήν την τροπολογία και την ανάγκη που πρέπει να καλύψουμε. Πρόκειται για ένα γεγονός που σε έκταση είναι πρωτοφανές. Ελπίζουμε να μην ξανασυμβεί όμως δεν είμαι σίγουρη αν τέτοιες καταστροφές μπορούμε να τις ρυθμίζουμε με πάγιες ρυθμίσεις, διότι υπάρχουν κάποιες ιδιαιτερότητες, τις οποίες θα πρέπει να τις βλέπουμε. Και χρειάζεται και ταχύτητα στην αντιμετώπιση κάποιων θεμάτων αλλά, και για κάθε περίπτωση.
Λέω ο μη γένοιτο αν έχουμε ένα σεισμό που έχουμε κάποιες εκατοντάδες χιλιάδες θύματα ίσως θα πρέπει να έχουμε κάποιες άλλες ρυθμίσεις και όχι τις ρυθμίσεις που προτείνουμε τώρα για την Αττική και δεν είχαμε προτείνει π.χ. για το Αίγιο ή για κάποια άλλη περιοχή. Θα πρέπει να τα δούμε. Η Κυβέρνηση με βάση αυτήν την εμπειρία, η οποία είναι πρωτοφανής για τα ελληνικά δεδομένα έχει ήδη αρχίσει και μελετάει το θέμα των καταστροφών, το πώς θα πρέπει να αντιδρούμε σε αυτές τις περιπτώσεις και ίσως εκεί δούμε κάποιες ρυθμίσεις. Δεν μπορούμε όμως με μια ρύθμιση τώρα να αντιμετωπίσουμε συνολικά πιθανές καταστροφές του μέλλοντος, τις οποίες δεν μπορούμε ούτε να προβλέψουμε. Πάντα σε περιπτώσεις καταστροφών υπάρχουν επι μέρους ρυθμίσεις ανάλογα με την ιδιαιτερότητα. Σας λέω όμως ότι η Κυβέρνηση με βάση αυτήν την εμπειρία που είναι πρωτοφανής έχει αρχίσει και μελετάει γενικά το σύστημα αντιμετώπισης αυτών των καταστροφών και ελπίζω να έχουμε τη δυνατότητα να το συζητήσουμε.
Τώρα, όσο για τα θέματα περί κοινωνικής ευαισθησίας...
ΠΡΟΕΔΡΟΣ (Απόστολος Κακλαμάνης): Κυρία Υπουργέ, με συγχωρείτε -δεν σας περιορίζω, προς Θεού- αλλά αν θέλετε, να μην αρχίσει νέος κύκλος συζήτησης άσχετος με την τροπολογία.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε Πρόεδρε, αλλά θα έπρεπε τότε και τους άλλους ομιλητές να μην τους αφήσετε να επεκταθούν σε άλλα θέματα. ΠΡΟΕΔΡΟΣ (Απόστολος Κακλαμάνης): 'Οχι, με συγχχωρείτε, αλλά εσείς προκαλέσατε με αυτά που είπατε και απήντησαν...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν προκάλεσα εγώ.
ΠΡΟΕΔΡΟΣ (Απόστολος Κακλαμάνης):...αλλά να μην επανέλθουμε σε νέο κύκλο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Μία λέξη θέλω να πω μόνο.
ΠΡΟΕΔΡΟΣ (Απόστολος Κακλαμάνης): Ορίστε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Το θέμα της κοινωνικής πολιτικής που ακολουθεί η Κυβέρνηση εμείς το αποδεικνύουμε καθημερινώς και με τα έργα μας και με τον προϋπολογισμό που έχουμε φέρει. Δεν νομίζω ότι συζητάμε αυτό το θέμα τώρα. 'Αλλωστε στα θέματα της κοινωνικής πολιτικής μας κρίνει ο ελληνικός λαός και όχι η Νέα Δημοκρατία.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος συνάδελφος να μιλήσει επί της τροπολογίας και ερωτάται το Σώμα: Γίνεται δεκτή η τροπολογία με γενικό αριθμό 3272 και ειδικό 929 ; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3272 και ειδικό 929 έγινε δεκτή κατά πλειοψηφία.
Παρακαλώ τον Υφυπουργό κ. Χριστοδουλάκη να μας πει σχετικά με την τροπολογία που ψηφίστηκε χθες, αλλά το Σώμα αποφάσισε να ακούσει κάποια διατύπωση. 'Αν το Σώμα δεν δεχθεί την αλλαγή, η τροπολογία θα παραμείνει όπως έχει ψηφιστεί, εκτός αν το Σώμα δεχθεί την αλλαγή.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε.
Είχαμε συμφωνήσει ότι η ψηφισθείσα τροπολογία με γενικό αριθμό 3272/929 καθώς και το άρθρο 3 της τροπολογίας με γενικό αριθμό 3316/965 που ψηφίστηκε χθες, θα ενταχθούν στο άρθρο 18 του νομοσχεδίου και θα ισχύσουν από 7 Σεπτεμβρίου 1999 όπως και οι λοιπές διατάξεις του άρθρου 18, γιατί αφορούν όλα το ίδιο θέμα. Αυτό είναι το ένα.
ΠΡΟΕΔΡΟΣ (Απόστολος Κακλαμάνης): Παρακαλώ, προχωρήστε στην διατύπωση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και το δεύτερο είναι ότι στο άρθρο 1 της τροπολογίας με γενικό αριθμό 3300/949 η φράση "από1.1 έως 31.12.1997" αντικαθίσταται με τη φράση "από 1.1 έως 31.12.1998". Κατά τα άλλα, η διατύπωση παραμένει ως έχει.
Ευχαριστώ.
ΠΡΟΕΔΡΟΣ (Απόστολος Κακλαμάνης): Επ' αυτού είμαστε σύμφωνοι; 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Χωρίς σχόλια. Ολοκληρώθηκε η συζήτηση. Και μάλιστα εσείς, κύριε Σιούφα, είπατε όχι στο σύνολο αλλά τώρα. Συμφωνείτε, κύριε Σιούφα; 
ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, γιατί δεν αντιμετωπίζει το πρόβλημα. Δεν το έθεσα μόνο εγώ, ετέθη από όλες τις πτέρυγες της Βουλής και πρώτα από την Πλειοψηφία.
ΠΡΟΕΔΡΟΣ (Απόστολος Κακλαμάνης): 'Αρα η τροπολογία παραμένει όπως ψηφίστηκε. Αν μέχρι της ψηφίσεως στο σύνολο του νομοσχεδίου αλλάξει το Σώμα άποψη έχουμε χρονικό περιθώριο μέχρι τότε.
Εισερχόμαστε τώρα στη συζήτηση των τροπολογιών που αφορούν την εισοδηματική πολιτική. Είναι οι τροπολογίες 3279, που αφορά το ποσό εξομάλυνσης για τους συνταξιούχους και η 3345, που αφορά τις αυξήσεις της εισοδηματικής πολιτικής.
'Οσοι επιθυμείτε να μιλήσετε επ' αυτών των τροπολογιών παρακαλώ να εγγραφείτε με την κάρτα σας και να δώσουμε στους εισηγητές το λόγο. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, να υπάρξει άνεση χρόνου. 
ΠΡΟΕΔΡΟΣ (Απόστολος Κακλαμάνης): Βεβαιότατα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα συζητηθούν και οι δύο μαζί, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): 'Ετσι αποφασίσαμε. 'Ομως θα υπάρξει και η άνεση χρόνου για τους εισηγητές οπωσδήποτε.
Κύριε Υφυπουργέ, έχετε να κάνετε κάποιες αλλαγές στα κείμενα των τροπολογιών; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχω ορισμένες αλλαγές και προσθήκες, κύριε Πρόεδρε, γιατί οι ρυθμίσεις αυτές είναι πάρα πολύ εκτενείς και μέχρι της ολοκληρώσεώς τους προέκυψε η ανάγκη... 
ΠΡΟΕΔΡΟΣ (Απόστολος Κακλαμάνης): Ποια τροπολογία είναι από τις δύο; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι η τροπολογία για την εισοδηματική πολιτική του 2000.
Στο άρθρο 1 παράγραφος 3, έκτο εδάφιο, οι λέξεις "με προεδρικό διάταγμα" αντικαθίστανται με τις λέξεις "με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και του κατά περίπτωση αρμοδίου Υπουργού".
Στο τελευταίο εδάφιο της ίδιας παραγράφου, οι λέξεις "με το ίδιο Π.Δ." αντικαθίστανται με τις λέξεις "με την ίδια κοινή Υπουργική Απόφαση".
Στην παράγραφο 6 του ίδιου άρθρου, στον τελευταίο στίχο, οι λέξεις "και μέχρι 80% αυτών" διαγράφονται.
ΠΡΟΕΔΡΟΣ (Απόστολος Κακλαμάνης): Λοιπόν, στο τέλος της παραγράφου 6, το "και μέχρι 80% αυτών" διαγράφεται και μπαίνει αντίστοιχα τελεία. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στο τέλος του ίδιου άρθρου, προστίθενται παράγραφοι 8 και 9 με το εξής περιεχόμενο: "8. Στους φαρμακοποιούς υπαλλήλους του ΟΓΑ καταβάλλεται το επίδομα ανθυγιεινής και επικίνδυνης εργασίας, που προβλέπεται από τις διατάξεις του άρθρου 2 παρ. 1, εδάφιο IV του Π.Δ/τος 904/1978 (ΦΕΚ 217/Α), στο ύψος που αυτό έχει διαμορφωθεί κατά την έναρξη ισχύος του παρόντος άρθρου για τους φαρμακοποιούς υπαλλήλους Υπουργείων, Ν.Π.Δ.Δ. και Οργανισμών".
"9. Η διάταξη της παρ. 5 του άρθρου 22 του ν.2738/1999 (ΦΕΚ 180/Α) έχει εφαρμογή από την έναρξη της ισχύος της και για το προσωπικό της πρώην εταιρείας "Αερολιμήν Αθηνών Α.Ε.", που μεταφέρθηκε στην Υπηρεσία Πολιτικής Αεροπορίας (ΥΠΑ) με τη διάταξη του άρθρου δευτέρου του ν.2338/1995 (ΦΕΚ 202/Α) με την επιφύλαξη της ισχύος των διατάξεων του άρθρου 29 του ν.2470/97 (ΦΕΚ 40/Α)".
ΠΡΟΕΔΡΟΣ (Απόστολος Κακλαμάνης): Αυτή η διάταξη τι αφορά; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα μιλήσω αναλυτικά και αργότερα. Αυτή η διάταξη αφορά το προσωπικό, το οποίο μεταφέρεται τώρα στο νέο αεροδρόμιο Σπάτων και που εργαζόταν πριν στην εταιρεία "Αερολιμήν Αθηνών". Είναι η διασφάλιση των αποδοχών, τις οποίες λάμβαναν. 
ΠΡΟΕΔΡΟΣ (Απόστολος Κακλαμάνης): Σε αυτούς εφαρμόζονται οι διατάξεις, που έχουν νομοθετηθεί για ποιους; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για τις Νομαρχιακές Αυτοδιοικήσεις.
Επίσης, στην παράγραφο 5 του ίδιου άρθρου που συζητάμε, στον πρώτο στίχο, οι λέξεις "των Νομαρχιακών Αυτοδιοικήσεων" αντικαθίστανται με τις λέξεις "που κατέχουν οργανικές θέσεις και υπηρετούν στις Νομαρχιακές Αυτοδιοικήσεις".
Επί του άρθρου 3, κύριε Πρόεδρε, στην παράγραφο 1, στοιχείο (α') στη δεύτερη σειρά, μετά τις λέξεις "συμπεριλαμβάνονται η άδεια και οι" προστίθενται οι λέξεις ...
ΠΡΟΕΔΡΟΣ (Απόστολος Κακλαμάνης): Το α' όμως είναι άλλη παράγραφος, που αντικαθιστά κάτι.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Προστίθενται οι λέξεις "πάσης φύσεως" μετά απ' αυτό και συνεχίζει...
ΠΡΟΕΔΡΟΣ (Απόστολος Κακλαμάνης): Προστίθεται το "και οι πάσης φύσεως εξαγορές υπηρεσιών"; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στην παράγραφο 1, στοιχείο β' στην τρίτη σειρά, μετά τις λέξεις "συμπεριλαμβάνονται η άδεια και οι", το ίδιο πράγμα είναι, προστίθενται οι λέξεις "πάσης φύσεως". ΠΡΟΕΔΡΟΣ (Απόστολος Κακλαμάνης): Προστίθεται το "και οι πάσης φύσεως εξαγορές υπηρεσιών".
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στην παράγραφο 1, το στοιχείο ζ' και το περιεχόμενό του διαγράφονται.
ΠΡΟΕΔΡΟΣ (Απόστολος Κακλαμάνης): Επιτρέψτε μου να πω, γιατί πρέπει να φροντίζουμε και τη γλώσσα λίγο εδώ μέσα ότι για τη φράση "οι πάσης φύσεως εξαγορές υπηρεσιών", κάποια άλλη διατύπωση πιο δόκιμη πρέπει να βρείτε μέχρι το τέλος.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στην πορεία της συζητήσεως...
ΠΡΟΕΔΡΟΣ (Απόστολος Κακλαμάνης): Εξαγορές κάνουμε στην αγορά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι εξαγορές είναι πάσης φύσεως. Δεν εξαιρείται καμία. Τι το θέλετε αυτό; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μας το επεσήμαναν οι νομικοί ότι θέλει μία προσθήκη.
'Οπως είπα και προηγουμένως, στην παράγραφο 1 το στοχείο ζ' και το περιεχόμενό του διαγράφονται. Κατ' επέκταση, στην παράγραφο 1 το στοιχείο η' γίνεται ζ' πλέον.
Επίσης, η παράγραφος 2 διαγράφεται.
ΠΡΟΕΔΡΟΣ (Απόστολος Κακλαμάνης): 'Ολη η παράγραφος 2; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα.
Σας ευχαριστώ, κύριε Πρόεδρε και ελπίζω στην κατανόησή σας για τις αλλαγές αυτές, οι οποίες έχουν διανεμηθεί.
ΠΡΟΕΔΡΟΣ (Απόστολος Κακλαμάνης): Σας παρακαλώ να τα δώσετε στους κλητήρες να τα μοιράσουν και να τα υπογράψετε, για να καταχωριστούν στα Πρακτικά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Βεβαίως, κύριε Πρόεδρε.
(Στη σημείο αυτό ο Υφυπουργός Οικονομικών κ. Χριστοδουλάκης καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής: Αθήνα 10-11-1999 "ΣΗΜΕΙΩΜΑ ΘΕΜΑ: "Διορθώσεις - Προσθήκες στην Τροπολογία για την Εισοδηματική Πολιτική του 2000" Επί του άρθρου 1 Στην παράγραφο 3, στο έκτο εδάφιο οι λέξεις "με Προεδρικό Διάταγμα (Π.Δ.)" αντικαθίστανται με τις λέξεις "με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και του κατά περίπτωση αρμόδιου Υπουργού".
Στο τελευταίο εδάφιο της ίδιας οι λέξεις "με το ίδιο Π.Δ." αντικαθίστανται με τις λέξεις "με την ίδια κοινή Υπουργική απόφαση".
Στην παρ. 6 του ίδιου άρθρου στον τελευταίο στίχο οι λέξεις "και μέχρι 80% αυτών" διαγράφονται.
Στο τέλος του ίδιου άρθρου προστίθενται παρ. 8 και 9 με το εξής περιεχόμενο: "8. Στους φαρμακοποιούς υπαλλήλους του ΟΓΑ καταβάλλεται το επίδομα ανθυγιεινής και επικίνδυνης εργασίας, που προβλέπεται από τις διατάξεις του άρθρου 2 παρ. 1 εδάφιο ΙV του Π.Δ/τος 904/1978 (ΦΕΚ 217/Α), στο ύψος που αυτό έχει διαμορφωθεί κατά την έναρξη ισχύος του παρόντος άρθρου για τους φαρμακοποιούς υπαλλήλους Υπουργείων, ΝΠΔΔ και Οργανισμών".
"9. Η διάταξη της παρ. 5 του άρθρου 22 του ν. 2738/1999 (ΦΕΚ 180/Α) έχει εφαρμογή, από την έναρξη της ισχύος της και για το προσωπικό της πρώην εταιρείας "Αερολιμήν Αθηνών Α.Ε." που μεταφέρθηκε στην Υπηρεσία Πολιτικής Αεροπορίας (Υ.Π.Α.) με τη διάταξη του άρθρου δεύτερου του ν. 2338/1995 (ΦΕΚ 202/Α) με την επιφύλαξη της ισχύος των διατάξεων του άρθρου 29 του ν. 2470/97 (ΦΕΚ 40/Α)".
Στην παράγραφο 5 του ίδιου άρθρου στον πρώτο στίχο οι λέξεις "των Νομαρχιακών Αυτοδιοικήσεων" αντικαθίστανται με τις λέξεις "που κατέχουν οργανικές θέσεις και υπηρετούν στις Νομαρχιακές Αυτοδιοικήσεις".
Επί του άρθρου 3 Στην παράγραφο 1 στοιχείο (α) στη δεύτερη σειρά μετά τις λέξεις φύσεως".
Στην παράγραφο 1 στοιχείο (β) στην τρίτη σειρά μετά τις λέξεις "...συμπεριλαμβάνονται η άδεια και οι" προστίθενται οι λέξεις "πάσης φύσεως".
Στην παράγραφο 1 το στοιχείο (ζ) και το περιεχόμενό του διαγράφονται. Στην παράγραφο 1 το στοιχείο (η) γίνεται (ζ).
Η παράγραφος 2 διαγράφεται.
1) Η τροπολογία με Γεν. Αριθμό 3272 και ειδικό 929 καθώς και το άρθρο 31 της τροπολογίας με Γεν. Αριθμό 3316 και ειδικό 965 που ψηφίστηκε χθες και αποφασίστηκε να ενταχθούν στο άρθρο 18 του Νομοσχεδίου θα ισχύσουν από 7 Σεπτεμβρίου 1999, όπως και οι λοιπές διατάξεις του άρθρου 18 του Νομοσχεδίου.
Τροπολογία με αριθμ. Γεν. 3000 και Ειδικό 949 Στο άρθρο 1 της τροπολογίας η φράση "από 1/1/ - 31/12/97" αντικαθίστανται με τη φράση "από 1/1/ - 31/12/1998" .").
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε να προσθέσετε τίποτε για την τροπολογία που αφορά τους συνταξιούχους; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Καλώς.
Θα δώσουμε στους εισηγητές από δέκα λεπτά για να διατυπώσουν με περισσότερη άνεση τις απόψεις τους.
Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, με τη συζητούμενη τροπολογία και ειδικότερα με τα άρθρα 1 και 2, καθορίζεται η εισοδηματική πολιτική της Κυβερνήσεως για τους δημοσίους υπαλλήλους γενικότερα και τους στρατιωτικούς.
Πιστεύω ότι η μισθολογική πολιτική του έτους 2000 είναι μια μισθολογική πολιτική που δίχως άλλο αντικατοπτρίζει πλήρως και τον προσανατολισμό της Κυβέρνησης για την ενίσχυση των εισοδημάτων των εργαζομένων και ταυτόχρονα επιβεβαιώνει αυτό που για αρκετά χρόνια ή τουλάχιστον τα τρία τελευταία χρόνια, επίμονα υποστηρίζουμε ότι, βασικός στόχος της Κυβέρνησης είναι η ενίσχυση εκείνων των εισοδηματικών κατηγοριών που επιφορτίζονται με βάρη σε όλη την προσπάθεια για τη σταθεροποίηση της ελληνικής οικονομίας.
Η μισθολογική πολιτική του έτους 2000 έχει δύο βασικούς άξονες. Ο πρώτος άξονας αφορά τις φορολογικές ελαφρύνσεις των μισθωτών και ο δεύτερος τις αυξήσεις των αποδοχών τους. Οι αυξήσεις, στο σύνολο των αποδοχών, θα κυμανθούν σε κάθε περίπτωση σε ένα ποσοστό που θα προσεγγίσει και στις περισσότερες περιπτώσεις θα ξεπεράσει το 2,3%, ενώ για τους συνταξιούχους, όπου εκεί διασφαλίζεται με άλλους τρόπους η αύξηση, οι αυξήσεις θα κυμανθούν από 3,5% μέχρι 4%.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Μην ξεχνάμε το γεγονός ότι μιλούμε για μία περίοδο όπου ο ετήσιος πληθωρισμός του 2000 θα είναι 1,9% και βέβαια αυτό επιβεβαιώνει πλήρως ότι μέσα από την ασκούμενη εισοδηματική πολιτική υπάρχει ο στόχος της ενίσχυσης των πραγματικών εισοδημάτων των εργαζομένων.
Θέλω να θυμίσω στο Σώμα ότι η φετινή εισοδηματική πολιτική θα πρέπει να συνδυαστεί με τις φορολογικές ελαφρύνσεις, με τη μείωση των επιτοκίων των στεγαστικών δανείων, που ειδικότερα για τους δημοσίους υπαλλήλους και τους στρατιωτικούς δημιουργεί ένα πραγματικό εισόδημα και με τη μείωση των έμμεσων φόρων.
Επίσης θέλω να επισημάνω ότι ίσως είναι η πρώτη φορά -το λέω μήπως κάνω ένα μικρό λάθος, προσωπικά εκτιμώ ότι είναι η πρώτη φορά- που από το 1974 μέχρι σήμερα έγκαιρα η Κυβέρνηση, πριν ολοκληρωθεί ο χρόνος καθορίζει και ψηφίζει την εισοδηματική πολιτική της επόμενης χρονιάς. Βέβαια θέλω να επισημάνω και κάτι άλλο, που νομίζω ότι τιμά την Κυβέρνηση και ειδικότερα το Υπουργείο Εσωτερικών και Δημόσιας Διοίκησης, δεδομένου ότι αυτή η εισοδηματική πολιτική είναι η τελευταία εισοδηματική πολιτική που μονοσήμαντα καθορίζεται από τη Βουλή των Ελλήνων.
Από το έτος 2000 λειτουργεί η διαδικασία των συλλογικών διαπραγματεύσεων, αφού ολοκληρώθηκαν οι συζητήσεις και ψηφίστηκε το σχετικό νομοσχέδιο -ισχύει πια, είναι νόμος του κράτους- και από το 2000 και για ένα εξάμηνο υπάρχει η διαδικασία των συλλογικών διαπραγματεύσεων και για τους δημοσίους υπαλλήλους με ένα δημοκρατικό σύστημα, θα έλεγα ίσως το δημοκρατικότερο σύστημα, συλλογικών διαπραγματεύσεων που λειτουργεί στην Ευρώπη.
Στην πορεία θα ήθελα να επισημάνω μερικά πράγματα. Να επισημάνω τα κύρια σημεία που αφορούν την εισοδηματική πολιτική ή τις αυξήσεις που αφορούν τους στρατιωτικούς στο δεύτερο άρθρο.
Διαπιστώνουμε και εκεί ότι εξαντλούνται -βέβαια είναι σίγουρο ότι και για τις προηγούμενες ρυθμίσεις θα ακουστούν φωνές, αλλά και γι' αυτή τη ρύθμιση ειδικότερα- οι δυνατότητες που είχε η εθνική οικονομία και το Υπουργείο Οικονομικών για την αύξηση των αποδοχών των στρατιωτικών.
Με τις προτεινόμενες ρυθμίσεις ο ανθυπολοχαγός -έτσι λέω ενδεικτικά δύο, τρία νούμερα- από εκατόν ογδόντα οκτώ χιλιάδες πεντακόσιες (188.500) δραχμές που είναι σήμερα ο βασικός του μισθός την 1.7.2000 γίνεται διακόσιες τρεις χιλιάδες (203.000) δραχμές.
Επίσης, υπάρχει το επίδομα θέσης υψηλής ή αυξημένης ευθύνης για τους βαθμούς του αντισυνταγματάρχη, ταγματάρχη και τους αντιστοίχους που από δέκα χιλιάδες (10.000) δραχμές γίνεται είκοσι χιλιάδες (20.000) δραχμές. Στο βαθμό των λοχαγών, υπολοχαγών, ανθυπολοχαγών και αντιστοίχων, το αντίστοιχο επίδομα από πέντε χιλιάδες (5.000) δραχμές γίνεται δεκαπέντε χιλιάδες (15.000) δραχμές κλπ.
Θεσπίζονται κλιμακωτά ακόμη από 1.1.2000 για τα μόνιμα στελέχη των Ενόπλων Δυνάμεων, της ΕΛ.ΑΣ., του Πυροσβεστικού και Λιμενικού Σώματος επιδόματα ευθύνης και μάλιστα επιδόματα που είναι κυμαινόμενα από πέντε χιλιάδες (5.000) δραχμές έως πενήντα χιλιάδες (50.000) δραχμές το μήνα και επίδομα αυξημένης επιχειρηματικής ετοιμότητας μονάδων οριζόμενο σε δέκα χιλιάδες (10.000) δραχμές το μήνα αυξανόμενο την 1.7.2000 σε είκοσι χιλιάδες (20.000) δραχμές.
Τα λέω ενδεικτικά -αναφέρονται στο άρθρο 2- προκειμένου να καταδείξω τη διάσταση που έχουν οι αυξήσεις των στρατιωτικών που σαφώς είναι υπερτριπλάσιες από τον πληθωρισμό, ίσως τετραπλάσιες και πενταπλάσιες. Μάλιστα έχουν δοθεί με έναν τέτοιο τρόπο, προκειμένου να αντιμετωπισθούν οι ανάγκες της πλατιάς πλειοψηφίας των αξιωματικών.
Θέλω να επισημάνω ακόμα και κάτι άλλο. 'Ενα από τα βασικότερα που πραγματεύεται το άρθρο 3 είναι η αναπροσαρμογή των συντάξεων του Ναυτικού Απομαχικού Ταμείου. 'Οπως όλοι ξέρουμε, το Ναυτικό Απομαχικό Ταμείο είναι ένα προβληματικό ταμείο, ωστόσο όμως ένα από τα βασικότερα αιτήματα των ναυτεργατών και των συνταξιούχων ναυτεργατών είναι η αναπροσαρμογή των συντάξιμων αποδοχών τους στο 60% των συλλογικών συμβάσεων εργασίας. Αυτό ικανοποιείται από 1.1.2000 και έτσι νομίζουμε ότι ικανοποιείται ένα πάγιο, αλλά ταυτόχρονα και δίκαιο αίτημα των ναυτικών.
Ενδεχομένως να υπάρχουν ακόμα μεγαλύτερες διεκδικήσεις και αυτό είναι σωστό. Κανείς δεν μπορεί να περιορίσει το δικαίωμα χαμηλοσυνταξιούχων να διεκδικούν και αυτό πρέπει να κάνουν. Η Κυβέρνηση κάθε φορά πρέπει να εξαντλεί τις δυνατότητές της, προκειμένου να ανταποκρίνεται στις ανάγκες και στις απαιτήσεις κοινωνικών ομάδων έστω κι αν δεν μπορεί να προσεγγίσει πλήρως τις απαιτήσεις και τις ανάγκες τους.
Ακόμα πρέπει να επισημάνουμε ότι στην προτεινόμενη τροπολογία και στο τέταρτο άρθρο ορίζεται η αύξηση του ΕΚΑΣ, του Επιδόματος Κοινωνικής Αλληλεγγύης Συνταξιούχων, για το 2000 που αυξάνεται σε ποσοστό 17%.
Δεν θα μιλήσω για το τελευταίο άρθρο, γιατί το θεωρώ ήσσονος σημασίας.
Κλείνοντας και αξιοποιώντας το χρόνο που υπάρχει, επανέρχομαι στο αρχικό σημείο. Πιστεύουμε ότι η ελληνική Κυβέρνηση, το Υπουργείο Οικονομικών και το Υπουργείο Δημόσιας Διοίκησης αντιμετωπίζουν την εισοδηματική πολιτική του έτους 2000 με έναν τρόπο που προσεγγίζει τις απαιτήσεις και τις ανάγκες των δημοσίων υπαλλήλων. Είναι σίγουρο ότι κανείς ή ενδεχομένως και καμία πολιτική δεν θα μπορούσε να καλύψει τις ανάγκες. 'Ομως τις προσεγγίζει, εξαντλώντας όλες τις δυνατότητες προς θετική κατεύθυνση.
Δεν θέλω να προκαταλάβω, ή, αν θέλετε, να προτρέξω κρίνοντας τις απόψεις που θα ακουστούν σε λίγο. Πιστεύω όμως ότι στη διαδρομή μας σαν Κυβέρνηση, όχι μόνο σ' αυτήν τη θητεία, αλλά και στις προηγούμενες θητείες, ελάχιστες ήταν οι στιγμές που στηρίχθηκε μία πολιτική, από την Αντιπολίτευση όσο φιλεργατική κι αν ήταν.
Νομίζω ότι δεν στηρίχθηκε ούτε η εισοδηματική πολιτική το 1982 ούτε ακόμη ρυθμίσεις, όπως ήταν ο ν. 1264, όπου ονομάστηκε τότε νέος 330. Δεν το λέω για να οξύνω μνήμες του παρελθόντος, τονίζω όμως ότι υπάρχει ένας εθισμός στους εργαζόμενους, όπου τα πολιτικά κόμματα διαχωρίζονται ό,τι και να συμβεί, πάνω σε θέματα μείζονος πολιτικής σημασίας, όπως είναι η εισοδηματική πολιτική.
Οι εργαζόμενοι, κατά την άποψή μας, κατανοούν ότι η Κυβέρνηση και το ΠΑΣΟΚ έχουνε μια πολιτική που αντιστοιχείται στις προσδοκίες τους και ξέρουν πάρα πολύ καλά ότι κάθε φορά εξαντλούμε όλες τις δυνατότητές μας προκειμένου να αποδείξουμε έμπρακτα και να επιβεβαιώσουμε την ορθότητα των επιλογών μας, έχοντας ταυτόχρονα να αντιμετωπίσουμε οικονομικά προβλήματα, που αφορούν το σύνολο της ελληνικής κοινωνίας και την οικονομία γενικότερα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο εισηγητής της Συμπολίτευσης που μόλις τελείωσε, φαίνεται ότι δεν είχε πολλά επιχειρήματα για να υπερασπιστεί την εισοδηματική πολιτική της Κυβέρνησης και ασχολήθηκε στην προσφιλή και αδάπανο άσκηση ιδεολογημάτων και στην επίκληση του πολυφορεμένου πια τεκμηρίου της δικής σας ευαισθησίας και της μη ευαισθησίας -ή αλλιώς πώς χαρακτηρίστε την- των υπολοίπων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Εν πάση περιπτώσει, για να έρθουμε στο νομοσχέδιο είναι ένα ακόμη δείγμα της προχειρότητος που νομοθετεί η Κυβέρνηση και είναι δείγμα και ασέβειας το ότι φέρνει την εισοδηματική πολιτική, που από κοινοβουλευτικό έθιμο είχε εξελιχθεί σε θεσμό, να συζητείται σαν ειδικό νομοσχέδιο ώστε να τίθενται όλα τα ζητήματα απ' όλους τους Βουλευτές, που θα είχαν τη δυνατότητα να πάρουν το λόγο και όλοι οι ενδιαφερόμενοι θα μπορούσαν να μας καταθέσουν έγκαιρα τις απόψεις τους, ώστε να τις αξιολογήσουμε και να τις υποστηρίξουμε, αν έπρεπε να τις υποστηρίξουμε.
Πολιτικά, λοιπόν, σήμερα μας δίνετε τη δυνατότητα να λειτουργήσουμε σε χρόνο ανεπαρκή και να μην μπορέσουμε να αναδείξουμε ένα μείζον ζήτημα, ένα σπουδαίο νομοσχέδιο, που ήταν ίσως το πρώτο μετά τον προϋπολογισμό, που προσδιόριζε την πολιτική της Κυβέρνησης και παράλληλα την πολιτική των λοιπόν κομμάτων απέναντι στη στρατηγική που χάραξε. 'Ετσι, λοιπόν, σε ασφυκτικά χρονικά περιθώρια καλούμεθα να συζητήσουμε αυτό το πρόχειρο νομοσχέδιο, το οποίο έρχεται υπό μορφή τροπολογίας. Δείγμα της προχειρότητας ήσαν και οι τελευταίες αλλαγές που πριν από λίγη ώρα μας έκανε ο κύριος Υπουργός και Θεός είδε. Ποιος μπορεί τώρα να τις ελέγξει και να τις επεξεργαστεί, προκειμένου να καταθέσει σοβαρή και υπεύθυνη άποψη. Ας είναι. Αυτά είναι εις βάρος της διαδικασίας του Κοινοβουλίου, εις βάρος του νομοθετικού έργου και εις βάρος των εργαζομένων στο δημόσιο τομέα, που στο τέλος υφίστανται τις συνέπειες αυτής της στρεβλής και ελαττωματικής νομοθετικής εργασίας.
Επί του θέματος. Αυτό το νομοσχέδιο, το λέω νομοσχέδιο, γιατί έτσι είναι στην ουσία του- κινείται στον αστερισμό των προεκλογικών σκοπιμοτήτων. 'Εχει πει η Κυβέρνηση πολλές φορές ότι πρώτη φορά στα χρονικά του ελληνικού κοινοβουλευτικού βίου, έρχεται η Κυβέρνηση πριν το τέλος του χρόνου να καταθέσει την εισοδηματική πολιτική και αυτό είναι ένα δείγμα του πώς λειτουργούμε, και σε τι ρυθμούς ωριμότητας έχει φθάσει η κοινοβουλευτική διαδικασία. Ποιον κοροϊδεύετε; Από πρώτη του έτους ισχύουν οι συλλογικές διαπραγματεύσεις στο δημόσιο τομέα και δεν θα έχετε την ευκαιρία να κάνετε μικροπολιτική από μπαλκόνι. Γι' αυτό το φέρνετε πριν, προκειμένου να έχετε τη δυνατότητα να πουλήσετε προς αφελείς, ό,τι μπορείτε να πουλήσετε από τη μεταχειρισμένη και φθαρμένη πραμάτεια σας. Αυτή είναι όλη η αλήθεια. Το φέρνετε, λοιπόν πριν, γιατί από πρώτη του έτους θα συζητήσουν οι εμπλεκόμενοι φορείς, η πολιτεία, η συλλογική εκπροσώπηση, προκειμένου να βρουν τις λύσεις που πρέπει. Και να ήταν σωστό το αποτέλεσμα, θα σας το χαρίζαμε, όπως έχουμε τη γενναιότητα να σας χαρίζουμε χίλιες δυο παρατυπίες, αλλά τι κάνετε; Το 1997 ψηφίσατε -εσείς ο ίδιος ήσασταν ο εισηγητής, κύριε Υπουργέ- το νέο μισθολόγιο, για να περιορίσετε τις όποιες στρεβλώσεις και ακρότητες παρεμβάσεις στην εισοδηματική πολιτική, όλων των κυβερνήσεων που στην πορεία είχαν δημιουργήσει. Αντ' αυτού, οι ίδιοι τροποποιείτε αυτό το βασικό νομοθέτημα.
Και έχουμε ένα 2% αύξηση στο σύνολο των μισθών, το οποίο ενσωματώνεται στο βασικό μισθό και ήταν ένα πολιό αίτημα και μια παλιά πρόταση δικιά μας, αλλά από εκεί και πέρα το 2% είναι για τους πληβείους, είναι για όσους δεν εκπροσωπούνται από ισχυρό Υπουργό της Κυβέρνησης, ώστε σαν συνήγορός τους ισχυρός, να διαπραγματευθεί και να επιτύχει περισσότερα ωφελήματα. 'Εχουμε δημοσίους υπαλλήλους, που εργάζονται σε Υπουργεία, που οι Υπουργοί μπορούσαν να επιβάλλουν την άποψή τους, να επιτυγχάνουν πλήθος επιδομάτων. Και έχουμε άλλους δημοσίους υπαλλήλους να περιορίζονται στο φτωχό 2%. Αυτή είναι η εισοδηματική σας πολιτική. Και ενώ το 1997 φέρατε το ενιαίο μισθολόγιο, σήμερα το διαλύετε φέρνοντας μια σειρά από επιδόματα. Επίδομα προβληματικών και παραμεθορίων περιοχών 25%, επίδομα νοσοκομειακό 20%, επίδομα ειδικής απασχόλησης ΟΤΑ , επίδομα ανθυγιεινής εργασίας, επίδομα στους αρχιερείς και στους κληρικούς, επίδομα ειδικής απασχόλησης στη Νομαρχιακή Αυτοδιοίκηση, επίδομα των στρατιωτικών υψηλής αυξημένης ευθύνης, των αστυνομικών κλπ.
Εμείς δεν λέμε ότι πολλά δεν ανταποκρίνονται -ίσως όλα- σε πραγματικές ανάγκες, που θα έπρεπε να ικανοποιηθούν. Μάλιστα, πολλά απ'αυτά είναι προτάσεις που κατά καιρούς η Νέα Δημοκρατία με τους εισηγητές και τους εκπροσώπους της έκανε με την ευκαιρία νομοθετικών πρωτοβουλιών της Κυβέρνησης. Και σεις με τη γνωστή αλαζονεία σας τα απορρίψατε πολλές φορές, χωρίς καν να τα συζητήσετε και σήμερα, τα φέρνετε σαν δώρα σε ορισμένες κατηγορίες εργαζομένων στο δημόσιο τομέα. Πριν ένα χρόνο, κύριε Υπουργέ, περάσατε το ειδικό μισθολόγιο των στρατιωτικών και απορρίψατε όλες τις προτάσεις μας, στο όνομα του ότι θα έπεφτε έξω η δημοσιονομική πολιτική. Φέτος έρχεστε και προσεγγίζετε κάπως τις δικές μας απόψεις, αν και υπάρχουν μεγάλες αντιρρήσεις σ'αυτές τις ρυθμίσεις.
'Ολα αυτά μόνο εικόνα συγκροτημένης πορείας και συγκεκριμένης πολιτικής και στρατηγικής δεν μπορούν να προσδώσουν.
Επί των επιμέρους θεμάτων, έχουμε να πούμε ότι τα επιδόματα, όπως εισάγονται, ανοίγουν τους ασκούς του Αιόλου. Ανοίγουν την ευκαιρία της επαναφοράς του παλαιού καθεστώτος, που, όποιος είχε δυνατότητα πίεσης, μέσω συνδικαλιστικού ή πολιτικού ή κομματικού φορέα, μπορούσε να επιτυγχάνει επιδόματα και παροχές συνήθως κάτω απ'το τραπέζι, για να μην το μαθαίνουν οι άλλες τάξεις των εργαζομένων. Αυτήν την αρχή ξεκινήσατε με την παρούσα ρύθμιση.
'Οσον αφορά το άρθρο 2, που αφορά ουσιαστικά το μισθολόγιο των στρατιωτικών, η άποψή μας είναι ότι οι ρυθμίσεις που φέρνετε είναι πρόχειρες, είναι ανεπαρκείς, δεν είναι στη σωστή κατεύθυνση, θα επιτείνουν το κακό. Από το 1996 η Κυβέρνησή σας έχει φέρει τέσσερις ρυθμίσεις για τους στρατιωτικούς. Αυτό και αν δεν είναι η απόδειξη της πλήρους αποτυχίας των κυβερνητικών παρεμβάσεων στον τομέα αυτό. Θα φέρετε και πέμπτη αποτυχημένη ρύθμιση. Πάρτε τη όσο είναι καιρός, επεξεργαστείτε την σωστά, κουβεντιάστε τη με τους ενδιαφερομένους. Δεν δέχθηκαν οι ενώσεις των αποστράτων αξιωματικών Στρατού, Ναυτικού και Αεροπορίας να συζητήσουν. Θεώρησαν προσβολή τη ρύθμιση ως έχει και σας επέστρεψαν την πρόσκληση. Την επέστρεψαν στον Υπουργό Εθνικής 'Αμυνας και έχω το κείμενο εδώ. Ο κλάδος αυτός, όπως γνωρίζουμε όλοι, δεν έχει τη δυνατότητα συνδικαλιστικής εκπροσώπησης. Τη φωνή τους, οι ενώσεις των αποστράτων συναδέλφων τους μπορούν να τη μεταφέρουν σε μας και να ακουστεί. 'Ενας λόγος παραπάνω που πρέπει να σκύψουμε να τους ακούσουμε, μια και δεν μπορούν ούτε διαδηλώσεις να κάνουν ούτε να διατρανώσουν κατά τον οιονδήποτε τρόπο, που κάνουν οι άλλες τάξεις των εργαζομένων, την εργασιακή τους θέση, τη συνδικαλιστική τους άποψη.
Αν θέλετε επιμέρους παρατηρήσεις, τις έχουμε. Οι συντελεστές του προσδιορισμού των βασικών μισθών που καθιερώνουν, δεν έχουν καμία σχέση με στοιχειώδη ορθολογισμό. Θα πρέπει να καθιερωθεί λογική σχέση των συντελεστών από βαθμό σε βαθμό, με κάποια βελτίωση ειδικά στους βαθμούς ταγματάρχου και ταξιάρχου. Οι βασικοί μισθοί είναι και πάλι -μετά την ρύθμιση που εισάγετε- πολύ χαμηλοί. Θα πρέπει να αυξηθούν σημαντικά οι βασικοί μισθοί. Τα επιδόματα που καθιερώνονται, έχουν επιδράσει αρνητικά στο ηθικό του εν ενεργεία προσωπικού.
'Εχουν μεγαλώσει την ψαλίδα μεταξύ ανωτάτων και κατωτέρων αξιωματικών. Και οι ίδιοι διά των αποστράτων συναδέλφων τους έθεσαν το θέμα του ότι έχουν χάσει τη δυνατότητα να ακούγονται από τους κατώτερους συναδέλφους τους, από τους υφισταμένους τους. 'Εχουν χάσει το κύρος τους εξ αιτίας της άδικης σε βάρος τους, σε σχέση με τους κατώτερους αξιωματικούς, άνισης μεταχείρισης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, θα παρακαλέσω -δεν θα αργήσω πολύ- να έχω λίγο χρόνο ακόμη, γιατί είναι ολόκληρο νομοσχέδιο.
'Οσον αφορά τις συντάξεις, δεν επιλύεται το συνταξιοδοτικό πρόβλημα των αποστράτων αξιωματικών, ακριβώς επειδή χρησιμοποιείτε επιδοματική πολιτική και τα επιδόματα δεν μπορούν να έχουν ανταπόκριση στις συντάξεις.
Συνήθως οι συντάξεις των αποστράτων ανέρχονται στο 50% των εν ενεργεία αποδοχών. Ο Α ΓΕΕΘΑ παίρνει σαν σύνταξη το 43% των αποδοχών του. Ο αντιστράτηγος και ο ταξίαρχος το 46% των αποδοχών. Και ο συνταγματάρχης και ο αντισυνταγματάρχης το 49%.
'Ολα αυτά μόνο σοβαρές ρυθμίσεις δεν είναι και θα έπρεπε να τις πάρετε πίσω και να τις ξαναδούμε από την αρχή. Γιατί και η πέμπτη ρύθμιση που φέρνετε, όπως είπα, μετά το 1996 δεν δίνει λύση στο πρόβλημα.
Κάνω αγώνα δρόμου κύριε Πρόεδρε, και θα ήθελα δυο τρία λεπτά ακόμη.
Και έρχομαι στο άρθρο 3 που αφορά το ΝΑΤ. Οι Βουλευτές της Νέας Δημοκρατίας, με τροπολογία που κατέθεσαν στο τελευταίο νομοσχέδιο του Υπουργείου Εμπορικής Ναυτιλίας, πρότειναν την άμεση αναπροσαρμογή των συντάξεων του ΝΑΤ από το 58% επί των καταβαλλομένων αποδοχών που είναι σήμερα, στο 65% και τη σταδιακή αναπροσαρμογή τους μέχρι το 80% του βασικού μισθού. Η τροπολογία απερρίφθη από τον Υπουργό Εμπορικής Ναυτιλίας. Και με τη σημερινή ρύθμιση αυξάνονται από 58% στο 60%. Πρόκειται για ψίχουλα, για μίζερη προσέγγιση προς τους απομάχους της θάλασσας, που είναι γνωστό ότι παίρνουν συντάξεις φτώχειας.
Επίσης θα πρέπει να εξυγιανθεί και να εκσυγχρονισθεί το ΝΑΤ, που βουλιάζει, εξαιτίας της κακοδιοίκησης και του κομματισμού, στα χρέη και στα ελλείμματα. Γιατί και στο συγκεκριμένο ζήτημα η Κυβέρνηση έχει αποδείξει ότι δεν έχει πολιτική.
'Οσον αφορά την αύξηση του ΕΚΑΣ το 2000 κατά 17%, η θέση της Νέας Δημοκρατίας, όπως διατυπώθηκε από τον Αρχηγό του κόμματος κ. Κωνσταντίνο Καραμανλή, είναι ότι θα πρέπει η κατώτατη σύνταξη για όλους να είναι τουλάχιστον εκατόν πενήντα χιλιάδες (150.000) δραχμές και ότι το ΕΚΑΣ θα πρέπει να επεκταθεί και στους αγρότες.
Η ρύθμιση που φέρνετε είναι μίζερη. Επιτείνει τη φτώχεια. Καθιερώνει την κοινωνία των 2/3.
Το επιχείρημά σας ότι δεν υπάρχουν χρήματα, δεν επαρκεί. 'Εχετε χρήματα εκεί που θέλετε -στις αστικές συγκοινωνίες, στην Ολυμπιακή Αεροπορία- να τα δαπανάτε και να τα κατασπαταλάτε χωρίς φειδώ.
Εδώ διακόσια δισεκατομμύρια (200.000.000.000) είναι. Είναι εύκολο να βρεθούν. Τα δικαιούνται. Μπορούμε να το κάνουμε. Και αν δεν το κάνετε εσείς, θα το κάνουμε εμείς. Και αυτό θα γίνει πολύ σύντομα. Και θα έχουμε την ευκαιρία να ξεκινήσουμε με αυτό το σημαντικό μέτρο που θα ανακουφίσει μεγάλο μέρος των πολιτών.
Διώρυγα Κορίνθου. Μπαίνουν όλα εδώ σε αυτό το νομοσχέδιο-ακορντεόν, κύριε Πρόεδρε.
'Οσον αφορά ένα πλήθος επιδομάτων, ανταποκρίνονται σε πραγματικές ανάγκες, το ξαναλέμε. Απλώς είναι κακώς ως απαράδεκτος ο τρόπος που εισάγονται. Είναι, επαναλαμβάνω, πραγματικές ανάγκες και κατά καιρούς τις είχαμε προβάλει αυτές. Ο τρόπος που νομοθετείτε, με επιδοματική πολιτική, δεν είναι αυτός που θα έπρεπε.
Για τους κληρικούς αποτελεί υπόσχεση της Κυβέρνησης, η ρύθμιση του μισθολογικού αυτού ζητήματος. Απλώς είναι ετεροχρονισμένη -την εισάγετε από το 2000- και ψαλιδισμένη. Ο κύριος Πρωθυπουργός δεν κράτησε ούτε εδώ την υπόσχεσή του. Τους έδωσε και λιγότερα και ετεροχρονισμένα.
Αυτά είχα να πω και επιφυλάσσομαι για τη δευτερολογία μου.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σιούφα, έχετε το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ήδη μοιράζεται αυτήν την στιγμή και έχω στα χέρια μου τροπολογία με την οποία η Κυβέρνηση σπεύδει να προλάβει τη συζήτηση τροπολογίας της Νέας Δημοκρατίας για την κατάργηση των διατάξεων περί ολυμπιακού βιντεολόττο.
'Οπως γνωρίζετε, κύριε Πρόεδρε, χρειάστηκαν δεκαπέντε ημέρες από την Κυβέρνηση για να διαπιστώσει και τη νέα ορθότατη παρέμβαση της Νέας Δημοκρατίας ...
ΠΡΟΕΔΡΕΥΩΝ (Παναγιώτης Ν. Κρητικός): Θα έρθει μετά η συζήτηση αυτής της τροπολογίας.
ΔΗΜΗΤΡΙΟΣ ΣΙΟΥΦΑΣ: 'Ενα λεπτό, κύριε Πρόεδρε, μπορεί να συζητηθεί στις μια η ώρα. Τώρα μοιράστηκε.
'Οταν έπαιρνε πίσω η Κυβέρνηση το διαγωνισμό για να μετατρέψει τη χώρα σε ένα απέραντο καζίνο, δεν είχε ούτε αναφέρει ούτε θίξει αυτές τις διατάξεις. Και χρειάστηκε να γίνει τροπολογία της Νέας Δημοκρατίας, που την υπογράφουν όλοι οι Βουλευτές της με πρώτον τον Πρόεδρο του κόμματος, για να έρθει λίγο πριν τη συζήτηση να φέρει αυτές τις διατάξεις, που σημαίνει μη αποδοχή της πρότασης της Νέας Δημοκρατίας. Τηρώντας όμως τα προσχήματα, φέρνει η ίδια τροπολογία με την οποία καταργεί τις διατάξεις. Εμείς χαιρόμαστε γιατί η Κυβέρνηση για μια ακόμη φορά κάνει άτακτη υποχώρηση και σύρεται εκεί που η Νέα Δημοκρατία δίνει αγώνα για την αδιαφάνεια, που υπάρχει σήμερα.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Κύριε Πρόεδρε, πρόκειται για δύο σημαντικότατες τροπολογίες, οι οποίες κατά τη γνώμη μας θα έπρεπε να συζητηθούν χωριστά. Περιέχουν πολλές σημαντικές ρυθμίσεις και άσχετες σε μερικές περιπτώσεις με τη βασική τροπολογία. Εν πάση περιπτώσει, θα προσπαθήσουμε να κάνουμε τις δικές μας παρατηρήσεις γι' αυτές τις δύο τροπολογίες.
Αναφορικά με την τροπολογία περί της μισθολογικής πολιτικής του έτους 2000, έχουμε να δηλώσουμε ως κόμμα ότι βρίσκεται -σε αντίθεση βεβαίως με αυτά που ειπώθηκαν από τον εισηγητή της Πλειοψηφίας- πολύ, μα πάρα πολύ μακριά από τις ανάγκες των εργαζομένων. Βεβαίως, είναι προσαρμοσμένη στις ανάγκες των επιλογών της Κυβέρνησης για περιορισμό των δαπανών, για λιτότητα και όχι κοντά στις ανάγκες των εργαζομένων. Και εξηγούμαι.
Από το χρόνο κατάργησης εκείνης της αυτόματης τιμαριθμικής αναπροσαρμογής που ίσχυε μέχρι και σήμερα, το εισόδημα των εργαζομένων έχει υποστεί σοβαρότατες απώλειες. Εμείς τις υπολογίζουμε περίπου στο 25%. Σε καμία περίπτωση αυτές οι απώλειες δεν μπορούν να αναπληρωθούν με την αύξηση περίπου του 2% που δίδει η Κυβέρνηση στους μισθούς των δημοσίων υπαλλήλων.
Εμείς πιστεύουμε ότι αυτές οι απώλειες είναι επιτακτική ανάγκη να καλυφθούν. Η Κυβέρνηση κατά καιρούς έχει παρουσιάσει -και ίσως να τους επικαλεστεί και σήμερα ο κύριος Υφυπουργός- πίνακες, οι οποίοι δείχνουν ότι έχουν καλυφθεί αυτές οι απώλειες και ότι, εν πάση περιπτώσει, το εισόδημα των εργαζομένων έχει φθάσει με αυτές τις αυξήσεις που έχει δώσει η Κυβέρνηση στα επίπεδα παλαιότερων χρόνων. Πιστεύουμε πως γίνονται λαθροχειρίες, στην κυριολεξία, στον τρόπο υπολογισμού αυτών των πινάκων. Είναι γνωστό ότι η μέθοδος υπολογισμού του πληθωρισμού εξαιρεί μια σειρά από στοιχειώδεις, θεμελειώδεις ανάγκες των εργαζομένων και βεβαίως, η πολιτική της Κυβέρνησης εφαρμόζεται με την προώθηση των ιδιωτικοποιήσεων, με την ένταση της ανεργίας, με τη συρρίκνωση των κοινωνικών δαπανών. Και άρα, με την αύξηση των δαπανών που ο ίδιος ο εργαζόμενος πρέπει να δίδει πια για να ικανοποιεί αυτές του τις ανάγκες, δείχνει ότι ο δείκτης τιμών καταναλωτή τελικά είναι πολύ πιο πάνω απ' αυτόν που η Κυβέρνηση παρουσιάζει.
Και εν πάση περιπτώσει μετά και από αυτές τις αυξήσεις που δίδει η Κυβέρνηση, πιστεύουμε ότι σε καμία περίπτωση οι μισθοί, έτσι όπως διαμορφώνονται μπορούν να καλύπτουν τον εργαζόμενο του 2000 με τις σύγχρονες ανάγκες του, για να μην επαναλάβουμε το γεγονός ότι η Κυβέρνηση επαναφέρει, ενισχύει και μάλιστα με το σημείωμα, με τις αλλαγές ο κύριος Υφυπουργός μας φέρνει ακόμα μια περίπτωση επιδοματικής πολιτικής. Διατηρεί την πολιτική των επιδομάτων, προσπαθώντας έτσι να διασπάσει τους εργαζόμενους και το συνδικαλιστικό κίνημα. Δεν αναπροσαρμόζει τις συντάξεις με βάση τα αιτήματα του συνταξιουχικού αιτήματος στο 80% των συνολικών αποδοχών των υπαλλήλων. Και βεβαίως δεν μπορούμε να συμφωνήσουμε με αυτήν τη λογική της Κυβέρνησης.
Για το δεύτερο άρθρο της τροπολογίας, κύριε Πρόεδρε, που αφορά τους μισθούς των στρατιωτικών. Βεβαίως οι εργαζόμενοι αυτοί αντιμετωπίζουν μια σειρά από προβλήματα και οικονομικές δυσκολίες, λόγω των διαρκών μεταθέσεων που είναι υποχρεωμένοι να κάνουν και προβλήματα με το ωράριό τους και βεβαίως προβλήματα με τα στοιχειώδη δημοκρατικά δικαιώματά τους στο χώρο εργασίας. Δεν είναι η ώρα και δεν με παίρνει κιόλας ο χρόνος να επεκταθώ σε αυτά.
Θα ήθελα να πω πως δυστυχώς η πολιτική της Κυβέρνησης ανοίγει διαρκώς την ψαλίδα ανάμεσα στους κατώτερους και τους ανώτερους αξιωματικούς. Κατά την άποψή μας αυτό είναι και απαράδεκτο και επικίνδυνο.
Πιστεύουμε ότι η Κυβέρνηση επιδιώκει με αυτόν τον τρόπο να δημιουργήσει διαστρωμάτωση στις τάξεις των Ενόπλων Δυνάμεων, που σαν στόχος της θα έχει την τυφλή υποταγή των αξιωματικών και οι οποίοι θα προσδοκούν να ανεβαίνουν στα ανώτερα κλιμάκια-αξιώματα. Κατά τη γνώμη μας δυναμιτίζει ακόμη και αυτήν την ενότητα των Ενόπλων Δυνάμεων. Πιστεύουμε πως ο λόγος των αποδοχών, κατώτερου και ανώτερου αξιωματικού θα πρέπει να είναι ένα προς δύο στο σύνολο των αποδοχών. Σήμερα δεν είναι αυτός ο λόγος είναι πολύ μεγαλύτερος ένα προς δυόμισι περίπου και, επαναλαμβάνω, στο σύνολο των αποδοχών, υπολογιζομένων και όλων των επιδομάτων που οι αξιωματικοί απολαμβάνουν. Βεβαίως και η βάση στην οποία υπολογίζονται οι αποδοχές είναι πολύ χαμηλή. Θα έπρεπε ο μισθός του ανθυπολοχαγού να είναι τουλάχιστον διακόσιες πενήντα χιλιάδες (250.000) δραχμές και επιπλέον τα επιδόματα που δίδονται.
Το τρίτο άρθρο της συγκεκριμένης τροπολογίας ρυθμίζει ζητήματα που αφορούν τους συνταξιούχους ναυτικούς. Κατ' αρχήν θέλουμε να παρατηρήσουμε τα εξής. Η Κυβέρνηση, κατά την άποψή μας, στην εισηγητική έκθεση της συγκεκριμένης τροπολογίας λέει ψέματα, όταν ισχυρίζεται ότι με την αύξηση στο 60% των συλλογικών συμβάσεων από 58% που ήταν, ικανοποιεί ένα πάγιο και δίκαιο αίτημα των ναυτικών. Το πάγιο και δίκαιο αίτημα των ναυτικών είναι πως οι συντάξεις θα πρέπει να υπολογίζονται, να καθορίζονται στο 80% του μισθού των εν ενεργεία ναυτικών.
Επομένως λέει ψέματα η Κυβέρνηση όταν ισχυρίζεται ότι ικανοποιεί το αίτημα των ναυτικών.
Επίσης θα θέλαμε να τονίσουμε πως οι ναυτεργάτες με τις κινητοποιήσεις τους ήταν αυτοί, οι οποίοι ανάγκασαν την Κυβέρνηση να καθορίσει τις συντάξεις στο 58%. Θέλουμε να σημειώσουμε πως ακόμη και αυτή, η τότε ρύθμιση παραβιάζεται κατάφωρα, με αποτέλεσμα οι συντάξεις να έχουν διολισθήσει σε αρκετές ειδικότητες των ναυτεργατών, σε 50% έως 52% του βασικού μισθού.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Θα χρειαστώ δύο τρία λεπτά ακόμα, κύριε Πρόεδρε.
Αλλά ακόμη και με αυτές τις ρυθμίσεις και εξαιρέσεις που φέρνει η Κυβέρνηση με αυτήν την τροπολογία, εξαιρεί τελικά χιλιάδες συνταξιούχους μηχανικούς, καπετάνιους, ναυτικούς, από τη ρύθμιση του 60%.
Θα ήθελα, κύριε Πρόεδρε, με την ευκαιρία, μιας και δεν με παίρνει ο χρόνος, να καταθέσω τις προτάσεις και της ΠΕΜΕΝ με μια σειρά από τροπολογίες που έχουν οι ναυτεργάτες στα Πρακτικά, να τις λάβει υπόψη της η Κυβέρνηση και να τις ικανοποιήσει.
(Στο σημείο αυτό η Βουλευτής κ. Μαρία Μπόσκου, καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής) Το τέταρτο άρθρο της τροπολογίας αφορά την αύξηση του ΕΚΑΣ.
'Εχουμε πει επανειλημμένα σε αυτήν την Αίθουσα ότι είναι απαράδεκτη η τακτική της Κυβέρνησης να μην εξισώνει την κατώτερη σύνταξη των συνταξιούχων με το 80% του ημερομισθίου του ανειδίκευτου εργάτη, αλλά να ακολουθεί αυτήν την πολιτική φιλοδωρήματος και μάλιστα προεκλογικά, κοροϊδεύοντας στην κυριολεξία χιλιάδες συνταξιούχους, οι οποίοι δεν δικαιούνται αυτού του επιδόματος, προσπαθώντας να διασπάσει το κίνημα των συνταξιούχων, θεωρώντας τους συνταξιούχους της τάξης των εκατό είκοσι εννέα χιλιάδων (129.000) υψηλόμισθους, υψηλοσυνταξιούχους, αποκλείοντάς τους από το να λαμβάνουν αυτό το βοήθημα. Και βεβαίως είναι ένα βοήθημα, το οποίο μπορεί ανά πάσα στιγμή, αφού δεν ενσωματώνεται στο μισθό, να παρθεί.
Για το πέμπτο άρθρο, θα θέλαμε να κάνουμε δύο παρατηρήσεις.
Κατ' αρχήν, δεν συμφωνούμε με τις ρυθμίσεις που προωθούν το ξεπούλημα, όπως είχαμε δηλώσει όταν ήρθε ολόκληρο το νομοσχέδιο τότε της διώρυγας της Κορίνθου, καθώς επίσης και με τη ρύθμιση της παραγράφου 5, η οποία, ναι μεν μεταφέρει σε κονδύλι του κρατικού προϋπολογισμού τη δαπάνη μισθοδοσίας του προσωπικού των Νομαρχιακών Aυτοδιοικήσεων, εξαιρεί όμως από αυτό το κονδύλι μια σειρά από υπερωρίες, μια σειρά από ποσά, εν πάση περιπτώσει -δεν είμαι σε θέση να τα βρω αυτήν τη στιγμή- τα οποία θα αναγκαστούν να πληρώσουν οι Nομαρχιακές Aυτοδιοικήσεις από τους ήδη πενιχρούς προϋπολογισμούς τους.
Τελειώνοντας, κύριε Πρόεδρε, θα ήθελα να πω πως θα καταψηφίσουμε αυτήν την τροπολογία, πως έχουμε σοβαρές αντιρρήσεις, που έχουν να κάνουν με την επιδοματική πολιτική της Κυβέρνησης, σε σχέση με την άλλη τροπολογία. Αντί η Κυβέρνηση να υπολογίζει τις συντάξεις στο 80%, δίνει αυτά τα ποσά εξομάλυνσης και μάλιστα σε μια περίοδο προεκλογική. 
ΠΡΟΕΔΡΕΥΩΝ (Παναγιώτης Ν. Κρητικός): Στη δευτερολογία σας θα πείτε τα υπόλοιπα.
ΜΑΡΙΑ ΜΠΟΣΚΟΥ: Στη δευτερολογία μου θα πω περισσότερα.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Πρόεδρε, έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αφού επί τρία χρόνια η Κυβέρνηση του κ. Σημίτη με την περιοριστική εισοδηματική πολιτική, αλλά και με την περιοριστική δημοσιονομική πολιτική αφήρεσε σημαντικό τμήμα από το πραγματικό εισόδημα των συνταξιούχων, αλλά και των μισθωτών του δημοσίου, νομικών προσώπων δημοσίου δικαίου και ΟΤΑ, αλλά και των εργαζομένων συνολικά, τώρα έρχεται να δώσει προεκλογικά ψίχουλα, εμπαίζοντας πράγματι τους συνταξιούχους και τους εργαζόμενους συνολικά στο δημόσιο και στον ιδιωτικό τομέα.
'Ετσι, λοιπόν, με αυτήν την τροπολογία, που είναι ολόκληρο νομοσχέδιο, η Κυβέρνηση δίνει κάποια ψίχουλα προκειμένου -έτσι νομίζεινα παγιδεύσει τους συνταξιούχους και τους πολίτες και να τους κάνει να οδηγηθούν πολιτικά στις εκλογές -μάταια επαναλαμβάνω το επιχειρεί- προς το ΠΑΣΟΚ.
Είναι αλήθεια ότι αυτές οι ρυθμίσεις είναι καθαρά προεκλογικού χαρακτήρα. Στερούνται αρχών και έχουν, επαναλαμβάνω, καθαρώς προεκλογικό χαρακτήρα.
'Ερχομαι στο ΝΑΤ. Πάγιο αίτημα και σωστό αίτημα των ναυτικών και των συνταξιούχων του ΝΑΤ είναι, εδώ και πολλά χρόνια, η σύνταξη του ΝΑΤ να φτάσει στο 80% των αποδοχών των εν ενεργεία συναδέλφων τους, που προβλέπεται από τις συλλογικές συμβάσεις. Με τη ρύθμιση που γίνεται κάθε άλλο παρά οι συνταξιούχοι του ΝΑΤ οδηγούνται προς αυτήν την κατεύθυνση. Εξακολουθούν οι συντάξεις των ναυτικών να είναι σε πάρα πολύ χαμηλά επίπεδα, να είναι συντάξεις κυριολεκτικά πείνας μετά μάλιστα από την παρατεταμένη περιοριστική εισοδηματική πολιτική σε σχέση με τους μισθούς και τις συντάξεις όλων των εργαζομένων και των ναυτικών.
Το ΔΗ.Κ.ΚΙ. διατυπώνει τη θέση ότι θα πρέπει η σύνταξη να επεκταθεί στο 80% των αποδοχών που προβλέπονται από τις συλλογικές συμβάσεις για τους εν ενεργεία ναυτικούς.
'Οσον αφορά τις 'Ενοπλες Δυνάμεις και τα Σώματα Ασφαλείας, οι ρυθμίσεις που γίνονται είναι τελείως αποσπασματικές, αλλά και αυτές καθαρά προεκλογικού χαρακτήρα. Είναι πράγματι, όπως τονίστηκε επανειλημμένως, το τέταρτο νομοθέτημα μέσα σε τρία χρόνια, που γίνεται για το μισθολόγιο των Ενόπλων Δυνάμεων και των Σωμάτων Ασφαλείας. 'Ερχεται η Κυβέρνηση μετά από τρία προηγούμενα νομοσχέδια και την εμμονή της -όπως είπα και στη συζήτηση επί της αρχής- στα απαράδεκτα χαμηλά μισθολόγια των υπηρετούντων στις 'Ενοπλες Δυνάμεις και στα Σώματα Ασφαλείας, και πάλι να δώσει ψίχουλα. 'Ηταν πράγματι τραγική κατάληξη μετά από αυτά που είδαν το φως της δημοσιότητας πριν καταλήξουν σε αυτές τις πενιχρές αυξήσεις που δίνουν οι συναρμόδιοι Υπουργοί Οικονομικών και Εθνικής 'Αμυνας.
Πρέπει να πω στην Κυβέρνηση ότι οι υπηρετούντες στις 'Ενοπλες Δυνάμεις και στα Σώματα Ασφαλείας δεν κάνουν επαιτεία, κύριοι Υπουργοί, και κυρίως θέλω να απευθυνθώ στον κύριο Πρωθυπουργό. Η λογική όμως των αριθμών, η οποία κυριαρχεί στην πολιτική σας, δυστυχώς θεωρεί ως επαίτες τους υπηρετούντες στις 'Ενοπλες Δυνάμεις και στα Σώματα Ασφαλείας.
'Ολοι αυτοί οι άνθρωποι που επιτελούν σημαντικό έργο σε κρίσιμες μάλιστα στιγμές για το έθνος, την πατρίδα, τον ελληνισμό, σε στιγμές απειλών καθημερινών από την Τουρκία, ζητούν την ουσιαστική οικονομική αναβάθμισή τους. Κυρίως όμως ζητούν ίση μεταχείριση σε σχέση με τους άλλους εργαζόμενους του ιδιωτικού και του δημόσιου τομέα και πιο συγκεκριμένα, πέρα από τον προσδιορισμό του βασικού μισθού -όπως το είχαμε επισημάνει και στη συζήτηση του μισθολογίου του 1998- στο βαθμό του ανθυπολοχαγού τουλάχιστον να φθάσουν τις διακόσιες είκοσι χιλιάδες (220.000) δραχμές.
Εκείνα που ζητάμε και εμείς τα στηρίζουμε απόλυτα, γιατί είναι δίκαια χάρην της αρχής της ισότητας στη μεταχείριση των εργαζομένων που έχουν τουλάχιστον τα ίδια τυπικά και ουσιαστικά προσόντα με πιο επικίνδυνη όμως και ανθυγιεινή εργασία, είναι τα εξής: Πρώτον, να χαρακτηρισθεί η εργασία των υπηρετούντων στις 'Ενοπλες Δυνάμεις και στα Σώματα Ασφαλείας, όπως και στην Πυροσβεστική, στο Λιμενικό, ως ανθυγιεινή και επικίνδυνη μιας και είναι αντικειμενικά ανθυγιεινή και επικίνδυνη. Να χορηγηθεί δε το αντίστοιχο επίδομα. Δεύτερον, αφού και αυτοί είναι εργαζόμενοι να δοθεί και σ'αυτούς όπως δίδεται στους άλλους εργαζόμενους στο δημόσιο και στον ιδιωτικό τομέα, η αποζημίωση για την εργασία τους τις Κυριακές, για την υπερεργασία τους, για τις υπερωρίες τους, για νυχτερινά και για αργίες συνολικά. Είναι παράλογα αυτά που ζητάνε; Είναι υποχρέωση της πολιτείας να τους τα δώσει διότι πολλές φορές όταν υπάρχουν συνθήκες δύσκολες χάριν εντυπωσιασμού εξαίρει διά του Πρωθυπουργού ή των Υπουργών την αυτοθυσία και τον ηρωϊσμό π.χ. των αεροπόρων που κάνουν τις αναχαιτίσεις ή των στρατιωτικών, οι οποίοι σε περίοδο ειρήνης όταν γίνονται σεισμοί, πλημμύρες κλπ. δίνουν όλο τον εαυτό τους με επικίνδυνο και ανθυγιεινό τρόπο για να σώσουν ανθρώπους και περιουσίες.
Ευχές και μόνον ευχές δίνει η πολιτεία, ενώ εδώ πρέπει να δείξει ότι δεν υποκρίνεται η Κυβέρνηση και ότι εννοεί αυτά που λέει και ότι δεν τα λέει απλώς για εντυπωσιασμό. Γι' αυτό πρέπει τουλάχιστον να θεσμοθετήσει ίσους όρους στην εργασία, στις ώρες εργασίας, αλλά και στην αμοιβή εργασίας. Ζητάμε εδώ και τώρα με αυτήν την τροπολογία να θεσμοθετηθεί με αναφορά στις διατάξεις που ισχύουν ή στο δημόσιο τομέα ή στον ιδιωτικό τομέα το ωράριο που ισχύει για τους άλλους εργαζόμενους, για την υπερεργασία, για τις υπερωρίες για τα νυχτερινά, για τις αργίες, για τις Κυριακές.
Παράλληλα να χαρακτηρισθεί ανθυγιεινή και επικίνδυνη η εργασία στις 'Ενοπλες Δυνάμεις και στα Σώματα Ασφαλείας και να δοθεί το αντίστοιχο επίδομα.
'Ερχομαι στο ΕΚΑΣ. Είναι απαράδεκτο να εξαιρούνται από το ΕΚΑΣ οι συνταξιούχοι του ΟΓΑ, οι οποίοι έχουν τις μικρότερες συντάξεις στον ελλαδικό χώρο. Ζητάμε, λοιπόν, επέκταση του ΕΚΑΣ και σ' αυτούς.
Είναι απαράδεκτο να συνεχίζει η Κυβέρνηση αυτήν την ύποπτη και ύπουλη τροποποίηση διατάξεων, χωρίς τουλάχιστον να ικανοποιεί την απαίτηση του Συντάγματος και του Κανονισμού της Βουλής, όταν φέρνει διατάξεις με τις οποίες τροποποιεί άλλες, να προσκομίζει παράλληλα και τις τροποποιούμενες.
Η Κυβέρνηση "αθώα", αλλά ύπουλα με την τροποποίηση που ακούσαμε πριν στο άρθρο 1 στην περίπτωση 9 θέλει να εφαρμοστούν οι διατάξεις περί υποχρεωτικής μετάταξης των εργαζομένων στον Αερολιμένα Αθηνών που εδώ και καιρό έχουν πάει στην Υπηρεσία Πολιτικής Αεροπορίας. Θέλει χωρίς τη θέληση των εργαζομένων να τους μετατάσσει -όπως ακριβώς πέρασε διάταξη πριν από λίγους μήνες για τη Νομαρχιακή Αυτοδιοίκηση- σε οποιαδήποτε άλλη υπηρεσία. Δεν είναι δυνατόν να έρχεται τέτοια διάταξη κατ' αυτόν τον τρόπο για να υφαρπάξει ψήφο από την κυβερνητική Πλειοψηφία, γιατί πρόκειται για μια αντιδημοκρατική διάταξη, διάταξη που κατά την άποψή μας είναι και αντισυνταγματική.
Και τέλος, όταν θέλει να ευλογήσει η Κυβέρνηση τα παιδιά της, το κάνει και εδώ ύπουλα. Διαβάστε τη ρύθμιση που έχει στο άρθρο 5. Γι' αυτό και αναφέρεται σε διατάξεις, για να μην καταλαβαίνουν οι Βουλευτές τι περιέχουν οι διατάξεις. Εδώ τροποποιεί απαραδέκτως νόμο, που ψήφισε η ίδια η Κυβέρνηση μέσα στο 1999. Θαυμάστε εκσυγχρονισμό του Κοινονοβουλίου και αναβάθμιση των θεσμών, όπου ειδικά για το ΔΕΠ και για τους εκπαιδευτικούς ΤΕΙ, ειδικά γι' αυτούς, αυξάνει το ανώτατο όριο αποδοχών όταν είναι λειτουργοί και υπάλληλοι του δημοσίου, των ΟΤΑ, αλλά και των άλλων νομικών προσώπων δημοσίου δικαίου. Δηλαδή όσοι είναι ΔΕΠ ή ΤΕΙ και κατέχουν θέσεις σε νομικά πρόσωπα δημοσίου δικαίου ως διοικητές ή γενικοί διευθυντές, αυτών οι ανώτατες αποδοχές -λέει η διάταξη που σας καλεί η Κυβέρνηση να την ψηφίσετε, γιατί εμείς την καταψηφίζουμε- θα έχουν ως ανώτατο όριο αποδοχών όχι το σύνολο των τακτικών αποδοχών, που έχουν όλοι οι άλλοι, όπως παραδείγματος χάρη ο πρόεδρος του Αρείου Πάγου, αλλά το σύνολο των αποδοχών. 'Αλλο τακτικές αποδοχές για όποιον ξέρει και άλλο σύνολο αποδοχών. Αυτό είναι απαράδεκτο και είναι ευλογία στα γένια των συναδέλφων του κυρίου Υφυπουργού Οικονομικών, που είναι καθηγητής πανεπιστημίου. Με αυτόν τον τρόπο νομοθετούν οι κύριοι αυτοί και έχουν το θράσος να μιλάνε για εκσυγχρονισμό και για δήθεν λιτότητα και μη σπατάλη του δημόσιου χρήματος.
Είσθε απαράδεκτοι, κύριοι, και σας καλούμε να αποσύρετε αυτήν τη διάταξη, γιατί αυτή αυξάνει τις αποδοχές σας. Από την άλλη, το συνταξιούχο του ΝΑΤ ή του ΟΓΑ, τον υπάλληλο του δημοσίου, γι' αυτόν υπάρχει λιτότητα και του δίνετε 2,5% αύξηση, ενώ για σας δεκάδες και εκατοντάδες χιλιάδες αύξηση.
Αποσύρετε αυτήν τη διάταξη, γιατί είναι ντροπή να νομοθετείτε με καθαρά συντεχνιακά κριτήρια, όταν είσαστε στην Κυβέρνηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μετά από μια μακρόχρονη πορεία αιματηρών θυσιών από τους οικονομικά ασθενέστερους, έρχεται σήμερα η Κυβέρνηση με τη σημερινή της τροπολογία για την εισοδηματική πολιτική να μας πείσει ότι δίνει παροχές στους εργαζόμενους. Η αύξηση 2% μετά βίας καλύπτει τον πληθωρισμό. Η Κυβέρνηση ξεχνάει τις απώλειες που είχαν οι εργαζόμενοι τα τελευταία χρόνια, με τις εισοδηματικές πολιτικές που εφαρμόστηκαν, αλλά και από τη μη συμμετοχή τους στην άνοδο του ακαθαρίστου εθνικού προϊόντος.
Πρόσφατα είπατε, κύριε Υπουργέ, σε δηλώσεις σας ότι δημιουργήσατε εθνικό πλούτο και δίνετε το πλεόνασμα, και μάλιστα συμπληρώσατε ότι οι οικονομικά ασθενέστεροι θα είναι οι κερδισμένοι του προϋπολογισμού του 2000. Επίσης είπατε ότι φέτος επιτυγχάνεται αναδιοργάνωση του εθνικού εισοδήματος.
Δεν θα σας απαντήσω εγώ, πρόσφατη έκθεση του Ινστιτούτου Εργασίας της ΓΣΕΕ λέει το εξής απλό, κύριοι συνάδελφοι: Το 20% του ελληνικού λαού έχει 6,7% μεγαλύτερο εισόδημα από το υπόλοιπο 80% του ελληνικού λαού. Η πολιτική που είχατε όλα αυτά τα χρόνια, αυτήν την αναδιοργάνωση πέτυχε. Ας έλθουμε όμως, αγαπητοί συνάδελφοι, στην εισοδηματική πολιτική.
Πρέπει να δούμε τι σημαίνει μια αύξηση 2% στους εργαζόμενους του δημοσίου, που μπορεί μετά από λίγη ώρα να μας πει ο κύριος Υπουργός ότι λόγω ωρίμανσης λόγω φορολογικών απαλλαγών να γίνει και 3%. Να το δεχθούμε, κύριε Υπουργέ. Για ένα μισθωτό το 3% αν αφαιρέσουμε ένα προβλεπόμενο πληθωρισμο 2% σημαίνει 1% πάνω σ' ένα μισθό τριακοσίων χιλιάδων. Το 1%, λοιπόν, είναι τρεις χιλιάδες. Μεγάλο το ποσό. Τι να το πρωτοκάνουν οι εργαζόμενοι, όταν μάλιστα δεν είναι όλοι οι εργαζόμενοι του δημοσίου που έχουν μισθό τριακόσιες (30.000) χιλιάδες και πάνω.
Και επειδή θα επικαλεστεί η Κυβέρνηση τη φορολογική ελάφρυνση που έρχεται θα πρέπει να ξεκαθαρίσουμε ένα πράγμα. Αυτή η διαδικασία, κύριε Υπουργέ, θυμίζει διαδικασία Χότζα. Δεν μπορεί να ποσά που τους έχετε ουσιαστικά κλέψει να τους τα επιστρέφετε κατά ένα μεγάλο μέρος και να λέτε ότι αυτό αποτελεί φορολογική ελάφρυνση. Ξεχνάτε φαίνεται ότι τα μόνιμα θύματα της φορολογικής πολιτικής που εφαρμόστηκε τα τελευταία χρόνια ήταν οι οικονομικά ασθενέστεροι όταν αυτοί συμμετέχουν κατά τα μεγαλύτερο ποσοστό στους άμεσους φόρους, αλλά και είναι τα κύρια θύματα της πολιτικής σας, όσον αφορά τη σχέση έμμεσων-άμεσων φόρων.
Προβλέπετε στις συγκεκριμένες διατάξεις τη χορήγηση συγκεκριμένων επιδομάτων. Η ρύθμιση αυτή είναι αποσπασματική και πρόχειρη. Δεν έχει καμιά σχέση με τους χώρους εργασίας, τις συνθήκες εργασίας, δεν έχει γίνει καμιά συγκεκριμένη μελέτη. Απλά αναφέρετε σε ορισμένες κατηγορίες, στους υπαλλήλους Νομαρχιακής Αυτοδιοίκησης, χωρίς ουσιαστικά να έχετε καταλήξει μετά από μια μελέτη των συνθηκών εργασίας που υπάρχουν, τη χορήγηση ενός επιδόματος οκτώ χιλιάδων (8.000) δραχμών. Ξέρετε ότι είχατε άλλα υποσχεθεί, υπαναχωρείτε στη θέση σας και για μας η συγκεκριμένη περίπτωση οπωσδήποτε δεν καλύπτει αυτά που εσείς οι ίδιοι είχατε συμφωνήσει.
'Οσον αφορά την αύξηση στους αξιωματικούς, κύριοι συνάδελφοι ήταν κάτι που όφειλε η Κυβέρνηση. Τα τελευταία χρόνια έχουμε ασχοληθεί με το θέμα της αύξησης των αμοιβών και πάντα οι αξιωματικοί παίρνουν αποδοχές πολύ μικρότερες απ' αυτές που έχουν ανάγκη. 'Ομως, επειδή υπάρχει μια συγκεκριμένη ρύθμιση που αναφέρεται στα Σώματα Ασφαλείας, θέλω να πω ότι, κύριε Υπουργέ, θα πρέπει επιτέλους αυτούς τους ανθρώπους να τους αντιμετωπίσετε ως εργαζόμενους. Δεν είναι δυνατό να αντιμετωπίζονται σαν πολίτες δεύτερης κατηγορίας. Δεν είναι μόνο τα θεσμικά αιτήματα που χρειάζονται επίλυση και δεν είναι της ώρας, αλλά τουλάχιστον δεν μπορεί αυτοί να εργάζονται υπερωρίες, νυχτερινά και να μην έχουν την ανάλογη αντιμετώπιση που έχουν και οι άλλοι εργαζόμενοι.
'Οσον αφορά την καταβολή του ΕΚΑΣ. Κύριε Υπουργέ, σας έχω πει για το συγκεκριμένο θέμα. Εμείς βλέπουμε ότι λειτουργεί με τη λογική της ελεημοσύνης. Πρώτα χρειαζόμασταν νόμο τώρα το πάτε σε υπουργική απόφαση. Από την ώρα που η λογική του ΕΚΑΣ είναι η κάλυψη της αγοραστικής δύναμης των μικροσυνταξιούχων θεσμοθετήστε το οριστικά. Προσθέστε το συγκεκριμένο ποσό στις κατώτερες συντάξεις για να μην υπάρχει αυτή η αντίληψη κάθε χρόνο για τον εκάστοτε Υπουργό, ο οποίος βέβαια καθόλου απίθανο να λειτουργεί και με προεκλογικές σκοπιμότητες όταν είμαστε στις παραμονές εκλογών. 'Αρα το συγκεκριμένο θέμα μόνο έτσι θα λυθεί και εμείς μ' αυτήν τη ρύθμιση δεν συμφωνούμε.
'Οσον αφορά τις συντάξεις του ΝΑΤ: Κύριε Υπουργέ, το να τις συνδέετε με το 60% των συντάξιμων αποδοχών, δεν είναι λύση, δεδομένου ότι όλοι γνωρίζουμε πως είχατε κάποτε δεσμευθεί ότι τις κατώτερες συντάξεις θα τις συνδέσετε με το 80%. 'Εχετε υπαναχωρήσει. Πρόκειται για μεγάλη απώλεια για τους συνταξιούχους του ΝΑΤ.
Υπάρχει και η άλλη τροπολογία, κύριε Πρόεδρε, που αναφέρεται στους συνταξιούχους. Και εδώ υπάρχει το σοβαρό θέμα της σύνδεσης των κατώτερων συντάξεων με το 80%. Το είχατε υποσχεθεί. Εισάγετε μια επιδοματική πολιτική η οποία δεν μπορεί να λύσει μόνιμα το πρόβλημα των συντάξεων.
Για μας, κύριε Πρόεδρε, η άρνηση της Κυβέρνησης να χορηγήσει πραγματικές αυξήσεις προϊωνίζει μια νέα χρονιά λιτότητας. Και η άποψη ότι τέλειωσαν τα δύσκολα χρόνια και από δω και πέρα θα υπάρξει μια περίοδος ανακούφισης, δεν είναι δυνατόν να γίνει δεκτή με αυτήν την εισοδηματική πολιτική.
Καταψηφίζουμε τις συγκεκριμένες τροπολογίες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, με τη συζητούμενη τροπολογία η Κυβέρνηση καθορίζει την εισοδηματική πολιτική του 2000. Ευθύς εξ αρχής, θέλω να παρατηρήσω ότι επί τρία συνεχή έτη, με τη σφικτή οικονομική πολιτική και την αυξημένη φορολογική επιβάρυνση που είχαν οι εργαζόμενοι και στο δημόσιο τομέα, είχε μειωθεί το εισόδημά τους. Με τη μη αναπροσαρμογή του αφορολογήτου και των συντελεστών φορολογίας, αλλά και με τη μη διεύρυνση των φορολογικών κλιμακίων, είχε μειωθεί πάρα πολύ το εισόδημα των εργαζομένων και στο δημόσιο και στον ιδιωτικό τομέα. Επομένως το 2% δεν καλύπτει ούτε τον πληθωρισμό που προβλέπει η Κυβέρνηση. Γιατί τον Οκτώβριο ο πληθωρισμός έτρεχε με 2,1%. 'Οπως συμπεραίνουν και πολλοί μελετητές και το Νοέμβριο και το Δεκέμβριο, ο πληθωρισμός θα κυμαίνεται γύρω στο 2%. Επομένως μέσο ετήσιο πληθωρισμό θα έχουμε γύρω στο 2,5%, κύριε Πρόεδρε. 'Αρα το 2% αύξηση, δεν καλύπτει τον τρέχοντα πληθωρισμό. Επομένως, ουδεμία ουσιώδη αύξηση έχουμε στους μισθούς των δημοσίων υπαλλήλων.
Κύριε Πρόεδρε, όταν συνεζητήθη το μισθολόγιο των στρατιωτικών το 1997, είχαμε επισημάνει ότι ο μισθός του ανθυπολοχαγού, έπρεπε να είναι γύρω στις διακόσιες είκοσι χιλιάδες (220.000) δραχμές. Δεν εισακουστήκαμε. Μετά από τρία χρόνια η Κυβέρνηση προσδιορίζει το μισθό αυτό στις διακόσιες χιλιάδες (200.000) δραχμές. Εμείς επισημαίνουμε ότι είναι ανεπαρκέστατη αυτή η αναπροσαρμογή του μισθού, που αποτελεί τη βάση προσδιορισμού των μισθών όλων των άλλων βαθμών αξιωματικών. Γι'αυτό έχουμε και τα δυσάρεστα φαινόμενα, οι άνδρες των Σωμάτων Ασφαλείας και ιδιαίτερα της Πυροσβεστικής, προχθές να είχαν ολοήμερη διαμαρτυρία έξω από τη Βουλή.
Με την ευκαιρία, κύριε Πρόεδρε, της συζήτησης του άρθρου 2 της συζητούμενης τροπολογίας, ήθελα να επισημάνω ότι στα Σώματα Ασφαλείας και στην Πυροσβεστική, που ως εκ της φύσης της εργασίας τους και της αποστολής τους, είναι αναγκασμένοι να εργάζονται και υπερωριακά και σε εξαιρέσιμες ημέρες και τη νύκτα κλπ., δεν τους καταβάλλεται τέτοιου είδους αυξημένη αμοιβή.
Για να καλύψει αυτήν την ουσιώδη παράλειψη η πολιτεία, δημιουργεί ορισμένες πλασματικές επιχορηγήσεις εκτός έδρας. Αυτή η μέθοδος δεν είναι υγιής και είναι και κοροϊδία.
Εμείς επιμένουμε ότι πρέπει οι άνδρες των Σωμάτων Ασφαλείας και της Πυροσβεστικής να αμείβονται και υπερωριακώς και για νυκτερινά και για τις αργίες. Και βεβαίως, όπως πολύ σωστά έχει επισημανθεί -είναι και αίτημά τους- πρέπει να αποτελεί να χαρακτηρισθεί ανθυγιεινή εργασία και επικίνδυνη.
Επί του άρθρου 3, κύριε Πρόεδρε, είπε ο κύριος Υφυπουργός, εισηγούμενος αυτό το άρθρο ότι ικανοποιεί πάγιο αίτημα των συνταξιούχων ναυτικών, να εγγίζει η σύνταξή τους το 60% του μισθού των εν ενεργεία συναδέλφων τους. Αυτό βέβαια είναι αναληθές και αυτός είναι ο πιο επιεικής χαρακτηρισμός. Πάγιο αίτημα και των συνδικάτων των εν ενεργεία ναυτικών και των συνταξιούχων ναυτικών, αλλά γενικότερο πάγιο αίτημα όλων των εργαζομένων, δηλαδή της Γ.Σ.Ε.Ε., είναι οι συντάξεις να καλύπτουν το 80% των αποδοχών και η κατώτατη σύνταξη να καλύπτει το 80% των μηνιαίων μισθών ή τα είκοσι ημερομίσθια του ανειδίκευτου εργάτη.
Εμείς θα ψηφίσουμε αυτήν τη ρύθμιση, αλλά επιμένουμε ότι πρέπει να φθάσει η σύνταξη στο 80%.
Ως προς το ΕΚΑΣ, κύριε Πρόεδρε, η άποψή μας είναι δεδομένη. Είμαστε εναντίον του ΕΚΑΣ, είμαστε εναντίον της φιλοσοφίας του.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οταν είχε πρωτοσυζητηθεί το είχατε υπερψηφίσει.
ΑΝΑΣΤΑΣΙΟΣ ΙΝΤΖΕΣ: Αυτό θα πω τώρα, το είπα και προχθές, αλλά δεν ακούτε. Είπα ότι είμαι εναντίον, αλλά θα ψηφίσω διότι κάτι δίνει στον εργαζόμενο. Στη φιλοσοφία του, όμως είμαι εναντίον γιατί η τάχα κατά περίπτωση επέμβαση της πολιτείας για άσκηση πολιτικής πρόνοιας ή κοινωνικής δικαιοσύνης, είναι λανθασμένη, κύριε Υπουργέ, και δεν είναι σοσιαλιστική. Είναι αυτή η σοσιαλοφιλελεύθερη πολιτική που τώρα ψάχνετε στην Ευρώπη του τρίτου δρόμου, του Μπλέρ, Σρέντερ κλπ. δήθεν για να μην ισοπεδώνουμε και επωφελούνται από την κοινωνική δικαιοσύνη οι έχοντες και κατέχοντες, κατηγοριοποιείτε μερικά κοινωνικά στρώματα, τα οποία είναι κάτω από τα όρια της φτώχειας, είναι σε όριο πείνας και δίνετε κάποια ελεημοσύνη.
'Ετσι όμως η κοινωνική δικαιοσύνη γίνεται ελεημοσύνη και είμαστε εναντίον της ελεημοσύνης. Την ελεημοσύνη την αφήνουμε στην Εκκλησία και την αφήνουμε στην καλή προαίρεση των συναδέλφων μας. Την κοινωνική δικαιοσύνη την απαιτούμε, γιατί είναι κοινωνικό και πολιτικό δικαίωμα κάθε πολίτη και επομένως και του 'Ελληνα πολίτη.
Αλλά, κύριε Πρόεδρε, εφόσον αυτή είναι η επιλογή της Κυβέρνησης, εμείς λέμε, ναι στο ΕΚΑΣ και να επεκταθεί και στους ασφαλισμένους του ΟΓΑ. Είναι όμως πολιτική απαράδεκτη. Αυτό δεν σημαίνει ότι δεν το έχει ανάγκη και ο συνταξιούχος, του οποίου η σύνταξη είναι κάτω από το κατωτάτο όριο και εγγίζει τα όρια της φτώχειας.
Κύριε Πρόεδρε, ενώ θα θέλαμε να ψηφίσουμε ορισμένες επί μέρους ρυθμίσεις της τροπολογίας που συζητούμε, δεν μπορούμε να τις ψηφίσουμε και θα τις καταψηφίσουμε, διότι η όλη ρύθμιση είναι απαράδεκτη. ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα ήθελα και εγώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Να ολοκληρώσουν και οι ομιλητές -είναι αρκετοί ακόμη- και μετά θα έλεγα να απαντήσετε, κύριε Υπουργέ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ας μιλήσουν ένας - δυό και μετά να μιλήσω εγώ.
ΒΑΣΙΛΗΣ ΚΕΔΙΚΟΓΛΟΥ: Δυό-τρεις είμαστε, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Kεδίκογλου ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ήθελα το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Θα προτιμούσα για την οικονομία της συζητήσεως και για την προώθηση του νομοσχεδίου, να απαντήσετε στο τέλος.
Ορίστε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, νομίζω ότι δεν είμαστε καλής πίστεως, αν ισχυριστούμε ότι με το νομοσχέδιο αυτό, αλλά και με τις δυο τροπολογίες ειδικότερα, δεν έχουμε κάποια θετικά επιτεύγματα, κάποιες θετικές επιπτώσεις για τους μισθωτούς, τους δημοσίους υπαλλήλους και τους στρατιωτικούς.
Θα πρέπει να πούμε ότι οι διατάξεις τις οποίες συζητούμε, έχουν θετική επίπτωση, είναι θετικότατες για όλους τους εργαζομένους. Μπορεί να έχουν ποσοτικές διαφορές κάποιοι, να λένε για περισσότερο ή τίποτε άλλο, αλλά γενικώς -όπως πολύ ορθά ανέπτυξε ο εισηγητής της Πλειοψηφίας- είναι θετικές διατάξεις.
Το δεύτερο που θα ήθελα να σημειώσω, είναι ότι είναι αποτέλεσμα της θετικής εξέλιξης της οικονομίας. Είναι αποτέλεσμα της βελτίωσης της εθνικής οικονομίας -και χαίρομαι που παρίσταται και ο Υπουργός Εθνικής Οικονομίας εδώ- όλο αυτό το σύστημα, που προβλέπεται από τις δυο τροπολογίες. Αυτό οφείλουμε να το πούμε.
Η οικονομία σήμερα είναι σε πολύ καλύτερη κατάσταση απ' ό,τι πριν και είναι στα θετικά και της Κυβέρνησης και ιδιαίτερα του Υπουργείου Εθνικής Οικονομίας και Οικονομικών το ότι αμέσως μόλις διαπιστώθηκε μια βελτίωση των οικονομικών, προέβη σε ανακατανομή του εισοδήματος προς όφελος των χαμηλοσυνταξιούχων και γενικότερα των χαμηλών εισοδημάτων. Νομίζω ότι αυτό είναι αναντίρρητο και κάθε αντίθετη υποστήριξη δεν δικαιολογείται. Με το εισαγόμενο νομοσχέδιο, κατ' αρχήν εισάγεται μια διάταξη, η οποία έχει σχέση με το ν. 2738 για την Τοπική Αυτοδιοίκηση, για όσους συμμετείχαν στα ειδικά προγράμματα και προβλέπει και το διορισμό τους σε προσωποπαγείς θέσεις.
Θα παρακαλούσα, κύριε Πρόεδρε, να προσεχθεί αυτή η διάταξη, διότι είναι δυνητικός ο διορισμός σε θέσεις διαφόρων δήμων και δεν είναι λίγοι οι δήμαρχοι, οι οποίοι δεν επιθυμούν υπηρεσίες και θα έχουν αντιρρήσεις για το διορισμό στελεχών, τα οποία όμως είναι εντελώς απαραίτητα για την πρόοδο των δήμων.
Θα πρότεινα να το σκεφθεί ξανά η Κυβέρνηση. Αν δεν προλαβαίνει τώρα ο Υφυπουργός Οικονομικών, να δει τη διάταξη και αυτά τα στελέχη να διοριστούν οπωσδήποτε, αν υπάρχουν κενές θέσεις για τις ειδικότητες αυτές, άσχετα από τη διάθεση του δημοτικού συμβουλίου.
Το τρίτο θέμα για το οποίο θέλω να τοποθετηθώ, κύριε Πρόεδρε, είναι οι μισθοί των στρατιωτικών. Υπήρχε κάποια πρόταση από το γραφείο του Υπουργού Εθνικής Αμύνης με κάποιους προτεινόμενους προς βελτίωση συντελεστές, τους οποίους ο Υφυπουργός Οικονομικών μείωσε. Λόγου χάρη, προβλεπόταν για τον υποστράτηγο μια αύξηση, ως προς το βασικό μισθό του ανθυπολοχαγού, 1,85 και το έκανε 1,83.
Κύριε Υφυπουργέ, νομίζω ότι εδώ δεν είναι ορθή η απόφασή σας. Το 1,85 το κάνετε 1,83, αφήνουμε 2%, 3%, δηλαδή αφαιρείτε δέκα, είκοσι, τριάντα χιλιάδες. Ξέρετε τι λέτε; Λέτε ότι τον καιρό που μου κάνατε την πρόταση υπήρχε άλφα ποσοστό φόρου, η Κυβέρνηση βελτίωσε τη φορολογία υπέρ του φορολογουμένου, μείωσε τη φορολογία, σας μειώνω και εγώ τους συντελεστές. Ε, δεν είναι αυτό αντικείμενο λογικής.
Λοιπόν, θα παρακαλέσω, κύριε Υπουργέ, την πρόταση του Επιτελικού Γραφείου του Υπουργού Εθνικής Αμύνης να την κάνετε δεκτή και θα την καταθέσω, κύριε Πρόεδρε, στα Πρακτικά για να λάβουν γνώση και όλοι οι συνάδελφοι.
Γενικά προβλέπεται μία μείωση των συντελεστών από τις προτάσεις του Υπουργείου Εθνικής Αμύνης, οι οποίες δηλώνουν ακριβώς αυτό. Επειδή υπήρξε μία βελτίωση της φορολογίας, μειώνουμε τους συντελεστές.
Πέραν αυτού όμως, κύριε Πρόεδρε, οφείλουμε να σκεφτούμε ότι μιλάμε για μία κατηγορία εργαζομένων, οι οποίοι δεν έχουν ωράριο, δεν έχουν αριθμό ημερών και πρέπει να είμαστε πάρα πολύ προσεκτικοί. Και δεύτερον ότι, ενώ είναι ανωτάτης και προσφοράς και μόρφωσης και υπηρεσιών, δεν πλησιάζουν τις άλλες κατηγορίες.
Νομίζω ότι ήρθε η ώρα ο Αρχηγός του Γενικού Επιτελείου Εθνικής Αμύνης να πλησιάσει στο 95% του μισθού του Προέδρου του Αρείου Πάγου, αφού το Σύνταγμα θέλει μία τέτοια διαφοροποίηση.
Πέραν αυτού οπωσδήποτε, κύριε Υπουργέ, ο μισθός του ανθυπολοχαγού, όπως τον έχετε εδώ, από 1.1.2000 ...
Κύριε Πρόεδρε, κρατήστε το χρόνο μου, δεν γίνεται. Δεν δέχομαι, όταν εγώ ομιλώ, να συνομιλεί ο Υπουργός. Καταλαβαίνω τις ανάγκες του ... 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Οι υπηρεσιακοί παράγοντες να βρουν άλλη ώρα να ενημερώσουν τον κύριο Υπουργό.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, διακόψτε μου το χρόνο. 'Οταν ομιλώ δεν δέχομαι ...
ΠΡΟΕΔΡΕΥΩΝ (Παναγιώτης Ν. Κρητικός): 'Οταν ομιλεί ο οποιοσδήποτε συνάδελφος οφείλει να ακούγεται απερίσπαστα από τον κύριο Υπουργό. Γι' αυτό γίνεται η συζήτηση.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Και μιλάει υπέρ του Υπουργού.
ΠΡΟΕΔΡΕΥΩΝ (Παναγιώτης Ν. Κρητικός): Αφήστε τις συνηγορίες, κύριε συνάδελφε.
ΒΑΣΙΛΗΣ ΚΕΔΙΚΟΓΛΟΥ: Λοιπόν, κύριε Πρόεδρε, προβλέπεται ως βάση διαμόρφωσης του μισθολογίου των στρατιωτικών ο μισθός του ανθυπολοχαγού. Νομίζω ότι πρέπει οπωσδήποτε να προβλεφθεί από τώρα -να προστεθούν στην παράγραφο 1 δύο-τρεις λέξεις- ότι ο μισθός του ανθυπολοχαγού από 1.1.2001 γίνεται διακόσιες δέκα χιλιάδες (210.000) δραχμές.
Το θεωρώ εντελώς απαραίτητο αυτό για την κατηγορία των στρατιωτικών και ως ένα ελάχιστο δείγμα λήψεως υπόψιν των ιδιαιτέρων υπηρεσιών υπό τις οποίες διατελούν.
'Ολες οι πτέρυγες της Βουλής από τα πιο αριστερά έως τα πιο δεξιά, αναγνωρίζουν ότι είναι μία ειδική κατηγορία εργαζομένων, οι οποίοι έχουν ειδικές επιβαρύνσεις, μεταθέσεις, ταλαιπωρίες, έλλειψη ωραρίου, έλλειψη υπερωριών κλπ. και αυτό το θεωρώ εντελώς αναγκαίο.
Να πω δύο λέξεις, κύριε Πρόεδρε, για το Ε.Κ.Α.Σ., γιατί γίνεται μεγάλη συζήτηση.
Δεν μπορεί κανείς να μη συμφωνήσει ότι είναι μία βελτίωση των εργαζομένων αλλά, κύριε Υφυπουργέ, το ΠΑ.ΣΟ.Κ. δεν υποσχέθηκε ποτέ το κράτος του καλού Σαμαρείτη. Το ΠΑ.ΣΟ.Κ. υποσχέθηκε κοινωνικό κράτος, που σημαίνει δικαίωμα. Σημαίνει όχι κάθε φορά μία πράξη ελεημοσύνης ή πράξη καλού Σαμαρείτη, πάρτε και εσείς οι φτωχοί κάτι, αλλά μία διάταξη, η οποία εκφράζει την κοινωνική αντίληψη των αρχών του ΠΑ.ΣΟ.Κ.
Γι' αυτό λοιπόν, ναι, μεν το Ε.Κ.Α.Σ. είναι θετικό, αλλά πρέπει το ταχύτερο να συνδεθεί με το μισθό. Και αν δεν μπορούμε να το κάνουμε τώρα 80%, ας προχωρήσουμε στο 70%, στο 72%, 74% και να πάμε σιγά-σιγά στο 80%, να είναι δικαίωμα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Τέλος, κύριε Πρόεδρε, πρέπει οπωσδήποτε να αντιμετωπισθεί διαφορετικά και το ζήτημα των αυξήσεων, της αποζημίωσης των συντάξεων -όπως θέλετε πέστε το- των αγροτών.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Δεν μπορεί κάθε φορά να έχει τη μορφή ελεημοσύνης...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, έχουμε μακρά συζήτηση και θα παρακαλέσω όλοι να συντομεύσουμε, ούτως ώστε να τελειώνουμε. 
ΒΑΣΙΛΗΣ ΚΕΔΙΚΟΓΛΟΥ: Αντίκειται στις βασικές αρχές της κοινωνικής αντίληψης του κόμματος και της Κυβέρνησης.
Ευχαριστώ.
Στο σημείο αυτό ο Βουλευτής κ. Βασίλειος Κεδίκογλου καταθέτει για τα Πρακτικά την προαναφερθείσα πρόταση, η οποία έχει ως εξής: (Η σχετική πρόταση υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, η συζήτηση για την εισοδηματική πολιτική της Κυβέρνησης με τη διαδικασία των τροπολογιών, προσβάλλει και το Κοινοβούλιο και τις κοινωνικές τάξεις, τις οποίες αφορά.
Κύριε Υπουργέ, γιατί δεν φέρατε την τροπολογία αυτή στη Διαρκή Επιτροπή να γίνει συζήτηση, επεξεργασία, να κληθούν οι εκπρόσωποι των κοινωνικών τάξεων, να εκφράσουν τις απόψεις τους για να δούμε τι λένε και εκείνοι γι' αυτό που εσείς προβλέπετε γι' αυτούς.
Κύριε Πρόεδρε, θα παρακαλέσω τους κυρίους συναδέλφους να αφήσουν τον κύριο Υπουργό γιατί γι' αυτόν μιλάω αυτήν την ώρα, μήπως τυχόν και συναιτιστεί η Κυβέρνηση και κάνει κάτι το διαφετικότερο, κάτι το καλύτερο.
Ακόμη, κύριε Πρόεδρε, και αυτή η συζήτηση στην Εθνική Αντιπροσωπεία δεν είναι η δέουσα. Σκεφτείτε ότι ο Κανονισμός θα μας έδινε πέντε λεπτά για κάθε άρθρο και τώρα μας δίνετε πέντε λεπτά και αυτά με το σταγονόμετρο για να μπορέσουμε να αντιμετωπίσουμε ένα τόσο μεγάλο πρόβλημα, που είναι η εισοδηματική πολιτική η οποία κατά πάγια τακτική του Κοινοβουλίου συνεζητείτο ως αυτοτελές νομοσχέδιο. Η Κυβέρνηση όμως φοβάται να φέρει την εισοδηματική πολιτική ως ίδιο νομοσχέδιο και τη φέρνει εκ του πλαγίου με μια τροπολογία για να μην προλάβουν οι κοινωνικές τάξεις να πάρουν τις θέσεις που θέλουν να πάρουν κατά τον τρόπο που θέλουν να τις πάρουν.
Αλλά, κύριοι συνάδελφοι, οι επερχόμενες εκλογές έχουν δημιουργήσει πανικό στην Κυβέρνηση, πρεμούρα, και κάτω από αυτόν τον πανικό και από αυτήν την πρεμούρα προσπαθεί να ικανοποιήσει δίκαια αιτήματα κοινωνικών τάξεων, που επί χρόνια τα άφηνε άλυτα, αδιάφορη και ανάλγητη.
Στις συνεχείς πιέσεις μας, κύριε Υπουργέ το γνωρίζετε πολύ καλά με όλα τα κοινοβουλευτικά μέσα, επερωτήσεις, ερωτήσεις, αναφορές, παρεμβάσεις στα νομοσχέδια σας έχουμε ζητήσει να αλλάξετε το ανάλγητο πρόσωπό σας. Και μάλιστα πολλές φορές από αυτήν τη θέση σας έχουμε πει ότι μπορεί να είστε καλός σαν επιστήμων, καλός σαν άνθρωπος, αλλά ως πολιτικός υπήρξατε ανάλγητος.
Βέβαια τότε απαντούσατε στις συνεχείς επικρίσεις μας ότι κάνουμε λαϊκισμό. Ποιοι; Εμείς, κύριε Υπουργέ; Ποιοι δίδαξαν το λαϊκισμό σε αυτήν τη χώρα; Ποιοι τον έκαναν επιστήμη; Ποιοι είναι εκείνοι, οι οποίοι δέχθηκαν άκριτα τα όποια αιτήματα του λαού; Εμείς δεν ανήκουμε σ' αυτήν την κατηγορία. Υποστηρίζουμε τα αιτήματα του λαού όταν είναι δίκαια όταν είναι σωστά όταν είναι υλοποιήσημα όταν είναι δυνατά. Εσείς ήσασταν εκείνοι που βάζατε τις υπογραφές κάτω από κάθε υπόμνημα για οποιοδήποτε αίτημα οποιασδήποτε κοινωνικής τάξεως.
Κι ενώ, λοιπόν, μας κατηγορούσατε για λαϊκισμό κατά τρόπο αλλαζονικό έρχεστε σήμερα και ρίχνετε στάχτη στα μάτια εν όψει των εκλογών. Να, κύριε Υπουργέ, μια ακόμη διαφορά μεταξύ της Νέας Δημοκρατίας και του ΠΑΣΟΚ. Και απαντώ και σε κάποιους που λένε ότι όλοι είναι το ίδιο. Να μια διαφορά ακόμη. Εμείς σας τα λέγαμε τότε που δεν διεφαίνοντο ακόμη εκλογές και σεις έρχεστε σήμερα να δώσετε ψυχία εν όψει των εκλογών.
ΜΟΣΧΟΣ ΓΙΚΟΝΟΓΛΟΥ: Αργούν να έρθουν ακόμη εκλογές. Είναι ένας χρόνος ακόμη.
ΗΛΙΑΣ ΒΕΖΔΡΕΒΑΝΗΣ: Κύριε Γικόνογλου, το πότε θα γίνουν εκλογές είναι πλέον ή βέβαιον ότι θα γίνουν την 19η ή η 26η Μαρτίου του 2000! Επανέρχομαι, κύριε Υπουργέ. Την τελευταία πενταετία ψηφίστηκαν δεκαπέντε φορολογικοί νόμοι. Επιβάλατε ογδόντα επτά νέες φορολογίες. Αυξήθηκαν τα έσοδα κατά 89% και έρχεστε σήμερα και λέτε μετά από αυτήν τη "δημιουργική" σας πορεία στην οικονομία ότι μπορείτε να δώσετε 2%. Μα δεν είναι ντροπή; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, θα παρακαλέσω λίγο την ανοχή σας. 'Αλλωστε, κύριε Πρόεδρε, όταν δεν χρειάζομαι το χρόνο σας τον διαθέτω, γιατί κάνω χρήση και όχι κατάχρηση.
'Οταν καθιερώνατε, κύριε Υπουργέ, το επίδομα παραγωγικότητας, από αυτή και από εκείνη τη θέση όλοι εμείς της Νέας Δημοκρατίας σας είπαμε δώστε αυτό το επίδομα και στον ιερό κλήρο της χώρας, στους ορθόδοξους κληρικούς σαν μια ελαχίστη τιμή της προσφοράς τους προς το έθνος, την πατρίδα και τη χώρα.
Το αρνηθήκατε πεισμόνως. Το επαναλάβαμε, κύριε Υπουργέ, στις συζητήσεις των επόμενων προϋπολογισμών και ζητήσαμε ξανά το ίδιο. Μας είπατε πως δεν εμπίπτουν, δεν μπορούν να εμπέσουν.
Καταθέσαμε σχετικές ερωτήσεις -και θέλω να με παρακολουθήσετε, κύριε Υπουργέ, τα λέτε ύστερα με τη συνεργάτιδά σας ή έπρεπε να τα έχετε πει-και μια εξ αυτών για παράδειγμα είναι της 25ης Νοεμβρίου του 1997. Τότε σας είχα καταθέσει μία ερώτηση στην οποία σας ζητούσα να δοθεί το επίδομα στους ορθόδοξους κληρικούς της Εκκλησίας της Ελλάδος. Απαντήσατε πολλά και διάφορα, τα οποία δεν αφορούν κανέναν. Αυτά είναι φλυαρίες κάποιων συνεργατών σας και να τους πείτε ότι απευθύνονται στη Βουλή και όχι σε κάποιους εκ των συναδέλφων τους.
Στο τέλος λέτε, στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα.
Σήμερα με την παράγραφο 4 του άρθρου 1 του νομοσχεδίου επεκτείνετε το επίδομα. Μηνιαίο επίδομα αποκλειστικού λειτουργήματος. Ποια είναι η διαφορά; Η διαφορά, κύριε Υπουργέ -και θα παρακαλούσα πάρα πολύ τους συνεργάτες σας να σας αφήσουν να με ακούσετε, άλλως, κύριε Πρόεδρε, δώστε μου δέκα λεπτά ακόμα χρόνο, για να μπορέσω να μιλήσω.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας διέκοψε κανείς; 
ΠΡΟΕΔΡΕΥΩΝ (Παναγιώτης Ν. Κρητικός): Μα, κύριε Υπουργέ, είναι ερώτηση αυτή; 
ΗΛΙΑΣ ΒΕΖΔΡΕΒΑΝΗΣ: Ντροπή σας, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, δεν μπορούν να σας απασχολούν οι συνεργάτες σας τώρα. Οφείλετε να ακούτε τη Βουλή. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ακούω... 
ΠΡΟΕΔΡΕΥΩΝ (Παναγιώτης Ν. Κρητικός): Να μας δηλώσετε τότε εδώ ναπολεόντειες ικανότητες, για να το γνωρίζουμε.
Ορίστε, κύριε Βεζδρεβάνη, συνεχίστε.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, το έχω πει και άλλη φορά, δεν έχει καμία αξία, διότι ο κ. Χριστοδουλάκης, δεν σέβεται το Ελληνικό Κοινοβούλιο, παρ' ότι ήδη έγινε και μέλος του ελληνικού Κοινοβουλίου. ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, παρενέβη το Προεδρείο, δεν χρειάζεται να προσθέσετε εσείς τίποτα άλλο. 
ΗΛΙΑΣ ΒΕΖΔΡΕΒΑΝΗΣ: Θέλω, λοιπόν, για μία ακόμα φορά να πω ότι η Κυβέρνηση τότε τα έβλεπε λαϊκίστικα, ενώ εμείς συνεχώς απ' αυτό το Βήμα λέγαμε ότι ήταν δίκαιο το αίτημα και έπρεπε να ικανοποιηθεί. 'Ομως, η Κυβέρνηση μας έλεγε ότι είναι λαϊκίστικο και μάλιστα έβρισκε και τους τρόπους για να το βγάζει και έξω απ'αυτήν την Αίθουσα.
Γι' αυτό, λοιπόν, σήμερα το κάνετε κουτσουρεμένο, αλλά αν θέλετε να είστε δίκαιοι θα πρέπει να το δώσετε αναδρομικά για τα χρόνια που το στερήσατε στον ελληνικό ορθόδοξο κλήρο.
ΠΡΟΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι συνάδελφοι, με τη διάταξη την οποία συζητάμε υλοποιείται μία πάρα πολύ σημαντική συνιστώσα της οικονομικής πολιτικής της Κυβέρνησης. Μία συνιστώσα, η οποία αφορά το πώς το πλεόνασμα, το οποίο δημιούργησε η επιτυχία της οικονομικής πολιτικής κατανέμεται και στις κατηγορίες εκείνες των δημοσίων υπαλλήλων και λειτουργών, οι οποίοι με την εργασία τους, με το ζήλο τους, με τη συμμετοχή τους συνετέλεσαν και αυτοί στην επίτευξη των στόχων της οικονομικής πολιτικής.
'Εχει δύο χαρακτηριστικά η συζητούμενη τροπολογία. Κατ' αρχήν, πετύχαμε να συζητηθεί έγκαιρα και όχι με την καθυστέρηση με την οποία συχνά συνεζητείτο στο παρελθόν μετά την ψήφιση του προϋπολογισμού με αποτέλεσμα να βραδύνει πολλές φορές αρκετούς μήνες η καταβολή των αυξήσεων στους δημοσίους υπαλλήλους και συνταξιούχους.
Με τον τρόπο αυτό η συζήτηση που θα γίνει για τον προϋπολογισμό θα είναι απόλυτα συμβατή τόσο με τις μισθολογικές προβλέψεις τις οποίες έχει και τις σχετικές δαπάνες όσο επίσης και με τις φορολογικές διατάξεις, οι οποίες επίσης έχουν ψηφιστεί ήδη προ της συζητήσεως και εγκρίσεως του προϋπολογισμού.
Το δεύτερο χαρακτηριστικό είναι ότι η φετινή εισοδηματική πολιτική δεν έχει μόνο μια προσαρμογή των μισθών, αλλά έχει τρεις άξονες χωριστούς και αλληλοσυμπληρούμενους.
Κατ' αρχήν έχει δύο άξονες φορολογικών ελαφρύνσεων. 'Εχει τις ατομικές φορολογικές ελαφρύνσεις των εισοδημάτων με την άνοδο του αφορολογήτου ορίου, πράγμα το οποίο πολύ πρακτικά σημαίνει ότι στις καθαρές τους αποδοχές οι δημόσιοι υπάλληλοι και λειτουργοί δεν θα λάβουν μόνο τις προβλεπόμενες αυξήσεις, αλλά θα ενισχυθούν οι καθαρές τους αποδοχές μετά τις κρατήσεις, απο τις μικρότερες φορολογικές παρακρατήσεις οι οποίες θα γίνουν απο την 1.1.2000 και εφεξής. Αυτός είναι ο άξονας των ατομικών φορολογικών ελαφρύνσεων.
Ο δεύτερος άξονας, που αφορά μια πολύ μεγάλη πλειοψηφία μισθωτών είναι οι οικογενειακές φορολογικές ελαφρύνσεις, οι οποίες έχουν ψηφισθεί, με τις φορολογικές απαλλαγές παιδιών κλπ. που και αυτές θα συντελέσουν στην αύξηση των καθαρών αποδοχών των δημοσίων υπαλλήλων.
Και ο τρίτος είναι ο άξονας της καθαρής μισθολογικής πολιτικής, ο οποίος και αυτήν τη χρονιά επισωρεύει τις αυξήσεις των συνολικών αποδοχών στο βασικό μισθό, έτσι ώστε να υπάρξει πολλαπλάσια αύξηση, μεγαλύτερη αύξηση στους συνταξιούχους.
Με αυτόν τον τριπλό τρόπο επέρχεται μια σημαντικότερη βελτίωση των αποδοχών των δημοσίων υπαλλήλων, η οποία φθάνει περίπου το 3,5% και η οποία δεν προστατεύει μόνο από τον επερχόμενο πληθωρισμό του 2000 ο οποίος θα είναι σαφέστατα κάτω από 2%, αλλά αφήνει και ένα πολύ σημαντικό μέρος ως συμμετοχή στην αύξηση της εθνικής παραγωγικότητας, ένα μέρος της οποίας οφείλεται και στο έργο και στη συμμετοχή των μισθωτών του δημοσίου και φυσικά και του ιδιωτικού τομέα.
Ποιους αφορά αυτή η τροπολογία, η εισοδηματική πολιτική του 2000. Αφορά μεγάλες κατηγορίες υπαλλήλων και συνταξιούχων και επίσης αφορά και μια σειρά απο θεσμικά ζητήματα, τα οποία αποτελούσαν χρόνια προβλήματα των δημοσίων υπαλλήλων και ρυθμίζονται ή ξεκινούν να ρυθμίζονται με έναν πολύ ικανοποιητικό τρόπο, με την εισοδηματική πολιτική του 2000.
Αφορά κατ' αρχήν η εισοδηματική πολιτική τους δημοσίους υπαλλήλους, οι οποίοι θα λάβουν αυξήσεις επί του συνόλου των αποδοχών τους της τάξεως του 2% έως 2,7%, κατά μέσο όρο μια αύξηση που θα είναι 2,3%, αλλά αυτό το ποσό των αυξήσεων προστίθεται αποκλειστικά στο βασικό, μισθό πράγμα το οποίο σημαίνει, όπως είπα και προηγουμένως, μια εντονότερη αύξηση για τους συνταξιούχους.
Πριν από λίγες ημέρες ρυθμίσαμε μια προσαρμογή του επιδόματος εξομάλυνσης συνταξιούχων και σε συνδυασμό με την μισθολογική πολιτική που συζητούμε τώρα, σημαίνει πολύ πρακτικά ότι οι συνταξιούχοι θα λάβουν αυξήσεις της τάξεως του 5% υπερφαλαγγίζοντας κατά πολύ τον πληθωρισμό του 2000 και ακόμα πρακτικότερα σημαίνει ότι θα έχουν μια αισθητή αύξηση της τάξεως του 4% στη πραγματική αγοραστική τους δύναμη. Και το κάνει αυτό η Κυβέρνηση ως ένα πολύ σημαντικό μέτρο πολιτικής αναδιανομής εις όφελος των συνταξιούχων, έτσι ώστε να αποκατασταθεί η αγοραστική τους δύναμη σε επίπεδα αισθητά υψηλότερα, αυτών των οποίων παραλάβαμε το 1994. Περιλαμβάνει επίσης μια προ πολλού οφειλόμενη ρύθμιση, για το μισθολόγιο των στρατιωτικών. 'Ηταν το πρώτο μισθολόγιο, το οποίο είχε έρθει κατά την παρούσα περίοδο της Βουλής, το φθινόπωρο του 1996 και δεν είχε προβλεφθεί μια σειρά από διατάξεις, οι οποίες ίσχυσαν για τα επόμενα μισθολόγια των δημοσίων υπαλλήλων ή ειδικών κατηγοριών λειτουργών του δημοσίου. Και όταν ολοκληρώθηκαν τα ειδικά μισθολόγια είχαμε επιφυλαχθεί ότι θα υπάρξει μια σειρά βελτιωτικών ρυθμίσεων για τους στρατιωτικούς, τους αστυνομικούς, τους άνδρες και τα στελέχη του Λιμενικού Σώματος, της Πυροσβεστική Υπηρεσίας, έτσι ώστε να αποκαθίσταται η ισορροπία και η σχέση του στρατιωτικού μισθολογίου με τα μισθολόγια των άλλων κατηγοριών. (Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Στη διάρκεια των δύο ετών είχαμε κάνει μια σειρά από ρυθμίσεις οι οποίες ολοκληρώνονται και οριστικοποιούνται με τις βελτιώσεις τις οποίες επιχειρεί η κατατεθείσα εισοδηματική πολιτική. Περιλαμβάνονται δύο φάσεις ρυθμισεων. Η πρώτη αρχίζει την εφαρμογή της από 1ης Ιανουαρίου και συμπληρώνεται με ένα δευτερο βήμα το οποίο θα ισχύσει από 1ης Ιουλιου του 2000. Και ο σκοπός ειναι να γεφυρώσει τις αποδοχές, την απόσταση των αποδοχών μεταξύ υψηλόβαθμων και χαμηλόβαθμων. Είναι ακριβώς το αντίθετο από αυτό που υπαινίχθη η αγορήτρια του Κομμουνιστικού Κόμματος. Και με τον τρόπο αυτό αποκαθιστά μια σχέση ιεραρχίας και κατά συνέπεια μισθολογικών απολαβών, η οποία είναι πολύ πιο συμμετρική, πολύ πιο λειτουργική και αποτελεσματική σύμφωνα με τα κριτήρια τα οποία ετέθησαν από το Υπουργείο Αμύνης.
Περιλαμβάνει πολυ σημαντικές βελτιώσεις των βασικών αποδοχών, οι οποίες επίσης και σε αυτήν την περίπτωση θα έχουν μια μεγαλύτερη αντανάκλαση στους στρατιωτικούς συνταξιούχους, οι αυξήσεις των οποίων θα είναι άνω του 5%.
Το μισθολόγιο περιλαμβάνει επίσης και ρυθμίσεις για τους κληρικούς. Είναι γνωστό το αίτημα στη Βουλή, ότι οι κληρικοί ζητούσαν να λάβουν ένα ειδικό επίδομα κινήτρων, το οποιο υπήρχε για τους δημοσίους υπαλλήλους. 'Οταν ίσχυσε το μισθολόγιο του 1997 για τους δημοσίους υπαλλήλους, ήταν η πρώτη φορά που επεκτάθηκε σε όλες τις διατάξεις πλην του κινήτρου, στους κληρικούς. Αυτό είχε ως αποτέλεσμα οι κληρικοί να λάβουν σημαντικότατες αυξήσεις το 1997 της τάξεως 16% έως 20% οι οποίες ήταν οι μεγαλύτερες που είχε λάβει κατηγορία εργαζομένων από το μισθολόγιο του 1997. Και για το λόγο αυτό έπρεπε να αναβληθεί για το μέλλον η θέσπιση ενός κινήτρου για το λειτούργημα το οποίο επιτελούν. Φυσικά δεν μπορεί να ονομαστεί κίνητρο παραγωγικότητας ή αποδοτικότητας, διότι αντιλαμβάνεται κανείς ότι η έννοια αυτή δεν έχει εφαρμογή στο εκκλησιαστικό λειτούργημα το οποίο επιτελούν οι κληρικοί. Και θεσπίσαμε από 1-1-2000 ένα κίνητρο για την επιτέλεση του ειδικού εκκλησιαστικού λειτουργήματος, το οποίο έχουν και με τον τρόπο αυτό πιστεύω ότι κλείνει ένα ζήτημα και αποτελεί μείζονα αναγνώριση του ρόλου τον οποίο έχουν οι κληρικοί στην κοινωνία μας. Και νομίζω ότι υπάρχει απόλυτη ικανοποίηση των θεμάτων που είχαν θέσει. Επιχειρεί επίσης, η τροπολογία αυτή να ρυθμίσει με ένα σύγχρονο τρόπο το ζήτημα της αντιμετώπισης όχι μόνο της μισθολογικής αλλά και της θεσμικής, της ανθυγιεινής και επικίνδυνης εργασίας στο δημόσιο τομέα.
'Ηταν γνωστή η μονομερής προσέγγιση στο ζήτημα αυτό, όποτε υπήρχε ένα ζήτημα, να χορηγείται ένα επίδομα. Και είχαμε φθάσει στο σημείο να υπάρχει μια πλειάδα επιδομάτων τα οποία παρεμπιπτόντως πρέπει να σας πω ότι ήταν γλίσχρα ούτως ή άλλως. Και με τον τρόπο αυτό υπήρχε η ψευδαίσθηση ότι η πολιτεία αντιμετωπίζει την επικινδυνότητα ή την ανθυγιεινότητα της εργασίας που παρέχεται σε ορισμενους κρίσιμους τομείς λειτουργίας του δημοσίου, όπως είναι τα εργοστάσια του Υπουργείου Αμύνης, όπως είναι οι λειτουργίες και οι εργασίες του νοσηλευτικού προσωπικού των νοσοκομείων, όπως είναι η φύλαξη των φυλακών και ορισμενες άλλες ειδικές δραστηριότητες.
Μετά από μια μακρά συνεργασία και συνεννόηση την οποία είχαμε με την ΑΔΕΔΥ, βάλαμε νέες βάσεις για την αντιμετώπιση αυτού του σημαντικού προβλήματος στο δημόσιο τομέα. Θεσπίζουμε μία Ειδική Επιτροπή η οποία θα επιληφθεί θεμάτων όπως είναι κατ' αρχήν η ίδια υποδομή του χώρου εργασίας. Και αυτό είναι το μείζον ζήτημα το οποίο θα πρέπει να αντιμετωπισουμε, έτσι ώστε να άρουμε τις συνθήκες εκείνες οι οποίες δημιουργούν την επικινδυνότητα και την ανθυγιεινότητα. Διότι δεν θα πρέπει να λειτουργεί το κράτος ως ένας αποζημιωτής των επικίνδυνων συνθηκών, αλλά θα πρέπει να τις προλαμβάνει, να τις αίρει και να τις εξαλείφει, όποτε αυτές παρουσιάζονται.
Και βέβαια σε ορισμένες περιπτώσεις θα πρέπει να υπάρχει -αλλά να υπάρχει ως μία συνιστώσα και όχι ως αποκλειστική πολιτική- και μία μισθολογική ενίσχυση και για το λόγο αυτό αναπροσαρμόζουμε, ομαδοποιούμε και ορθολογικοποιούμε αυτό το σύστημα της πλειάδας επιδομάτων, το χαοτικό σύστημα των επιδομάτων το οποίο υπήρχε μέχρι σήμερα.
Τέλος, το μισθολόγιο προβλέπει και συγκεκριμένα κίνητρα για την ένταξη στελεχών του δημοσίου στις Νομαρχιακές Αυτοδιοικήσεις. Θεσπίζουμε σε συνεργασία με το Υπουργείο Εσωτερικών ένα κίνητρο προσέλκυσης για την απόκτηση μιας οργανικής θέσης στη Νομαρχική Αυτοδιοίκηση. Δίνουμε έτσι την ευκαιρία και την δυνατότητα, να πάνε στελέχη από την κεντρική διοίκηση στη Νομαρχιακή Αυτοδιοίκηση και να μπορέσει η Νομαρχιακή Αυτοδιοίκηση να επιτελέσει το έργο, το οποίο της έχει ανατεθεί με το θεσμικό πλαίσιο, το οποίο έχουμε δημιουργήσει.
Είμαι βέβαιος ότι όλες αυτές οι ρυθμίσεις και οι γενικές, αλλά και οι ειδικότερες, αποτελούν μία τομή στη μέχρι τώρα εισοδηματική πολιτική της Κυβέρνησης. Αποτελούν μία τομή, η οποία δείχνει τη συμμετοχή στη δημιουργία του οικονομικού πλεονάσματος ευρέων κατηγοριών υπαλλήλων και στελεχών του δημοσίου. Και δείχνει επίσης την πρόθεση και την πρακτική της Κυβέρνησης να επιλύει χρόνια θεσμικά ζητήματα και με τον τρόπο αυτό να διαμορφώνει πολύ καλύτερες προϋποθέσεις για την παροχή του έργου και του λειτουργήματος της Δημόσιας Διοίκησης για την εξυπηρέτηση του πολίτη. Σας ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η συζήτηση για την τροπολογία, η οποία γίνεται στην Εθνική Αντιπροσωπεία απόψε, αφορά το κεφαλαιώδες θέμα της εισοδηματικής πολιτικής για τη χρονιά που έρχεται. Και δυστυχώς, αυτό το κεφαλαιώδες θέμα το συζητούμε με συνοπτικές διαδικασίες, ενώ πρόκειται για ένα ολοκληρωμένο νομοσχέδιο το οποίο, πριν έρθει στην Εθνική Αντιπροσωπεία, έπρεπε να τύχει και επεξεργασίας από τη Διαρκή Επιτροπή Οικονομικών, αλλά και συγχρόνως, να υπάρχει και η αντίστοιχη έκθεση της Επιστημονικής Υπηρεσίας της Βουλής.
Η Κυβέρνηση είναι προφανές για ποιο λόγο προτίμησε αυτήν την εσπευσμένη διαδικασία από τις αρχές Νοεμβρίου, για να ψηφίσει τις διατάξεις περί εισοδηματικής πολιτικής, για πρώτη φορά στα χρονικά τα τελευταία χρόνια. Αλλά είναι και βεβαιωμένος ο λόγος, για τον οποίο το κάνει. 'Εχει ανοίξει την προεκλογική περίοδο. Πρέπει να αρχίσουν να καταβάλλονται οι αυξήσεις σε μισθωτούς και συνταξιούχους. Και πρέπει να καταβληθούν σε έγκαιρο χρόνο, μήπως με αυτόν τον τρόπο απαλύνει τα όποια προβλήματα -τη δυσαρέσκεια, την αγανάκτηση και την απελπισία- που έχουν περιέλθει ευρείες κοινωνικές ομάδες, μεταξύ των οποίων πρωτεύουσα θέση κατέχουν οι συνταξιούχοι, οι μισθωτοί, οι μικρομεσαίοι επαγγελματίες κ.ο.κ., οι οποίοι όλη αυτήν την περίοδο έχουν στενάξει από τη φορολογική επιδρομή της Κυβέρνησης, η οποία τους αφαιρεί κάθε χρόνο και τους μειώνει την εισοδηματική τους ικανότητα και την αγοραστική τους δύναμη. Και έρχεται τώρα να υπερηφανεύεται ο κύριος Υπουργός ότι θα δοθεί αύξηση στους μισθούς της τάξης του 2%. Και μαζί με τη διαδικασία των ρυθμίσεων που γίνονται, να αυξηθεί κατά τι παραπάνω από 2% -ενώ ταυτόχρονα, με την άλλη τροπολογία την οποία κατέθεσε, για να αμβλύνει τις οικονομικές ανισότητες από την εισοδηματική πολιτική, που ακολουθούσε τα άλλα χρόνια, ειδικά για τους συνταξιούχους και τις διαρρυθμίσεις τις οποίες κάνει με τα ποσά που αυξάνονται οι συντάξεις- μας λέει ότι θα έχει αύξηση της τάξης του 5%.
'Ολα αυτά λοιπόν τα εμφανίζει ως γενναία εισοδηματική πολιτική, που αντιστοιχεί με κοινωνικό πρόσωπο, αντιστοιχεί με ευαισθησίες κ.ο.κ.
Για μας, κύριε Πρόεδρε, πρόκειται για αντίδωρα, με τα οποία η Κυβέρνηση προσπαθεί στην προκειμένη περίπτωση να πάρει συγχώρεση για την πολιτική, την οποία ακολούθησε μέχρι σήμερα. Μια πολιτική, η οποία έφερε μείωση της αγοραστικής δύναμης μισθών και συντάξεων. Μια πολιτική, που έφερε ανεργία. Μια πολιτική, που αποδιοργάνωσε την κοινωνία. Μια πολιτική, κύριε Πρόεδρε, η οποία δημιούργησε την εφιαλτική εικόνα της κοινωνίας των 2/3 στην πατρίδα μας, όπου περισσότεροι από δυόμισι εκατομμύρια 'Ελληνες ζουν κάτω από το όριο της φτώχειας. Και αυτό το ονομάζει και υπερηφανεύεται η Κυβέρνηση για σοβαρή κοινωνική πολιτική. Δεν έχει παρά να δει αυτά, τα οποία λένε οι ίδιοι οι μισθωτοί, οι ίδιοι οι εργαζόμενοι, οι ίδιοι οι συνταξιούχοι, ότι με φιλοδωρήματα δεν ασκείται κοινωνική πολιτική.
Και θα είμαι ιδιαίτερα συγκεκριμένος, κύριε Πρόεδρε, στα ζητήματα τα οποία μπαίνουν από το νομοσχέδιο.
Πρώτον, χορηγεί αυξήσεις στους βασικούς μισθούς -και πολύ σωστά επισημάνθηκε από τον εισηγητή μας- και αφήνει εκτός των αυξήσεων τα επιδόματα. 'Η κάνει αυξήσεις επιλεκτικά σε ορισμένα από τα επιδόματα. Και μένουν απ' έξω τα σημαντικότερα των επιδομάτων.
Και θα σας αναφέρω, κύριε Πρόεδρε, τι μένει απ' έξω. Μένει απ' έξω από τις αυξήσεις: Το επίδομα ταχύτερης και αποτελεσματικότερης δεκπεραίωσης των υποθέσεων. Η πάγια αποζημίωση των δικαστικών. Το επίδομα νοσοκομειακής απασχόλησης. Η πάγια αποζημίωση των γιατρών του ΕΣΥ. Το επίδομα διδακτικής προετοιμασίας. Το ερευνητικό επίδομα και η πάγια αποζημίωση βιβλιοθήκης των καθηγητών Α.Ε.Ι. Το επίδομα ξενίας, παράστασης και ξένων γλωσσών. Η πάγια αποζημίωση των διπλωματικών υπαλλήλων. Το επίδομα παραγωγικότητας των δημοσίων υπαλλήλων. Για να αναφέρω ορισμένα από αυτά τα επιδόματα.
Ο κύριος Υπουργός, ευφυώς πράττων, δεν έκανε καμία μνεία περί συλλογικών διαπραγματεύσεων. Γιατί ο νέος κώδικας των δημοσίων υπαλλήλων επιβάλλει τις συλλογικές διαπραγματεύσεις, ύστερα από ψήφιση σχετικού νομοθετήματος και στο χώρο του δημοσίου. Απλά, ο κύριος Υπουργός φώναξε την ΑΔΕΔΥ στο γραφείο του, για να ανακοινώσει την εισοδηματική πολιτική της Κυβέρνησης. Και θέλω να το σημειώσω. Γιατί δεν μπορεί από τη μια μεριά η Κυβέρνηση να υπερηφανεύεται ότι προχωρεί σε μοντέρνες και εκσυγχρονιστικές διαδικασίες και στο χώρο των δημοσίων υπαλλήλων και από την άλλη, απλά να επιβάλλει την άποψη, την οποία έχει για το συγκεκριμένο θέμα.
Δεύτερον, πρόκειται για κατ' επίφαση ενιαίο μισθολόγιο, κύριε Πρόεδρε. Γιατί αν καθίσει κανένας και τα μετρήσει, αυτά τα οποία προκύπτουν μέσα από την ίδια την τροπολογία, η Κυβέρνηση ουσιαστικά αναφέρεται σε δεκαέξι διαφορετικά μισθολόγια, που ισχύουν στους δημοσίους υπαλλήλους.
Τώρα, σε ό,τι αφορά το επίδομα για τους κληρικούς, πάλι ο κύριος Υπουργός, για να μην πέσει στην παγίδα, στην οποία συστηματικά επί δύο χρόνια επιδιδόταν, έρχεται και λέει: Δώσαμε μεγάλη αύξηση το 1997 στους κληρικούς, γι' αυτό δεν τους δώσαμε το επίδομα ειδικών καθηκόντων. Ενώ υπάρχουν κατατεθειμένες απαντήσεις του ίδιου, που λένε ότι "αυτό το επίδομα" ή όπως το βαφτίζει σήμερα -και μου θυμίζει τη γνωστή πρακτική των μοναχών του Βυζαντίου, που βάφτιζαν το κρέας ψάρι για να το φάνε- "το δίνουμε σήμερα για τα ειδικά λειτουργικά καθήκοντα". Πεισμόνως όμως επί δύο χρόνια το ηρνείτο, όταν το ζητούσε όλη η Νέα Δημοκρατία, όλοι οι Βουλευτές της, από τη πρώτη στιγμή που διαφοροποιήθηκε στο θέμα, όταν το ζητούσε η ηγεσία της Εκκλησίας της Ελλάδος. Και επειδή βέβαια τώρα είμαστε κοντά στις εκλογές, δεν μπορούσε να έχει δέκα χιλιάδες κληρικούς εναντίον της η Κυβέρνηση, προσπαθεί να το εμφανίσει και αυτό ως παροχή. Σε ό,τι αφορά τώρα τα ζητήματα του μισθού των γενικών και ειδικών γραμματέων, των υπαλλήλων ειδικών θέσεων και γενικών καθηκόντων, αυτά θα τα καθορίζει εφ' εξής με υπουργικές αποφάσεις, για να μπορεί να διαμορφώνει εκεί, κατά τον τρόπο με τον οποίο θέλει, τις αποδοχές. Και ξέρουμε, κύριε Πρόεδρε, για τα αρκετά εκατομμύρια που αμείβονται στον ευρύτερο δημόσιο τομέα, αλλά και στο δημόσιο, οι εκλεκτοί της Κυβέρνησης! Και φθάνω τώρα στο μεγάλο θέμα των αποδοχών των στρατιωτικών και κατ' επέκταση των αστυνομικών και εκείνων που υπηρετούν στο Πυροσβεστικό Σώμα και στο Λιμενικό Σώμα, που πραγματικά είναι κατώτερες από τις επιβαλλόμενες για την αποστολή τους, σε μια κρίσιμη περίοδο που αντιμετωπίζει η πατρίδα μας, είτε για τη φύλαξη των συνόρων και της ελληνικής κυριαρχίας είτε για την ασφάλεια των πολιτών.
Και λέω ότι είναι κατώτερες υπό την έννοια ότι είδαμε και τους ίδιους να διαμαρτύρονται και να κατεβαίνουν στο πεζοδρόμιο. Προκύπτει και από την κόντρα που υπήρξε μεταξύ του Υπουργού των Οικονομικών και του αρμόδιου Υπουργού Εθνικής Αμύνης, που ζητούσε ουσιαστική παρέμβαση στο χώρο αυτό για να υπάρξει μια διαφοροποίηση, διότι είχαμε φθάσει στο σημείο, κύριε Πρόεδρε, οι υπάλληλοι που εργαζονταν στις ΔΕΚΟ να παίρνουν περισσότερα χρήματα ως διευθυντές απ' ό,τι έπαιρνε ο Αρχηγός των Ενόπλων Δυνάμεων. Αυτήν την πολιτική ακολουθούσατε όλα τα χρόνια και έγιναν όλα γης Μαδιάμ, κύριε Υπουργέ.
'Ερχομαι τώρα να σταθώ σε δυο συγκεκριμενα θέματα και σε δυο συγκεκριμένες προτάσεις.
Οι νέοι συντελεστές του στρατιωτικού μισθολογίου, που ισχύει και για τα Σώματα Ασφαλείας και για το Λιμενικό και για την Πυροσβεστική, γιατί να μην ισχύσουν, κύριε Υπουργέ, από την 1η Ιανουαρίου και να ισχύσουν από την 1η Ιουλίου, αφού θέλατε να κάνατε μια γενναία παρέμβαση και να ενισχύσετε αυτήν την κατηγορία; Δεύτερον, τις αυξήσεις των επιδομάτων γιατί τις δίνετε σε δυο δόσεις και δεν τις δίνετε πληρως από 1.1.2000; Σε ό,τι αφορά το μισθό του ανθυπολοχαγού που αποτελεί το κλειδί για όλο το μισθολόγιο, η αύξηση που κάνετε από τις εκατόν εβδομήντα οκτώ χιλιάδες στις διακόσιες χιλιάδες και στις διακόσιες τρεις χιλιάδες είναι πάλι πενιχρά. 'Εχουν ήδη προτείνει και οι ίδιοι και η Νέα Δημοκρατία ότι ο μισθός του ανθυπολοχαγού από την 1.1.2000 έπρεπε να είναι διακόσιες χιλιάδες και από την 1 Ιουλίου στις διακόσιες τριάντα χιλιάδες, για να υπάρχει πραγματικά ένα αξιοπρεπές μισθολόγιο για τους άνδρες των Ενόπλων Δυνάμεων, των Σωμάτων Ασφαλείας και των προς τούτοις εξομοιωμένων και ταυτόχρονα, η προσαρμογή των συνταξιούχων με το νέο καθεστώς το οποίο δημιουργείται για να υπάρξει τουλάχιστον μια ανακούφιση, έστω και καθυστερημένα στο τέλος του βίου αυτής της Κυβέρνησης.
'Ερχομαι τώρα στην αύξηση την οποία κάνετε για τους συνταξιούχους του Ναυτικού Απομαχικού Ταμείου. Τους δίνετε το 2% αυξηση κάνοντας το πεντήντα οκτώ, εξήντα, αλλά από την άλλη μεριά τους λέτε "εσείς δεν θα πάρετε και τις αυξήσεις της εισοδηματικής πολιτικής για το 2000". Μίζερα πράγματα, κύριε Υπουργέ.
'Ερχομαι τώρα σε ένα σημαντικό θέμα που δεν συζητήθηκε μέχρι στιγμής. 
ΠΡΟΕΔΡΕΥΩΝ (Νικόλαος Κατσαρός): Παρακαλώ συντομεύετε.
ΔΗΜΗΤΡΙΟΣ ΣΙΟΥΦΑΣ: Τελειώνω, κύριε Πρόεδρε. Κουβεντιάζουμε ένα ολόκληρο νομοσχέδιο.
Αυξάνετε το ΕΚΑΣ των συνταξιούχων του ιδιωτικού τομέα για το 2000 κατά 17%, αλλά δεν κάνετε καμία μνεία για την αύξηση του ΕΚΑΣ στο χώρο του δημοσίου. Τι θα συμβεί εδώ; Θα συμβεί αυτό που συνέβη πέρσι. Φθάσατε παραμονές των ευρωεκλογών να δώσετε την αύξηση του ΕΚΑΣ στους δημοσίους υπαλλήλους και να την κυρώσουμε μ' αυτόν το νόμο το Νοέμβριο μήνα. Αυτή είναι η πρώτη παρατήρηση.
Δεύτερη παρατήρηση που είναι ιδιαίτερα σημαντική: Ποιος θα επιβαρυνθεί αυτήν την αύξηση του ΕΚΑΣ, κύριε Υπουργέ, και λέει το Γενικό Λογιστήριο του Κράτους, δηλαδή η υφισταμένη υπηρεσία σας; Δεν θα την πληρώσει ο κρατικός προϋπολογισμός, όπως λέει ο ν. 2556/97 στο άρθρο 24; Δηλαδή, κάνετε κοινωνική πολιτική ξανά εις βάρος των φορέων της κοινωνικής ασφάλισης και λέτε ότι θα επιβαρυνθεί το ΙΚΑ με επτάμιση δισεκατομμύρια, θα επιβαρυνθούν οι υπόλοιποι ασφαλιστικοί οργανισμοί με 4,1 δισεκατομμύρια; Γιατί; Ο νόμος είναι συγκεκριμένος, η δέσμευση είναι συγκεκριμένη, ο κρατικός προϋπολογισμός να αναλάβει την κοινωνική πολιτική την οποία ασκείτε; Γιατί θα επιβαρυνθούν οι προϋπολογισμοί των φορέων της κοινωνικής ασφάλισης; ΠΡΟΕΔΡΕΥΩΝ (Νικόλαος Κατσαρός): Τελειώνετε, κύριε συνάδελφε.
ΔΗΜΗΤΡΙΟΣ ΣΙΟΥΦΑΣ: Τελειώνω, κύριε Πρόεδρε.
Θα τα πει ιδιαίτερα ο Υπουργός σε τροπολογία που υπαρχει και αφορά τους αντισυνταγματάρχες του στρατού που έχουν ένα θέμα διαρρύθμισης του μισθολογίου τους και υπάρχει τροπολογία και από τη πλευρά της Νέας Δημοκρατίας και των άλλων κομμάτων. Διότι εάν πράγματι είναι αληθινά αυτά που υποστηρίζουν στα υπομνήματα τα οποία μας έχουν δώσει, κύριε Πρόεδρε, τότε η Κυβέρνηση αν δεν μπορεί αυτήν τη στιγμή να το λύσει, ο κύριος Υπουργός να δεσμευθεί ότι θα το εξετάσει.
Το ΕΚΑΣ η πρώτη κοινωνική ομάδα που πρέπει να το λάβει είναι οι αγρότες. Δηλαδή, να λάβει τις είκοσι μια χιλιάδες όπως υποστηρίζει η Νέα Δημοκρατία από πέρσι και όχι τις δέκα χιλιάδες που είναι αίτημα από το 1996 και το σκέφθηκε τώρα να το δώσει η Κυβέρνηση.
ΠΡΟΕΔΡΕΥΩΝ (Νικόλαος Κατσαρός): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Βλέπω να καταβάλει μία μάταιη προσπάθεια η Αξιωματική Αντιπολίτευση να σχολιάσει αρνητικά και μάλιστα πολλές φορές με ανακρίβειες τη συζητούμενη εισοδηματική πολιτική. Η ουσία είναι, όμως, ότι η εισοδηματική πολιτική που συζητούμε για το 2000 στους διάφορους κλάδους τους οποίους περιλαμβάνει, αυξάνει το πραγματικό διαθέσιμο εισόδημα των κλάδων αυτών και αυτό χωρίς καμία αμφιβολία αν μελετήσουμε τον τρόπο με τον οποίο γίνονται οι αυξήσεις αυτές, τον τρόπο που επηρεάζουν τους βασικούς μισθούς, τον τρόπο που μετά τον υπολογισμό των αποδοχών επί του βασικού μισθού διαμορφώνει, το τελικό διαθέσιμο εισόδημα.
Βέβαια εμείς από την πλευρά μας θεωρούμε θετική την εισοδηματική πολιτική έτσι όπως παρουσιάζεται, τονίζοντας ότι κάτω από τις συνθήκες της οικονομικής συγκυρίας που διανύουμε, την προσπάθεια που καταβάλλεται προκειμένου η χώρα μας να πετύχει τους στόχους που έχει θέσει σε σχέση με την ένταξη στην Οικονομική και Νομισματική 'Ενωση, είναι το μέγιστο που μπορεί να γίνει. Επίσης πρέπει να σημειώσουμε ότι μπορεί να μην είναι το επιθυμητό που θα ήθελαν όλοι οι κλάδοι των εργαζομένων, που θα θέλαμε πιθανότατα και εμείς. 'Ομως, δεν μπορεί να μηδενίζεται η προσπάθεια που γίνεται. Αντίθετα, πρέπει να επαινεθεί το γεγονός ότι δρα αυξητικά σε ό,τι αφορά το διαθέσιμο εισόδημα από την πλευρά των εργαζομένων και των συνταξιούχων. Και βέβαια αυτό γίνεται την ίδια ακριβώς στιγμή κατά την οποία συνεχίζεται η προσπάθεια για τη μείωση του πληθωρισμού στην Ελλάδα σε επίπεδα τέτοια που να εξασφαλίζεται, συνυπολογιζομένων και των πρώτων μηνών του έτους 2000, η επίτευξη και του τελευταίου κριτηρίου για την ένταξη στην Οικονομική και Νομισματική 'Ενωση.
Πρέπει να σημειώσουμε ότι εν μέρει, όχι απόλυτα, δρα αναδιανεμητικά υπέρ των ασθενεστέρων η εφαρμοζόμενη εισοδηματική πολιτική που συζητούμε αυτήν την στιγμή. Πρέπει να σημειώσουμε ότι ουσιαστικά αυτή η αναδιανομή οφείλεται στο πλεόνασμα, στα θετικά αποτελέσματα που είχε η εφαρμοσθείσα τα προηγούμενα τρια χρόνια, τα προηγούμενα πέντε χρόνια θα έλεγα καλύτερα, οικονομική, σταθεροποιητική, αλλά και αναπτυξιακή πολιτική, από την πλευρά της Κυβέρνησης. Βέβαια αναμένεται ότι στο τέλος της προσπάθειας για την ένταξη στην Οικονομική και Νομισματική 'Ενωση, θα έχει αυτά τα χαρακτηριστικά -έστω και ως δείγμα γραφής, ως πρώτα μέτρα πολιτικής τα οποία ήδη έχουν αρχίσει να εφαρμόζονται- η εισοδηματική πολιτική. Δεν έχει καμία απολύτως σχέση με προεκλογική παροχή προς τους διάφορους κλάδους, τους οποίους διαλαμβάνει η συγκεκριμένη διάταξη που συζητούμε.
Και ενώ αυτές είναι οι γενικές παρατηρήσεις που ήθελα να κάνω σε σχέση με την εισοδηματική πολιτική, αναρωτιέμαι σε ποιαν άραγε ηθική και πολιτική βάση στηρίζει τα επιχειρήματά της η Αξιωματική Αντιπολίτευση, όταν έρχεται με μια μάταιη προσπάθεια να καυτηριάσει αυτήν την εισοδηματική πολιτική. Αν βάζαμε δίπλα τις διατάξεις που προβλέπει αυτό το κείμενο που συζητούμε αυτήν τη στιγμή με τα κείμενα περί εισοδηματικής πολιτικής στα τρία-τέσσερα χρόνια που κυβέρνησε η Νέα Δημοκρατία, κάτω από εκείνες τις συνθήκες, τι συμπέρασμα θα βγάζαμε, κύριοι συνάδελφοι; 'Εχει καμία απολύτως σχέση όταν μιλάγαμε για εισοδηματική πολιτική με πληθωρισμούς που έτρεχαν από 14,5% στο τέλος του 1993 και πάνω από 20% το έτος 1989 και 1990; Και αυτό τη στιγμή που εκείνες οι αυξήσεις έχουν μείνει παροιμιώδεις με εκείνα τα περίφημα 0+0%, 1+1%, 2+2%, με έναν τραγέλαφο και εμπαιγμό ταυτόχρονα προς τους εργαζόμενους και τους συνταξιούχους, που αποδεδειγμένα αφαιρούσε κάθε χρόνο ένα σημαντικό ποσό από την αγοραστική δύναμη των εργαζομένων. Και αυτό υπολόγιζαν όλα τα συνδικάτα, όταν τελείωσε η τετραετία της Νέας Δημοκρατίας, πόσο σημαντικό ποσοστό στη μείωση των εισοδημάτων τους επέφερε η ασκηθείσα από τη Νέα Δημοκρατία οικονομική και εισοδηματική πολιτική εκείνης της περιόδου.
Δεν πρόκειται να βγάλουμε κανένα στοιχείο που να ενισχύει τα επιχειρήματά σας, αν κάνουμε συγκρίσεις, όχι μόνο στον τομέα της εισοδηματικής πολιτικής, αλλά και στον τομέα της φορολογικής πολιτικής. Πρέπει να υπογραμμίσουμε ότι, αν παρακολουθήσουμε την εξέλιξη της συμμετοχής της φορολογίας των μισθωτών στα συνολικά έσοδα από φορολογία του γενικού κρατικού προϋπολογισμού, θα παρατηρήσουμε ότι υπάρχει μια αισθητή μείωση στα συνολικά έσοδα του κράτους από τη φορολογία σε ό,τι αφορά τα προερχόμενα από τη φορολόγηση των εισοδημάτων, των μισθωτών και των συνταξιούχων.
Βέβαια το ίδιο συμβαίνει και σε ό,τι αφορά τη σχέση άμεσων και έμμεσων φόρων. Τα υπόλοιπα είναι εκ του πονηρού σε μια προσπάθεια, μηδενισμού και σε μια προσπάθεια δημιουργίας εντυπώσεων. Είναι μάταιη η προσπάθεια αλλά για την τιμή των όπλων την κάνει η Αξιωματική Αντιπολίτευση, στη συζήτηση για την εισοδηματική πολιτική.
Λέει η Νέα Δημοκρατία, ότι δεν κάνει καμία νύξη η εισοδηματική πολιτική περί συλλογικών διαπραγματεύσεων, όταν είναι γνωστό ότι ρητά ορίζεται στο νόμο περί συλλογικών διαπραγματεύσεων στο δημόσιο τομέα, ότι αυτές θα ξεκινήσουν το 2000 και θα αφορούν τομείς της οικονομικής πολιτικής στο δημόσιο τομέα και πέρα, αν θυμάστε καλά, της εφαρμοζόμενης πολιτικής.
'Ερχεται χύνοντας κροκοδείλια δάκρυα για τις αποδοχές των στρατιωτικών και λέει "είναι κατώτερες από τις επιβαλλόμενες". Και μάλιστα ισχυρίζεται ότι κάποια στελέχη στις ΔΕΚΟ παίρνουν καλύτερες αμοιβές απ' αυτές που έπαιρναν κάποιοι ιθύνοντες των Ενόπλων Δυνάμεων. 'Αρα αυτά ακριβώς που λέγατε τότε όταν κυβερνούσε η Νέα Δημοκρατία, πόσοι παράγοντες των ΔΕΚΟ δεν έπαιρναν πολύ περισσότερα από τις αμοιβές των Ενόπλων Δυνάμεων; ΑΔΑΜ ΡΕΓΚΟΥΖΑΣ: Τώρα τι γίνεται; 
ΚΟΣΜΑΣ ΣΦΥΡΙΟΥ: 'Οταν συνέβαιναν αυτά και πολύ χειρότερα ακόμη και επί τέσσερα χρόνια δίνατε ανεκπλήρωτες υποσχέσεις προς τους αξιωματικούς και τα λοιπά στελέχη των Ενόπλων Δυνάμεων, ότι θα φέρνατε μισθολόγιο για τις 'Ενοπλες Δυνάμεις, τι έγιναν αυτές οι υποσχέσεις; Γιατί φθάσαμε μέχρι το τέλος του '93 της κυβέρνησής σας και νομοσχέδιο δεν εμφανίσθηκε; Τώρα που έχουν γίνει τρεις νομοθετικές παρεμβάσεις στους μισθούς των αξιωματικών που βελτιώνονται συνεχώς -δεν λέμε ότι φθάσαμε στα επιθυμητά αποτελέσματα αλλά έχουν βελτιωθεί σημαντικά σε σχέση με τη δική σας εποχή- σήμερα έρχεστε να χύνετε κροκοδείλια δάκρυα. Πού ήσασταν τότε προκειμένου να δείξετε την ευαισθησία που επικαλείσθε σήμερα; Βέβαια τα ίδια επιχειρήματα μπορούμε να πούμε σε ό,τι αφορά τους αγρότες. Δεν θυμούμαι όσα χρόνια είμαι στην Εθνική Αντιπροσωπεία όποτε κυβέρνησε η Νέα Δημοκρατία να έχει κάνει την παραμικρή αύξηση στην αγροτική σύνταξη. Ποτέ. Μόνο προεκλογικές υποσχέσεις ανεκπλήρωτες μετά τις εκλογές! Ανεκπλήρωτες! Σήμερα βέβαια έρχεστε με μια διάθεση πλειοδοσίας. Εκείνα τα οποία δεν κάνατε χθες τα πλειοδοτείτε σήμερα και επιχειρείτε από την άλλη να μηδενίζετε όλα τα θετικά στοιχεία που περιέχονται στην προτεινόμενη εισοδηματική πολιτική, η οποία είναι και αναδιανεμητική σαφώς υπέρ των ασθενεστέρων στρωμάτων, αλλά ταυτόχρονα αυξάνει σε σχέση με τον τρέχοντα πληθωρισμό την αγοραστική δύναμη των εργαζομένων και των συνταξιούχων στους οποίους αναφέρεται η εισοδηματική πολιτική.
Δεν μπορούμε κάθε φορά να κρίνουμε μία εισοδηματική πολιτική με το επιθυμητό. 'Ετσι είναι αδύνατον να είμαστε όλοι ευχαριστημένοι. Πρέπει να κρίνουμε με το εφικτό κάτω από τις συνθήκες της οικονομίας της χώρας, της συγκυρίας και της αποφασιστικής καμπής, την οποία διανύουμε σήμερα. Γι'αυτό θεωρούμε θετική την προτεινόμενη εισοδηματική πολιτική και την υπερψηφίζουμε.
ΠΡΟΕΔΡΕΥΩΝ (Νικόλαος Κατσαρός): Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, η τροπολογία σαν σύνολο είναι θετική. Δυστυχώς, όμως, έχει το τρομερό μειονέκτημα να μην αποδίδει αμοιβή ίση με την εργασία του εργαζομένου. 'Εχουμε κατηγορίες εργαζομένων, οι οποίοι δουλεύουν επτά ημέρες την εβδομάδα και δεκαέξι έως δεκαοκτώ ώρες την ημέρα επίσης κατηγορίες εργαζομένων, οι οποίοι δουλεύουν πέντε ημέρες την εβδομάδα, με πέντε ή έξι ώρες την ημέρα. Αυτή η διαφορά στην εργασία δεν προβλέπεται στην αμοιβή. Υπάρχει μία νοοτροπία στο νομοσχέδιο, να εξισώνονται οι εργαζόμενοι με ίση αμοιβή ενώ έχουν διαφορετικό χρόνο εργασίας.
Δεν είναι δυνατόν να ταυτίζεται ο στρατιωτικός με οποιονδήποτε άλλο δημόσιο υπάλληλο. Οι στρατιωτικοί, όχι μόνο δεν έχουν το δικαίωμα της διαμαρτυρίας, της απεργίας, αλλά δουλεύουν επτά ημέρες την εβδομάδα, δεκαέξι έως δεκαοκτώ ώρες την ημέρα. Πηγαίνετε μία φορά στα σύνορα να δείτε τι κάνουν.
Θα μου πείτε, ότι υπάρχουν και δημαγωγοί, οι οποίοι φωνάζουν γι'αυτό. Η Νέα Δημοκρατία επί παραδείγματι, η οποία όσα χρόνια κυβέρνησε δεν έχει δώσει ούτε μία δραχμή αύξηση στους στρατιωτικούς είτε ως Συναγερμός, είτε ως Ε.Ρ.Ε. είτε ως Νέα Δημοκρατία, τώρα έρχεται και χύνει κροκοδείλια δάκρυα για αύξηση μισθού στους στρατιωτικούς. Γιατί, κύριοι συνάδελφοι της Ν.Δ. όταν προ τεσσάρων ετών ήσασταν κυβέρνηση δεν δώσατε μισθολογική αύξηση; Εάν δίνατε εσείς, όπως δώσαμε εμείς, ξέρατε πού θα ήταν τώρα οι μισθοί των στρατιωτικών; Γι'αυτό δεν έχετε το δικαίωμα να φωνάζετε. Αφήστε εμάς να κάνουμε κριτική, διότι εμείς κάτι δίνουμε.
Δεν είναι δυνατόν ο Αρχηγός Γ.Ε.ΕΘ.Α. να αμείβεται λιγότερο από έναν επίκουρο καθηγητή. Δεν μπορεί να είναι κατώτερος από τον καθηγητή Πανεπιστημίου της Ιατρικής που έχει και ιατρείο ή το μηχανικό που έχει το γραφείο του.
Δώσατε κάποιες αυξήσεις. Κάτι είναι αλλά δεν αρκεί. Θα σας κάνω μία πρόταση, γιατί ξέρω ότι εσείς δεν πρόκειται να αλλάξετε άποψη. Σας έχουμε μάθει πια. Τουλάχιστον να υποσχεθείτε ότι το 2001 ο μισθός του ανθυπολοχαγού θα φτάσει στις διακόσιες δέκα (210.000) δραχμές.
Κάνατε και κάποιες αυξήσεις στο ένα από τα δύο επιδόματα. Τις δεκαέξι χιλιάδες (16.000) δραχμές τις πήγατε στις είκοσι χιλιάδες (20.000) δραχμές. Γιατί δεν δώσατε αύξηση και στο άλλο επίδομα; Μήπως επειδή έχει σχέση και με το επικουρικό; Υποσχεθείτε ότι στο 2001 θα δώσετε στο συγκεκριμένο επίδομα κάποια αύξηση.
Κανονικά θα πρέπει για τις 'Ενοπλες Δυνάμεις να βγει ειδικό μισθολόγιο. Προτείνω ο Αρχηγός Γ.Ε.ΕΘ.Α. να ταυτισθεί με τον Πρόεδρο του Αρείου Πάγου και να πάρει το 95% του μισθού του Προέδρου του Αρείου Πάγου.
'Eτσι θα σταματήσουμε να ασχολούμαστε με το μισθολόγιο των στρατιωτικών. Νομίζω ότι αυτό είναι το σημαντικότερο και το σοβαρότερο που πρέπει να κάνουμε, αν θέλουμε να σταματήσουν οι αποστρατείες.
Ξέρετε, κύριε Υπουργέ, ότι την περίοδο 1984-1988 μόνο από το Ναυτικό απεχώρησαν εκατόν τριάντα δύο αξιωματικοί και αυτοί ήταν, ως γνωστόν, ναυπηγοί, μηχανολόγοι όπλων, αεροναυπηγοί, ηλεκτρονικοί μάναντζμεντ και ένα σωρό άλλες ειδικότητες, γιατί ο μισθός τους δεν ήταν επαρκής. Το ίδιο συμβαίνει και με την Αεροπορία. 'Ετσι θα μείνουμε χωρίς αξιωματικούς, χωρίς επιστήμονες στο στρατό, γιατί ο μισθός τους είναι πολύ πιο κάτω από την εργασία που προσφέρουν. Επιτέλους, καταλάβετε ότι πρέπει να πληρώνετε τους στρατιωτικούς ανάλογα με την εργασία τους. Πρέπει να σας γίνει μάθημα. Να το καταλάβετε καλά.
ΠΡΟΕΔΡΕΥΩΝ (Νικόλαος Κατσαρός): Παρακαλώ, τελειώστε.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, οι προηγούμενοι συνάδελφοι μίλησαν πάνω από οκτώ λεπτά. Δεν φανταζόμουν ότι θα ήσασταν τόσο μεγάλος υπερασπιστής του συγκεκριμένου Υπουργού.
Κύριε Υπουργέ, κάντε μία δήλωση τουλάχιστον, ότι από 1-1-2001 ο μισθός του ανθυπολοχαγού θα ανέρθει στις διακόσιες δέκα χιλιάδες (210.000) δραχμές.
Κάντε επίσης μία δήλωση ότι θα δώσετε και αύξηση στο δεύτερο επίδομα που έχει σχέση με το επικουρικό για το οποίο αναφέρεστε. Αυτό τουλάχιστον το πενιχρό δώστε το. Αυτό το πενιχρό και όχι τίποτα άλλο.
ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Εθνικής Οικονομίας έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ'αρχήν αναφέρθηκε από τον κ. Σιούφα ότι οι αυξήσεις που δίνουμε στο ΕΚΑΣ θα βαρύνουν τα ασφαλιστικά ταμεία. Τα ταμεία κάνουν την εκταμίευση, το ΕΚΑΣ χορηγείται από τον κρατικό προϋπολογισμό, γιατί είναι προνοιακού χαρακτήρα. Πρέπει να σας πω ότι στον προϋπολογισμό που έχει κατατεθεί υπάρχει ειδικό κονδύλι για το ΕΚΑΣ ύψους ογδόντα δύο δισεκατομμυρίων διακοσίων εκατομμυρίων (82.200.000.000) δραχμών, το οποίο είναι αυξημένο κατά 18,3% σε σχέση με τη δαπάνη του ΕΚΑΣ για το 1999. Η αύξηση που δίνουμε στο ΕΚΑΣ είναι 17%, αλλά το ποσό που δίνεται από τον κρατικό προϋπολογισμό στα ταμεία, είναι ακόμα περισσότερο αυξημένο, διότι θα διευρυνθεί ενδεχομένως και ο αριθμός των δικαιούχων.
ΑΔΑΜ ΡΕΓΚΟΥΖΑΣ: Πώς κατανέμεται αυτή η δαπάνη; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατανέμεται σε όλα τα ταμεία, πλην δημοσίου. Πάντως κάθε χρόνο το ΕΚΑΣ χορηγείται από τον κρατικό προϋπολογισμό, είναι γραμμένο ειδικό κονδύλι σε ειδικό κωδικό που πηγαίνει στα ταμεία κατ'ευθείαν.
Δεύτερο, για να μη δημιουργούνται εντυπώσεις με τις ρυθμίσεις που γίνονται ο Αρχηγός του ΓΕΕΘΑ θα λαμβάνει ένα εκατομμύριο τετρακόσιες εξήντα χιλιάδες (1.460.000) και ο πρόεδρος του Αρείου Πάγου ένα εκατομμύριο πεντακόσιες έντεκα χιλιάδες (1.511.000). Η αναλογία είναι καλύτερη από αυτή που είπατε.
ΠΡΟΕΔΡΕΥΩΝ (Νικόλαος Κατσαρός): Ο κ. Σπηλιωτόπουλος έχει το λόγο. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριοι συνάδελφοι, όταν το 1996 η Κυβέρνηση έφερε στη Βουλή μετά από μεγάλη καθυστέρηση και με τυμπανοκρουσίες το ειδικό μισθολόγιο για τους στρατιωτικούς, όλα τα κόμματα και οι ενώσεις αποστράτων είχαν διαμαρτυρηθεί ότι πρόκειται για εμπαιγμό και για μια καθαρά άδικη μεταχείριση σε βάρος του προσωπικού των Ενόπλων Δυνάμεων και των Σωμάτων Ασφαλείας, διότι, όπως αποδείχθηκε στην πράξη, οι αυξήσεις ήταν κενού περιεχομένου, διότι η φορολογία εξουδετέρωσε τις περισσότερες απ'αυτές. Το διαπιστώσατε μόνοι σας κύριε Υπουργέ, και μετά από ένα χρόνο φέρατε πάλι ρυθμίσεις βελτιωτικές δήθεν του προηγουμένου νομοσχεδίου. Και τότε οι διαμαρτυρίες ήσαν ίδιες. Το 1998 επαναλαμβάνετε το ίδιο επιχείρημα και τότε οι διαμαρτυρίες ήσαν οι ίδιες. Και μάλιστα τότε επινοήσατε τη μέθοδο του ανοίγματος της ψαλίδας με το να ενισχύσετε γενναία τους μισθούς των ανωτάτων και αφήσατε τους υπόλοιπους στα κρύα του λουτρού.
'Ερχεστε σήμερα να φέρετε νέες ρυθμίσεις για τις οποίες όλοι σας λέμε ότι θα αναγκασθείτε να επανέλθετε. Το ότι επανέρχεστε συνεχώς για τέταρτη φορά, σημαίνει ότι οι ρυθμίσεις οι οποίες κάνατε δεν είναι αποτελεσματικές. Και οι τελευταίες μάλιστα γίνονται και προεκλογικά για να δώσετε δήθεν κάτι στους στρατιωτικούς.
Οι συντελεστές του προσδιορισμού των βασικών μισθών δεν έχουν καμία λογική σχέση με αποτέλεσμα να δημιουργούνται αυτές οι ανισότητες και οι αδικίες σε βάρος των στρατιωτικών. Πρέπει να καθιερωθεί μία λογική σχέση των συντελεστών από βαθμό σε βαθμό με κάποια βεβαίως βελτίωση στους βαθμούς του ταγματάρχου και του ταξιάρχου για να ξεχωρίσουμε τους ανώτατους από τους ανώτερους και κατώτερους.
Οι βασικοί μισθοί: Οι βασικοί μισθοί που καθιερώνονται στα ποσά των διακοσίων χιλιάδων από 1-1-2000 και διακοσίων τριών χιλιάδων από 1-7-2000 θεωρούνται πολύ χαμηλοί και δεν επιλύουν το μισθολογικό πρόβλημα των εν ενεργεία και εν αποστρατεία. Θα πρέπει να καταλάβετε ότι η μόνη λύση είναι αυτή -όπως προτείνουν και οι ενώσεις των αποστράτων- των διακοσίων τριάντα χιλιάδων (230.000) δραχμών. Βεβαίως να το δώσετε σε δύο δόσεις, εφόσον αντιλαμβανόμεθα ότι υπάρχει και το δημοσιονομικό μας πρόβλημα. 'Ομως πρέπει ο βασικός μισθός του ανθυπολοχαγού να φθάσει μέχρι το τέλος του 2000 στις διακόσιες τριάντα χιλιάδες (230.000) δραχμές.
Tα επιδόματα: Με το παρόν σχέδιο νόμου χορηγούνται επιπλέον τρία νέα επιδόματα. Εκεί που όλοι φωνάζουμε να καταργηθεί η επιδοματική πολιτική, εδώ έχουμε τρία νέα επιδόματα. Ευθύνης, διοίκησης, διεύθυνσης το ένα, αυξημένης επιχειρησιακής ετοιμότητας μονάδων το άλλο, και πληροφορικής. Αυξάνεται από το βαθμό του αντισυνταγματάρχου και κάτω το χορηγούμενο επίδομα επιτελικής ευθύνης με συνέπεια να έχουμε ένα μισθολόγιο που στηρίζεται σε πολλά επιδόματα και έχουμε επιπτώσεις αρνητικές. Θα σας δώσω μόνο δύο παραδείγματα. Τα επιδόματα του Αρχηγού του ΓΕΕΘΑ -που μας είπε ο κύριος Υπουργός ότι ο μισθός ξεπερνάει το ένα εκατομμύριο (1.000.000) δραχμές- ανέρχονται στο 85% των βασικών του αποδοχών (των συνταξίμων αποδοχών) τα επιδόματα του αντιστρατήγου και ταξιάρχου στο 73% κλπ.
'Ετσι όπως έχουν ρυθμιστεί τα πράγματα, κύριε Υπουργέ, έχουμε αρνητική επίδραση τόσο στο ηθικό του εν ενεργεία προσωπικού, αλλά και επίσης προβλήματα μεγάλα στους αποστράτους, αφού τα επιδόματα αυτά δεν λαμβάνονται υπόψη στη σύνταξη. Δεν επιλύεται έτσι το συνταξιοδοτικό πρόβλημα των αποστράτων, αφού με την εφαρμοζόμενη επιδοματική πολιτική όχι μόνο δεν πλησιάζουμε το περίφημο στόχο του 80% των εν ενεργεία αποδοχών, αλλά είμαστε πάρα πολύ χαμηλά, χαμηλότερα από το 50%. Ενδεικτικά σας λέω ότι ο Αρχηγός ΓΕΕΘΑ λαμβάνει ως σύνταξη το 43% των αποδοχών ενέργειας, ο αντιστράτηγος και ταξίαρχος το 46% των αποδοχών ο συνταγματάρχης και αντισυνταγματάρχης το 49%.
Αυτά σας τα λέμε κάθε φορά που φέρνετε εδώ μισθολόγια για τους στρατιωτικούς και για τα Σώματα Ασφαλείας. Θα πρέπει να καταλάβουν οι σύμβουλοί σας στο Υπουργείο ότι υπάρχει μεγάλο πρόβλημα με τους απόστρατους. Και αν δίνετε κάποια επιδόματα τώρα για να αυξήσετε τις αποδοχές των στρατιωτικών, κάνετε μεγάλη ζημιά στο συνταξιοδοτικό των αποστράτων. Θα πρέπει όλα αυτά να ληφθούν υπόψη και θα πρέπει να δεχθείτε, όπως η Νέα Δημοκρατία αποδέχεται, την πρόταση του Συντονιστικού Συμβουλίου των Ενώσεων Αποστράτων για διακόσιες τριάντα χιλιάδες (230.000) βασικό μισθό και λογική αύξηση των συντελεστών, ούτως ώστε να σταματήσουν αυτές οι αδικίες.
'Εχω την εντύπωση, κύριε Πρόεδρε, ότι η Kυβέρνηση διακατέχεται από αντιστρατιωτική νοοτροπία όταν έρχεται η ώρα να μιλήσει για στρατιωτικούς. Δεν μπορώ να καταλάβω πώς είναι τόσο απλόχερη στο να διαγράφει τρισεκατομμύρια χρεών από κομματικές ΔΕΚΟ και την ίδια στιγμή να δημιουργεί τέτοιο πρόβλημα επιβίωσης στους εν ενεργεία και αποστράτους στρατιωτικούς και στο προσωπικό των Σωμάτων Ασφαλείας. Ευχαριστώ πολύ. ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, η συζήτηση του προϋπολογισμού και η συζήτηση για την εισοδηματική πολιτική της επόμενης χρονιάς είναι οι κορυφαίες πολιτικές πράξεις του έτους.
Σε ό,τι αφορά τη διαδικασία για τη συζήτηση της εισοδηματικής πολιτικής, η Κυβέρνηση δείχνει μια ιδιότυπη ασέβεια προς τους εργαζόμενους.
Το δεύτερο είναι ότι η συζήτηση αυτή φέτος γίνεται πριν από τη συζήτηση του προϋπολογισμού για δύο προφανείς λόγους. Να μην ξεκινήσουν οι κινητοποιήσεις των εργαζομένων και δεύτερον, για να προλάβει τη 1.1.2000, γιατί από εκεί και μετά πρέπει να εφαρμοσθεί ο καινούριος νόμος για τις συλλογικές διαπραγματεύσεις. Αυτή είναι η πραγματικότητα.
Η Κυβέρνηση επιδεικνύει έναν ιδιότυπο φαρισαϊσμό θα έλεγα. Ο φαρισαϊσμός αυτός έχει τρεις κατευθύνσεις.
Σε ό,τι αφορά τις αυξήσεις, λέει πολλές φορές και ο κ. Παπαντωνίου και ο κύριος Πρωθυπουργός, ότι οι εργαζόμενοι τα τελευταία χρόνια πήραν πραγματικές αυξήσεις. Για να καταρρίψω αυτό το επιχείρημα, θα πω τούτο. Η αύξηση των φορολογικών εσόδων, κύριε Υφυπουργέ, τα τελευταία τέσσερα χρόνια ανήλθε στο 89% . Οι ονομαστικές αυξήσεις στους εργαζόμενους είναι 72,5%, χωρίς να υπολογίσουμε την αφαίρεση από αυτό το ποσοστό τη φορολογική επιβάρυνση που έχουν κάθε χρόνο οι εργαζόμενοι.
Να έρθουμε και σε μια άλλη σύγκριση. Τα τρία τελευταία χρόνια η καθαρή πρόσοδος από τις νέες φορολογίες που μπήκαν είναι 28% . Με τον προϋπολογισμό, που επαίρεται η Κυβέρνηση ότι κάνει παροχές προς την κοινωνία και ειδικότερα προς τους εργαζόμενους, η παροχή αυτή αγγίζει μόλις το ποσό του 1,47% . Γίνεται σαφώς αντιληπτό ότι αυτός ο ισχυρισμός είναι και προσβολή ταυτόχρονα προς τους εργαζόμενους και αν συνεχισθεί πρέπει η Κυβέρνηση να καταγγελθεί από τους εργαζόμενους και το κάνουν οι εργαζόμενοι ούτως ή άλλως.
Επίσης υπάρχει και ένα άλλο πρόβλημα με την εισοδηματική πολιτική. Επιμερίζει η Κυβέρνηση το δημοσιονομικό κόστος και στο 2000. Ταυτόχρονα κάνει -επιμερίζει- όχι για το ΕΚΑΣ που έλεγε ο κύριος Υφυπουργός προηγουμένως, κάποιες δαπάνες μισθοδοσίας, όπως υπερεργασίας, νυχτερινά κλπ. στους φορείς Tοπικής Aυτοδιοίκησης, Nομαρχιακής Aυτοδιοίκησης και βεβαίως τις εντάσσει μέσα στα νομαρχιακά προγράμματα επιδότησης των Nομαρχιακών Aυτοδιοικήσεων, που γνωρίζουμε όλοι μας ότι είναι συνεχώς κουτσουρεμένα. Επίσης γνωρίζουμε ότι τους παροτρύνει να βάλουν και νέες φορολογίες. Η σχετική τροπολογία που συζητάμε λέει και αυτό το τραγικό, ότι τους προτρέπει να βάλουν και νέες φορολογίες. Δηλαδή, μετακύλιση πολιτικών ευθυνών της κεντρικής κυβέρνησης προς τις Nομαρχιακές Aυτοδιοικήσεις.
Υπάρχει και μία ανακολουθία. Πότε, κύριε Υφυπουργέ, έλεγε η Κυβέρνηση την αλήθεια; Πριν το 1981, το ΠΑΣΟΚ μετά μανίας ήταν κατά της εισοδηματικής πολιτικής. 'Ηρθε το 1981 στην Κυβέρνηση, έκανε το ενιαίο μισθολόγιο, έβαλε σε μια χοάνη τους εργαζόμενους και τους έκανε αντίπαλους μεταξύ τους. Αν έβγαινε ένας να ζητήσει, τον τραβούσαν οι υπόλοιποι να μη ζητήσει. Οι εργαζόμενοι, δηλαδή, είχαν πέσει σε μια παγίδα. Κάποτε το αντιλήφθηκαν. Βγήκαν από αυτήν τη λογική, ήρθαν στη δεκαετία του '90, διεκδίκησαν κάποια πράγματα και δημιούργησαν συσσωρευμένα ποσά από την ΑΤΑ. 'Ερχεσθε εσείς με την παρέμβασή σας το 1997 και λέτε "ενσωματώνουμε και κάνουμε μεγαλύτερα μισθολογικά κλιμάκια". Και πράγματι κάνατε μεγαλύτερα εισοδηματικά κλιμάκια.'Ομως, αφήσατε απ' έξω -επειδή δεν θέλατε να πάρει κάποιος λιγότερα λεφτά και καλώς- από την εφαρμογή της εισοδηματικής πολιτικής το επίδομα απόδοσης. 'Ερχεσθε τώρα, σε μια προσπάθεια επιδαψίλευσης των εκλογικών προτιμήσεων των πολιτών και ιδιαίτερα των εργαζομένων, και τους λέτε επιδόματα. Πότε είχατε δίκιο τελικά; Πριν το 1981, στη διάρκεια του 1990, τώρα; Πότε έχετε τελικά δίκαιο; Εκείνο που έχει σημασία όμως, είναι ότι οι εργαζόμενοι είναι ζημιωμένοι. Δημιουργήσατε άλλη βάση υπολογισμού για τους εργαζόμενους, δραχμικά πλέον επιδόματα, με τα οποία οδηγείτε σε ομηρία τις περισσότερες φορές τους εργαζόμενους και τους εκβιάζετε και εκλογικά.
Ερχόμαστε τώρα στις επιμέρους κατηγορίες. Για τις 'Ενοπλες Δυνάμεις ειπώθηκαν πάρα πολλά πράγματα. Κάνατε ουσιαστικά ένα είδος εμπαιγμού προς αυτήν την κατηγορία και δεν αξίζει το κόπο να ακολουθείτε μια πολιτική και να προσπαθείτε να επιδαψιλεύσετε πάλι τα αυτιά των αποστράτων των εν ενεργεία ανδρών και γυναικών των Σωμάτων Ασφαλείας και των Ενόπλων Δυνάμεων και προσπαθείτε να τους πείσετε ότι τους κάνετε και χάρη γι'αυτά που τους δίνετε. Ε, αυτά δεν είναι πειστικά.
(Στο σημείο αυτό κτυπάει το επαναληπτικό κουδούνι λήξης του χρόνου ομιλίας του κυρίου Βουλευτή) Κύριε Πρόεδρε, θέλω και εγώ την ανοχή σας, όπως την είχαν και άλλοι ομιλητές.
ΠΡΟΕΔΡΕΥΩΝ (Νικόλαος Κατσαρός): Να τελειώσετε στα έξι λεπτά, που τελείωσαν και οι άλλοι.
ΑΔΑΜ ΡΕΓΚΟΥΖΑΣ: Σε ό,τι αφορά τώρα, τους ιερείς, γιατί δεν λέτε την αλήθεια; Δύο χρόνια τους υπόσχεστε ότι θα τους δώσετε το επίδομα εξομάλυνσης που πήραν όλοι οι άλλοι υπάλληλοι. Τους υποσχεθήκατε τη μια, τους υποσχεθήκατε την άλλη, δεν τους το δίνετε. 'Ερχεστε τώρα και τι κάνετε; Αντί να τους δώσετε, παραδείγματος χάρη στην α' κατηγορία των ιερέων, εξήντα έξι χιλιάδες (66.000) δραχμές, που ήταν το επίδομα εξομάλυνσης, τους δίνετε εξήντα δύο χιλιάδες (62.000) δραχμές. Μα τι μιζέρια είναι αυτή; Και γιατί το κάνετε σε τελευταία ανάλυση; 'Ερχομαι στους γενικούς διευθυντές. Για τους γενικούς διευθυντές έχει γίνει ολόκληρη κουβέντα. Υπάρχει και αντικείμενο συζήτησης από ερωτήσεις συναδέλφων Βουλευτών από όλες τις πτέρυγες. Τι λέτε για τους γενικούς διευθυντές; Κάνετε τη ρύθμιση που κάνατε στην παράγραφο 6 του άρθρου 2 του σχετικού νομοσχεδίου που συζητήσαμε.
Για τους αναπληρωτές αυξήσατε τις αποδοχές, κουτσουρεμένα, καλώς όμως. Τώρα οι γενικοί διευθυντές, με τη ρύθμιση του 80% που κάνετε θα παίρνουν λιγότερα από τους αναπληρωτές. Για να μπορέσετε, λοιπόν, να διορθωθεί αυτό το ποσόν πρέπει να το κάνετε 95% για να είναι πάνω από τους γενικούς διευθυντές και να εξασφαλίσετε ξανά την αναλογία.
Επίσης αφήνετε από τις ρυθμίσεις τους γενικούς διευθυντές των νομικών προσώπων δημοσίου δικαίου. Γιατί το κάνετε; (Στο σημείο αυτό κτυπάει το επαναληπτικό κουδούνι λήξης του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Νικόλαος Κατσαρός): Τελειώνετε, κύριε Ρεγκούζα.
ΑΔΑΜ ΡΕΓΚΟΥΖΑΣ: Ερχόμαστε στο πανεπιστήμιο. Οι γενικοί διευθυντές των πανεπιστημίων υστερούν από τους άλλους γενικούς διευθυντές; Γιατί τους εξαιρείτε; 
ΠΡΟΕΔΡΕΥΩΝ (Νικόλαος Κατσαρός): Τελειώνετε, κύριε Ρεγκούζα. 'Εχετε και δευτερολογία.
ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε.
Θέλω να επισημάνω κάτι όσον αφορά την έκθεση της επιτροπής του άρθρου 75, παράγραφος 3. Εδώ φαίνεται καθαρά ότι το βάρος που μετακυλίεται εκτός κρατικού προϋπολογισμού στα ταμεία, που δεν είναι βεβαίως από το ΕΚΑΣ, είναι κάποια δισεκατομμύρια. Αυτά τα δισεκατομμύρια, κύριε Υπουργέ -και περιμένω μία απάντησή σας- τα έχετε λάβει υπόψη σας, τις επιδοτήσεις, από την κρατική επιχορήγηση σε αυτούς τους οργανισμούς ή πρέπει και αυτοί να κοιτάξουν να αυξήσουν τις εισφορές των ασφαλιστικών ταμείων; ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, ό,τι και να πούμε τώρα δεν πρόκειται να αλλάξει τίποτα φυσικά. Ο κύριος Υφυπουργός έχει βαρυτάτη ευθύνη στο θέμα της εισοδηματικής πολιτικής, γιατί τολμά και το φέρνει με μία τροπολογία την τελευταία στιγμή.
Είπαν και άλλοι συνάδελφοι για το θέμα αυτό, προσθέτω κι εγώ την άποψή μου, ότι όλες οι ρυθμίσεις αυτής της τροπολογίας είναι θέματα από τα σοβαρότερα που συζητούνται στο Κοινοβούλιο και θα έπρεπε να έχουμε μία άνεση χρόνου για να μπορέσουμε να εκφράσουμε και να διατυπώσουμε λεπτομερώς τις απόψεις και τις θέσεις μας.
'Ομως όπως η ίδια η λέξη λέει "τροπολογία" θα περίμενε κανείς να δει μία πρόταση τριών τεσσάρων σειρών, ότι κάτι αντικαθίσταται, κάτι συμπληρούται, κάτι καταργείται. Εδώ έχουμε θεσμοθέτηση σοβαροτάτων θεμάτων που αφορούν τη γενικότερη εισοδηματική πολιτική της Κυβέρνησης και δεν θα έπρεπε να το αποτολμήσει αυτό η Κυβέρνηση με μία τροπολογία της τελευταίας στιγμής.
Επίσης, κύριε Υπουργέ, θα ήθελα να ψέξω με ιδιαίτερη έμφαση -τα έχουμε πει πάρα πολλές φορές, αλλά φαίνεται ότι στου κουφού την πόρτα όσο θέλεις βρόντα, δεν θέλετε να αλλάξετε νοοτροπία στο σημείο αυτό- την πολιτική των επιδομάτων. Είναι δυνατόν να μιλάμε για βασικό μισθό και να μην έχουμε κατά νου ότι ο βασικός μισθός έρχεται να καλύψει βασικές βιοτικές ανάγκες; Μέχρι πέρυσι ήταν ο βασικός μισθός του αρχηγού του γενικού επιτελείου ενενήντα πέντε χιλιάδες. Λοιπόν, οι ενενήντα πέντε χιλιάδες είναι βασικός μισθός, που μπορεί να καλύψει βασικές βιοτικές ανάγκες; Ασφαλώς όχι. Γιατί δεν τολμούμε να πούμε ότι οι βασικές βιοτικές ανάγκες καλύπτονται με ένα ποσό, ας πούμε, πεντακοσίων χιλιάδων δραχμών; Από κει και πέρα, αν νομίζουμε ότι είναι το σύνολο των αποδοχών μικρό, να βρούμε κάποια επιδόματα, ώστε να ενισχύσουμε αυτές τις βασικές αποδοχές.
Τώρα τι κάνουμε; Αφού βλέπουμε τις αδικίες, διαρκώς δημιουργούμε και καινούρια επιδόματα και πολλές φορές το σύνολο των επιδομάτων υπερβαίνει τις βασικές αποδοχές. Είναι όμως λογικό, είναι δίκαιο, να έχουμε καθαρίστρια της Τραπέζης της Ελλάδος ή οδηγό της ΔΕΗ με τετρακόσιες χιλιάδες βασικές αποδοχές και με κάποιες υπερωρίες και να δίνουμε στον αντιστράτηγο, επαναλαμβάνω μέχρι πρόσφατα, ενενήντα πέντε χιλιάδες και μετά βίας να σας πείθουμε να το κάνετε κάτι παραπάνω; Είπαν συνάδελφοι της Συμπολίτευσης ότι η Νέα Δημοκρατία δεν τόλμησε ποτέ να αυξήσει τους μισθούς των στρατιωτικών και ότι εσείς, τάχα, κάνατε αυτήν τη γενναία παραχώρηση. Μη ξεχνάτε ότι κυβερνάτε τον τόπο δεκαπέντε τουλάχιστον χρόνια και εμείς ζητούμε ευθύνες για τα δεκαπέντε χρόνια, τα οποία είναι μια ζωή για ένα δημόσιο υπάλληλο, είναι το μισό της θητείας του στρατιωτικού ή οποιουδήποτε άλλου δημοσίου υπαλλήλου.
Γι'αυτό, λοιπόν, έχουμε την εξής γνώμη σαν Νέα Δημοκρατία: Ναι μεν λέτε εσείς ότι εμείς αντιφάσκουμε, όταν λέμε ότι δεν θέλουμε το ΕΚΑΣ, αλλά λέμε να επεκταθεί. Λέμε να επεκταθεί για τον απλούστατο λόγο, ότι αφ' ης στιγμής ισχύει για άλλες κατηγορίες, γιατί να μην ισχύσει και για τους ιερείς, γιατί να μην ισχύσει για τους αγρότες, γιατί να μην ισχύσει και για όλους τους άλλους που δεν το παίρνουν, αφού έχουν χαμηλό εισόδημα; 'Ομως συνεπέστερη, δικαιότερη και λογικότερη πολιτική στο θέμα των μισθών, των αμοιβών, είναι οι βασικοί μισθοί. Δεν θέλετε να το καταλάβετε. Περαιτέρω, θα πρέπει να καταλάβετε ακόμη ότι δεν είναι δυνατόν να ισοπεδώνουμε τα πάντα.
Θα πρέπει δηλαδή να καθιερώσουμε με σαφή προσδιορισμό τα ειδικά μισθολόγια. Είχαμε κάνει προ έτους αρχή με τα μισθολόγια των διπλωματικών υπαλλήλων, με τα μισθολόγια των γιατρών του Ε.Σ.Υ. Είπαμε για τους στρατιωτικούς και για όποια άλλη κατηγορία έχει ειδική αποστολή.
Δεν είναι δυνατόν να καθιερώνουμε επιδόματα, κύριε Υπουργέ, με τον όρο "επίδομα ευθύνης". Ξέρετε καμία κατηγορία δημοσίων υπαλλήλων που να μην έχει ευθύνη στον κύκλο των αρμοδιοτήτων της; Είναι δυνατόν δηλαδή οι άλλοι υπάλληλοι να μην έχουν ευθύνη; Γιατί δεν λέμε καθαρά και ξάστερα ότι "'Ελληνα αξιωματικέ, φυλάττεις Θερμοπύλες επάνω στον 'Εβρο και ότι ο μισθός που πρέπει να πάρεις, είναι αυτός"; Να τον αυξήσουμε γενναιότερα, να πάμε στις διακόσιες τριάντα χιλιάδες το βασικό μισθό του ανθυπολοχαγού, για να προκύψει κάποιο καλύτερο αποτέλεσμα και για τους άλλους βαθμούς.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).
Και εφευρίσκουμε τάχα την ηυξημένη ετοιμότητα. Πρέπει να καταλάβουν όμως όλοι ότι όταν ο καθένας επιλέγει να υπηρετήσει ένα κλάδο της δημόσιας ζωής, θα πρέπει να καταλάβει ότι ο στρατιωτικός έχει αυτούς τους κινδύνους, ο οδοκαθαριστής έχει αυτό το βαθμό επικινδυνότητας για την υγεία του, όταν συλλέγει σκουπίδια επί δεκάωρο. 'Αρα, λοιπόν, μέσα στην έννοια του επαγγέλματος υπάρχει και η επικινδυνότητα και η προσβολή της υγείας κ.ο.κ.
Συνεπώς, θα πρέπει να γνωρίζει κανείς εκ των προτέρων ότι αφού επιλέγει αυτό το επάγγελμα, οι αποδοχές του είναι αυτές. Τα επιδόματα πρέπει να δίδονται με πάσα φειδώ και θα πρέπει οπωσδήποτε να λαμβάνεται υπόψη φυσικά ο βαθμός της επικινδυνότητας της απασχόλησης του καθενός, αλλά και το κατά πόσο προσβάλλεται η υγεία του κάθε εργαζομένου.
Δυστυχώς ούτε ειδικά μισθολόγια τηρήσατε. Τρεις-τέσσερις φορές μέσα σε μια διετία τα αλλάξατε, αυξήσατε τα επιδόματα, τα οποία είναι κακό σημάδι για όλο το σύστημα αμοιβών των εργαζομένων και με μεγάλη τσιγκουνιά προβαίνετε σ'αυτές τις πενιχρές αυξήσεις κυρίως των στρατιωτικών.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, είμαι υποχρεωμένος να πω ότι πολλοί συνάδελφοι της Συμπολίτευσης χύσανε κροκοδείλια δάκρυα για τους στρατιωτικούς, ξέχασαν όμως κάποια εποχή με τι περιφρόνηση μίλαγαν για όλους τους ενστόλους και με ποιους βαρείς χαρακτηρισμούς στόλιζαν τους ενστόλους. Αυτά τα έχουν ξεχάσει.
Αλλά θα ήθελα να πω ότι για τους στρατιωτικούς, κύριε Υπουργέ των Οικονομικών, δεν είναι μόνο το μισθολογικό. Είναι οι άθλιες συνθήκες που είναι αναγκασμένοι να ζήσουν από τις συνεχείς μεταθέσεις που παίρνουν. Πραγματικά θα ήθελα να σας πω ότι εγώ αισθάνομαι αμήχανος να παρακολουθήσω όλη αυτήν την τροπολογία, η οποία θα έπρεπε να ήταν ένα νομοσχέδιο. Προφανώς εσείς ως οικονομολόγος έχετε εξοικειωθεί με τα μεγέθη και έχετε αυτήν την ευχέρεια. Εδώ όμως στη Βουλή έπρεπε να είναι ζυμωτήριο που θα μπορούσαμε να έχουμε μεγαλύτερη ευχέρεια, για να μορφοποιηθεί κάτι το οποίο θα αποτελούσε ένα εχέγγυο όσον αφορά το μισθολογικό.
Πραγματικά, μήπως μπορεί να πει κανείς ποια κοινωνική ομάδα είναι αυτή που δεν διαμαρτύρεται για τους χαμηλούς μισθούς, που επί τόσα χρόνια βασανίστηκε από την πολιτική σας; 'Η μήπως θα μου πείτε ότι η φορολογική σας διάθεση ήταν τόσο γαλήνια προς όλες αυτές τις κοινωνικές ομάδες; Δυστυχώς όμως, κάποιοι άλλοι ημέτεροι με τις γνωστές πιέσεις που μπορούσαν να ασκήσουν, είτε υπό τη μορφή της συνδικαλιστικής πίεσης είτε υπό τη μορφή των συναισθηματικών επενδύσεων και διαπροσωπικών σχέσεων που είχατε μεταξύ τους, σας έφεραν στη λογική του να χαρίζετε δισεκατομμύρια στις ΔΕΚΟ. Είναι γνωστό το φαινόμενο των αστικών συγκοινωνιών και τόσων άλλων -θα μπορούσα να πω- παρασιτικών γενικώς οργανισμών.
Βεβαίως, είναι γεγονός ότι όλες αυτές οι ρυθμίσεις έχουν έναν προεκλογικό χαρακτήρα. Σχολιάστηκε πάρα πολύ εύγλωττα από συναδέλφους. Εγώ προσωπικά, κύριε Υπουργέ, δεν γνωρίζω την ευρωστία της ελληνικής οικονομίας, να είσαστε τόσο υπερήφανος και να λέτε ότι δίνετε στους εργαζομένους προσαυξήσεις, επιδόματα ή ο,τιδήποτε άλλο.
Αυτό που θα σας πω όμως είναι γεγονός. Τα χρέη που έχει το ελληνικό δημόσιο προς τους ασφαλιστικούς οργανισμούς. Θα σας αναφέρω μόνο ότι σε μερικά νοσοκομεία τα χρέη τους ξεπερνάνε τα διακόσια δισεκατομμύρια (200.000.000.000) δραχμές.
Ποια είναι η ευρωστία του ελληνικού δημοσίου, που εσείς τόσο πολύ κομπορρημονείτε μέσα στη Βουλή, ότι έχετε αυτό το απόθεμα και από τη μεγάλη σας διάθεση χορηγείτε στον ελληνικό λαό; 'Οταν μιλάμε για εισοδηματική πολιτική, πρέπει να έχουμε ένα γνώμονα. Και ποιος πρέπει να είναι ο γνώμονας αυτός; Είναι ο γνώμονας που απορρέει από το Σύνταγμά μας και από το δημοκρατικό μας πολίτευμα. Είναι η ισονομία, είναι η ισοπολιτεία, είναι η ισηγορία. Και βλέπει κανείς μέσα σε αυτό το νομοσχέδιο -νομοσχέδιο το λέω, ασχέτως εάν εσείς το καταθέτετε ως τροπολογία- κάτι το τραγελαφικό, που θα μπορούσε κανείς να πει ότι αγγίζει τα όρια του κοινοβουλευτικού κανιβαλισμού.
Και έρχομαι ακριβώς στους αναπληρωτάς γενικούς διευθυντάς, που βλέπει κανείς ότι αυτοί συνταξιοδοτικά μπαίνουν πάνω από τους γενικούς διευθυντάς. Αυτό προφανώς θα πρέπει να σας απασχολήσει.
Και είμαι υποχρεωμένος -όχι υπό τη μορφή του συνηγόρου, αλλά από τη δυνατότητα που μας παρέχετε κοινοβουλευτικά- προς αυτούς τους λίγους συνταξιούχους γενικούς διευθυντάς να κάνω ένα σχόλιο.
Κύριε Υπουργέ, θα πρέπει να γνωρίζετε ότι υπήρξε μία...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν ισχύει αυτό. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Πώς δεν ισχύει; Οι περιφερειακοί και οι κεντρικοί διευθυνταί...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αν μπορέσουμε, θα το αυξήσουμε.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν το έχουμε δει, θα περιμένουμε να το δούμε, διότι τουλάχιστον η τοποθέτηση, όπως έγινε, το 1997 που διεχώρισε τους διευθυντάς σε κεντρικούς και περιφερειακούς ήταν -θα μπορούσα να πωό,τι το γελοίο.
Ποιος σοφός ήταν αυτός που σκέφθηκε κάτι τέτοιο; Είναι σαν τους διευθυντάς του ΕΣΥ, να πείτε ότι είναι κεντρικοί των κεντρικών νοσοκομείων και οι των περιφερειακών νοσοκομείων πρέπει να έχουν μία άλλη οικονομική πολιτική. Είναι σαν τους στρατηγούς που ήταν στα επιτελεία και οι στρατηγοί που έκαναν διοίκηση σε μεραρχίες ή σε άλλα τμήματα του Στρατού.
Ποιος σοφός ήταν αυτός και τους έβαλε σε όλη αυτήν την οικονομική ταλαιπωρία; Και αναφέρομαι για κάποιους λίγους παιδαγωγούς, οι οποίοι υπήρξαν ανώτατοι λειτουργοί, γενικοί διευθυντές των Παιδαγωγικών Iνστιτούτων και των Aκαδημιών και μπήκαν σε αυτήν τη λογική και παίρνουν λιγότερα απ' ό,τι οι αναπληρωτές διευθυντές. Αυτό θα πρέπει οπωσδήποτε να το δείτε και να τροποποιηθεί.
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να ομιλήσει επί της ενότητος των δυο τροπολογιών, όπως επίσης δεν υπάρχουν και δευτερολογίες.
Κηρύσσεται περαιωμένη η συζήτηση επί των δυο τροπολογιών, της με γενικό αριθμό 3279 και ειδικό 936 και της με γενικό αριθμό 3345 και ειδικό 994.
Ερωτάται το Σώμα: Γίνεται δεκτή η τροπολογία με γενικό αριθμό 3279 και ειδικό 936; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 
ΜΑΡΙΑ ΜΠΟΣΚΟΥ: Κατά πλειοψηφία. 
ΠΡΟΕΔΡΕΥΩΝ (Παναγιώτης Ν. Κρητικός): Η τροπολογία με γενικό αριθμό 3279 και ειδικό 936 έγινε δεκτή κατά πλειοψηφία και θα αριθμηθεί, ως ίδιο άρθρο.
Ερωτάται το Σώμα: Γίνεται δεκτή η τροπολογία με γενικό αριθμό 3345 και ειδικό 994, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 
ΜΑΡΙΑ ΜΠΟΣΚΟΥ: Κατά πλειοψηφία. 
ΠΡΟΕΔΡΕΥΩΝ (Παναγιώτης Ν. Κρητικός): Η τροπολογία με γενικό αριθμό 3345 και ειδικό 994 έγινε δεκτή, όπως τροποποιήθηκε από τον κύριο Υπουργό κατά πλειοψηφία και θα αριθμηθεί, ως ίδιο άρθρο.
Εισερχόμαστε στη συζήτηση της τροπολογίας του κυρίου Υπουργού, την με γενικό αριθμό 3358 και ειδικό 1007.
ΡΟΒΕΡΤΟΣ ΣΠΥΡΟΠΟΥΛΟΣ: Τι αφορά, κύριε Πρόεδρε; ΠΡΟΕΔΡΕΥΩΝ (Παναγιώτης Ν. Κρητικός): Είναι η τροπολογία που αφορά την κατάργηση, οργάνωση, λειτουργία και διαχείριση του ολυμπιακού βιντεολόττο που κατατέθηκε από την Κυβέρνηση κλπ. Καταργούνται από τότε που ίσχυσαν οι διατάξεις αυτές.
Ο εισηγητής του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Συμφωνούμε, κύριε Πρόεδρε. Βέβαια θέλω να επισημάνω ότι ουσιαστικά το θέμα αυτό για την Κυβέρνηση έχει λυθεί από την ώρα που δια του Προέδρου της Κυβερνήσεως εξαγγέλθηκε η απόφαση για τη μη έγκρισή του.
Η παρούσα τροπολογία έρχεται τυπικά να επικυρώσει την πολιτική απόφαση, η οποία ισχύει εδώ και πολύ καιρό. Δεν θα προκαταλάβω τις ενστάσεις, οι οποίες θα ακουστούν από τη μεριά της Νέας Δημοκρατίας, γιατί υπάρχει πολιτική απόφαση του κόμματός μας να μη διολισθήσει η πολιτική μας στον ολισθηρό δρόμο που επέλεξε η Νέα Δημοκρατία -ελπίζω μόνο σ' αυτό το θέμα που επιχείρησε πια να επαναφέρει στη μνήμη μας- και στην πολιτική ζωή της χώρας, πολιτικές καταστάσεις και φαινόμενα που σε κάθε περίπτωση θέλουμε να ξεχνάμε.
ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ολισθηρός δρόμος και μάλιστα σε δρόμο με λάσπες και λασπόνερα είναι αυτός που πορεύεται η Κυβέρνηση.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Η Νέα Δημοκρατία έχει αναλάβει εν γνώσει του κόστους να πάρει το δύσκολο και ανηφορικό δρόμο της διαλεύκανσης των αδιαφανών υποθέσεων και των σκανδάλων. Αυτή είναι η θέση μας. Απο εκεί και πέρα, όσον αφορά το ΠΑΣΟΚ, θα ήθελα να του υπενθυμίσω με το παλαιό αξίωμα της ποινικής επιστήμης, ένοχος ένοχον ου ποιεί. Αλλού αυτά, λοιπόν. Δυο φορές συνελλήφθητε επ' αυτοφώρω. 'Ηταν κουλή, κατ' αναλογίαν των κουλοχέρηδων η δήλωση του κ. Σημίτη, ότι αποσύρει το βιντεολόττο. Το ότι ήταν κουλή αποδείχθηκε από την τροπολογία που κατέθεσε ο Πρόεδρος και το σύνολο των Βουλευτών της Νέας Δημοκρατίας, που ζητούν να φύγουν οι όποιες δυνατότητες υποκαταστάτων λύσεων ή δημιουργίας άλλων ειδών παιχνιδιών αντιστοίχων με το βιντεολόττο.
Είναι κουλή η τροπολογία που η Κυβέρνηση κατέθεσε πριν από λίγο και συνομολογεί ότι και εδώ δεν είχε μια καθαρή θέση, γιατί δεν ξεκαθαρίζει εντελώς το θέμα. Θα την παρακαλούσαμε να δείξει τη στοιχειώδη γενναιότητα, πολιτική και κοινοβουλευτική ευθιξία και να δεχθεί την τροπολογία της Νέας Δημοκρατίας, η οποία είναι πλήρης, ξεκάθαρη και σαφέστατη.
Η Κυβέρνηση δια των αρμοδίων Υπουργών που υπογράφουν, του κ. Παπαντωνίου και του κ. Φούρα -μάλιστα ο κ. Φούρας είναι εδώ, ο κ. Παπαντωνίου δεν είναι- δέχεται μεν την πρώτη παράγραφο της τροπολογίας μας, δηλαδή δέχεται να καταργηθούν οι διατάξεις των νόμων 2598/98 και 2725/99, αλλά μένει εκεί.
Δεν δέχεται να καταργηθεί κάθε άλλη προγενέστερη ή μεταγενέστερη διάταξη ή οιαδήποτε κανονιστική, διοικητική πράξη η οποία αφορά άμεσα ή έμμεσα την οργάνωση, λειτουργία και διαχείριση με το διακριτικό τίτλο "Ολυμπιακό Βιντεολόττο". Δεν δέχεται να απαγορεύσει την οργάνωση, λειτουργία κάθε άλλου παιχνιδιού ανεξαρτήτως διακριτικού τίτλου.
Ζητάμε ξεκάθαρα να μπει τέλος σ' αυτήν τη δύσοσμη, κακόφημη ιστορία. Αν η Κυβέρνηση έχει την πολιτική βούληση να μην παίζει στις πλάτες του κοινοβουλευτισμού τυχερά παιχνίδια, να δεχθεί την τροπολογία της Νέας Δημοκρατίας. Αυτή είναι η καθαρή θέση μας και επιτέλους ας συναισθανθεί ότι διέπραξε ένα τεράστιο ολίσθημα και είναι καιρός δι' εμπράκτου μετανοίας πολιτικά να επανορθώσει ό,τι είναι δυνατόν.
ΠΡΟΕΔΡΟΣ (Απόστολος Κακλαμάνης): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Κύριε Πρόεδρε, μάλλον θα παρακολουθήσουμε μια από τις γνώριμες καταστάσεις τις τελευταίες ημέρες στην Ολομέλεια, της έριδας των δυο κομμάτων του ΠΑ.ΣΟ.Κ. και της Νέας Δημοκρατίας για το ποιος τελικά είναι αυτός που έφερε τον τζόγο, αυτός που τον υποστηρίζει, αυτός που τον υποθάλπει κλπ. Εμείς δεν μπορούμε να δώσουμε συγχωροχάρτι σε κανένα από τα δύο κόμματα.
ΔΗΜΗΤΡΙΟΣ ΣΙΟΥΦΑΣ: Δεν το χρειαζόμαστε, κυρία Μπόσκου, κρατείστε το για τον εαυτό σας.
ΠΡΟΕΔΡΟΣ (Απόστολος Κακλαμάνης): Θα παρακαλέσω να μη γράφονται οι διακοπές. Μέχρις ότου δώσω και πάλι εγώ την εντολή να γράφονται οι διακοπές, δεν θα γράφεται καμία διακοπή.
Συνεχείστε, κυρία Μπόσκου.
ΜΑΡΙΑ ΜΠΟΣΚΟΥ: Ο ελληνικός λαός είναι τελικά αυτός που βγάζει τα συμπεράσματα, κύριε Πρόεδρε. Γνωρίζει πολύ καλά ότι με τη λογική του τζόγου είναι εμποτισμένα και τα δυο κόμματα, αφού και τα δυο κόμματα είναι υπερασπιστές αν θέλετε της λογικής του χρηματιστηρίου και του τζόγου που στις μέρες μας βλέπουμε να παίρνει τεράστιες διαστάσεις. Η Νέα Δημοκρατία ήταν αυτή που ξεκίνησε τα καζίνο. Το ΠΑ.ΣΟ.Κ. ήταν αυτό που εμπέδωσε εν πάση περιπτώσει με ρυθμίσεις τα καζίνο στη χώρα μας. Η Νέα Δημοκρατία ήταν αυτή που εισήγαγε τους κουλουχέριδες, όχι τους ηλεκτρονικούς. Μπορεί το ΠΑ.ΣΟ.Κ. να τους απαγόρευσε, τότε. 'Εφερε όμως με τη σειρά του τους ηλεκτρονικούς κουλοχέριδες.
Εν πάση περιπτώσει εμείς πιστεύουμε ότι, επειδή ακριβώς τα δυο κόμματα σε τίποτε δεν διαφέρουν ως προς τη βασική τους πολιτική κατεύθυνση, η σκανδαλολογία είναι ένας πολύ καλός τρόπος αποπροσανατολισμού από τα βασικά προβλήματα που απασχολούν το λαό και τον τόπο.
Ως προς τη συγκεκριμένη τροπολογία που φέρνει η Κυβέρνηση, έχουμε να πούμε πως δεν είναι τίποτε άλλο παρά λύνει και τυπικά το ζήτημα της δέσμευσης του Πρωθυπουργού να αποσύρει τη συγκεκριμένη διάταξη για το βιντεολόττο. Δεν έχουμε όμως δει καμία πολιτική, αν θέλετε πράξη, από πλευράς Κυβέρνησης στο να μη φέρει κανένα τέτοιου είδους παιχνίδι στο μέλλον. Και βεβαίως αυτό δεν καλύπτεται και από τη συγκεκριμένη τροπολογία. Γι' αυτό και εμείς θα την καταψηφίσουμε.
ΠΡΟΕΔΡΟΣ (Απόστολος Κακλαμάνης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το ερώτημα το οποίο ετέθη μετά τη γνωστή απόφαση της Κυβέρνησης για το βιντεολόττο, ήταν κατά πόσο η Κυβέρνηση εξακολουθεί να θεωρεί σωστή ή λάθος την πολιτική για το βιντεολόττο.
Η τροπολογία που κατατίθεται εδώ μας επιτρέπει να θεωρήσουμε, ότι τελικά η Κυβέρνηση θεωρεί ότι ήταν λάθος η πολιτική για το βιντεολόττο. Διαφορετικά δεν έχει νόημα και η τροπολογία που κατατίθεται. Από τη στιγμή, λοιπόν, που η Κυβέρνηση θεωρεί ότι ήταν λάθος αυτή η πολιτική, πραγματικά και εμείς αναρωτιώμαστε γιατί δεν διευρύνει το περιεχόμενο της τροπολογίας. Απ' αυτήν την άποψη είναι πιο πλήρης η τροπολογία της Νέας Δημοκρατίας. Αφού αποφασίσατε να φύγετε απ' αυτό το παιχνίδι, να καταργηθεί κλπ., ας υπάρξει μια πληρέστερη τροπολογία για να μπορέσει να επέλθει εν πάση περιπτώσει και μια συμφωνία.
Θέλω να κάνω πάντως την παρατήρηση, διαφωνώντας με αυτά που είπε προηγουμένως η κ. Μπόσκου, Εκπρόσωπος του ΚΚΕ, ότι για μας υπάρχει και σκανδαλολογία ενδεχομένως, υπάρχουν και σκάνδαλα. Και ειδικά με το βιντεολόττο όσο περνά ο καιρός προκύπτουν στοιχεία που δείχνουν ότι υπάρχουν πτυχές, παρασκήνια, προεκτάσεις που δεν έγιναν γνωστά στον ελληνικό λαό.
Θέλω επίσης να παρατηρήσω προς τη Νέα Δημοκρατία, ότι βεβαίως η επισήμανση μιας σκανδαλώδους σύμβασης και η ακύρωσή της, είναι σημαντικό θέμα αυτό καθ'εαυτό. Νομίζω όμως ότι πρέπει να δούμε και τους μηχανισμούς που οδηγούν σε τέτοιες συμβάσεις. Επισημαίνουμε με έμφαση εμείς του Συνασπισμού το γεγονός ότι ο γιγαντισμός των συμφερόντων που έχει επέλθει, οι μονοπωλιακές καταστάσεις που έχουν διαμορφωθεί στη χώρα μας, οδηγούν σε συνθήκες διαπλοκής όπου πολλές φορές και με νομότυπες διαδικασίες και καθ'όλα νόμιμες διαδικασίες, μπορεί να υπάρξουν ενέργειες, συμβάσεις κλπ., οι οποίες επί της ουσίας να αποτελούν σκάνδαλο. Και απ'αυτήν την άποψη, θέλω να πω ότι εμάς μας απασχολεί ιδιαίτερα αυτό το γεγονός, το γεγονός ότι ενώ δημιουργούμε θεσμούς, οι θεσμοί δεν λειτουργούν.
Χθες, η Επιτροπή Διαφάνειας, κύριε Πρόεδρε, είχε καλέσει τον Πρόεδρο της Επιτροπής Ανταγωνισμού. Και απ'ό,τι διάβασα σήμερα -δεν πήρα ακόμη τα Πρακτικά και είναι ενδιαφέρον αυτό που η Βουλή συμβάλλει να ακουστούν αυτά τα πράγματα- λέει ο Πρόεδρος της Επιτροπής Ανταγωνισμού, είμαι Πρόεδρος, αλλά δεν έχω τα μέσα να εφαρμόσω το νόμο. 'Εχω χίλιες υποθέσεις και δεν μπορώ να ελέγξω τις μισές. Και είδαμε στην Αμερική -είναι επίκαιρο το παράδειγμα της MICRO SOFT- στη Μέκκα του φιλελεύθερου καπιταλισμού, κάποιοι θεσμοί λειτουργούν. Δεν λέμε εμείς ότι είναι πανάκεια. Μας ανησυχεί το γεγονός ότι η Βουλή ψηφίζει νόμους και φαίνεται ότι οι νόμοι αυτοί δεν τηρούνται. 'Οπως είναι ο νόμος για τα ΜΜΕ, για τη διαφάνεια, για τις δυνατότητες το συμβατό ή το ασυμβίβαστο κάποιος που έχει Μέσα Ενημέρωσης να έχει και άλλες εταιρείες κλπ. Επομένως, για μας υπάρχει μείζον πρόβλημα, το βιντεολόττο ήταν η κορυφή του παγόβουνου, η Κυβέρνηση πήρε μια πολιτική απόφαση, ας την ολοκληρώσει. Ας κάνει πληρέστερη την τροπολογία, ότι δεν υπάρχει τέτοιο θέμα και ότι απαλείφονται όλες οι διατάξεις. Ως έχει, δεν μπορούμε να την ψηφίσουμε για τους λόγους που εξήγησα.
ΠΡΟΕΔΡΟΣ (Απόστολος Κακλαμάνης): Ο κ.Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, και εμείς με τη σειρά μας επισημαίνουμε ότι ήμασταν από τους πρώτους που είχαμε καταγγείλει αυτό το βιντεολόττο το Ολυμπιακό.
Τόσο η Νέα Δημοκρατία, όσο και το ΠΑΣΟΚ είναι αυτοί που εισήγαγαν τον τζόγο με τα πολλά καζίνο. Με την απαγόρευση που είχε κάνει ο κ. Παπαθεμελής -προς τιμήν του- ό,τι είδους παιχνίδια ηλεκτρονικά υπήρχαν στην Ελλάδα και με την αλλαγή του Υπουργού της ίδιας της Κυβέρνησης του ΠΑΣΟΚ, αυτά λειτουργούν μέχρι τώρα. Εμείς πιστεύουμε ότι πρέπει εδώ να αποσυρθεί η διάταξη του άρθρου 15, του τελευταίου νόμου που ψηφίσαμε, "περί απλοποιήσεως της φορολογικής νομοθεσίας κλπ.". Δεν ξέρω αν έχει δημοσιευθεί ο νόμος. Και μ'αυτά τα δύο άρθρα πάλι υπάρχει το παράθυρο. Διότι όταν ο κύριος Πρωθυπουργός απέσυρε την προκήρυξη για το βιντεολόττο, το άρθρο είχε ψηφιστεί. Πρέπει και το τελευταίο άρθρο του νόμου που αναφερόταν στην απλοποίηση της φορολογίας, άρθρο 15, να συμπεριληφθεί και αυτό. Εμείς, θα την ψηφίσουμε τότε την τροπολογία. Να είναι πλήρης. Διότι αν ισχύει το άρθρο 15, το παράθυρο είναι ανοικτό και μπορεί να επανέλθει. Δεν είναι άσχετο το άρθρο 15 και με τα άρθρα αυτά, διότι εκεί μιλάει για κατάταξη, για νομιμοποίηση των διαφόρων παιγνίων τυχερών και μη κλπ. Αλλιώς, θα την καταψηφίσουμε.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΜΗΤΡΙΟΣ ΣΙΟΥΦΑΣ: Κύριε Πρόεδρε, γίνεται μια κοινοβουλευτική αταξία αυτήν την ώρα, με τη συζήτηση της τροπολογίας. Και τι εννοώ κοινοβουλευτική αταξία. Υπάρχει κατατεθειμένη από τις 25 Οκτωβρίου σχεδόν παρόμοια τροπολογία της Αξιωματικής Αντιπολίτευσης. Η Κυβέρνηση έσπευσε πριν από δύο ώρες και κατέθεσε όμοια δικιά της τροπολογία. Είναι προφανές γιατί το έκανε.
Πρώτον, για να μη βρεθεί στη δύσκολη θέση για να πει ναι στην τροπολογία της Νέας Δημοκρατίας, που αυτό θα ήταν απ'την πλευρά της, αν το έκανε, μια πράξη γενναιότητας και δεύτερον, στοιχειωδώς η ίδια η Κυβέρνηση και ο Υπουργός Εθνικής Οικονομίας και Οικονομικών -δεν αναφέρομαι στον παρόντα Υφυπουργό- έπρεπε πριν αρχίσουν να τοποθετούνται οι συνάδελφοι, να εξηγήσουν στην Εθνική Αντιπροσωπεία και να πουν, εμείς φέρνουμε αυτήν την τροπολογία, είτε γιατί διαπιστώσαμε ότι η Νέα Δημοκρατία με την τροπολογία που κατέθεσε έχει δίκιο, για να ολοκληρωθεί το θέμα που ξεκίνησε με την απόσυρση του διαγωνισμού για την εγκατάσταση των "κουλοχέρηδων", όπως επικράτησε να λέγεται, που θα ήταν μια ευθεία και γενναία τοποθέτηση.
Αλλά εκτός των άλλων, ανακατεύουν και τον ίδιον τον Πρωθυπουργό, ο Υπουργός Εθνικής Οικονομίας και το σημειώνω αυτό, κύριε Πρόεδρε, διότι διαβάζοντας την αιτιολογική έκθεση, δεν μπορούν να προστατεύσουν και τον ηγέτη τους, τον Πρόεδρο της Κυβέρνησης. Κρύβονται πίσω από τον Πρωθυπουργό. Και τι λέει, κύριε Πρόεδρε: "Η Κυβέρνηση δια του Πρωθυπουργού απεφάσισε την κατάργηση του παιχνιδιού Ολυμπιακό βιντεολόττο και με την προτεινόμενη τροπολογία υλοποιείται η απόφαση αυτή. Η απόφαση του Πρωθυπουργού ήταν η απόσυρση του διαγωνισμού. Προφανώς, ο Πρωθυπουργός έχοντας τους λόγους του και επί τόσες ημέρες η Κυβέρνηση, δεν αναφέρθηκε στις διατάξεις, οι οποίες θεσμοθετούσαν το βιντεολόττο. 'Επρεπε να έρθει η Νέα Δημοκρατία στις 25 Οκτωβρίου δι' όλων των Βουλευτών της, με πρώτον τον Πρόεδρο του Κόμματος και να πει στην Κυβέρνηση, ότι η απόφαση την οποία πήρατε είναι στο κενό και ότι χρειάζεται να καταργηθούν οι σχετικές διατάξεις, όχι μόνο των δύο νόμων, του ν. 2598 και του ν. 2725/99, αλλά και κάθε άλλη διάταξη η οποία αναφέρεται γύρω από αυτό το αντικείμενο και ότι απαγορεύεται η καθ' οιονδήποτε τρόπο λειτουργία-διαχείριση κ.λπ., που δεν το βάζει.
Εγώ θέλω καταλήγοντας, κύριε Πρόεδρε, να πω τρία πράγματα. Πρώτον, ότι για δεύτερη φορά, για το ίδιο θέμα, δεν ξέρω μέσα στον πανικό της η Κυβέρνηση ή τι άλλο έχει πίσω της και οι αρμόδιοι Υπουργοί κάνουν πίσω και σέρνονται από τα γεγονότα και από τις εξελίξεις. Και η Νέα Δημοκρατία τους προλαβαίνει για δεύτερη φορά γι' αυτό το θέμα. Δεν θα συζητηθεί η πρόταση, η τροπολογία της Νέας Δημοκρατίας τώρα; Τι θα κάνει ο κύριος Υπουργός; Είναι εγκαίρως κατατεθειμένη η τροπολογία και εμπροθέσμως, θα πρέπει να τη συζητήσει ή να συνσυζητηθούν, για το ίδιο αντικείμενο. Γι' αυτό σας έλεγα, κύριε Πρόεδρε, από την αρχή, ότι γίνεται μία κοινοβουλευτική αταξία. Εγώ τουλάχιστον έτσι την αντιλαμβάνομαι.
Εν πάση περιπτώσει, παρά τις ατέλειες τις οποίες έχει, εμείς θα την ψηφίσουμε την τροπολογία. Είναι ζήτημα συνέπειας και σοβαρότητας σε σχέση με το αντικείμενο, παρ' ότι δεν είναι πλήρης η τροπολογία αυτή. Παραμένει όμως το θέμα, κύριε Πρόεδρε, κοινοβουλευτικά και κατά τον Κανονισμό, για την τύχη της τροπολογίας, της εμπροθέσμους κατατεθείσης για το ίδιο θέμα από την πλευρά της Νέας Δημοκρατίας.
ΠΡΟΕΔΡΟΣ (Απόστολος Κακλαμάνης): Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εγώ με τη σειρά μου θέλω να συγχαρώ την Κυβέρνηση. Να τη συγχαρώ για τη γενναιότητα που είχε να πει ότι έπραξα ένα λάθος τώρα που αντελήφθην ότι αυτό που έκανα τότε ήταν λάθος, το διορθώνω.
Θλίβομαι με τη Νέα Δημοκρατία. Δεν φώναζε να αποσυρθεί αυτή η διάταξη; Και τώρα που η Κυβέρνηση την αποσύρει, την κακίζει; (Θόρυβος από την πτέρυγα της Νέας Δημοκρατίας - κωδωνοκρουσίες) 
ΜΟΣΧΟΣ ΓΙΚΟΝΟΓΛΟΥ: Σας παρακαλώ, τώρα.
Ο καημός της Νέας Δημοκρατίας είναι γιατί να μην είναι πρώτη στα γεγονότα, γιατί να μην περάσει η δική της διάταξη.
Εγώ όμως, επειδή είμαι εναντίον των τυχερών παιχνιδιών, κύριε Υπουργέ, θα έλεγα: Εάν και εφόσον μπορεί να γίνει κάποια βελτίωση, βελτιώστε την ακόμη παραπάνω. Να μην υπάρχει τυχερό παιχνίδι. Μην κοιτάζετε που γέμισε χαρτοπαικτικές λέσχεις και καζίνο η Νέα Δημοκρατία την Ελλάδα. Εσείς αλλάξτε πολιτική. Χτυπήστε αυτήν την πολιτική της Νέας Δημοκρατίας. Μην τους ακούτε που φωνάζουν. 'Ηταν δική τους πολιτική και φωνάζουν για την πολιτική τους. Το ίδιο έκαναν και στην προηγούμενη διάταξη. Δεν πλήρωσαν μία δραχμή αύξηση στους στρατιωτικούς και τώρα φωνάζουν σε μας γιατί δεν δίνουμε επαρκέστατες αυξήσεις. 'Οταν ήταν κυβέρνηση η Ν.Δ. δεν έκαναν τίποτε για την αύξηση του μισθολογίου των στρατιωτικών και τώρα φωνάζουν σε μας.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος ομιλητής.
Ορίστε, κύριε Υπουργέ, έχετε το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, εάν επρόκειτο να συζητήσουμε στο Κοινοβούλιο για το θέμα των τυχερών παιχνιδιών, την ηθική και κοινωνική απαξία που προκαλούν, το αν παίζονται και από πότε στην ιστορία της ανθρωπότητας παίζονται τυχερά παιχνίδια, θα είχαμε ενδιαφέρουσες πληροφορίες να προσκομίσουμε.
Να μην ξεχάσουμε ότι οι πρόγονοί μας εκεί στον Τρωϊκό πόλεμο σταματούσαν τον πόλεμο για να παίξουν πεσούς.
ΒΥΡΩΝ ΠΟΛΥΔΩΡΑΣ: ...
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εάν επρόκειτο να δούμε την σύγχρονη πραγματικότητα και πάλι...
ΠΡΟΕΔΡΟΣ (Απόστολος Κακλαμάνης): Και εμείς στα χωριά μας παίζαμε καμία κολτσίνα.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): ... και πάλι θα είχαμε πολύ σημαντικές πληροφορίες να δώσουμε μέσω του Κοινοβουλίου στον ελληνικό λαό.
Εγώ αναγκάστηκα να ψάξω στο Ιντερνέτ για να δω τι γίνεται με τον κόσμο των τυχερών παιχνιδιών. 'Οποιος έχει ένα τερματικό μπορεί πλέον να παίζει σε πεντακόσιες εταιρείες, αρκεί να έχει μία πιστωτική κάρτα ή ένα λογαριασμό σε τράπεζα. Μπορεί να παίζει σε πεντακόσιες εταιρείες! 'Οποιος έχει ψηφιακή δορυφορική τηλεόραση και αποκωδικοποιητή μπορεί να παίζει στο σπίτι του μέσω του αποκωδικοποιητή του. 'Οποιος ζει σε μία γειτονιά...
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): ...
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι οριακές οι δυνατότητες μίας κρατικής εξουσίας γιατί δεν ελέγχονται ούτε οι δορυφόροι ούτε τα ψηφιακά συστήματα ούτε το διαδίκτυο. Αυτή είναι η αλήθεια.
'Οποιος κυκλοφορεί τις γειτονιές της Ελλάδος θα διαπιστώσει στις κεντρικές πλατείες ότι υπάρχουν βιντεολέσχες στις οποίες προσέρχονται οι νεολαίοι μας. Και υπάρχουν πάνω από εκατό χιλιάδες μηχανήματα, τα οποία προσφέρονται στους 'Ελληνες νέους. Αλλά δεν θα συζητήσουμε επί της ουσίας...
ΕΥΑΓΓΕΛΟΣ ΑΠΟΣΤΟΛΟΥ: ...
ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οταν προσπάθησε με το άρθρο 15 του φορολογικού νομοσχεδίου η Κυβέρνηση να δώσει μία λύση στο πρόβλημα, αρκετοί από τη Βουλή δεν κατάλαβαν τι έκανε το Υπουργείο Οικονομικών.
Υπήρχε η κατάταξη των μηχανημάτων στα τεχνικά, αυτά που απευθύνονται μόνο στην ικανότητα του παίχτη, η κατάταξη των μηχανημάτων στα τυχερά, αυτά τα οποία απευθύνονται κυρίως στην τύχη και τα μικτά. Εκεί στα μικτά γινόταν η δουλειά. Και επειδή έγινε μεγάλη συζήτηση για κάποια μηχανήματα του 1992, τα real magic, δεν ήταν ένα μηχάνημα, ήταν μία εταιρεία η οποία εισήλθε στην Ελλάδα τότε και για χρόνια το παιγνίδι παιζόταν με μηχανήματα που η αγορά τα ονόμαζε "κλέφτες".
Κυρίες και κύριοι συνάδελφοι, δεν νομίζω ότι είναι η ώρα να λέγονται αυτά. Ο Πρωθυπουργός με τη δήλωσή του -ήταν μία δισέλιδη σαφής δήλωσηείπε για ποιούς λόγους η Κυβέρνηση αποσύρει το Βιντεολόττο. Δεν μπορεί να δηλητηριαστεί ο δημόσιος βίος με στοιχεία παραπληροφόρησης ή να πάμε στις εκλογές, με κορυφαίο θέμα της χώρας το συγκεκριμένο ηλεκτρονικό παιχνίδι, γι'αυτό το παιχνίδι απεσύρθη.
Τρεις μέρες μετά τη δήλωση του Πρωθυπουργού, το διοικητικό συμβούλιο του ΟΠΑΠ συνεδρίασε και αποφάσισε την ακύρωση του σχετικού διαγωνισμού. Και σήμερα έρχεται μία διάταξη η οποία είναι πλήρης. Δεν μπορεί ο ΟΠΑΠ -και αυτό λέγεται για να καταχωρισθεί στα Πρακτικά- να παίξει παιχνίδι με ηλεκτρονική ή ηλεκτρομαγνητική μορφή. Αυτή είναι η ιστορία και γι' αυτήν κάνουμε τη συζήτηση. Δεν νομίζω ότι είναι άλλη. Και σας διαβεβαιώ απολύτως ότι η διάταξη είναι πλήρης και δεν χρειάζεται καμία συμπλήρωση που να λέει αυτά τα οποία η τροπολογία της Νέας Δημοκρατίας, όχι με ευκρινή ή εάν θέλετε, με επιστημονικό τρόπο, μιλάει για έμμεσο ή άμεσο τρόπο παιγνιδιού. Δεν υπάρχουν τέτοιες ρυθμίσεις στην ελληνική νομοθεσία, οι οποίες να προέρχονται και από αξιόλογες νομικές γραφίδες.
Εδώ θα ήθελα να σας πω το εξής: Και το μεγαλύτερο χαρτοπαίχτη να βρείτε μπροστά σας και το μεγαλύτερο ζαράκια θα βρείτε μπροστά σας και αυτόν που αναλώνει όλη του ζωή του στα τυχερά παιχνίδια και να τον ρωτήσετε τι γνώμη έχει για τα τυχερά παιχνίδια, θα σας εκφράσει και θα σας διατυπώσει την ηθική του απαξία. Αλλά σε λίγες μέρες θα ψηφίζεται ο προϋπολογισμός και πρέπει να δώσει η Βουλή μία απάντηση για το πως θα χρηματοδοτηθεί ο ελληνικός πολιτισμός και ο αθλητισμός.
Θα διαπιστώσετε και σ'αυτόν τον προϋπολογισμό ότι το 90% των πόρων για τον αθλητισμό προέρχονται από τον ΟΠΑΠ, αυτόν τον οργανισμό που ίδρυσε ο Κωνσταντίνος Καραμανλής το 1959 και έκτοτε λειτουργεί ως οργανισμός τυχερών παιχνιδιών, άλλο που κάποιοι ανακάλυψαν ότι είναι οργανισμός τυχερών παιχνιδιών το 1999. Τί είναι το ΠΡΟΠΟ; Τί είναι το ΛΟΤΤΟ; Ποιος έβαλε το ΠΡΟΠΟ; Ποιος έβαλε το ΛΟΤΤΟ; Ποιος έβαλε το ΠΡΟΤΟ; Μη συζητάμε λοιπόν σε αυτό το πεδίο. Και δεν νομίζω ότι υπάρχει κανένας λόγος να δηλητηριάζεται ο δημόσιος βίος με τη διατήρηση αυτής της συζήτησης. Η Κυβέρνηση δια του Πρωθυπουργού, αποφάσισε να σταματήσει αυτή η συζήτηση. Η συζήτηση να γίνεται πάνω στα πραγματικά προβλήματα που απασχολούν τον ελληνικό λαό και με αυτά να πάμε στην κρίση του ελληνικού λαού. Και να είσθε βέβαιοι ότι ο ελληνικός λαός την ώρα που θα κρίνει, θα κρίνει θετικό το έργο αυτής της Κυβέρνησης, παρά τις πομφόλυγες που ακούστηκαν το τελευταίο διάστημα και παρά την προσπάθεια που γίνεται από την Αξιωματική Αντιπολίτευση να μεταθέσει το πεδίο της συζήτησης. ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, δεν είχα την πρόθεση να μιλήσω, αλλά ακούστηκαν από τον κύριο Υπουργό απόψεις περί τζογαδορικής λειτουργίας του ελληνικού λαού για να στηριχθεί ο πολιτισμός και ο αθλητισμός. Κάπου κάτι τέτοιο αφήσατε, κύριε Υπουργέ, να εννοηθεί.
Προς Θεού! Εμείς τουλάχιστον, ο Συνασπισμός, είμαστε εναντίον αυτής της αντίληψης. Αλίμονό μας εάν ο πολιτισμός στηρίζεται σε τέτοιες αντιλήψεις.
Επειδή αναφερθήκατε στο άρθρο 15, να σας πω ότι το άρθρο 15 όριζε μια επιτροπή η οποία θα ρύθμιζε το θέμα των παιχνιδιών, αν είναι τεχνικά, μεικτά, τυχερά. Αυτό όμως δε σημαίνει ότι θα δικαιολογούσε αυτή η επιτροπή την ύπαρξη εκατό χιλιάδων κουλοχέρηδων που αναφέρατε πριν από λίγο, που λειτουργούν και υπάρχουν σήμερα στη χώρα μας. Κακώς, κύριε Υπουργέ, δεν έχετε στερήσει τη δυνατότητα από τους συγκεκριμένους που τα λειτουργούν.
Επειδή υπάρχει ένα πρόβλημα σχετικά με την κάλυψη της συγκεκριμένης δέσμευσης που υπάρχει από τη σύμβαση ανάληψης των Ολυμπιακών Αγώνων, να μας πείτε τι θα συμβεί τελικά. Θα καλύψει ο προϋπολογισμός το συγκεκριμένο ποσό; Θα κυκλοφορήσει το ολυμπιακό λαχείο; 'Η θα επαναφέρετε τίποτα άλλες διατάξεις οι οποίες εμμέσως θα εισάγουν τέτοιες ρυθμίσεις σαν το ολυμπιακό βιντεολόττο; Πρέπει να απαντήσετε σήμερα.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ο Υπουργός που ανέλαβε το βαρύ φορτίο να υποστηρίξει αυτήν την τροπολογία, δεν έκανε καμία μνεία -το αντιλαμβάνομαι βεβαίως, την ανάγκη φιλοτιμία ποιείτε- για την υπαρκτή εδώ και δεκαπέντε μέρες τροπολογία από την πλευρά της Νέας Δημοκρατίας. Θα τα πούμε βεβαίως όταν θα έρθει η ώρα της για να συζητηθεί.
Θα μου επιτρέψετε όμως, κύριε Υπουργέ, να σας πω ότι όλο αυτό το οικοδόμημα των συλλογισμών σας καταρρέει κάτω από δύο ατράνταχτα γεγονότα: Το ότι πήρατε πίσω το διαγωνισμό για το βιντεολόττο και τώρα κάτω από την ίδια πίεση έρχεσθε και παίρνετε πίσω τις διατάξεις που το αφορούν.
Βεβαίως, εμείς δεν μπορούμε παρά να συμφωνήσουμε με την αναγνώριση την οποία κάνατε, για τον ιδρυτή του Κόμματός μας καθώς και για τη δημιουργία του ΟΠΑΠ, που δεν έχει βεβαίως την έννοια των τυχερών παιχνιδιών και του τζόγου, ούτε το παίξιμο του ΠΡΟΠΟ, ούτε του ΛΟΤΤΟ, ούτε των άλλων παιχνιδιών τα οποία βρίσκονται και πράγματι χρηματοδοτούν κύρια τον αθλητισμό και ενδεχομένως και ορισμένες άλλες δραστηριότητες. Ευτυχώς που υπήρχε και αυτό το κεκτημένο, για να μπορείτε να κάνετε αυτά τα οποία κάνετε μέχρι σήμερα.
Κύριε Πρόεδρε, η μάχη κατά της αδιαφάνειας είχε ήδη δύο ορατά αποτελέσματα. Θα συνεχιστεί το ίδιο αταλάντευτα και ασυμβίβαστα από την πλευρά της κοινωνίας, από την πλευρά της ίδιας της δημοκρατίας και του κοινοβουλευτισμού και βεβαίως και από την πλευρά της Αξιωματικής Αντιπολίτευσης και όσων άλλων ή αυτονόμως λειτουργούντων προς την ίδια κατεύθυνση.
ΠΡΟΕΔΡΟΣ (Απόστολος Κακλαμάνης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, όταν η Νέα Δημοκρατία μιλάει περί αδιαφάνειας, μάλλον κρίνει εξ'ιδίων τα αλλότρια.
Δεν υπάρχει ζήτημα διαφάνειας στη λειτουργία της Κυβέρνησης. 'Ολα γίνονται στα πλαίσια της νομιμότητας και της διαφάνειας και για ο,τιδήποτε επικαλείται με υπονοούμενα, είναι υποχρεωμένη να πάρει την πρωτοβουλία για την οποία την έχει καλέσει κατ' επανάληψη η Κυβέρνηση και να απευθυνθεί με στοιχεία και όχι με σκανδαλολογίες και με συκοφαντίες στον αρμόδιο εισαγγελέα. 'Ολα τα υπόλοιπα είναι εκ του πονηρού. Και βέβαια είναι άχαρο να έχει εστιάσει τελικά όλην την πολιτική της επιχειρηματολογία για τα συμβαίνοντα στη συγκυρία που διανύουμε αυτήν τη περίοδο στην Ελλάδα και στο διεθνή χώρο, μόνο στην υπόθεση του βιντεολόττο. Εκεί εξαντλείται όλη η πολιτική της επιχειρηματολογία. Και τώρα ενδιαφέρεται για τις εντυπώσεις όχι για την ουσία. Διότι από τη στιγμή που με δήλωση Πρωθυπουργού το θέμα τελείωσε και εφόσον είχε ξεκινήσει με διάταξη νόμου -να μην πω πως υποδέχτηκε τις διατάξεις νόμου η Νέα Δημοκρατία και όλα τα υπόλοιπα γνωστά είναι- ήταν προφανές ότι πάλι με διάταξη νόμου θα σταματούσε η υπόθεση. Το ζήτημα είναι ποια χρονική στιγμή ήρθε η διάταξη νόμου, όταν ήταν βέβαιο ότι με διάταξη νόμου η πολιτική απόφαση που εκφράστηκε από τον ίδιο τον Πρωθυπουργό θα έλυνε οριστικά το θέμα. Το ζήτημά σας ποιο είναι; Αν έγινε πρώτα η κότα ή το αυγό, ποια στιγμή κατατέθηκε η διάταξη νόμου; Επομένως η νομοθετική πρωτοβουλία είναι θετική. Νομίζω ότι την ψηφίζουν όλες οι πτέρυγες της Βουλής ακόμη και η Νέα Δημοκρατία. 'Ολα τα υπόλοιπα είναι,σε κουβέντα να βρισκόμαστε,εντυπώσεις να δημιουργούμε, κονδυλοφόρους να τροφοδοτούμε και ο χορός καλά κρατεί. Δεν μας παίρνει άλλο,κύριοι συνάδελφοι. 'Εχουμε και άλλα πιό ουσιαστικά ζητήματα που αφορούν τον τόπο για να συζητήσουμε σ' αυτήν τη Βουλή.
ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος έχει το λόγο. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν κατάλαβα κατ' αρχάς αν η τροπολογία που συζητείται έστω με την μορφή που φέρνει η Κυβέρνηση, δεν αποτελεί νομοθετική πρωτοβούλια της Κυβέρνησης, γιατί, ούτε λίγο ούτε πολύ, θέλετε να σας χειροκροτήσουμε γιατί ευδοκήσατε να φέρετε αυτήν την τροπολογία.
Η επιχειρηματολογία που χρησιμοποιήσατε, κύριε Υπουργέ, έδειξε ότι δεν πιστεύετε τη ρύθμιση που εισάγετε. Κατά βάθος έχετε την ίδια αντίληψη που είχατε όταν με πάθος σε παράθυρα και σε πόρτες τηλεοπτικές υποστηρίζατε αυτήν την υπόθεση.
Από εκεί και πέρα με όσο ιερό σεβασμό έχω και δέος προς τον αρχαίο ελληνικό πολιτισμό και στους αρχαίους προγόνους μας, δεν έπεται ότι συλλήβδην θα πρέπει να παίρνουμε παραδείγματα από την ιστορία τους. Με τη δική σας λογική θα έπρεπε να θεσμοθετήσουμε και την παιδεραστία γιατί κάποιοι ησχολούντο και με αυτό το σπόρ. Ας σοβαρευτούμε επιτέλους στη Βουλή. Τα του Καραμανλή είναι ανόμοια πράγματα και μην τα πιάνετε στο στόμα σας.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ετέθη ένα θέμα απο τον κύριο Αποστόλου και από τη Νέα Δημοκρατία, σχετικά με τη διαφάνεια της διαδικασίας που είχε οργανωθεί για το βιντεολόττο. Εγώ θέλω να κάνω μια κατηγορηματική δήλωση. Είχε δημοσιευθεί μια διακήρυξη η οποία είχε συνταχθεί απο εκπροσώπους των Πολυτεχνείων της χώρας και η οποία είχε περάσει από τις διαδικασίες του Αντιπροέδρου του Νομικού Συμβουλίου του Κράτους και ότι δεν είχε κατατεθεί γι' αυτό το διαγωνισμό καμία προσφορά και δεν είχε υπογραφεί καμία απολύτως σύμβαση. Αυτό για όσους μιλούν για συμβάσεις περίεργες κ.λπ. Είχε δημοσιευθεί στην εφημερίδα των Ευρωπαϊκών Κοινοτήτων η διακήρυξη για το διαγωνισμό. 'Εληγε αυτός ο διαγωνισμός 18 Νοέμβρη.
Καμία προσφορά δεν είχε κατατεθεί και επομένως καμία σύμβαση δεν είχε υπογραφεί.
ΠΡΟΕΔΡΟΣ (Απόστολος Κακλαμάνης): Περασμένα ξεχασμένα και αιωνία η μνήμη του βιντεολόττο.
Ερωτάται το Σώμα: Γίνεται δεκτή η τροπολογία με γενικό αριθμό 3358 και ειδικό 1007; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΜΑΡΙΑ ΜΠΟΣΚΟΥ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3358 και ειδικό 1007 έγινε δεκτή κατά πλειοψηφία.
Κύριοι συνάδελφοι εισερχόμαστε στις τροπολογίες που έχουν κατατεθεί από συναδέλφους Βουλευτές.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε δεν βλέπω εδώ τον Υπουργό της Κυβέρνησης που εισηγείται το νομοσχέδιο.
ΠΡΟΕΔΡΟΣ (Απόστολος Κακλαμάνης): Είναι εδώ ο Υπουργός και προφανώς θα έλθει αμέσως.
Εκ των τροπολογιών αυτών που υπάρχουν είναι κάποια τροπολογία που η Κυβέρνηση δέχεται, ώστε να προηγηθεί, για να συζητηθεί τώρα και να προχωρήσουμε σε άλλες; Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, πολλές από τις τροπολογίες οι οποίες κατετέθησαν έχουν ένα ενδιαφέρον και νομίζω ότι αξίζουν περαιτέρω μελέτης και επεξεργασίας.
Για πάρα πολλές άλλες έχουν ήδη υπάρξει ρυθμίσεις στο συζητούμενο νομοσχέδιο και στις τροπολογίες του. Κατά συνέπεια δεν νομίζω ότι θα πρέπει να συζητηθούν περαιτέρω. Είμαι στη διάθεσή σας κατά τη διάρκεια της συζήτησης για να κάνω τα σχόλιά μου.
ΠΡΟΕΔΡΟΣ (Απόστολος Κακλαμάνης): Κατάλαβα. Δεν υπάρχει κάτι συγκεκριμένο να μας πείτε.
Επί των εμπροθέσμων τροπολογιών.
Κύριε Γιαννακόπουλε, ορίστε έχετε το λόγο. Ποια είναι η τροπολογία σας; 
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, είναι η τροπολογία με γενικό αριθμό 3307 και ειδικό 956. Αφορά τα πανωτόκια.
ΠΡΟΕΔΡΟΣ (Απόστολος Κακλαμάνης): Ορίστε, συνεχίστε επί της τροπολογίας.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε πρόκειται για ένα πολύ σοβαρό ζήτημα και γι αυτό σας παρακαλώ να μου δώσετε λίγο παραπάνω χρόνο. 
ΠΡΟΕΔΡΟΣ (Απόστολος Κακλαμάνης): 'Οχι παραπάνω χρόνο. Το θέμα είναι συγκεκριμένο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε αυτή η τροπολογία δεν ήρθε από το πουθενά. Είναι προϊόν ώριμης και σώφρονος σκέψεως. Θα κάνω μία νομοθετική αναδρομή του συγκεκριμένου διαρκούς εγκλήματος των πανωτοκίων.
Ξεκίνησε με το νόμο 1083/80 και με την απόφαση 289/80 της Νομισματικής Επιτροπής επί κυβερνήσεως Ράλλη. 'Ελεγε συγκεκριμένα ότι "η Νομισματική Επιτροπή διά αποφάσεών της δύναται να επιτρέπει τον άνευ χρονικού ή άλλου περιορισμού εκτοκισμό των οφειλομένων εις τα εν Ελλάδι λειτουργούντα πιστωτικά ιδρύματα, τόκων". Η απόφαση 289 της Νομισματικής Επιτροπής του 1980 λέει ότι ο "εκτοκισμός των οφειλομένων στις τράπεζες και στους λοιπούς πιστωτικούς οργανισμούς εν καθυστερήσει τόκων δύναται να γίνεται από της πρώτης ημέρας της καθυστερήσεως άνευ οιουδήποτε ή άλλου χρονικού περιορισμού".
Η συγκεκριμένη διάταξη επέφερε ένα φοβερό βραχνά στους δανειολήπτες και στην ελληνική οικονομία. Στην κυριολεξία κατέστρεψε χιλιάδες οικογενειάρχες αφού δεν μπορούσαν να εξυπηρετήσουν τα δάνειά τους. Επειδή το θέμα ωρίμασε, η Κυβέρνηση του ΠΑΣΟΚ έφερε το άρθρο 12 του ν. 2601/98. Οι τράπεζες μονομερώς πανωτόκιζαν κάθε μέρα και κάθε μήνα. Με το άρθρο 12 ανακουφίστηκαν οι δανειολήπτες αλλά έγινε ανά εξάμηνο ο ανατοκισμός. Αυτό σημαίνει ότι δεν καταργήθηκαν τα πανωτόκια.
Μετά όμως ήρθε η νομολογία των ειδικών δικαστηρίων και ιδιαίτερα του Ανώτατου Ακυρωτικού του Αρείου Πάγου, το οποίο με τις υπ' αριθμόν 8 και 9 αποφάσεις του έβαλε τορπίλη στην αντισυνταγματική διάταξη των πανωτοκίων. Η απόφαση αυτή αναφέρεται στην περίπτωση ενός δανειολήπτη ο οποίος είχε πάρει ένα μηδαμινό δάνειο και οι τράπεζες το είχαν φτάσει στα τριακόσια εκατομμύρια. Αυτός για να μην χάσει το εργοστάσιό του πλήρωσε και στη συνέχεια έκανε αγωγή με τις διατάξεις περί αδικαιολογήτου πλουτισμού. Ο 'Αρειος Πάγος δέχθηκε ουσιαστικά την αγωγή αφού ακύρωσε την απόφαση του Εφετείου.
Η Κυβέρνηση πρέπει να σκύψει πάνω από το συγκεκριμένο πρόβλημα. Πρέπει να κάνει δεκτή την τροπολογία ή τουλάχιστον αν δεν την κάνει δεκτή στο σύνολό της να βάλει ένα πλαφόν στα πανωτόκια. Δεν υπάρχει πλαφόν στην ασυδοσία και στην αυθαιρεσία των τραπεζών. Η Κυβέρνηση θα πρέπει να προβεί σε μία σεισάχθεια όπως έγινε τον 6ο αιώνα προ Χριστού στην Αθήνα. Οι δανειολήπτες και η ελληνική οικονομία θα πρέπει να απαλλαγούν από το βραχνά των πανωτοκίων.
Η Κυβέρνηση να μην απορρίψει την τροπολογία. Να την κρατήσει και να την μελετήσει γιατί είναι πλέον ώριμη.
ΠΡΟΕΔΡΟΣ (Απόστολος Κακλαμάνης): Θέλω να διατυπώσω την εξής παράκληση. Στο θέμα αυτό είναι συγκεκριμένη η επιχειρηματολογία και το αίτημα. Κατά συνέπεια θα σας παρακαλούσα, προκειμένου να δοθεί η δυνατότητα να μιλήσουν όλοι όσοι θέλουν να μιλήσουν, να συνοψίσετε την άποψή σας.
ΗΛΙΑΣ ΒΕΖΔΡΕΒΑΝΗΣ: Υπάρχει η σύμφωνη γνώμη της Βουλής. 
ΠΡΟΕΔΡΟΣ (Απόστολος Κακλαμάνης): Να είναι συνοπτική η τοποθέτηση για να μην επαναλαμβανόμαστε.
Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, έχω καταθέσει και εγώ με άλλους συναδέλφους την τροπολογία με γενικό αριθμό 3355 και ειδικό 1005. Είναι βέβαια εκπρόθεσμος, αλλά είναι το ίδιο ακριβώς θέμα. 'Εχει μια πιο μελετημένη διατύπωση και αφορά την κατάργηση των πανωτοκίων για να μπορέσουν να ανακουφιστούν οι μικρομεσαίοι και ιδιαίτερα οι αγρότες.
Ταυτίζομαι με την άποψη αυτής της τροπολογίας. Καιρός είναι να την μελετήσει ο κύριος Υπουργός και η Κυβέρνηση, ώστε να μπορέσει να βρει τρόπους να σωθούν οι αγρότες, οι μικρομεσαίοι και ιδιαίτερα η περιφέρεια.
ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο. 
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, προσυπογράφω όσα ανέφερε πριν από λίγο ο κ. Γιαννακόπουλος. Δεν θα επεκταθώ καθόλου επί του θέματος και εκείνο που θέλω να παρακαλέσω είναι η Κυβέρνηση να σεβαστεί αυτό το Σώμα που στο συγκεκριμένο θέμα είναι σύσσωμο. ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κατά τη συζήτηση του ν. 2601/98 το άρθρο 12 που αφορούσε τα πανωτόκια απ' όλους τους συναδέλφους τέθηκε το θέμα, ότι η διάταξη, έτσι όπως θεσμοθετείται, δεν λύνει το πρόβλημα. Μάλιστα ο Υπουργός κ. Παπαντωνίου τότε είπε ότι θα δώσει εντολή στις τράπεζες και ιδιαίτερα στην ΑΤΕ, να εξαλείψει τους τόκους ακόμα και μέρος του κεφαλαίου. Σήμερα η κατάσταση μετά από ένα χρόνο είναι απελπιστική. 'Εχουμε συνεχώς πλειστηριασμούς και δικαστικές αποφάσεις σε βάρος των πιστούχων, με αποτέλεσμα ο αγροτικός κόσμος να έχει φθάσει σε απελπιστική κατάσταση και ενώ από τη μια μεριά μιλάμε για ρυθμίσεις δανείων από πλευράς της ΑΤΕ, επειδή πολλά απ' αυτά έχουν πάει στο δημόσιο ταμείο, δεν ρυθμίζονται με αποτέλεσμα να μην εχει ουσιαστική εφαρμογή η συγκεκριμένη ρύθμιση.
ΠΡΟΕΔΡΟΣ (Απόστολος Κακλαμάνης): Η κ. Μπόσκου έχει το λόγο. 
ΜΑΡΙΑ ΜΠΟΣΚΟΥ: Κύριε Πρόεδρε, το κόμμα μας έχει καταθέσει ακριβώς την ίδια τροπολογία με γενικό αριθμό 3351 και ειδικό 1000. Πιστεύουμε πως είναι ένα σοβαρότατο ζήτημα που πρέπει να δει η Κυβέρνηση. Δεν θα αναφερθώ στο ιστορικό που πολύ σωστά ανέπτυξε ο κ. Γιαννακόπουλος, θέλω να πω μόνο ότι σε πολλούς απ' αυτούς έχουν κατασχεθεί οι περιουσίες, βρίσκονται σε διαδικασίες πλειστηριασμών λόγω του ανατοκισμού. Εμείς πιστεύουμε ότι δεν συντρέχει κανένας λόγος ύπαρξης του ανατοκισμού. Ο τόκος υπερημερίας είναι ήδη μία πολύ αυστηρή ποινή αν λάβει κανείς υπόψη του ότι τα επίπεδα του πληθωρισμού είναι χαμηλά καθώς και τα τεράστια κέρδη που αποκομίζουν οι τράπεζες έτσι κι αλλιώς.
Πρέπει να σταματήσουν οι πλειστηριασμοί κινητών και ακινήτων που προέρχονται από τις οφειλές αυτών των ανθρώπων.
ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Συμφωνούμε με τη διάταξη. Θέλω να θυμίσω στο Σώμα ότι πριν ένα μήνα χαρίσαμε μερικά δισεκατομμύρια σε κάποιες εταιρείες τηλεοπτικές, ραδιοφωνικές και εκδοτικές σε βάρος του δημοσίου και τώρα μια ανώδυνη διάταξη που θα ανακουφίσει το μεγαλύτερο βάρος του ελληνικού λαού και θα περιορίσει μέρος των κερδών των τραπεζών που σκηλεύουν πάνω στο σώμα του ελληνικού λαού, η Κυβέρνηση είναι φειδωλή.
Πρέπει να γίνει δεκτή η τροπολογία. Να φέρω ένα παράδειγμα: 'Ενα δάνειο τριακοσίων χιλιάδων σε μια δεκαετία έγινε δύο εκατομμύρια τετρακόσιες είκοσι οκτώ χιλιάδες κύριε Πρόεδρε. Είναι τρομερό. 
ΠΡΟΕΔΡΟΣ (Απόστολος Κακλαμάνης): Ο Αντιπρόεδρος κύριος Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, με το άρθρο 12 του αναπτυξιακού νόμου δεν λύθηκε το πρόβλημα γιατί η ρύθμιση του άρθρου 12 αφορά τα δάνεια μετά την ισχύ του νόμου εκείνου. Το πρόβλημα όμως δημιουργήθηκε με τα δάνεια μέχρι τότε, μέχρι της ψηφίσεως του νόμου. Γιατί κατά παρερμηνεία της αποφάσεως της Νομισματικής Επιτροπής και όταν ακόμη δεν υπήρχε συμφωνία οι τράπεζες ανατόκιζαν τους τόκους κάθε μήνα, κάθε δύο μήνες και κάθε μέρα μπορούσαν ακόμη. Επομένως, να μη λέτε ότι λύσατε το πρόβλημα.
Πού έχει φθάσει αυτό το πρόβλημα; Είναι αστρονομικά ορισμένα νούμερα όταν τα ακούει κανένας. Πήρε ο κ. Δημήτριος Αλεξανδρής δάνειο δεκατρία εκατομμύρια πεντακόσιες χιλιάδες το 1984, πλήρωσε εκατόν εβδομήντα οκτώ εκατομμύρια και του ζητούν άλλα τετρακόσια ενενήντα έξι εκατομμύρια. Πρόκειται για την Ελληνική Τράπεζα Βιομηχανικής Ανάπτυξης. Η κ. Ιωάννα Γαβριέλη-Αναγνωστάκη πήρε πέντε εκατομμύρια δάνειο, έδωσε τριάντα έξι εκατομμύρια και ζητούν άλλα εβδομήντα εφτά εκατομμύρια εξακόσιες χιλιάδες! 'Εχω μια κατάσταση από τριακόσιους οφειλέτες με τέτοια νούμερα. Θα πληρωθούν αυτά τα χρήματα; Ποτέ. Η περιουσία κανενός δεν φθάνει για να καλύψει τέτοια ποσά. Και η τράπεζα τα χάνει αλλά και οι οφειλέτες χάνουν την περιουσία τους σίγουρα. Είναι νόμιμα αυτά τα ποσά; Δύο αποφάσεις του Αρείου Πάγου είπαν ότι όταν δεν υπάρχει συμφωνία ανατοκισμού, είναι παράνομος ο ανατοκισμός.
Ο Εισαγγελέας του Αρείου Πάγου -και έχει πάρα πολύ μεγάλη σημασία- είπε το εξής: Και αν ακόμη υπάρχει συμφωνία είναι αισχροκερδείς καταπλεονεκτικές αυτές οι δικαιοπραξίες. Τι κάνουν τα δικαστήρια; Ακούστε δύο αποφάσεις. Ζητούσε η τράπεζα εβδομήντα τέσσερα εκατομμύρια και πρόσφατα εξεδόθη απόφαση που επεδίκασε μόνο δεκατρία εκατομμύρια. 'Αλλη τράπεζα ζητούσε πέντε εκατομμύρια τετρακόσιες ογδόντα χιλιάδες και τις επεδίκασε μόνο πεντακόσιες τριάντα εννιά χιλιάδες. Και υπάρχουν εκατοντάδες τέτοιες αποφάσεις.
Μπορούν οι πολίτες να προσφύγουν στα δικαστήρια; Δεν δίνουν στοιχεία οι τράπεζες. Το επεδίωξα πάρα πολλές φορές και επειδή έχω ενόχληση, πάρα πολλούς τους συνιστώ να προσφύγουν στα δικαστήρια, αλλά δεν τους δίνουν στοιχεία οι τράπεζες, δεν τους δίνουν τους φακέλους παρά τις υποσχέσεις του κ. Παπαντωνίου.
Κύριε Υπουργέ, είναι πάρα πολύ σοβαρό το πρόβλημα. Σήμερα αγκομαχάει ο κόσμος, χάνονται περιουσίες. Κάθε Τετάρτη γίνονται τετρακόσιοι-πεντακόσιοι πλειστηριασμοί από πανωτόκια. Εσείς θα κάθεστε και θα λέτε, εμείς το ρυθμίσαμε; Τίποτε δεν ρυθμίσατε. Τώρα βεβαίως και τα επιτόκια είναι πάρα πολύ μικρά και ο ανατοκισμός έστω με έξι μήνες. 'Ομως, τα παλαιά δάνεια εκείνα τα οποία καταταλαιπωρούν όλο τον κόσμο; Γίνονται πεντακόσιοι πλειστηριασμοί κάθε βδομάδα. Μην το ξεχνάτε! 
ΠΡΟΕΔΡΟΣ (Απόστολος Κακλαμάνης): Ο κ. Βλαχόπουλος έχει το λογο. 
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, αν δεχθούμε ότι αυτό εδώ το Σώμα εκφράζει τον ελληνικό λαό πιστεύω ότι διαπιστώσατε και από τις ομιλίες των συναδέλφων αλλά και γενικώς ότι υπάρχει ένα εκρηκτικό πρόβλημα μέσα στην ελληνική κοινωνία, ένα πρόβλημα με τεράστιες συνέπειες που έχει κοινωνικές, οικονομικές διαστάσεις, οικογενειακές, επιχειρηματικές και άλλες προεκτάσεις.
Είναι γνωστές στην Κυβέρνηση οι συνέπειες -και δεν θέλω ν'αναφέρω άλλα παραδείγματα που αναφέρθηκαν εδώ- αυτής της διαδικασίας των πανωτοκίων, γι'αυτό με το ν. 2601/1998 προσπάθησε να αμβλύνει τις συνέπειες αυτής της κατάστασης. Δυστυχώς, όμως, ο νόμος αυτός και αναδρομική ισχύ δεν είχε και φυσικά δεν έλυσε πλήρως το πρόβλημα. Πιστεύω, κύριε Υφυπουργέ, ότι θα πρέπει να δείτε με μεγάλη προσοχή αυτό το πρόβλημα και η λύση που θα δώσετε θα ανακουφίσει την ελληνική κοινωνία, τον 'Ελληνα επιχειρηματία, τον 'Ελληνα βιοτέχνη και φυσικά την ελληνική οικογένεια. Προς το σκοπό αυτό κατατέθηκε και η τροπολογία, που προσυπογράφω και εγώ, με γενικό αριθμό 3356.
ΠΡΟΕΔΡΟΣ (Απόστολος Κακλαμάνης): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: Σήμερα, εξετάζεται κατά πόσον ισχύει το κοινοβουλευτικό σύστημα. Το σύνολο των παρισταμένων συναδέλφων στη Βουλή απ'όλα τα κόμματα, εκλεγμένων εκπροσώπων που εκπροσωπούν το σύνολο του ελληνικού λαού, σας ζητούει να καταργηθεί αυτή η απάτη, η οποία γίνεται σε βάρος των Ελλήνων.
Σήμερα το πρωί ήλθε στο γραφείο μου η κ. Στρογγυλού, η οποία είχε πάρει δάνειο δυόμισι εκατομμύρια. 'Εχει πληρώσει τριάντα επτά εκατομμύρια. Της κατάσχεσαν το σπίτι, της πήραν τα κτήματα τα οποία είχε και έρχονται σήμερα να της κατασχέσουν το αυτοκίνητο. Τι σημαίνει αυτό; Σημαίνει ότι διαπράττεται μια απάτη με την ανοχή της εκάστοτε κυβερνήσεως, όπου ουσιαστικά ο τοκογλύφος Γούτος των Ιωαννίνων πρέπει να παρασημοφορηθεί με αριστείο ανδρείας. Πρέπει κάποια στιγμή η Κυβέρνηση να σεβασθεί το σύνολο του ελληνικού λαού που εκπροσωπείται με τους συναδέλφους. Δεχθείτε αυτήν την τροπολογία και υπεύθυνοι είμαστε όλοι εμείς. Αν δεν γίνει αυτό, τότε ουσιαστικά είναι σαν να λέμε σε όλους εκείνους οι οποίοι έπεσαν θύματα απάτης των τραπεζών ότι ο ελληνικός λαός που εκλέγει τους Βουλευτές, αχρήστως ψηφίζει στη Βουλή και ότι τέλος πάντων δεν υπάρχει δημοκρατία σ'αυτόν τον τόπο. Για όνομα του Θεού! Είναι κάτι το οποίο είναι πασιφανές. Σήμερα, ο ελληνικός λαός βλέπει από τις κάμερες ότι όλοι συμφωνούμε σε κάτι. Σ'αυτό που συμφωνούμε όλοι, ας το κάνει επιτέλους πράξη η Κυβέρνηση.
ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το θέμα αναπτύχθηκε σε μεγάλη έκταση και είναι γνωστό ότι είναι ένα πρόβλημα για την ελληνική κοινωνία. Ο μόνος κερδισμένος απ'όλη αυτήν την ιστορία, είναι οι τράπεζες. Εξ ου και το αντιτραπεζικό κλίμα. Δεκάδες εκατοντάδες ανθρώπων υποφέρουν από το θέμα των επιτοκίων, τα οποία στη χώρα μας ήταν πολύ υψηλά. Πρέπει οπωσδήποτε να ληφθεί κάποιο μέτρο, να μπει κάποιο όριο. Βεβαίως, θα μου πείτε ότι πρέπει να εξευρεθούν οι πόροι. Από πού να πληρώσουμε για να ισορροπήσουμε; Νομίζω ότι η κατάσταση είναι τέτοια που δικαιολογεί, αν δεν επιβάλλει, έναν ειδικό φόρο των τραπεζών από τον οποίο να αντλήσετε πόρους, για να κάνετε μια ρύθμιση, όπως τόσες φορές έχουμε κάνει ειδικές ρυθμίσεις για εξαγωγείς οι οποίοι είχαν κάποιες ατυχίες ή σε άλλες κατηγορίες που δεν είχαν τη μεταχείριση που έπρεπε.
Νομίζω, κύριε Πρόεδρε -θα παρακαλούσα και τη δική σας συμβολή σ'αυτό το θέμα- ότι η Κυβέρνηση πρέπει να δεχθεί την τροπολογία αυτή ή οπωσδήποτε να θέσει ένα τέρμα σ'αυτήν την ιστορία. Και δεν είναι δυνατόν η τράπεζα -και επιβεβαιώνω αυτό που είπε ο κ. Κατσαρός- να μη δίνει στοιχεία. Ο κ. Καρατζάς είχε πει στην επιτροπή της Βουλής ότι "το πρώτο που θεωρώ υποχρέωση για την τράπεζα την οποία διοικώ, είναι να δίνουμε αναλυτικό σ' όλα τα στοιχεία." Θα παρακαλέσω να μελετήσει η Κυβέρνηση το θέμα. Δεν είναι τόσο μεγάλο το ύψος τακτοποίησης αυτών των μικροφειλετών. Και όσον αφορά τον πόρο που θα απαιτήσετε για να έχετε ενδεχομένως μια ισορροπία, σας συνιστώ μια ειδική φορολογία στις τράπεζες που είναι οι μόνες ωφελημένες, οι οποίες με τις χρηματιστηριακές αλλαγές που έγιναν, έχουν σωρρεύσει πολλά περισσότερα για να ανταποκριθούν στο αίτημά μας. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Και εγώ, κύριε Πρόεδρε, θέλω να προσυπογράψω αυτήν την τροπολογία και συμφωνώ με την επιθυμία όλων των συναδέλφων να ρυθμιστεί αυτή η εκκρεμότητα η οποία ταλαιπωρεί χιλιάδες 'Ελληνες πολίτες. Μικροεπιχειρήσεις ή μεγαλύτερες επιχειρήσεις έχουν καταστραφεί από τα πανωτόκια που έβαλαν οι τράπεζες. Κάποιοι ενδεχομένως δεν μπόρεσαν να ανταποκριθούν για διάφορους λόγους εγκαίρως, αλλά τα ποσά είναι τέτοια, που είναι εξωφρενικά.
Θα μπορούσε κανείς να πει ότι οι τράπεζες πραγματικά χρειάζονται ψυχίατρο. Και το λέω αυτό γιατί ζητάμε συνεχώς καταστάσεις και αναλυτικούς λογαριασμούς από τις τράπεζες και δεν δίνουν. Ιδιαίτερα η Αγροτική Τράπεζα έχει υποθηκεύσει τις περιουσίες δεν υπάρχει καμία περίπτωση να πάρει τα χρήματά της, δεν κινεί το λογαριασμό και δεν προχωράει σε κάποια ρύθμιση.
Επίσης πρέπει να έχει αναδρομική ισχύ αυτή η απόφαση, εφ' όσον ληφθεί και πιστεύω ότι έτσι όπως εκφράζεται μέσα στο Κοινοβούλιο, θα πρέπει η Κυβέρνηση να το λάβει σοβαρά υπόψη με την ευθύνη όλων των Βουλευτών. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Πρέπει να μιλήσω και εγώ για να ενισχύσω αυτήν την προσπάθεια που καταβάλλεται και να τονίσω συνοπτικά και να πω ότι με την τροπολογία αυτή τίθεται ένα κοινωνικό ζήτημα πάρα πολύ σοβαρό, με δραμματικές διαστάσεις και δραμματικές εξελίξεις.
Γινόμαστε όλοι κάθε μέρα μάρτυρες πολλών τέτοιων περιπτώσεων και βρισκόμαστε σε δυσκολία να τους αντικρύσουμε, όταν επισκέπτονται τα γραφεία μας. Γνωρίζουμε ότι έχουν φθάσει όχι σε απόγνωση, αλλά σε αυτοκτονία. Τίθεται θέμα, κύριε Πρόεδρε, κοινωνικής δικαιοσύνης και συνοχής. Δεν μπορούμε να αντέξουμε το ανάγνωσμα ότι η Εθνική Τράπεζα, η όποια τράπεζα που έχει κερδίσει διακόσια δισεκατομμύρια και τριακόσια δισεκατομμύρια ταυτόχρονα έρχεται ο ταλαίπωρος πολίτης να του κατάσχουν το σπίτι, να του κάνουν έξωση. Δεν αντιλαμβανόμαστε ότι θα φθάσουμε κάποια στιγμή σε εκρηκτικές και ανεξέλεγκτες καταστάσεις; Το τρίτο, κύριε Πρόεδρε, αφορά τη Βουλή και εσάς προσωπικά. 'Ολοι συμφωνούμε μ' αυτήν τη νομοθετική ρύθμιση, γιατί λοιπόν δεν μπορούμε να αποφασίσουμε. Τίθεται θέμα λειτουργίας των κοινοβουλευτικών θεσμών, της νομοθετικής εξουσίας. Εμείς νομοθετούμε ή η Κυβέρνηση; Είστε πρωτεργάτης, δείξτε επομένως με την παρουσία σας και απόψε ότι εδώ λειτουργεί το Κοινοβούλιο, η νομοθετική εξουσία.
ΠΡΟΕΔΡΟΣ (Απόστολος Κακλαμάνης): Ο κ. Παπανικολάου έχει το λόγο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι όντως ένα μεγάλο κοινωνικό πρόβλημα, έχει πάρει εκρηκτικές διαστάσεις και σαν Βουλευτής από την επαρχία, μπορώ να σας διαβεβαιώσω ότι η επαρχία σβήνει, χάνεται, πεθαίνει καθημερινά βλέποντας αγρότες, μικρομεσαίους, ιδιαίτερα αγρότες να καταστρέφονται, να διαλύονται οι οικογένειες επειδή δεν μπορούν να ανταποκριθούν στο μεγάλο πρόβλημα που έχει προκύψει από τα πανωτόκια. 'Εχουμε δεκάδες παραδειγμάτων που έρχονται αγρότες και μας ομολογούν ότι ενώ το δάνειό τους ήταν εκατομμύρια μετρούμενα στα δάκτυλα της μιας χειρός, σήμερα είναι δεκάδες εκατομμυρίων, ξεπερνούν τα εκατό εκατομμύρια. Βλέπουμε να βγαίνουν στο σφυρί τα σπίτια τους, οι περιουσίες τους, για να ανταποκριθούν σ' αυτό το δύσκολο πρόβλημα.
Κατά γενική ομολογία οι τράπεζες είναι ανάλγητες. 'Εχουν ξεπεράσει σε αναλγησία τους τοκογλύφους και τους "Γούκους". 'Εχουμε υποχρέωση σαν κοινοβουλευτικό σώμα να κατοχυρώσουμε και να βοηθήσουμε με όλες τις δυνάμεις μας -βλέπω ότι όλες οι πτέρυγες συμφωνούν αυτήν τη στιγμήπροκειμένου να μπορέσουν να βγουν απ' αυτό το αδιέξοδο οι μικρομεσαίοι και οι αγρότες, οι οποίοι ειλικρινά χάνονται και περιμένουν από εμάς να τους δώσουμε χείρα βοηθείας για να βγουν απ' αυτό το αδιέξοδο.
ΠΡΟΕΔΡΟΣ (Απόστολος Κακλαμάνης): Ο κ. Παπαδημόπουλος έχει το λόγο. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, προς επίρρωση των όσων ελέχθησαν μέχρι στιγμής, προσθέτω και εγώ μια περίπτωση ακόμη για να δείτε, πού βρισκόμαστε.
Χοιροτρόφος της περιοχής Λάρισας πήρε το Νοέμβριο του 1987 είκοσι οκτώ εκατομμύρια, πλήρωσε εκατόν σαράντα πέντε και στην καρτέλα του σήμερα είναι τετρακόσια είκοσι πέντε. Πλήρωσε, δηλαδή, πέντε φορές περισσότερο απ' όσα πήρε από τα είκοσι οκτώ εκατομμύρια εκατόν σαράντα και χρωστάει ακόμη τετρακόσια είκοσι πέντε.
Δεν βλέπετε, κύριε Πρόεδρε, ότι τα πιο ακριβά οικόπεδα σε όλες τις πόλεις του κόσμου και κυρίως στην Ελλάδα στις πλατείες, τα αγοράζουν οι τράπεζες. Κτίζουν καλλιμάρμαρα κτίρια, γυάλινους πύργους και οι πιο πολλές τράπεζες έχουν καμιά τρακοσιαριά ιδιόκτητα κτίρια και πραγματοποιούν και κέρδη διακοσίων και τριακοσίων δισεκατομμυρίων το χρόνο. Ε, αυτό τα λέει όλα. Σημαίνει ότι το τραπεζικό σύστημα στη χώρα μας, έχει καταστρέψει και την αγροτιά και τους μικρομεσαίους και τους εμπόρους και τους πάντες.
Τελειώνοντας, θα ήθελα να πω ότι θα πρέπει να μπει μία διάταξη επιτέλους, κατά την οποία να μην υπάρχει ποτέ δυνατότητα αύξησης της οφειλής πάνω από το διπλάσιο. Πήρες πενήντα εκατομμύρια (50.000.000) δραχμές; Να πληρώνεις στη χειροτέρη περίπτωση εκατό.
Αν δεν μπορείς, κύριε δανειστή μου, να τα εισπράξεις κατά το χρόνο της λήξεως ή να κατασχέσεις τις πάγιες εγκαταστάσεις ή δεν ξέρω τι άλλο να κάνεις, δεν μπορεί πάντως τα είκοσι οκτώ εκατομμύρια (28.000.000) δραχμές να γίνουν τετρακόσια πενήντα εκατομμύρια (450.000.000) δραχμές. 
ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος έχει το λόγο. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Το αίτημα της ρύθμισης των πανωτοκίων, όπως έχει καθιερωθεί σαν ορολογία, είναι πάνδημο, είναι σπουδαίο, είναι επείγον. Οι συνάδελφοι από όλες τις πτέρυγες είπαν όλα τα επιχειρήματα και παρέλκει να τα επαναλάβω.
Η ρύθμιση του ζητήματος, με αποδοχή από την Κυβέρνηση της τροπολογίας, όπως εισάγεται, θα εξυγιάνει όχι μόνο την οικονομική ζωή, αλλά και την κοινωνική ζωή του τόπου. Θα είναι μία λυτρωτική σεισάχθεια, η οποία ευεργετικά θα λειτουργήσει για την ανάπτυξη γενικότερα και για τη λειτουργία της ζωής μας. Αλλά θα είμαι πρακτικότερος. 'Εχουμε όλη τη Βουλή με λόγο και με έργο να ψηφίζει αυτήν την τροπολογία.
Με το δεδομένο, κύριε Πρόεδρε, δεν θίγω κανέναν, προς Θεού, ότι δεν είμαστε φιλολογικό καφενείο ή σύλλογος, αλλά είμαστε κυρίαρχο σώμα και με το δεδομένο ότι τη διάταξη αυτή ψηφίζουν, όπως προέκυψε από τις τοποθετήσεις τους, οι συνάδελφοι του ΠΑ.ΣΟ.Κ., δεν ισχύει το τεκμήριο της πλειοψηφίας. 'Αρα, θα πρέπει να έρθει προς ψήφιση και ο καθένας να ψηφίσει σύμφωνα με την τοποθέτησή του και να γίνει αποδεκτή.
ΠΡΟΕΔΡΟΣ (Απόστολος Κακλαμάνης): Θα ήθελα να σημειώσω, αγαπητοί συνάδελφοι, γιατί βλέπω κάποια κινητικότητα, ότι επειδή πράγματι υπάρχει πάνδημο αίσθημα για το θέμα αυτό, όντως πιστεύουμε, κύριε Υπουργέ, ότι η Κυβέρνηση θα εγκύψει με σοβαρότητα, για να μελετήσει αυτό το θέμα.
Για το λόγο αυτό επέτρεψα τη συζήτηση της τροπολογίας του κ. Γιαννακόπουλου, διότι όπως ξέρετε, κατά το πνεύμα των διατάξεων του Κανονισμού και του Συντάγματος, δεν είναι δυνατόν χωρίς την έκθεση του Γενικού Λογιστηρίου, ουσιαστικά τη συγκατάθεση της Κυβέρνησης ... 
ΑΝΑΣΤΑΣΙΟΣ ΙΝΤΖΕΣ: Δεν συνεπάγεται δαπάνη.
ΠΡΟΕΔΡΟΣ (Απόστολος Κακλαμάνης): 'Οχι, συνεπάγεται δαπάνη. Υπάρχουν ορισμένες τράπεζες, που είναι νομικά πρόσωπα δημοσίου δικαίου ακόμη. 'Ισως να ιδιωτικοποιηθούν. Κατά συνέπεια, εμπίπτει εκεί.
Εγώ δεν εμπόδισα τη συζήτηση, ακριβώς γιατί νομίζω ότι πρέπει να εκφρασθεί, κύριε Υπουργέ, αυτό που έρχεται ως μήνυμα από το λαό. Πράγματι, ακούσαμε εδώ παραδείγματα εξοργιστικά.
Ο κ. Φούσας έχει το λόγο και εν συνεχεία θα τον δώσω σε σας, κύριε Υπουργέ.
ΑΝΤΩΝΙΟΣ ΦΟΥΣΑΣ: Κύριε Πρόεδρε, δεν πήρα το λόγο για να πω ότι διαμαρτύρομαι, γιατί μεγάλη αναφορά έγινε στο Γούκο, ο οποίος κατάγεται από τα Γιάννενα. Τουναντίον, ήθελα να πω ότι αν δημιουργήθηκε Γούκος στα Γιάννενα, ασφαλώς ευθύνεται το σύστημα στον τόπο μας και ιδίως ευθύνεται το σύστημα με τα μεγάλα πανωτόκια.
Θα πρέπει επίσης να πω, κύριε Πρόεδρε, ότι μπορεί μεν ο Γούκος να έκανε ό,τι έκανε και έκανε, αλλά είχε τη δυνατότητα να πληρώσει κάποια χρήματα. Δυστυχώς, οι τράπεζες δημιουργούν μεγαλύτερα προβλήματα στις οικογένειες σήμερα.
Θέλω όμως να ενώσω και εγώ τη φωνή μου για το μέγα αυτό πρόβλημα, που είναι και κοινωνικό και οικογενειακό και οικονομικό. Δείτε τι δυσκολίες υπάρχουν. Μπορώ να σας μιλήσω και ως δικηγόρος, που και εσείς ασφαλώς είστε δικηγόρος και νομικός. Βλέπουμε πολλές φορές ότι ο πολίτης υποχρεώνεται να πληρώσει ...
ΠΡΟΕΔΡΟΣ (Απόστολος Κακλαμάνης): Υπάρχουν δικηγόροι μη νομικοί. Το εννοώ.
ΑΝΤΩΝΙΟΣ ΦΟΥΣΑΣ: Υπάρχουν νομικοί, μη δικηγόροι. Πάντως εννοείτε άλλο, έχετε δίκιο.
Λοιπόν, κύριε Υπουργέ, δείτε τι προβλήματα αντιμετωπίζουν. Το βλέπουμε πολλές φορές ότι είναι καραμπινάτη τοκογλυφία και δεν μπορεί κανείς να καταφύγει στη δικαιοσύνη διότι θα σου πει πολύ απλά ότι ασφαλώς ο διοικητής δεν έχει δόλο.
Θέλω, λοιπόν, και εγώ να παρακαλέσω, κύριε Πρόεδρε, αυτό που φαίνεται απ' όλο το Σώμα να υλοποιηθεί και να γίνει πράξη. Είναι ανάγκη αυτό το θέμα να ρυθμιστεί.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ακουσα με μεγάλη προσοχή και ενδιαφέρον τις τοποθετήσεις όλων σχεδόν των Βουλευτών πάνω στην τροπολογία για την οποία ξεκίνησε να ομιλεί ο κ. Γιαννακόπουλος και εν συνεχεία και πολλοί άλλοι Βουλευτές.
Πράγματι είναι ένα σοβαρό θέμα, το οποίο μελετάει η Κυβέρνηση και θα έλθω επ' αυτού. Θα μου επιτρέψετε όμως πριν να κάνω ένα σχόλιο.
Πιστεύω ότι η συζήτηση αυτού του θέματος κατέδειξε περισσότερο από οτιδήποτε άλλο ίσως με την ενάργεια την οποία είχε, τη μεγάλη σημασία των επιτευγμάτων της οικονομικής πολιτικής τα τελευταία χρόνια, διότι όλο αυτό το φαινόμενο του ανατοκισμού πώς προήλθε; Προήλθε από δύο παράγοντες. Προήλθε από την ύπαρξη υψηλών επιτοκίων τα οποία διέκριναν την οικονομία της χώρας μας για πολλά χρόνια. Πολύ υψηλά διψήφια επιτόκια τα οποία ταχύτατα διπλασίαζαν, τριπλασίαζαν και πολλαπλασίαζαν το αρχικό κεφάλαιο δανεισμού, όπως ακούσατε με τα εύγλωττα παραδείγματα, τα οποία αναφέρθηκαν. Και όχι μόνο αυτό, αλλά συνοδευόταν φυσικά και από τη σπάνι των επενδυτικών κεφαλαίων και αυτό οδηγούσε σε πολύ υψηλότερα επιτόκια ανατοκισμού και τόκων υπερημερίας.
'Ηταν μία απόδειξη και μία κατάδειξη του φαινομένου της επενδυτικής άπνοιας και ασφυξίας, η οποία υπήρχε και έπληττε ιδιαίτερα τη μικρομεσαία επιχείρηση. Σε αυτό το ασφυκτικό πλαίσιο λειτουργούσε η ελληνική οικονομία και είναι προφανές ότι μέσα σε αυτό το πλαίσιο είχε και πολύ χαμηλές αναπτυξιακές επιδόσεις.
Η Κυβέρνηση διαμόρφωσε ένα νέο τοπίο για τις επιχειρήσεις όπου όλα αυτά τα φαινόμενα έχουν εξαλειφθεί. Υπάρχει πληθώρα επενδυτικών κεφαλαίων και κατά συνέπεια, έχουν διαμορφωθεί πολύ ανετότερες συνθήκες άντλησης κεφαλαίων, χρηματοδότησης επενδυτικών σχεδίων, επέκταση επιχειρήσεων κλπ. Είναι το πιο σημαντικό μήνυμα της επίτευξης των στόχων της οικονομικής πολιτικής.
'Ερχομαι τώρα στο συγκεκριμένο θέμα, το οποίο ακούσαμε όλοι να περιγράφεται. Στο ζήτημα αυτό η Κυβέρνηση έχει εγκύψει με πολύ μεγάλη προσοχή, με πολύ μεγάλο ενδιαφέρον και έχουν ξεκινήσει μία σειρά από διαδικασίες και ενέργειες, οι οποίες επιχειρούν να δώσουν λύση στο μείζον πρόβλημα το οποίο είχε δημιουργηθεί.
Είχε βγει μία εγκύκλιος του Υπουργείου Εθνικής Οικονομίας, η οποία εφαρμόζεται και επιχειρείται να επεκταθεί η εφαρμογή της σε πολλές περιπτώσεις...
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν την εφαρμόζουν οι τράπεζες, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι σωστό νομίζω να γενικεύουμε. Υπάρχουν αρκετές περιπτώσεις που έχουν αντιμετωπισθεί...
ΑΝΑΣΤΑΣΙΟΣ ΙΝΤΖΕΣ: Επιλεκτικά την εφαρμόζουν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και νομίζω ότι έχει ξεκινήσει μία ορθολογική αντιμετώπιση του ζητήματος.
'Ολη αυτή η συζήτηση η οποία έγινε όμως, βάζει και δεδομένα τα οποία πρέπει να μελετηθούν και να είστε βέβαιος ότι αυτή η μελέτη θα γίνει στο βαθμό που χρειάζεται και θα επανέλθουμε σε ζητήματα τέτοια και στη συζήτηση του θέματος αυτού για να δούμε πώς μπορούν να βοηθηθούν οι επιχειρήσεις, οι οποίες αντιμετωπίζουν προβλήματα εξαιτίας όλων αυτών των προβλημάτων και ζητημάτων που είχε δημιουργήσει η οικονομική πολιτική του παρελθόντος.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ζούμε στην Εθνική Αντιπροσωπεία μια πρωτόγνωρη εμπειρία. 'Ολοι οι Βουλευτές σε ένα μείζον θέμα, σε τροπολογία συναδέλφου Βουλευτή της Συμπολίτευσης τοποθετούνται θετικά και η κατάληξη και το συμπέρασμα είναι ότι με βάση τον Κανονισμό εισήχθη για συζήτηση η τροπολογία και πρέπει να την εισαγάγετε και για ψήφιση.
ΠΡΟΕΔΡΟΣ (Απόστολος Κακλαμάνης): Δεν εισήχθη. Εισήχθη προς έκθεση απόψεων των συναδέλφων για ένα πάρα πολύ σημαντικό θέμα, για το οποίο μάλιστα ίσως πρέπει να βρεθεί τρόπος, ώστε να γίνει, όχι απλώς περιστασιακή, όπως έγινε τώρα, αλλά και πιο ουσιαστική ίσως η συζήτηση. 
ΔΗΜΗΤΡΙΟΣ ΣΙΟΥΦΑΣ: Υπάρχει διέξοδος και γι' αυτό, κύριε Πρόεδρε, αλλά η κατάληξη είναι μία. Η Βουλή θα αποφασίσει, η Κυβέρνηση όμως, θα ψηφίσει και ψηφίζει αρνητικά, αυτό είναι το συμπέρασμα. Δεν θέλω να επιμείνω και αντιλαμβάνομαι το νόημα της τοποθέτησης, την οποία κάνετε για τη συζήτηση. Αν θέλουμε, όμως, να παραμείνουμε αυστηρά στα πλαίσια του Κανονισμού της Βουλής, πρέπει να εισαχθεί η τροπολογία και να γίνει ψηφοφορία και με βάση την ονομαστική ψηφοφορία που την υπογράφουν Βουλευτές απ' όλα τα κόμματα. Εάν σε αυτό το πράγμα δεν συναινέσετε, η διέξοδος είναι μία. Να συμφωνήσουμε εδώ δεσμευτικά ότι την προσεχή εβδομάδα ή το πολύ σε δέκα μέρες, η τροπολογία αυτή θα έρθει στη Διαρκή Επιτροπή Οικονομικών Υποθέσεων, η οποία θα εξετάσει το θέμα συζητώντας το με άνεση χρόνου και με όλες τις απόψεις για να ακουσθούν και ταυτόχρονα η Κυβέρνηση, η οποία και θα παρίσταται σ' αυτήν τη συνεδρίαση, να αναλάβει τις σχετικές δεσμεύσεις υλοποίησης αυτού, το οποίο αποτελεί αίτημα, όχι μόνον των Βουλευτών, αλλά και του ελληνικού λαού για εξυγίανση μιας νοσηρής κατάστασης και ταυτόχρονα δέσμευση για την αντιμετώπιση του προβλήματος με συγκεκριμένη νομοθετική ρύθμιση.
Αυτό κατ' οικονομίαν, κύριε Πρόεδρε, για διέξοδο από την εμπλοκή και τη συζήτηση.
ΠΡΟΕΔΡΟΣ (Απόστολος Κακλαμάνης): 'Οχι, αγαπητοί συνάδελφοι, κατ' οικονομίαν έγινε η όλη συζήτηση. Διότι είναι ένα πολύ σοβαρό θέμα για το οποίο νομίζω ότι άξιζε να γίνει, έστω και στο όριο του Κανονισμού, αυτή η συζήτηση. Ο Κανονισμός ευτυχώς ή δυστυχώς είναι σαφής. Δεν πρέπει να εισαχθεί για συζήτηση μια τροπολογία αν συνεπάγεται δαπάνη κλπ. και λέγει ή και νομικό οργανισμό ή νομικών προσώπων δημοσίου δικαίου.
Εν πάση περιπτώσει το κώλυμα υπάρχει. Η συζήτηση καλώς έγινε. Εγώ θα έλεγα να το προτείνει ο κ. Σούρλας που μου το είπε και κατ' ιδίαν, αν και το είπε και ο κ. Σιούφας, αλλά είπε κάτι διαφορετικό. Νομίζω ότι στα πλαίσια της σχετικής διάταξης του άρθρου 42 του Κανονισμού, εσείς κύριε Γιαννακόπουλε, που είχατε και την πρωτοβουλία να καταθέσετε και την εμπρόθεσμη τροπολογία, θα μπορούσατε να συγκαλέσετε μια συνεδρίαση, όχι για να αποφασίσετε τη διάταξη, αλλά για να συζητήσετε το όλο πρόβλημα, ώστε όταν έρθει ο Υπουργός, να παρακολουθήσει τη συζήτηση -ενδεχομένως να καλέσετε και κάποιον εμπειρογνώμονα που έχει μελετήσει το θέμα- να υπάρξει μια ολοκληρωμένη πραγματικά μελέτη του προβλήματος, ώστε και η Κυβέρνηση να τεθεί, και αν θέλετε όχι πιεστικά, δεν νομίζω ότι χρειάζεται πίεση για ένα θέμα που η ίδια λέει ότι το κατανοεί και έχει εγκύψει πάνω σε αυτό. 'Ισως πάντως αυτό να είναι ένα βήμα, το οποίο δεν θα πρέπει να μην το κάνουμε.
Ορίστε, κύριε Σούρλα, έχετε το λόγο.
ΓΕΩΡΓΙΟΣ ΣΟΥΡΛΑΣ: Απ' ό,τι βλέπω καταλήγουμε στη συζήτηση στη Διαρκή Επιτροπή, κύριε Πρόεδρε. Εγώ θα πρότεινα ακόμα να γίνει η συνεδρίαση υπό τη δική σας προεδρία.
ΠΡΟΕΔΡΟΣ (Απόστολος Κακλαμάνης): Η επιτροπή έχει τον πρόεδρό της ... 
ΓΕΩΡΓΙΟΣ ΣΟΥΡΛΑΣ: Αν μπορεί, με τη δική σας παρουσία.
ΠΡΟΕΔΡΟΣ (Απόστολος Κακλαμάνης): ... καθ'όλα άξιον και θα κάνει καλά τη δουλειά του, όπως όλοι οι πρόεδροι.
ΓΕΩΡΓΙΟΣ ΣΟΥΡΛΑΣ: Η Κυβέρνηση, όμως, δεσμεύθηκε τώρα; Δεν ακούσαμε τίποτα.
ΠΡΟΕΔΡΟΣ (Απόστολος Κακλαμάνης): Η Κυβέρνηση είναι σαφές από αυτό που είπε ο κύριος Υπουργός, ότι απασχολείται με το θέμα αυτό.
Τώρα τι θα γίνει πέρα από τις ρυθμίσεις που έχει κάνει μέχρι τώρα. Διότι το πρόβλημα είναι, όπως το είπε ιδιαίτερα ο κ. Κατσαρός. Είπε ότι το πρόβλημα έχει να κάνει με τις περιπτώσεις αφ' ης νομοθέτησε η Κυβέρνηση και προ αυτής της νομοθέτησης που έκανε. Αυτό είναι ένα ζήτημα, που εγώ όπως καταλαβαίνω, ούτε η έκτασή του είναι γνωστή, το κόστος των τραπεζών γενικότερο, το πλήθος που αφορά. Αυτά όλα μπορούν να συζητηθούν στην επιτροπή και η Κυβέρνηση να έχει το υλικό αυτό της συζητήσεως στην επιτροπή, όπως και το υλικό της σημερινής συζητήσεως και να μελετήσει και να πάρει τις αποφάσεις της.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Αποστόλου.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, τουλάχιστον να δεσμευθεί η Κυβέρνηση ότι αυτές οι διαδικασίες, κατασχετήριες, πλειστηριασμών που υπάρχουν εν εξελίξει, να ανασταλούν μέχρι την ημέρα που ίδια θα φέρει το συγκεκριμένο θέμα να συζητηθεί. Γιατί υπάρχουν οικογένειες, οι οποίες πραγματικά ξεσπιτώνονται κύριε Πρόεδρε, αύριο, μεθαύριο. Αυτό τουλάχιστον απόψε να το αποφασίσουμε.
ΠΡΟΕΔΡΟΣ (Απόστολος Κακλαμάνης): Δεν ξέρω αν μπορεί η Κυβέρνηση να αναλάβει μία δέσμευση για το τάδε νομικό πρόσωπο ιδιωτικού δικαίου, για την τάδε ιδιωτική τράπεζα.
Εν πάση περιπτώσει, εγώ να μη βγαίνω και από το ρόλο μου, ορίστε, κύριε Υπουργέ, τελικώς τι έχετε να πείτε γι'αυτήν τη συζήτηση, αν είστε σε θέση κάτι συγκεκριμένο απόψε να κάνετε πέραν αυτής της δηλώσεως ότι έχετε εγκύψει και μελετάτε το θέμα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, δεν είναι δυνατόν να αναληφθούν τέτοιες δεσμεύσεις, διότι κατ'αρχήν δεν είναι ακριβώς γνωστό το πλαίσιο στο οποίο εκτείνονται αυτές οι δεσμεύσεις και τι αφορούν. Πέραν από τις τυπικές ελλείψεις, οι οποίες υπάρχουν για να γίνει μία ουσιαστική και σε βάθος συζήτηση, όπως είναι η αποτίμηση δαπάνης, όπως είναι μία σειρά από άλλα ζητήματα, τα οποία δεν είναι καθόλου αμελητέα και καθόλου τυπικά. Είναι ουσιαστικά ζητήματα.
Νομίζω, λοιπόν, ότι πρέπει να ξανασυζητήσουμε το θέμα με όλες τις παραμέτρους και τα χαρακτηριστικά τα οποία έχει.
Δεν είναι δυνατόν, σε μία κατ'οικονομία συζήτηση να ζητείται από την Κυβέρνηση να προβεί σε τέτοιες επεμβάσεις, οι οποίες έχουν ένα ιδιαίτερα λεπτό νομικό πλαίσιο, το οποίο δεν είναι πάντα στα χέρια της Κυβέρνησης να το αναιρεί. Ευχαριστώ.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μία εγκύκλιος του Υπουργείου Εθνικής Οικονομίας, ανάλογη αυτής που εξέδωσε μετά την ψήφιση του νόμου που είπαμε για τα πανωτόκια, που να λέει, μέχρι ένα διάστημα ενός μήνα να σταματήσουν αυτές οι διαδικασίες, τουλάχιστον για τις τράπεζες του ευρύτερου δημοσίου ενδιαφέροντος.
ΠΡΟΕΔΡΟΣ (Απόστολος Κακλαμάνης): Απήντησε ο Υπουργός, κύριε Αποστόλου, και δεν θα προκύψει κάτι περισσότερο από αυτό που είπα αν επιμείνουμε τώρα στη συζήτηση.
Ορίστε, κύριε Κατσαρέ, έχετε το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, μία από τις παραγράφους της τροπολογίας αναφέρεται στους πλειστηριασμούς. Δεν υπάρχει απολύτως κανένα κώλυμα, με νόμο να αναβληθούν οι τρέχοντες πλειστηριασμοί, επί ένα εξάμηνο. Κανένα κώλυμα δεν υπάρχει. Για να παρασχεθεί η δυνατότητα και μελέτης βαθύτερης του όλου προβλήματος. Αλλά μέσα σε αυτό το διάστημα, σας είπα, κάθε Τετάρτη γίνονται τετρακόσιοι πεντακόσιοι πλειστηριασμοί.
ΠΡΟΕΔΡΟΣ (Απόστολος Κακλαμάνης): Ας το δει, λοιπόν, η Κυβέρνηση και την επόμενη εβδομάδα αν δει ότι οι πλειστηριασμοί που υπάρχουν είναι τόσοι, υποθέτω ότι όταν λέει ο Υπουργός ότι θα μελετήσουν το θέμα, θα το μελετήσουν. Δεν μπορούμε να κάνουμε τίποτα άλλο εμείς απόψε.
Ολοκληρώθηκε η συζήτηση για την τροπολογία αυτή και τις συναφείς με αυτή. Και παρακαλώ, άλλη τροπολογία.
Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μένω με την αίσθηση ότι έχει υπάρξει δέσμευση από τη Διαρκή Οικονομική Επιτροπή, ότι θα συζητήσει το θέμα. Νομίζω ότι καταλήξαμε σε αυτό.
ΠΡΟΕΔΡΟΣ (Απόστολος Κακλαμάνης): Για να μην έχουμε το ίδιο πρόβλημα που είχαμε στην πρόταση της Υπουργού Εσωτερικών για τον ορισμό των εισηγητών και των ειδικών αγορητών για να δουν τα θέματα των διαφόρων κατηγοριών εκτάκτων. Εδώ δεν είναι αυτό. Εδώ είναι μία συζήτηση που σύμφωνα με τον Κανονισμό, μία φορά το μήνα και σε δύο το πολύ συνεδριάσεις -λέει ο Κανονισμός μας- μπορεί μία Διαρκής Επιτροπή να συζητήσει ένα οποιοδήποτε θέμα αν το αποφασίσουν τα 2/5 του αριθμού της. Νομίζω ότι ο Πρόεδρος θα εξασφαλίσει τη συγκατάθεση των 2/5 να γίνει αυτή η συνεδρίαση, να εκτεθούν πιο μελετημένα οι απόψεις και με στοιχεία, να έρθει ο Υπουργός να ενημερωθεί και από εκεί και πέρα η Κυβέρνηση να σκεφτεί τι θα κάνει. Δεν θα συνεδριάσει η επιτροπή για να λάβει μία απόφαση δεσμευτική για οποιονδήποτε.
ΔΗΜΗΤΡΙΟΣ ΣΙΟΥΦΑΣ: Είναι αυτονόητο, κύριε Πρόεδρε.
Παρακαλώ πολύ να εισαγάγετε για συζήτηση την τροπολογία με γενικό αριθμό 3302 και ειδικό 951 της Νέας Δημοκρατίας και την τροπολογία 3309. ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση της υπ' αριθμόν 3302 τροπολογίας.
Ποιος θέλει να μιλήσει επ' αυτής της τροπολογίας; ΔΗΜΗΤΡΙΟΣ ΣΙΟΥΦΑΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο. 
ΔΗΜΗΤΡΙΟΣ ΣΙΟΥΦΑΣ: Είναι η τροπολογία της Νέας Δημοκρατίας για την οποία σας μίλησα πριν από λίγο ότι έγινε κοινοβουλευτική αταξία. 'Ηδη ψηφίστηκε με περίπου το ίδιο περιεχόμενο η τροπολογία που κατέθεσε νωρίς το απόγευμα η Κυβέρνηση. Αν ζήτησα το λόγο γι' αυτήν την τροπολογία, είναι και για θέμα τάξεως, διότι είναι τροπολογία η οποία έχει κατατεθεί, η επιχειρηματολογία αναπτύχθηκε στην προηγούμενη συζήτηση, δεν θα μιλήσει κανείς άλλος από την πλευρά των συναδέλφων μου και παρακαλώ πολύ η Κυβέρνηση να τοποθετηθεί γι' αυτήν την τροπολογία.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός, έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, νομίζω στο ίδιο αντικείμενο η Κυβέρνηση πήρε την πρωτοβουλία και πριν από λίγες μέρες δια του ίδιου του Πρωθυπουργού και νομοθετικά σήμερα και δεν νομίζω ότι υπάρχει κανένα απολύτως αντικείμενο για να συζητηθεί περαιτέρω.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 3302 και ειδικό 951; 
ΠΟΛΛΟΙ ΒΟΥΛΕΥΤΕΣ: 'Οχι.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3302 και ειδικό 951 δεν έγινε δεκτή.
Εισερχόμαστε στη συζήτηση της υπ' αριθμόν 3309 τροπολογίας.
Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, προτείνουμε οι Υπουργοί, διοικητές οργανισμών και κυβερνητικά στελέχη βαθμού κατηγορίας ειδικών θέσεων του Υπαλληλικού Κώδικα να απαγορεύεται να προβαίνουν σε χρηματιστηριακές συναλλαγές και κατ' επέκταση και οι σύζυγοι όσο κατέχουν τις θέσεις αυτές. Το προτείνουμε αυτό, κύριε Πρόεδρε, σε μια προσπάθεια για την εξυγίανση του χρηματιστηρίου και την προστασία του κύρους του πολιτικού κόσμου. Είναι, δηλαδή, μία από τις ρυθμίσεις που πρέπει να γίνουν σε αυτό το μεγάλο παιχνίδι του χρηματιστηρίου ή στην προσπάθεια επένδυσης που γίνεται.
Κύριε Πρόεδρε, είναι απαράδεκτο όσοι διαμορφώνουν οικονομική πολιτική στον τόπο, όσοι με τις αποφάσεις τους μπορούν να επηρεάσουν την εξέλιξη στο χρηματιστήριο, όσοι από τη θέση τους μπορεί να έχουν εσωτερική πληροφόρηση να προβαίνουν σε χρηματιστηριακές συναλλαγές. Αυτό δεν συμβαίνει σε προηγμένες χώρες, τραπεζίτες διαχειριστές και κυρίως κυβερνητικά στελέχη να παίζουν στο χρηματιστήριο. Σήμερα η εκτίμηση και για πολλούς η πεποίθηση, ότι κυβερνητικοί παράγοντες κάνουν χρήση εμπιστευτικών πληροφοριών για δικό τους όφελος, διαμορφώνουν ένα κλίμα δυσπιστίας περισσότερο απ' ό,τι υπήρχε μέχρι πρότινος για τον πολιτικό κόσμο, πλήττει τη διαφάνεια των χρηματιστηριακών συναλλαγών και οπωσδήποτε την αξιοπιστία του πολιτικού κόσμου.
Κύριε Υπουργέ, θα περιμέναμε πριν θέσουμε για δεύτερη φορά το ζήτημα, να είχατε ως Κυβέρνηση την ευαισθησία να φέρετε για ψήφιση, μια τέτοια τροπολογία.
Είναι γενική απαίτηση του ελληνικού λαού. Και αυτή μεταφέρουμε αυτήν τη στιγμή εδώ.
Κύριε Πρόεδρε, θυμάμαι όταν γινόταν η συζήτηση για τον Προϋπολογισμό της Βουλής, ότι εμφανιστήκατε θιγόμενος, διότι ενεπλάκη το όνομά σας μεταξύ εκείνων που παίζουν στο χρηματιστήριο. Το θεωρήσατε μεμπτό προφανώς, διότι αν δεν το θεωρήσατε μεμπτό, ο Πρόεδρος της Βουλής να παίζει στο χρηματιστήριο, γιατί αυτή η αντίδραση; Και αυτό το καταθέτω σαν ενισχυτικό στοιχείο για την επιχειρηματολογία που ανέπτυξα. Δεν είναι δυνατόν δεκαοχτώ Υπουργοί να παίζουν στο χρηματιστήριο και ο Πρωθυπουργός ακόμα, προ πολλού βεβαίως να έχει κάνει τις δικές του επενδύσεις στο χρηματιστήριο.
Είμαστε μάρτυρες όλοι κάθε μέρα των συζητήσεων που διεξάγονται και παρακαλούμε, κύριε Πρόεδρε, την Κυβέρνηση για την προστασία, όχι μόνο του δικού της κύρους, αλλά της αξιοπιστίας όλου του πολιτικού κόσμου, να κάνει δεκτή αυτήν την τροπολογία ή να μας πει εάν προτίθεται με δική της πρωτοβουλία να φέρει μια άλλη νομοθετική ρύθμιση προς την κατεύθυνση αυτή.
ΠΡΟΕΔΡΟΣ (Απόστολος Κακλαμάνης): Ο Αντιπρόεδρος κ. Νικόλαος Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, με το θέμα το οποίο θίγει η τροπολογία μας θέλουμε κατ'αρχήν να προστατεύσουμε την τιμή του πολιτικού κόσμου. Δυστυχώς πάρα πολλά ακούγονται, πάρα πολλά λέγονται και θύματα όλης αυτής της κατακραυγής εναντίον του πολιτικού κόσμου γινόμαστε όλοι μας και πολύ περισσότερο οι Υπουργοί και εκείνοι οι οποίοι από κάποια θέση μπορούν να επηρεάσουν τις χρηματιστηριακές συναλλαγές.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Ιδιαίτερα για εκείνους δημιουργείται τεράστιο θέμα ηθικής τάξεως και μόλις άκουσαν ότι δόθηκε μία τέτοια αφορμή, θα έπρεπε εκείνοι να σπεύσουν να ζητήσουν πολύ περισσότερα απ'όσα ζητούμε εμείς στην τροπολογία μας.
Αν θέλουμε, λοιπόν, απέναντι σ'εκείνους οι οποίοι μας στέλνουν για να εκπροσωπήσουμε τα συμφέροντά τους, να επιτελέσουμε στο ακέραιο το καθήκον μας, θα πρέπει ακριβώς να μην τους δημιουργούμε εμείς την εντύπωση ότι τους εκμεταλλευόμαστε, διότι εκείνοι που μπορούν να επηρεάσουν τις χρηματιστηριακές συναλλαγές, σε τελευταία ανάλυση, καταλήγουν να εκμεταλλεύονται αυτούς οι οποίοι τους έστειλαν στο Κοινοβούλιο. Επομένως, αυτήν την κατακραυγή εναντίον τους πρέπει και να την ακούσουν και να ζητήσουν ίσως αυστηρότερες διατάξεις για την περιφρούρηση και της δικής τους τιμής ακόμη.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, νομίζω ότι επιχειρούμε να συζητήσουμε μέσω της διαδικασίας μιας τροπολογίας ένα θέμα που είναι και σοβαρό και σύνθετο. Και θεωρώ ότι η τροπολογία, όπως έχει συνταχθεί, μάλλον σαν στόχο έχει να δημιουργήσει θόρυβο και όχι να επιχειρήσει να εγκαθιδρύσει, να θεσπίσει θεσμούς διαφάνειας, που να κατοχυρώνουν την αξιόπιστη λειτουργία πολιτικών, που βρίσκονται σε κρίσιμες πολιτικές θέσεις.
ΕΥΑΓΓΕΛΟΣ ΑΠΟΣΤΟΛΟΥ: Θέμα πάντως υπάρχει.
ΡΟΒΕΡΤΟΣ ΣΠΥΡΟΠΟΥΛΟΣ: Θέμα υπάρχει. 'Οτι πρέπει να υπάρξουν ρυθμίσεις που θα κατοχυρώνουν την αξιοπιστία του πολιτικού κόσμου και ιδιαίτερα εκείνων που χειρίζονται σημαντικές αποφάσεις που ενδεχομένως άμεσα ή έμμεσα μπορεί να επηρεάσουν τους δείκτες του χρηματιστηρίου ή την πορεία μιας μετοχής, είναι απολύτως αναγκαίο. Υπάρχει τέτοιο θέμα και πρέπει να το μελετήσουμε με τη δέουσα σοβαρότητα και υπευθυνότητα.
Εν προκειμένω πάντως, ο πολιτικός κόσμος της Ελλάδας πιστεύω ότι προασπίζεται, αυτοπροασπίζεται μέχρι να δούμε όλη αυτήν τη διαδικασία και πιστεύω ότι ο ελληνικός λαός μπορεί να διακρίνει αυτούς μιας και τουλάχιστον για όσους μιλάμε εδώ, για το Κοινοβούλιο, μέσα από την κατάθεση κατ'έτος των δηλώσεών μας σε σχέση με τα εισοδήματά μας μπορούν να διαπιστώσουν πόσα εισοδήματα είναι εκείνα τα οποία προκύπτουν από τις συναλλαγές και τις προσπάθειές μας να αντλήσουμε έσοδα από το Χρηματιστήριο.
Πιστεύω, κύριε Πρόεδρε, ότι ουδείς εξ ημών -πιστεύω και τα κόμματά μας ακόμα- δεν είμαστε έτοιμοι προκειμένου να οδηγηθούμε σε αποφάσεις και σε ρυθμίσεις που δεν θα δημιουργούν θορύβους, αλλά θα οδηγούν σε πολιτικές λύσεις.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Κύριε Πρόεδρε, δεν θα είχαμε αντίρρηση στην ψήφιση της συγκεκριμένης τροπολογίας, με την επιφύλαξη όμως ότι πιστεύουμε πως δεν λύνει συνολικά και πλήρως το πρόβλημα του ανήθικου πλουτισμού ή της διασύνδεσης με τα λεγόμενα διαπλεκόμενα, κάτι που ισχύει ακόμη και για το περιβόητο "πόθεν έσχες". Νομίζουμε ότι υπάρχει η δυνατότητα και πάρα πολλά παραθυράκια, όλοι οι αναφερόμενοι στη συγκεκριμένη τροπολογία, με ανθρώπους του οικογενειακού τους περιβάλλοντος ίσως ή με άλλους τρόπους -δεν μπορούμε να φανταστούμε αυτήν τη στιγμή κάποιους, υπάρχουν πάντωςνα ξεφεύγουν της συγκεκριμένης απαγόρευσης και με κάθε τρόπο να κάνουν τη δουλειά τους.
Επί της ουσίας της τροπολογίας, δεν έχουμε καμία διαφωνία. Την ψηφίζουμε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, ζούμε σε μια περίοδο που τα limit up, όπως τα λένε, και τα limit down είναι σε καθημερινή βάση. Και το σίγουρο είναι ότι η εσωτερική πληροφόρηση γι' αυτά, περνάει μέσα από τα συγκεκριμένα όργανα, Υπουργούς και κυβερνητικά στελέχη που αναφέρονται στην τροπολογία. Και από την άποψη αυτή, μόνο και μόνο για την προστασία τους, εμείς συμφωνούμε με τη συγκεκριμένη τροπολογία, χωρίς να υπεισέλθω σε άλλες λεπτομέρειες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, πράγματι ζούμε σε μια εποχή, που υπάρχουν μεγάλες και παχιές σκιές στην τιμή του πολιτικού κόσμου. Μιλάμε για σκάνδαλα. Μιλάμε για διαπλεκόμενα συμφέροντα. Δεν τα υιοθετούμε. Αλλά, εν πάση περιπτώσει, υπάρχει ένα κλίμα δυσπιστίας για την τιμή του πολιτικού κόσμου. Πρέπει, λοιπόν, να το περιφρουρήσουμε.
Και επειδή σήμερα ζούμε τη μόδα του χρηματιστηρίου, νομίζω ότι πρέπει να ληφθεί μέτρο, για να μας προστατεύσει.
Δεν ξέρω αν θέλει βελτίωση η τροπολογία αυτή, γιατί τη βλέπω κάπως αόριστη. Πάντως, με το πνεύμα της συμφωνούμε και την ψηφίζουμε. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Βλέπετε, κύριε Πρόεδρε, ότι και στην προκειμένη τροπολογία υπάρχει μία ομοφωνία, ομοψυχία.
Πιθανόν η διατύπωση να θέλει κάποια τροποποίηση. Αυτό δεν παίζει κανένα ρόλο.
Το πνεύμα της τροπολογίας είναι συγκεκριμένο. Ζούμε ένα σύνδρομο -το λέω με ιατρική ορολογία- το σύνδρομο των ψιττακών, των παπαγάλων, που βγαίνει ακριβώς μέσα από κάποια κέντρα. Ποια είναι τα κέντρα; 'Οταν το οικονομικό επιτελείο παίζει στο χρηματιστήριο, που εμείς το χρηματιστήριο δεν το βλέπουμε υπό τη μορφή τζόγου, αλλά υπό τη μορφή μιας εθνικής δεξαμενής οικονομικού πλούτου, όταν βλέπει κανένας δηλώσεις του διοικητού της Εθνικής, δηλώσεις του διοικητού της Τραπέζης της Ελλάδος, δηλώσεις και επιστολές του κ. Θωμαδάκη, που κλονίζουν το χρηματιστήριο και βλέπουμε ότι δημιουργείται ένα σύνδρομο ολόκληρο πίσω από αυτές τις δηλώσεις, που εκλεκτικά, ευκαιριακά δίνονται προς κάποιες κατευθύνσεις, μοιραίως υπάρχει ένα μεγάλο ερωτηματικό: Γιατί; Γιατί συμβαίνει αυτό; Απλούστατα, γιατί και η Επιτροπή Κεφαλαιαγοράς, που είναι υπεύθυνη και δίνει αναφορά μόνο στον Υπουργό, δεν κάνει σωστά τη δουλειά της. Και αναφέρονται για φούσκες, τη στιγμή που θα μπορούσαν κάλλιστα να περιφρουρήσουν τον ελληνικό λαό.
Υπάρχει η ίδια πολιτική από τον οικονομικό εγκέφαλο Γκρίσμαν, που δίνει συγκεκριμένες πληροφορίες και δίνει πρες-κόμφερανς σε όλους και δεν βλέπει εκλεκτικά κάποιους ημετέρους; Αυτό, κύριε Υπουργέ, πρέπει να σας απασχολήσει ιδιαίτερα. Δεν μπορεί το οικονομικό επιτελείο, δεν μπορούν οι διοικητές τραπεζών, δεν μπορούν όλοι αυτοί οι παράγοντες να παίζουν ασύστολα. Μα, θα μου πείτε "υπάρχουν κι άλλοι μηχανισμοί". Ε, δεν μας ενδιαφέρει ποιους άλλους μηχανισμούς θα βρούνε. Είναι ευρηματικοί οι 'Ελληνες.
Εν πάση περιπτώσει, πρέπει να υπάρχει μία νομοθετική κατοχύρωση τέτοια, που να δίνει πραγματικά τη διαφάνεια, όσον αφορά το θέμα χρηματιστήριο. Ναι στο χρηματιστήριο, όχι όμως στο τζόγο, στον οποίο παίζουν πολλοί Υπουργοί.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ανεξάρτητα από προθέσεις, πιστεύω ότι η τροπολογία έτσι όπως είναι διατυπωμένη δημιουργεί μεγάλη σύγχυση και αφήνει ερωτηματικά τα οποία νομίζω ότι είναι εντελώς αβάσιμα, ανεδαφικά και αδικαιολόγητα.
Κατ' αρχήν τα ζητήματα αυτά αντιμετωπίζονται μέσα από ένα νομοθετικό πλαίσιο το οποίο έχει θεσπιστεί και στη χώρα μας και μάλιστα πρόσφατα. Συζητούσαμε πριν από λίγους μήνες τα θέματα εσωτερικής πληφορόρησης και είδατε την αυστηρότητα και την ακρίβεια με την οποία η Κυβέρνηση προσπαθεί να διαφυλάξει τη χρηματιστηριακή αγορά από τη χρήση της εσωτερικής πληροφόρησης σε όλα τα επίπεδα. Και η ελληνική νομοθεσία είναι συμβατή και βαδίζει παράλληλα με την αντίστοιχη νομοθεσία που επικρατεί σε άλλες χώρες της Ευρωπαϊκής 'Ενωσης.
Σε καμιά χώρα της Ευρωπαϊκής 'Ενωσης και σε καμιά άλλη ανεπτυγμένη οικονομικά χώρα δεν υπάρχουν νομικές διατάξεις πέραν αυτών οι οποίες αναφέρονται στα ζητήματα εσωτερικής πληροφόρησης, οι οποίες διατάξεις θέτουν ατομικούς περιορισμούς και αντιμετωπίζουν τους πολιτικούς, τις κυβερνήσεις, τα στελέχη γενικότερα σαν πολίτες βήτα κατηγορίας υπό παρακολούθηση και υπό διαρκή επιτήρηση.
ΓΕΩΡΓΙΟΣ ΣΟΥΡΛΑΣ: Γιατί το λέτε αυτό; Στην Αμερική τι γίνεται; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κάνετε μεγάλο λάθος, κύριε Σούρλα, με συγχωρείτε πάρα πολύ.
ΓΕΩΡΓΙΟΣ ΣΟΥΡΛΑΣ: Τι γίνεται; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας είπα τι γίνεται. Δεν υπάρχει κανένα πλέγμα ειδικών νομικών ρυθμίσεων για τα κυβερνητικά στελέχη, τους πολιτικούς, τους διοικητές κλπ.
Ο ίδιος ο κ. Γκρίσπαν για τον οποίο έγινε αναφορά στη συζήτηση, βγαίνει πάρα πολύ συχνά, αναλύει ο ίδιος το δικό του χαρτοφυλάκιο στο οποίο έχει κάνει επενδυτικές τοποθετήσεις -και θα έρθω μετά στο τι σημαίνουν αυτά- και μιλά με πάρα πολύ μεγάλη άνεση, όπως μιλά κάθε άλλος πολίτης.
Πρέπει να κάνουμε μια σαφέστατη διάκριση, αγαπητοί συνάδελφοι. Τη διάκριση μεταξύ νομικών περιορισμών και τη διάκριση μεταξύ πολιτικής ευαισθησίας. Εάν η συζήτηση η οποία έγινε και ο τρόπος με τον οποίο αναπτύχθηκε θέλει να υποδηλώσει ότι η Κυβέρνηση, είτε με δηλώσεις είτε με ενέργειες παρενέβη παρενοχλητικά και αρνητικά για το χρηματιστήριο, δεν έχει καμιά απολύτως σχέση με την πραγματικότητα, διότι η οικονομική πολιτική της Κυβέρνησης είναι αυτή η οποία έδωσε νέες δυνατότητες στην αγορά κεφαλαίου στη χώρα μας και μέσω αυτού του τρόπου βοήθησε ποικιλοτρόπως τις ελληνικές επιχειρήσεις.
Δεύτερον, η Κυβέρνηση έχει επιδείξει μείζονα πολιτική ευαισθησία γύρω από τα ζητήματα αυτά. Την έχει αυτήν την πολιτική ευαισθησία και δεν υπάρχει καμιά περαιτέρω ανάγκη για θέσπιση ειδικών νομικών απαγορεύσεων και περιορισμών. Είναι ζήτημα πολιτικής ευαισθησίας, την οποία η Κυβέρνηση ενστερνίζεται, υιοθετεί και ασκεί με υποδειγματικό τρόπο.
'Οσον αφορά τα ζητήματα, το τι δηλώνουν διάφοροι πολιτικοί -ανεφέρθησαν ονόματα, μέχρι και του Πρωθυπουργού σήμερα- πρέπει να κάνουμε μια σαφέστατη διάκριση ότι είναι ένα ζήτημα οι χρηματιστηριακές συναλλαγές. Και εδώ θα συμφωνήσω απόλυτα ότι στελέχη τα οποία έχουν ευθύνες και αρμοδιότητες, οι οποίες σχετίζονται άμεσα ή έμμεσα με το χρηματιστήριο, δεν πρέπει να προβαίνουν σε χρηματιστηριακές συναλλαγές, είναι αυτονόητο. Και άλλο ζήτημα, εντελώς διαφορετικό, είναι οι επενδυτικές τοποθετήσεις τις οποίες κάνει ο κάθε πολίτης, είτε σε ακίνητα είτε σε μετοχές είτε οτιδήποτε άλλο, χωρίς όμως αυτές να εμπεριέχουν το χαρακτήρα της καθημερινής χρηματιστηριακής συναλλαγής. Πιστεύω ότι αυτά τα ζητήματα θα πρέπει να εμπνέονται, να διαπνέονται και να καθοδηγούνται από την αρχή της πολιτικής ευαισθησίας και από το πλαίσιο το οποίο καθορίζει τι σημαίνει κρίση εσωτερικής πληροφόρησης στο οποίο υπάγονται όλοι, από τον καθημερινό πολίτη μέχρι το ανώτερο μέλος της κοινωνίας μας. Και πιστεύω ότι αρκεί αυτή η νομοθεσία και δεν υπάρχει κανείς απολύτως λόγος οι πολιτικοί να αντιμετωπίζονται ως πολίτες υπό επιτήρηση, πράγμα το οποίο δεν συμβαίνει, όπως είπα και πάλι, σε καμιά ανεπτυγμένη χώρα. Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το θέμα το οποίο για δεύτερη φορά φέρνει στην Εθνική Αντιπροσωπεία η Νέα Δημοκρατία είναι τεράστιο, είναι πολύπτυχο και είναι μείζον θέμα του ευρυτέρου κεφαλαίου της πολιτικής ηθικής.
Στέκομαι με ιδιαίτερη προσοχή στην παρατήρηση που έκανε ο εισηγητής του νομοσχεδίου της Πλειοψηφίας ότι υπάρχει πρόβλημα. 'Οντως υπάρχει πρόβλημα. Η δε τοποθέτηση την οποία έκανε ο κύριος Υπουργός, ελάχιστα πείθει και για το τι συμβαίνει στην πρακτική άλλων προηγμένων κρατών και για το γεγονός ότι με την τοποθέτηση αυτή αρνήθηκε την ψήφιση της συγκεκριμένης τροπολογίας. Θα σταθώ σε δύο πράγματα, γιατί είναι ήδη προκεχωρημένη η ώρα.
Αυτήν την προσπάθεια η Νέα Δημοκρατία, κύριε Πρόεδρε, δεν θα την αφήσει να πέσει κάτω. Η Νέα Δημοκρατία δεσμεύεται σήμερα δια του ομιλούντος ότι σε κάθε νομοσχέδιο που θα έρχεται από το Υπουργείο Εθνικής Οικονομίας και Οικονομικών, η Εθνική Αντιπροσωπεία θα απασχολείται με τη συγκεκριμένη τροπολογία των συναδέλφων Βουλευτών όπως αναπτύχθηκε πριν από λίγο.
Δεύτερον, η ίδια τροπολογία θα κατατεθεί και ως πρόταση νόμου από την πλευρά της Νέας Δημοκρατίας λαμβάνοντας υπόψη και τις παρατηρήσεις οι οποίες έχουν γίνει μέχρι στιγμής από τους συναδέλφους για να υπάρξει και συζήτηση.
Το τρίτο ως πρόβλεψη είναι ότι δεν θα αργήσει πολύ που η Κυβέρνηση θα αναγκαστεί να κάνει αυτό το οποίο έκανε απόψε σπεύδοντας να προλάβει τη συζήτηση της τροπολογίας της Νέας Δημοκρατίας για το βιντεολόττο, να φέρει η ίδια τροπολογία για να ρυθμίζει αυτό το θέμα. Το λέω αυτό για να γραφτεί, κύριοι συνάδελφοι, για την ιστορία και για τα Πρακτικά και για τη δικαίωση η οποία θα έλθει.
Επαναλαμβάνω, κύριε Πρόεδρε, γιατί πρέπει να γραφτεί δεύτερη φορά στα Πρακτικά, ότι η δέσμευση της Νέας Δημοκρατίας είναι ότι σε κάθε νομοσχέδιο που θα φέρνει η Κυβέρνηση, για όσο καιρό ακόμη θα είναι κυβέρνηση, θα έρχεται αυτή η τροπολογία εδώ και θα συζητείται. Γιατί απόψε είχαμε άνεση χρόνου, ενώ την προηγούμενη φορά ούτε καν απασχολήθηκε η Εθνική Αντιπροσωπεία. Επίσης, θα καταθέσει για το ίδιο θέμα και πρόταση νόμου. Για να δούμε τότε τι θα κάνει η Κυβέρνηση και η πλειοψηφία. 
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σούρλα, έχετε το λόγο. Να δώσουμε κάποιο τέλος στη συζήτηση. Εκτέθηκαν οι απόψεις. 
ΓΕΩΡΓΙΟΣ ΣΟΥΡΛΑΣ: Θα είμαι πολύ σύντομος, κύριε Πρόεδρε.
Κύριε Υπουργέ, το ζήτημα δεν είναι, αν υπάρχει προσωπική εκτίμηση, υποκειμενική. Πρόβλημα υπάρχει.
Επικοινωνείτε με το λαό; 'Εχετε ρωτήσει αν δέχονται οι Υπουργοί και οι Πρωθυπουργοί να παίζουν στο χρηματιστήριο; Θα σας πουν όχι ασφαλώς. Οι εφημερίδες έχουν εκφραστεί. Οι Βουλευτές εδώ μέσα έχουν τοποθετηθεί. Ζήτημα υπάρχει. Και για τον Πρόεδρο Κληρίδη δεν υπήρχε ζήτημα -όπως πολύ σωστά είπε ο κ. Σιούφας και έκανε ορισμένες επισημάνσεις και προβλέψειςστην Κύπρο με τους Υπουργούς που έπεζαν στο χρηματιστήριο. Στη συνέχεια, όμως, όταν διαπιστώθηκε ότι προωθούσαν επιχειρήσεις για να πάρουν οι ίδιοι μετοχές στο χρηματιστήριο και όταν δημιουργήθηκε θέμα μείζονος σημασίας στην Κύπρο, υποχρεώθηκε ο κ. Κληρίδης να κάνει δηλώσεις από το εξωτερικό ότι όποιοι εκ των Υπουργών θέλουν να συνεχίσουν τις δραστηριότητες αυτές, θέτουν τον εαυτό τους εκτός Υπουργικού Συμβουλίου. Επιφυλάσσομαι, κύριε Υπουργέ, να προχωρήσω σε ορισμένες συγκλονιστικές αποκαλύψεις. Το συντομότερο δυνατόν να προχωρήσετε σε ρύθμιση για το ασυμβίβαστο Υπουργών και όλων των κατηγοριών που είπα να συναλλάσονται στο χρηματιστήριο, γιατί θα βρεθείτε σε πολύ δύσκολη θέση. 
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση της τροπολογίας. Δεν γίνεται δεκτή, γιατί δεν υπάρχει ο απαιτούμενος αριθμός Βουλευτών. Συνεπώς απορρίπτεται.
Κύριοι συνάδελφοι, άλλη τροπολογία δεν υπάρχει.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. Εν συντομία, όμως, κύριε συνάδελφε.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Η τροπολογία με γενικό αριθμό 3278 και ειδικό 935 αναφέρεται σε παιδιά δημοσίων υπαλλήλων που πάσχουν από κακοήθη νοσήματα και υποβάλλονται σε μεταμοσχεύσεις οργάνων στο εξωτερικό ή στο εσωτερικό.
Παλαιότερα, αυτό συνέβαινε μόνο στο εξωτερικό, τώρα και στο εσωτερικό. Σύμφωνα με την ισχύουσα νομοθεσία, οι δημόσιοι υπάλληλοι, οι έμμεσα ασφαλισμένοι, τα παιδιά αυτά, είναι υποχρεωμένα να καταβάλουν το 10% των νοσηλείων. Αυτό το ποσό είναι πολύ μεγάλο. Και όμως αυτό δεν συμβαίνει για τα παιδιά των δημοσίων υπαλλήλων, που πολυμεταγγίζονται, όταν πάσχουν από αιμολυτικές αναιμίες ή τα παιδιά των δημοσίων υπαλλήλων, που έχουν υποστεί μεταμοσχεύσεις νεφρών. Το ίδιο συμβαίνει και με τους έμμεσα ασφαλισμένους του δημοσίου που είναι μεγαλύτερης ηλικίας και υποβάλλονται σε μεταμοσχεύσεις νεφρών.
Επίσης, ασφαλισμένοι όλων των ταμείων δεν καταβάλλουν αυτό το ποσοστό, δηλαδή το 10%. Το αίτημα το οποίο προβάλλεται με την τροπολογία είναι πρώτον, να απαλλαγούν από το ποσοστό συμμετοχής 10% τα παιδιά των δημοσίων υπαλλήλων που -επαναλαμβάνω- πάσχουν από κακοήθη νοσήματα και υποβάλλονται σε μεταμοσχεύσεις οργάνων στο εσωτερικό ή στο εξωτερικό και δεύτερον, να υπάρξει διαγραφή των ανεκτέλεστων και μη εισπραχθέντων καταλογισμών, βεβαιωθέντων ή μη σε βάρος των ασφαλισμένων του δημοσίου. 
ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Είναι ένα πολύ δίκαιο αίτημα και μία δίκαιη ρύθμιση, που πιστεύουμε ότι πρέπει να τύχει της αποδοχής της Κυβέρνησης. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Πράγματι, είναι δίκαιο το αίτημα και επιτέλους πρέπει να υπάρχει μία κοινωνική ευαισθησία, ειδικά σε τέτοια θέματα. Συμφωνούμε με την πρόταση του συναδέλφου. Πρέπει να γίνει αποδεκτό. Δεν έχει και κανένα ιδιαίτερο κόστος.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, και εμείς συνηγορούμε για την τροπολογία αυτή. Υπάρχει πράγματι ένα πρόβλημα, στο οποίο δεν μπορούν ν'ανταπεξέλθουν και οι οικογένειες που έχουν τέτοια τέκνα. Πράγματι, πρέπει ν'απαλλαγούν απ' αυτήν τη συνεισφορά οι έμμεσοι ασφαλισμένοι, όταν υποστούν τέτοια εγχείρηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Θα τονίσω και εγώ ότι δίκαιο το αίτημα. Αν δεν είσθε έτοιμος για τη νομοθέτησή του, πιστεύω να υπάρξει μία δέσμευση να έλθει σε σύντομο χρονικό διάστημα, ενδεχομένως από το Υπουργείο Υγείας. Ωστόσο άμεσα πρέπει να υπάρχει δέσμευση της Κυβέρνησης να μην είναι απαιτητές οι οφειλές που υπάρχουν. Αυτό το θέμα πρέπει να λυθεί άμεσα. Αν δεν λυθεί, ουσιαστικά πρέπει από σήμερα να ξεκινήσουμε τη διαδικασία επίλυσής του. Και αύριο το πρωί δεν πρέπει να είναι απαιτητές οι υποχρεώσεις των οφειλετών, τουλάχιστον αν δεν λυθεί οριστικά σήμερα. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι γεγονός ότι η τροπολογία αυτή έχει την ανθρωπίνη διάσταση και πραγματικά θα πρέπει, κύριε Υπουργέ, να το δείτε, γιατί η δαπάνη δεν είναι τεράστια. Η δαπάνη μίας οικογένειας για ν'αντιμετωπίσει μία μεταμόσχευση μυελού στο εξωτερικό, που πολλές φορές ανέρχεται στα τριάντα με σαράντα εκατομμύρια, καταλαβαίνετε ότι είναι πολύ μεγάλη. Δεν μπορούν τα ασφαλιστικά ταμεία να έχουν διαφορετικές πολιτικές. Θα μου πείτε ότι νομοθετικά αυτήν τη στιγμή υπάρχει ένα status. Συμφωνούμε σε αυτό, αλλά κάτι πρέπει να γίνει. Και είναι κοινωνικό το πρόβλημα. Πρέπει να το δείτε. Η δαπάνη δεν είναι τεράστια. Αν θέλετε, μπορείτε να απευθυνθείτε και στο Υπουργείο Υγείας για να σας πουν τον αριθμό των μεταμοσχευθέντων και μεταμοσχευμένων και αυτών που πρόκειται να νοσήσουν -γιατί υπάρχουν στατιστικά δεδομένα- οπότε μπορείτε να το ρυθμίσετε εύκολα. Και νομίζω ότι έχετε την κοινωνική ευαισθησία προς αυτές τις κοινωνικές ομάδες που βρίσκονται σ' αυτήν την απόγνωση. Πρέπει οπωσδήποτε να το δούμε αυτό το θέμα. Και χαίρομαι που ο κ. Βλασσόπουλος έφερε αυτήν την τροπολογία.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Πρέπει να γίνει το επόμενο βήμα, αυτό που προτείνει ο κ. Βλασσόπουλος γι'αυτές τις κατηγορίες των ασθενών. Αν βέβαια ο Υπουργός δεν είναι έτοιμος, γιατί δεν υπάρχουν στοιχεία οικονομικά ή από το Γενικό Λογιστήριο, τότε μπορεί ν'αναλάβει μία δέσμευση εν ευθέτω χρόνο, να επανέλθουμε και να προχωρήσουμε σ' αυτήν τη ρύθμιση, με τον πολύ σημαντικό κοινωνικό χαρακτήρα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ακουσα με προσοχή τα όσα είπε ο κ. Βλασσόπουλος και οι άλλοι συνάδελφοι και θα χρησιμοποιήσω όλη την επιχειρηματολογία για να μιλήσω για τη σημασία του Οργανισμού Περίθαλψης Δημοσίων Υπαλλήλων τον οποίο αποφασίσαμε στα προηγούμενα άρθρα.
Είχα πει στην ομιλία μου ότι η περίθαλψη των δημοσίων υπαλλήλων είναι εξόχως δαπανηρή και εντυπωσιακά ανεπαρκής, διότι, ενώ οι κατακεφαλήν δαπάνες είναι κατά πολύ υψηλότερες από τις δαπάνες άλλων ταμείων, εντούτοις, δεν καλύπτονται ασφαλιστικά για μια σειρά περιπτώσεων, οι οποίες είναι κοινός τόπος και κατακτημένα δικαιώματα σε άλλες κατηγορίες ασφαλισμένων. Πιστεύω ότι αυτό μπορεί να αποτελέσει ένα από τα πρώτα ζητήματα με τα οποία θα ασχοληθεί ο Οργανισμός Περίθαλψης Ασφαλισμένων του Δημοσίου. Πιστεύω ότι τότε και εκείνες οι πτέρυγες της Βουλής, οι οποίες είχαν επιφυλαχθεί και είχαν επιδείξει αρνητισμό απέναντι στις πρωτοβουλίες της Κυβέρνησης, θα αναγνωρίσουν τη μεγάλη σημασία που είχε αυτό το βήμα, το οποίο με τη συμβολή σας ψηφίστηκε πριν από λίγες ημέρες. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλασσόπουλος έχει το λόγο για να δευτερολογήσει επί αυτής της τροπολογίας.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Συμπληρωματικά θα ήθελα να πω στον κύριο Υπουργό ότι με αυτήν την τροπολογία διασφαλίζεται η ισότητα ανάμεσα στους πολίτες και αποδίδεται κοινωνική δικαιοσύνη.
Πρέπει να πω ότι καλούνται γονείς παιδιών, τα οποία έχουν υποστεί μεταμόσχευση στο εξωτερικό να καταβάλουν τεράστια ποσά. Να τονίσω επίσης πως πολλά απ' αυτά τα παιδιά έχουν ήδη πεθάνει. Πολλές από τις οφειλές έχουν ήδη βεβαιωθεί και οι γονείς καλούνται να πληρώσουν αυτά τα χρήματα, ενώ από την άλλη μεριά έχουν τον πόνο τους και τον καημό τους για το χαμό του παιδιού τους.
ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Κωστόπουλος για την τροπολογία με γενικό αριθμό 3277.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Υπουργέ, έχετε υπόψη σας αυτήν την τροπολογία; 'Εχετε βρεθεί σε ανάλογη συζήτηση γι'αυτό το θέμα; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οχι. Μάλλον είστε ευφυής άνθρωπος και θα το "πιάσετε" με την πρώτη. Αυτή η τροπολογία λέει το εξής απλό πράγμα: Είστε Υφυπουργός Οικονομικών και παίρνετε ένα μισθό. 'Ενας άλλος Υφυπουργός στην ίδια κυβέρνηση παίρνει μεγαλύτερο μισθό από σας. Δεν θα προσέφευγε κάπου για να πάρει τα ίδια χρήματα που παίρνετε και σείς; Αυτό ζητά αυτή η τροπολογία.
Η τροπολογία αφορά δημοσιογράφους οι οποίοι δουλεύουν στην Ε.Ρ.Τ. Και ο κ. Παναγιώτης -δεν ξέρω πώς τον λένε- μας κορόιδευε εδώ μέσα. Αναγκάζομαι να το πω αυτό. 'Ελεγε ότι ισχύει η συλλογική σύμβαση εργασίας που υπέγραψε η ΕΣΗΕΑ, αλλά δεν ισχύει. Τελικά, πρέπει να ισχύσει. Παραβιάζεται η συγκεκριμένη νομοθεσία. Ισοπεδώνεται ο νόμος που εσείς ψηφίσατε. Δέκα φορές έχουμε συζητήσει αυτήν την τροπολογία και η Κυβέρνηση μας διαβεβαιώνει ότι θα ξαναδεί το θέμα. Δέκα φορές το έχει απορρίψει.
Αναγκαζόμαστε να οξύνουμε τους τόνους για να πάρετε χαμπάρι περί τίνος πρόκειται. Φτάνει πια αυτός ο εμπαιγμός. 'Ελεος! 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Συμπληρωματικά σε όσα είπε ο κ. Κωστόπουλος θέλω να πω ότι υπάρχει μία εργατική νομοθεσία, η οποία λέει ότι, όταν υπογράφονται συλλογικές συμβάσεις για εξειδικευμένους εργαζόμενους σε όλες τις περιπτώσεις στους φορείς που απασχολούνται, υπάρχει η βασική αρχή ότι οι βασικές αποδοχές ορίζονται από τη συλλογική σύμβαση.
Γιατί σήμερα έρχεται η ΕΡΤ και αγνοεί τη συλλογική σύμβαση που έχουν υπογράψει οι δημοσιογράφοι και δεν την εφαρμόζει; Και δεν αφορά μόνο τις αποδοχές αλλά και τις αποζημιώσεις όπως διέπονται για τους άλλους εργαζόμενους. Μην ξεχνάμε ότι υπάρχει δέσμευση από την πλευρά του προέδρου της ΕΡΤ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η Νέα Δημοκρατία υποστηρίζει την τροπολογία αυτή. Βέβαια η Κυβέρνηση πριν από λίγες μέρες δια του Υπουργού Εργασίας στο νομοσχέδιο για την ΕΡΤ την απέρριψε. Νομίζω ότι το αίτημα είναι δίκαιο.
Πάντως τίθενται τρία ζητήματα. Το ένα είναι ότι οι αποδοχές των δημοσιογράφων που εργάζονται στην ΕΡΤ δεν μπορούν να υπολείπονται των αποδοχών που ορίζονται από την ισχύουσα εκάστοτε ρύθμιση για τους συντάκτες των ημερησίων εφημερίδων. Πρέπει να γίνει μισθολογική εξομείωση των δημοσιογράφων της ΕΡΤ με τους υπολοίπους και να αποκατασταθεί αυτή η μακροχρόνια αδικία.
Το δεύτερο θέμα αφορά τη μεταχείριση τη δυσμενή των δημοσιογράφων που εργάζονται στον ευρύτερο δημόσιο τομέα σε σχέση με αυτούς του ιδιωτικού τομέα. Αφορά την καταβαλλόμενη αποζημίωση σε περίπτωση καταγγελίας της σύμβασης εργασίας. Αυτή η δυσμενής μεταχείριση πρέπει να βρει τη λύση της. Η δικαιοσύνη πάνω σε αυτά τα θέματα έχει ξεκάθαρες αρχές και δεν είναι δυνατόν να μη δικαιώσει αυτούς τους ανθρώπους. Πάντως πρέπει να κάνουμε τις ρυθμίσεις που είναι απαραίτητες και να μη διαιωνίζονται κάποιες καταστάσεις που δεν ωφελούν κανέναν.
Το τρίτο ζήτημα είναι ότι η αύξηση των συντάξεων που χορηγεί το ασφαλιστικό ταμείο δεν μπορεί να υπολείπεται κατ'έτος από την αύξηση των αποδοχών που προβλέπονται για την ίδια χρονική περίοδο από τη συλλογική σύμβαση εργασίας των συντακτών των ημερησίων εφημερίδων Αθηνών. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Και εμείς συμφωνούμε με την τροπολογία. Πιστεύουμε ότι οι συλλογικές συμβάσεις πρέπει να εφαρμόζονται σε όλο τον κλάδο που αναφέρονται και αυτή η διαφοροποίηση είναι απαράδεκτη. Είναι καιρός να σταματήσει η Κυβέρνηση τη διαίρεση των εργαζομένων σε υποκατηγορίες και να παίζει παιχνίδια. Πρέπει να δώσει μία λύση στο ζήτημα αυτό.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Το αίτημα είναι δίκαιο. Η Νέα Δημοκρατία μην ξεχνάμε ότι είναι ένα κόμμα που έχει κυβερνήσει τη χώρα, ξέρει τις πλευρές του θέματος και ξέρετε ότι έχει και ιστορία.
Πάντως με νομοθετική ρύθμιση πρέπει να αντιμετωπισθεί το θέμα έτσι ώστε οι αποδοχές των δημοσιογράφων της ΕΡΤ να εξομειωθούν με τις αντίστοιχες αποδοχές των δημοσιογράφων των ημερήσιων εφημερίδων των Αθηνών.
Κύριε Υπουργέ, πρέπει να μεταφερθεί το θέμα και στον Υπουργό Εργασίας και να λυθεί κάποια στιγμή.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, κατ'αρχήν αυτή η διάταξη αφορά πάρα πολλούς δημοσιογράφους της ΕΡΤ, αλλά πιστεύω ότι δεν μπορεί να συζητηθεί στο πλαίσιο του σημερινού νομοσχεδίου.
Και αυτό λόγω τυπικών ελλείψεων, εκθέσεων κλπ. αλλά και επειδή δεν συνηθίζεται να γίνονται ρυθμίσεις σε νομοσχέδια που αφορούν μισθολογικές διατάξεις του δημόσιου τομέα και να μπαίνουν και άλλα ζητήματα συλλογικών συμβάσεων εργασίας, ζητήματα για τα οποία πρωτίστως την εποπτεία την έχει το Υπουργείο Εργασίας.
Κατά συνέπεια θέλω να επαναλάβω αλλά όχι να επαναλάβω για να κερδίσουμε χρόνο ότι αυτό είναι ένα ζήτημα το οποίο όντως το κοιτάζει παρά τη δυσπιστία την οποία μονίμως έχουν ορισμένα κόμματα της Αντιπολίτευσης και όταν ολοκληρωθεί η μελέτη του θέματος θα επανέλθει και θα το συζητήσει με πληρότητα.
Η τροπολογία έχει επίσης και διάφορα άλλα ζητήματα σχετικά με τον τρόπο και το πλαίσιο λήψεως αποζημιώσεων σε ορισμένες περιπτώσεις. Αυτά τα ζητήματα είναι ευρύτερα διότι το να μεταπέσει από το ένα καθεστώς στο άλλο εγείρει θέματα κρατήσεων εις βάρος των εργαζομένων τα οποία πρέπει να μελετηθούν σε ένα κανονιστικό πλαίσιο της κοινωνικής ασφάλισης και φυσικά ούτε αυτό μπορεί να γίνει σήμερα σε μια κατ' οικονομίαν συζήτηση. Επίσης όταν γίνει αυτή η συζήτηση θα πρέπει να ληφθούν υπόψη και όλες οι ενδεχόμενες αναφορές και συνέπειες που θα υπάρξουν σε παρόμοιες περιπτώσεις γιατί δεν είναι μόνο το ζήτημα των διαφορών συλλογικών συμβάσεων σε σχέση με τους δημοσιογράφους αλλά είναι και άλλες περιπτώσεις απασχόλησης υπαλλήλων ιδιωτικού δικαίου σε δημόσιες επιχειρήσεις και προφανώς θα πρέπει να υπάρξει μια μέριμνα να μην υπάρξουν παρερμηνείες ή επεκτάσεις απρόβλεπτες σε άλλες περιπτώσεις. 'Οταν ολοκληρωθεί η μελέτη αυτού του ζητήματος θα επανέλθουμε. Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση της τροπολογίας αυτής. Είναι προφανές ότι δεν γίνεται αποδεκτή από τον απαιτούμενο αριθμό Βουλευτών.
Ο κ. Ρεγκούζας έχει το λόγο για να αναπτύξει την τροπολογία του.
ΑΔΑΜ ΡΕΓΚΟΥΖΑΣ: Κύριε Πρόεδρε έχω δύο ειδών τροπολογίες. Και λέω δύο ειδών γιατί...
ΠΡΟΕΔΡΕΥΩΝ (Παναγιώτης Ν. Κρητικός): 'Ολα τα είδη να τα αναπτύξετε μαζί.
ΑΔΑΜ ΡΕΓΚΟΥΖΑΣ:...οι τέσσερις είναι πανομοιότυπες.
ΠΡΟΕΔΡΕΥΩΝ (Παναγιώτης Ν. Κρητικός): Θα τις αναπτύξετε όλες μαζί, κύριε συνάδελφε.
ΑΔΑΜ ΡΕΓΚΟΥΖΑΣ: 'Εχει γίνει μια παρέμβαση από την Κυβέρνηση και θέλω μια διευκρίνιση για τα Πρακτικά από τον κύριο Υπουργό. Στη ρύθμιση που κάνατε για τους γενικούς διευθυντές αυτή αφορά τους γενικούς διευθυντές των νομικών προσώπων δημοσίου δικαίου, τους συνταξιούχους υπαλλήλους των ΕΛΤΑ και του γενικούς διευθυντές εκπαίδευσης και των νομαρχιών; Θέλω μια διευκρίνιση. Δηλαδή η πρόβλεψη που κάνατε με τη διόρθωση λέει σκέτο, γενικοί διευθυντές. Μέσα σε αυτούς που δεν συμπεριλαμβάνονται είναι και αυτοί που ανέφερα; Με μια διευκρίνιση νομίζω ότι λύνεται το θέμα γι' αυτές τις τέσσερις τροπολογίες που είναι οι εξής: Η με γενικό αριθμό 3315 και ειδικό 964, η με γενικό αριθμό 3296 και ειδικό 946 , η με γενικό αριθμό και ειδικό 930 και η με γενικό αριθμό 3306 και ειδικό 955. Είναι πανομοιότυπες και τις προσυπογράφω μαζί με άλλους συναδέλφους. Κάντε μια διευκρίνιση γι' αυτό που προανέφερα.
Το δεύτερο είναι το εξής: Είναι μια τροπολογία με γενικό αριθμό 3274 και ειδικό 931 που έχει σχέση με τους συνταγματάρχες και τους αντισυνταγματάρχες του στρατού ξηράς και τους αντίστοιχους των λοιπών κλάδων των Ενόπλων Δυνάμεων ως και της Ελληνικής Αστυνομίας του Πυροσβεστικού και του Λιμενικού Σώματος προερχόμενους από ανθυπασπιστές που έχουν αποστρατευθεί από 10.1.84 έως 6.9.96 και έχουν συμπληρώσει τα συνολικά έτη πραγματικής υπηρεσίας του άρθρου 25 παράγραφος 5 του ν.2439/96 και του άρθρου 3 του ν.2265/94 ή το συνολικό χρόνο αξιωματικού του άρθρου 1 παράγραφος δ' του νομοθετικού διατάγματος 988/79 και κανονίζεται σύνταξη συνταγματάρχη και αντίστοιχου των λοιπών κλάδων. Από την παραπάνω δαπάνη δεν δημιουργείται δικαίωμα βαθμολογικής προαγωγής ή λήψης συνταξίμων αποδοχών αναδρομικά.
Είναι η τέταρτη φορά που την καταθέτω και έχω την υπόσχεση από την Κυβέρνηση ότι θα τη μελετήσει. Δεν ξέρω πόσο χρειάζεται αυτή η μελέτη. Μου είχατε πει, κύριε Υπουργέ, την τελευταία φορά ότι θα τη μελετήσετε. Είναι νομίζω δίκαιο και έπρεπε να έχει λυθεί αυτό το θέμα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά το πρώτο ζήτημα που έθεσε ο κ. Ρεγκούζας, απαλείφθηκε το 80% για να υπάρχει δυνατότητα προσαρμογής, έτσι ώστε οι συντάξεις των γενικών διευθυντών των περιφερειών ή των νομαρχιών ή των νομικών προσώπων να μπορούν να κινούνται πλέον μεταξύ των συντάξεων των γενικών διευθυντών κεντρικών υπηρεσιών και των αναπληρωτών γενικών διευθυντών. Θα γίνουν οι διορθώσεις αυτές και θα δείτε μετά το πώς εφαρμόζονται.
'Οσον αφορά το δεύτερο ζήτημα -αυτό το οποίο λέτε έρχεται σε αντίθεση με μία θεμελιώδη αρχή της συνταξιοδοτικής νομοθεσίας, η οποία διέπει επί δεκαετίες το συνταξιοδοτικό πλαίσιο στη χώρα μας- πρέπει να σας πω ότι η σύνταξη καθορίζεται με το βαθμό και το μισθό εξόδου από την υπηρεσία και είναι αδιανόητο μέσα στο συνταγματικό και νομοθετικό πλαίσιο, στο οποίο υπάγονται όλες αυτές οι διατάξεις, να γίνει προαγωγή εν συντάξει. Δεν γίνεται αυτό.
ΑΔΑΜ ΡΕΓΚΟΥΖΑΣ: 'Εχει γίνει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν γίνεται αυτό το πράγμα, γιατί θα προκαλούσε ρήγμα με μείζονες συνέπειες σε ολόκληρο το ασφαλιστικό σύστημα.
Κατά συνέπεια, η τροπολογία αυτή δεν μπορεί να γίνει δεκτή.
Ευχαριστώ.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε.
ΑΔΑΜ ΡΕΓΚΟΥΖΑΣ: Για παρόμοιες περιπτώσεις μετά το 1996, αλλά με αναδρομικό πάντα τρόπο, έγινε τέτοια ρύθμιση. Γιατί εξαιρούνται αυτοί οι άνθρωποι που είναι πριν το 1996; Δεν είναι κατανοητό τουλάχιστον από εμένα.
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επ' αυτής της τροπολογίας, η οποία δεν γίνεται αποδεκτή.
Ο κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, αν επισκεφθούμε τα χωριά της περιοχής μου, όπως και άλλα χωριά της πατρίδος μας, τότε σε πάρα πολλά χωριά δεν θα συναντήσουμε ούτε τον παλιό ταχυδρόμο που συναντούσαμε ούτε τον Πρόεδρο της κοινότητος και το γραμματέα ή τη γραμματέα, γιατί, όπως ξέρετε, με τον "ΚΑΠΟΔΙΣΤΡΙΑ" έχουν γίνει συμπτύξεις. Δεν θα συναντήσουμε επίσης σε πολλά χωριά σχολεία -αλλού έχουμε συμπτύξεις- δεν θα ακούσουμε, δηλαδή, τις φωνές των μαθητών. Εκείνο που θα συναντήσουμε σίγουρα είναι η εκκλησία, κύριε Υπουργέ, η οποία στήριξε την ελληνική περιφέρεια. Κια θα έλεγα ότι, λόγω της μεταβολής της ηλιακής σύνθεσης των χωριών μας, τώρα στα χωριά μένουν μεγαλύτερες ηλικίες, δικές μας ηλικίες, των γονιών μας ηλικίες, που έχουν ανάγκη και από τον εκκλησιασμό.
Για να υπάρξει, λοιπόν, η εκκλησία, πρέπει να υπάρξουν, κύριε Υπουργέ, και οι ιερείς. Για διάφορους λόγους που όλοι τους κατανοούμε, άλλαξε πολύ η κοινωνία, το λειτούργημα του κληρικού δεν είναι εύκολο, δεν υπάρχει και μεγάλη προσφορά και μεγάλη προσέλευση από νέους ανθρώπους. Γι' αυτό η εκκλησία χειροτονεί και ηλικιωμένους και κάποιους συνταξιούχους. Γι' αυτό θα πρέπει να υπάρχει κάποιο κίνητρο.
Η Κυβέρνηση με το ν. 2703/1999 προέβλεψε ότι για τους κληρικούς που πέρνουν σύνταξη από το δημόσιο, καταβάλλεται ταυτόχρονα και ο μισθός του εν ενεργεία κληρικού.
Η πρόταση που κάνω μ' αυτήν την τροπολογία, όπως και ο κ. Πιπεργιάς με αντίστοιχη τροπολογία, είναι ότι αυτοί οι κληρικοί συνταξιούχοι από άλλα ταμεία, όχι μόνο από το δημόσιο -γιατί, δηλαδή, οι συνταξιούχοι από το δημόσιο να έχουν αυτό το προνόμιο- να παίρνουν και το μισθό του κληρικού. Νομίζω ότι η πρόταση είναι δίκαιη. Για μια ισότιμη αντιμετώπιση των συνταξιούχων και για να στηρίξουμε την εκκλησία, νομίζω ότι πρέπει να την κάνετε δεκτή.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Συντάσσομαι με την πρόταση που έκανε ο κ.
Βλαχόπουλος. Πράγματι ο παππάς ήταν αυτός που στήριξε και το έθνος όταν ήταν σε δουλεία και τώρα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζρεβάνης έχει το λόγο. 
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε βρέθηκα σε αυτά τα έδρανα, αλλά το ίδιο είναι (Βρίσκεται στα έδρανα του ΔΗ.Κ.ΚΙ.) 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πολλές προσεγγίσεις κάνετε! 
ΗΛΙΑΣ ΒΕΖΔΡΕΒΑΝΗΣ: Ακούστε κύριε Υπουργέ, εμείς...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στην απέλπιδα κατάσταση στην οποία βρίσκονται...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, αφήστε τον να μιλήσει.
ΗΛΙΑΣ ΒΕΖΔΡΕΒΑΝΗΣ: Δεν σας ακούω, κύριε Υπουργέ, και δεν πιστεύω να είπατε και σοβαρά πράγματα.
Κύριε Πρόεδρε, έχω να πω τούτο, ότι η τροπολογία την οποία φέρνει ο κύριος συνάδελφος είναι στη σωστή κατεύθυνση. Είναι αναγκαίο να αγγίξουμε και κάποιες ευαισθησίες πάνω σε θέματα που τον τελευταίο καιρό έχουν παραμεριστεί τέτοιες αξίες και συνυπογράφω αυτήν την τροπολογία ψηφίζοντάς την.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, πείτε μια κουβέντα για να προχωρήσουμε και στις άλλες τροπολογίες.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το συγκεκριμένο αυτό θέμα, το οποίο αναφέρει η τροπολογία του κ. Βλαχόπουλου έχει ψηφιστεί στο προηγούμενο νομοσχέδιο για το δημόσιο τομέα.
Κατά συνέπεια αυτό το οποίο θα πρέπει να γίνει, είναι σε ένα νομοσχέδιο του Υπουργείου Εργασίας και Κοινωνικών Ασφαλίσεων, διότι εμείς δεν μπορούμε να νομοθετήσουμε για τα άλλα ταμεία, θα πρέπει να ζητήσετε να περιληφθεί μια αντίστοιχη διάταξη.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος έχει το λόγο.
Μέσω Λαρίσης θα πάμε στο Βόλο. Περιμένετε, κύριε Βούλγαρη και κύριε Σούρλα.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, τα θήλεα τέκνα των συνταξιούχων αναπήρων λαμβάνουν ποσοστό σύνταξης από τον ανάπηρο πατέρα τους. Με το νόμο 1654/86 αυτό το προνόμιο επεξετάθη και στα θήλεα τέκνα εν διαζεύξει. Με ποιες προϋποθέσεις; Να μην είναι σε θέση να λάβουν σύνταξη από άλλο ταμείο, από άλλη πηγή και να έχουν συμπληρώσει το τεσσαρακοστό έτος ηλικίας και να στερούνται των απαραιτήτων πόρων διαβίωσης.
ΠΡΟΕΔΡΕΥΩΝ (Παναγιώτης Ν. Κρητικός): Ποιος είναι ο αριθμός της τροπολογίας σας; 
ΙΩΑΝΝΗΣ ΠΑΠΑΔΗΜΟΠΟΥΛΟΣ: Είναι η τροπολογία με γενικό αριθμό 3297 και ειδικό 947.
Καταλαβαίνουν, λοιπόν, οι πάντες ότι η ρύθμιση αυτή είναι φωτογραφική; Γιατί; 'Εβαλε όριο ηλικίας ότι μόνο όσα θήλεα τέκνα κατά την έναρξη εφαρμογής του νόμου 1654 έχουν συμπληρώσει το τεσσαρακοστό έτος ηλικίας, θα παίρνουν τη σύνταξη. Ερωτάται: Είναι μεταβατική διάταξη αυτό; Είχαμε πει προχθές ότι για εκούσιες συνενώσεις κοινοτήτων που δεν πρόλαβε ένας πρόεδρος της κοινότητας να διανύσει όλη τη θητεία στην κοινότητα, διότι επήλθε συνένωση, είναι λογικό να πούμε ότι θεωρείται πως συμπλήρωσε όλο το χρόνο της θητείας, της τετραετίας δηλαδή.
Εδώ βέβαια, δεν μπορούμε να έχουμε ανάλογη εφαρμογή γιατί όντως είναι μεταβατική η διάταξη και είχε δίκιο ο κύριος Υφυπουργός που υποστήριζε προχθές παρόμοια περίπτωση. Στην προκειμένη, όμως, περίπτωση έχουμε όμοιες καταστάσεις που αντιμετωπίζονται διαφορετικά. Γιατί, λοιπόν, μέχρι το 1986 να παίρνουν τη σύνταξη και μετά το 1986 να μην την παίρνουν; Δεν συντρέχει περίπτωση μεταβατικής διάταξης, αλλά η συνταγματική τάξη επιβάλλει όμοια αντιμετώπιση ομοίων καταστάσεων.
ΠΡΟΕΔΡΕΥΩΝ (Παναγιώτης Ν. Κρητικός): Δεν ξέρω αν είναι αντισυνταγματική η ρύθμιση, αλλά η συζήτηση είναι αντισυνταγματική. 
ΙΩΑΝΝΗΣ ΠΑΠΑΔΗΜΟΠΟΥΛΟΣ: 'Οχι, διότι υπάρχει νόμος...
ΠΡΟΕΔΡΕΥΩΝ (Παναγιώτης Ν. Κρητικός): Γνωρίζετε άριστα ότι συνταξιοδοτική διάταξη δεν εισάγεται από τη Βουλή, δεν εισάγεται από το Βουλευτή προς συζήτηση. Εισάγεται μόνο και αποκλειστικά από τον Υπουργό των Οικονομικών. Ούτε από αλλό Υπουργό. Βάσει αυτής της συνταγματικής αρχής, ως εκ περισσού συζητούμε. Το γνωρίζετε.
ΙΩΑΝΝΗΣ ΠΑΠΑΔΗΜΟΠΟΥΛΟΣ : Είναι ευκαιρία τώρα, κύριε Πρόεδρε, να το λάβει υπόψη του ο κύριος Υπουργός και να άρει...
ΠΡΟΕΔΡΕΥΩΝ (Παναγιώτης Ν. Κρητικός): Να το δούμε βεβαίως, αλλά εδώ δεν μπορείτε ούτε εσείς να το εισάγετε ούτε εγώ ούτε κανένας άλλος. Είναι συνταξιοδοτικού χαρακτήρα διάταξη και δεν συζητείται.
Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, συμφωνώ κατ'αρχήν με αυτά τα οποία είπατε εσείς ότι είναι αδύνατον θεσμικώς να συζητηθεί αυτό το ζήτημα, αλλά θέλω επιπρόσθετα να σας πληροφορήσω ότι συνταξιοδότηση διαζευγμένων θυγατρών δεν υπάρχει πουθενά στην Ευρωπαϊκή 'Ενωση πλέον.
Κατά συνέπεια, νομίζω ότι δεν πρέπει να το συζητάμε αυτό. 'Εχει έρθει κατ'επανάληψη και έχουμε τοποθετηθεί. Τώρα γιατί για όσες έπαιρναν προ ενός χρονικού διαστήματος είχαν αυτό το δικαίωμα, είναι προφανές διότι ο νομοθέτης δεν θέλησε να δράσει αναδρομικά αρνητικά.
Είναι προφανές αυτό, αλλά δεν μπορεί να αφήσει να συνεχίζεται μία κατάσταση, η οποία είναι σε μία ιδιάζουσα σχέση σε σύγκριση με άλλες χώρες. Αυτό δεν μπορεί να γίνει.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βούλγαρης έχει το λόγο. 
ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, αναφέρομαι στην τροπολογία με γενικό αριθμό 3222 και ειδικό 886. Η Εταιρία Βαμβακουργία Βόλου βρίσκεται σε καθεστώς εκκαθάρισης και από τον πλειστηριασμό ορισμένων περιουσιακών στοιχείων θα αποζημιωθούν οι εργαζόμενοι για δεδουλευμένα, τα οποία οφείλει η εταιρία.
Από το ποσό αυτό του πλειστηριασμού, η Εθνική Τράπεζα της Ελλάδος και άλλες πιστώτριες τράπεζες διεκδικούν ένα ποσό περίπου πεντακοσίων πενήντα εκατομμυρίων δραχμών, που είναι από χρηματοδότηση παλαιότερων ετών και στο ποσό αυτό βέβαια υπολογίζουν τους τόκους, τον ανατοκισμό και τα έξοδα. Η Κυβέρνηση με το άρθρο 19 του σχεδίου νόμου, που συζητούμε σήμερα αναφέρεται στην καταβολή του ποσού αυτού των πεντακοσίων πενήντα εκατομμυρίων δραχμών μαζί με τους νόμιμους τόκους.
Η τροπολογία η οποία έχει κατατεθεί, αναφέρεται, κύριε Πρόεδρε, μόνο στο αρχικό κεφάλαιο των πεντακοσίων πενήντα εκατομμυρίων δραχμών, διότι αν υπολογίσουμε και τους τόκους, που είναι περίπου άλλα τριακόσια πενήντα εκατομμύρια, θα φτάσουμε περίπου σε ένα ποσό εννιακοσίων εκατομμυρίων με ένα δισεκατομμύριο, με αποτέλεσμα από το τίμημα της πώλησης περιουσιακών στοιχείων, γιατί βρισκόμαστε σε διαδικασία πλειστηριασμού, να μην επαρκούν χρήματα, για να αποζημιωθούν οι εργαζόμενοι για τα δεδουλευμένα τους.
Γι' αυτόν το λόγο, παρακαλώ να γίνει δεκτή αυτή η τροπολογία.
Ευχαριστώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Εθνικής Οικονομίας): Το έχουμε συζητήσει αυτό το θέμα.
ΠΡΟΕΔΡΕΥΩΝ (Παναγιώτης Ν. Κρητικός): 'Οσοι έχουν καταθέσει τροπολογίες, έχουν δικαίωμα να μιλήσουν, κύριε Υπουργέ.
Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, έσπευσε η Κυβέρνηση να ρυθμίσει ένα θέμα νομοθετικά και με δική σας υπογραφή, κύριε Υπουργέ, ενσωματώθηκε αυτή η τροπολογία, που ταλανίζει την κοινωνία του Βόλου προς την κατεύθυνση να διασφαλιστούν τα συμφέροντα των τραπεζών, που δάνεισαν τη Βαμβακουργία Βόλου και να τεθούν σε δεύτερη μοίρα οι εργαζόμενοι.
Τι λέει αυτή η τροπολογία, αυτό το κείμενο, αυτή η ρύθμιση; 'Οτι θα πάρουν οι πιστώτριες τράπεζες τις απαιτήσεις τους μέχρι πεντακόσια πενήντα εκατομμύρια πλέον του ποσού των συμβατικών τόκων. Βεβαίως, ένα μέρος των απαιτήσεων θα ικανοποιηθεί, αφού εκτιμάται ότι θα γίνει εκποίηση της περιουσίας και για τους εργαζόμενους είναι αμφίβολο αν θα υπάρξει δυνατότητα αποζημίωσης.
Αυτά είναι πρωτόγνωρα πράγματα. Επιτρέπετε να φέρνετε τέτοιες ρυθμίσεις στη Βουλή, κύριε Υπουργέ; Καταλάβατε τι ρύθμιση έχετε κάνει; 'Ηρθατε εδώ να διασφαλίσετε τα συμφέροντα των πιστωτριών τραπεζών. Πολύ σωστά λέει ο κ. Βούλγαρης. Θα μείνει καμιά δραχμή για τους εργαζόμενους; Να, λοιπόν, μία ένδειξη, κύριε Πρόεδρε, για την ευαισθησία της σοσιαλιστικής κυβέρνησης προς τους εργαζόμενους. Να, μια απάντηση στις δικαιολογημένες κατηγορίες, που προσάπτουμε για την κοινωνική της αναλγησία.
ΠΡΟΕΔΡΕΥΩΝ (Παναγιώτης Ν. Κρητικός):Η κ. Μπόσκου έχει το λόγο 
ΜΑΡΙΑ ΜΠΟΣΚΟΥ: Κύριε Πρόεδρε, πράγματι έχουμε συζητήσει το θέμα κατά τη διάρκεια της συζήτησης του νομοσχεδίου στη Διαρκή Επιτροπή και εκεί τοποθετηθήκαμε για τη συγκεκριμένη τροπολογία, που κατέθεσε ο κ. Βούλγαρης, αλλά και για το άρθρο του νομοσχεδίου, που συζητάμε όλες αυτές τις μέρες.
Εμείς πηγαίνουμε ακόμα παραπέρα, κύριε Πρόεδρε. Πιστεύουμε ότι πράγματι η τράπεζα θα πρέπει να αρκεστεί στο ποσό των πεντακοσίων πενήντα εκατομμυρίων, αλλά οι εργαζόμενοι να προηγηθούν του προϊόντος της εκκαθάρισης και κατόπιν να ακολουθήσει η τράπεζα σε ό,τι έχει να πάρει. Δικαιούνται αυτά τα χρήματα, αυτοί έχουν χτίσει αυτό το εργοστάσιο με τον ιδρώτα και το αίμα τους και αυτοί πρέπει να πάρουν, μια και βρέθηκαν... 
ΠΡΟΕΔΡΕΥΩΝ (Παναγιώτης Ν. Κρητικός): Αν δεν κάνω λάθος, έχουν προνόμιο από το νόμο οι εργαζόμενοι.
ΜΑΡΙΑ ΜΠΟΣΚΟΥ: 'Ετσι κι αλλιώς, κύριε Πρόεδρε. 'Ομως με τις συγκεκριμένες ρυθμίσεις δίνεται προνόμιο στην τράπεζα.
ΓΕΩΡΓΙΟΣ ΣΟΥΡΛΑΣ: Γι' αυτό γίνεται η ρύθμιση. ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, το λόγο. 
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Ιντζέ, έχετε το λόγο.
ΑΝΑΣΤΑΣΙΟΣ ΙΝΤΖΕΣ: Η δικονομία στο τμήμα εκτέλεσης ρυθμίζει αυτό που λέτε ότι προηγούνται οι εργαζόμενοι από τους δανειστές γενικά. Αλλά βλέπετε ότι εδώ έγινε μια αντιστροφή.
Τουλάχιστον, εγώ θα έλεγα -βέβαια τώρα μιλάμε για την ιστορία, διότι έχει ψηφιστεί το άρθρο 19- ότι το ποσό των πεντακοσίων πενήντα εκατομμυρίων (550.000.000) δραχμών να μοιραστεί. Να πάρουν διακόσια πενήντα εκατομμύρια (250.000.000) δραχμές οι τράπεζες και το υπόλοιπο να διατεθεί για τους εργαζόμενους. Να βρεθεί μια μέση λύση. Οπότε είμαστε στη δυσάρεστη θέση να ζητάμε τροποποίηση άρθρου που ακόμα χθες ψηφίστηκε. 'Επρεπε να λάβει μια πρόνοια η Κυβέρνηση, διότι πράγματι στη Διαρκή Επιτροπή Οικονομικών συνηγορήσαμε με την τροπολογία που έχει καταθέσει ο κ. Βούλγαρης.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, το ζήτημα αυτό εχει συζητηθεί κατ' επανάληψη και εκτενώς και νομίζω ότι έχει εξαντληθεί.
Η τροπολογία την οποία έφερε η Κυβέρνηση και ψηφίστηκε αποτελεί την καλύτερη δυνατή λύση, η οποία μπορεί να βρεθεί στα όρια της νομιμότητος. Είναι αδιανόητο να υπάρξει μια ρύθμιση, η οποία εξαλείφει το δικαίωμα των τραπεζών να ζητήσουν συμβατικούς τόκους για το κεφάλαιο με το οποίο δάνεισαν την επιχείρηση. Αυτό παραβιάζει συνταγματικά ζητήματα. Και πιστεύω ότι αυτό το οποίο έκανε η Κυβέρνηση αποδεικνύει τη μέριμνα την οποία δείχνει και έχει για τους εργαζόμενους, αλλά επίσης αποδεικνύει ότι η λύση αυτή κινείται στο πλαίσιο εκείνο το οποίο καθορίζεται από κανόνες και νόμους, οι οποίοι φυσικά δεν μπορούν να αλλάζουν για τον άλφα ή βήτα λόγο, διότι αυτό θα δημιουργούσε πολλαπλάσια προβλήματα ευρύτερα απ' αυτά τα οποία προσωρινά θα έλυνε.
Θέλω δε να πω στον κ. Σούρλα ότι υποθέτω ότι τα περί φιλοξενίας και αν θα πάω ή όχι στο μέλλον στο Βόλο, τα είπατε εν τη ρήμη του λόγου σας λόγω της προχωρημένης ώρας. Δεν πιστεύω να τα εννοούσατε κι όλας, γιατί σας λέω ότι θα πάω στο Βόλο ...
ΠΡΟΕΔΡΕΥΩΝ (Παναγιώτης Ν. Κρητικός): Και στο Βόλο και στο Πήλιο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και οπουδήποτε αλλού.
Και νομίζω ότι θα αναγνωριστεί επίσης και αυτή η ρύθμιση, η οποία έγινε, διότι είναι η καλύτερη δυνατή την οποία μπορούσαμε να κάνουμε στα όρια του πλαισίου, το οποίο υπάρχει και δεν μπορεί να αλλάζει ανά πάσα στιγμή κατά το δοκούν. Σας ευχαριστώ.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σούρλα, αλλά να τελειώσουμε κάποια στιγμή.
ΓΕΩΡΓΙΟΣ ΣΟΥΡΛΑΣ: Η υπάρχουσα νομοθεσία προβλέπει ότι προτάσσονται πρώτα τα δικαιώματα των εργαζομένων. Αν δεν είναι έτσι γιατί έρχεται αυτή η ειδική ρύθμισή; ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Του τελευταίου εξαμήνου.
ΓΕΩΡΓΙΟΣ ΣΟΥΡΛΑΣ: Εγώ κάνω το συλλογισμό και λέω ότι όταν γίνεται αυτή η ειδική ρύθμιση, είναι αντίθετη με τη μέχρι τώρα υπάρχουσα νομοθεσία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η ειδική ρύθμιση προστατεύει τους εργαζόμενους.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Δεν θα ζητούσα το λόγο, όμως θελω να πω στο Σώμα κάτι που δεν το έχω πει ούτε στον κ. Βούλγαρη.
Η ρύθμιση ως έχει ουσιαστικά ανατάσσει δικαιώματα των εργαζόμενων στη βαμβακουργία που τα είχαν οι ίδιοι εκχωρήσει στην περίοδο που βρισκόντουσαν σε ανεργία υποθηκεύοντας την προτεραιότητά τους ερχόμενοι δεύτεροι, δίδοντας στον ΟΑΕΔ την πρώτη προτεραιότητα για τις αποζημιώσεις.
Καλό θα ήταν η ρύθμιση να ήταν ευνοϊκότερη. Η ρύθμιση όμως -και απαντώ στον κ. Σούρλα- σε κάθε περίπτωση είναι ευνοϊκή για τους εργαζόμενους.
ΓΕΩΡΓΙΟΣ ΣΟΥΡΛΑΣ: Θα μείνει καμιά δραχμή; 
ΡΟΒΕΡΤΟΣ ΣΠΥΡΟΠΟΥΛΟΣ: Σας βεβαιώνω ότι είναι σε θετική κατεύθυνση. Μπορεί του κ. Βούλγαρη να ήταν σε θετικότερη, αλλά αυτή η ρύθμιση είναι σε θετική κατεύθυνση, σας βεβαιώνω.
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος που να θέλει να πάρει το λόγο.
Κηρύσσεται περαιωμένη η συζήτηση επί της τροπολογίας με γενικό αριθμό 3222 και ειδικό 886.
Δεν γίνεται αποδεκτή η τροπολογία από τον απαιτούμενο αριθμό και η τροπολογία απορρίπτεται.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το λόγο 
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε και άλλη τροπολογία, κύριε Σούρλα; Πρέπει να τελειώνουμε γιατί η ώρα είναι βάρβαρη πλέον. Ορίστε, έχετε το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, έχω ακόμα την τροπολογία με γενικό αριθμό 3308 και ειδικό 957.
Είναι μια τροπολογία που κατατίθεται για τρίτη φορά και με την οποία προτείνεται, πολίτες που διακρίνονται και τιμώνται από την πολιτεία για την προσφορά εξόχων πράξεων, επιτρέπεται να διορίζονται κατά παρέκκλιση των ισχυουσών διατάξεων στο δημόσιο τομέα, να εισάγονται στις σχολές Αστυφυλάκων, Πυροσβεστών και Λιμενοφυλάκων, να προσλαμβάνονται στις 'Ενοπλες Δυνάμεις ως έφεδροι πενταετούς υποχρέωσης.
Πρόκειται συγκεκριμένα, κύριε Πρόεδρε, για το Νέστορα Κόκαλη, ο οποίος τίμησε την πατρίδα μας και φαίνεται προς το παρόν ότι έχει θέσει ένα τέλος σε αυτήν την περιπέτεια και την προσπάθεια των Αλβανών να εκθέτουν τη χώρα μας και να πανικοβάλουν τους πολίτες.
Ωστόσο, όμως, δεν αρκούν μόνο τα μετάλλια και οι τίτλοι, αλλά χρειάζεται και μια επαγγελματική αποκατάσταση, όπως πολύ σωστά γίνεται σε άλλες περιπτώσεις, όπως των αθλητών που εισάγονται σε σχολές κατά παρέκκλιση.
Νομίζω, ότι δεν είναι κανένα ιδιαίτερο κόστος για την πολιτεία, για τη χώρα μας, αυτός ο νέος με τις τόσο σημαντικές υπηρεσίες που προσέφερε, να μπορέσει να εισαχθεί στις Σχολές Αστυφυλάκων. Αυτή είναι η επιθυμία του, κύριε Υπουργέ.
Βεβαίως, μπορεί να μου πείτε, ότι είναι θέμα Υπουργού Εθνικής 'Αμυνας, ή Υπουργού Δημόσιας Τάξης, όμως είναι και θέμα Υπουργείου Οικονομικών και δράττομαι της ευκαιρίας ακόμη να επικαλεσθώ τη διαβεβαίωση του κ. Αποστολάκη, όταν συνεδριάζαμε εδώ πριν από ένα μήνα, στις 21 Σεπτεμβρίου -έχω τα Πρακτικά της Βουλής- που μας διαβεβαίωνε, κύριε Πρόεδρε, ότι με το πρώτο νομοσχέδιο -ήταν παρόντες οι συνάδελφοιθα ρυθμιστεί το θέμα του Νέστορα Κόκαλη.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, συνηγορώ και εγώ γι'αυτό. 
ΠΡΟΕΔΡΕΥΩΝ (Παναγιώτης Ν. Κρητικός): Συνηγορείτε και εσείς, κύριε Ιντζέ.
Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, το θέμα αυτό έχει τη συμφωνία του Υπουργείου Δημόσιας Τάξης και μάλιστα θα μπορεί να επεκτείνεται και σε παρόμοιες περιπτώσεις στο μέλλον, επίδειξης ιδιαίτερης γενναιοφροσύνης και βοήθειας, εφόσον βέβαια υπάρχουν τα τυπικά προσόντα και σύντομα μόλις ολοκληρωθεί η επεξεργασία θα έρθει προς έγκριση. Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 3308 και ειδικό 957; 
ΠΟΛΛΟΙ ΒΟΥΛΕΥΤΕΣ: 'Οχι.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 3308 και ειδικό 957 δεν έγινε δεκτή.
Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το ακροτελεύτιο άρθρο έγινε δεκτό.
Συνεπώς, το νομοσχέδιο του Υπουργείου Οικονομικών "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ- ΟΤΕ (ΕΔΕΚΤ- ΟΤΕ Α.Ε.) και άλλες διατάξεις", έγινε δεκτό κατ' αρχήν και κατ' άρθρο και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 01.15', λύεται η συνεδρίαση για σήμερα, ημέρα Πέμπτη 11 Νοεμβρίου 1999 και ώρα 10.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση αιτήσεων άρσεως ασυλίας Βουλευτών σύμφωνα με την ειδική ημερήσια διάταξη και γ) νομοθετική εργασία, μόνη συζήτηση επί της αρχής, των άρθρων και του συνόλου του νομοσχεδίου αρμοδιότητος Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

