      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Β΄
      ΣΥΝΕΔΡΙΑΣΗ ΝΔ΄
      Δευτέρα 19 Δεκεμβρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται η σύσταση Διακομματικής Επιτροπής για την αντιμετώπιση των προβλημάτων των μεταναστών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2006», σελ.
      2. Κατάθεση σχεδίου νόμου:
      Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Τοπικά Συμβούλια νέων και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπ. Οικονομίας και Οικονομικών:
      ΑΒΡΑΜΟΠΟΥΛΟΣ Δ., σελ.
      ΑΓΓΕΛΗΣ Α., σελ.
      ΑΡΓΥΡΗΣ Ε., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Χ., σελ.
      ΓΕΩΡΓΙΑΔΗΣ Ν., σελ.
      ΓΚΙΟΥΛΕΚΑΣ Κ., σελ.
      ΓΡΗΓΟΡΑΚΟΣ Λ., σελ.
      ΔΟΥΚΑΣ Π., σελ.
      ΖΗΣΗ Ρ., σελ.
      ΖΩΗΣ Χ., σελ.
      ΙΩΑΝΝΙΔΗΣ Ι., σελ.
      ΚΑΙΣΕΡΛΗΣ Κ., σελ.
      ΚΑΛΑΝΤΖΑΚΟΥ Σ., σελ.
      ΚΑΛΛΙΩΡΑΣ Η., σελ.
      ΚΑΡΥΔΗ Χ., σελ.
      ΚΕΛΕΤΣΗΣ Σ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΡΤΣΑΡΗΣ Ν., σελ.
      ΚΟΣΙΩΝΗΣ Π., σελ.
      ΛΕΒΕΝΤΗΣ Α., σελ.
      ΜΑΝΟΣ Σ., σελ.
      ΜΕΡΕΝΤΙΤΗ Α., σελ.
      ΜΠΑΝΤΟΥΒΑΣ Κ., σελ.
      ΜΠΕΚΙΡΗΣ Μ., σελ.
      ΜΠΕΝΟΣ Σ., σελ.
      ΜΠΟΛΑΡΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΙΚΟΝΟΜΟΥ Β., σελ.
      ΠΑΠΑΧΡΗΣΤΟΣ Ε., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π., σελ.
      ΣΤΡΑΤΑΚΗΣ Ε., σελ.
      ΤΣΙΟΓΚΑΣ Δ., σελ.
      ΧΑΙΔΟΣ Χ., σελ.
      ΧΑΙΤΙΔΗΣ Ε., σελ.
      ΧΡΙΣΤΟΦΙΛΟΓΙΑΝΝΗΣ Δ., σελ.
      ΧΡΥΣΗΣ Β., σελ.
      ΧΩΜΑΤΑΣ Ι., σελ.

      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ ΝΔ΄
      Δευτέρα 19 Δεκεμβρίου 2005
      Αθήνα, σήμερα στις 19 Δεκεμβρίου 2005, ημέρα Δευτέρα και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ηλία Καλλιώρα, Βουλευτή Φθιώτιδας, τα ακόλουθα:
      Α. KATAΘΕΣΗ ΑΝΑΦΟΡΩΝ
      1) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία Κάτοικοι Δαλαμανάρας Άργους ζητούν να τους παραχωρηθεί πρόσβαση προς τα οικόπεδά τους από την απαλλοτριωμένη ζώνη του Ο.Σ.Ε..
      2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Κέντρο Συνεδρίων Εστίασης και Φυσικής Ομορφιάς «PORTO HELI» ζητεί φορολογικές αλλαγές για τη στήριξη των συνεδριακών κέντρων εκτός του Νομού Αττικής.
      3) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Καλυβίων – Θορικού ζητεί την κατασκευή αντιπλημμυρικών έργου στη θέση «Κιτέζα» στο Λαγονήσι κ.λπ.
      4) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Κάτοικοι της Κοινότητας Θρακομακεδόνων ζητούν τη μονοδρόμηση των οδών Αντιόχου, Νεάρχου και Παύλου Μελά στους Θρακομακεδόνες.
      5) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία Κάτοικοι της Κοινότητας Θρακομακεδόνων ζητούν να ληφθούν μέτρα για την αποσυμφόρηση της κυκλοφορίας σε οδούς της Κοινότητας Θρακομακεδόνων.
      6) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Γεωπόνων Ελευθέρων Επαγγελματιών Θράκης διαμαρτύρεται για τις πρακτικές που εφαρμόζονται στον τομέα της Γεωργίας και ζητεί την αξιοποίηση του επιστημονικού δυναμικού των γεωπόνων.
      7) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Συντονιστική Επιτροπή Σωματείων Συμβασιούχων Ολυμπιακής Αεροπορίας ζητεί την επίλυση του προβλήματος των συμβασιούχων της Ο.Α.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σιφνίων ζητεί την ένταξη της λειτουργίας του Εθνικού Αθλητικού Κέντρου Σίφνου στη δικαιοδοσία της Γενικής Γραμματείας Αθλητισμού.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κύθνου ζητεί την επίλυση των προβλημάτων ακτοπλοϊκής συγκοινωνίας της Κύθνου.
      10) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Ενιαίο Συνδικάτο Ναυτεργατών Νομού Καβάλας ζητεί την υπογραφή Ενιαίας Συλλογικής Σύμβασης Εργασίας με ποσοστό αύξησης 15% στους μισθούς κ.λπ.
      11) Οι Βουλευτές Β΄ Αθηνών και Μαγνησίας κύριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι Ελληνικοί Σύλλογοι στην Ουγγαρία ζητούν χορήγηση πολεμικών αναπηρικών συντάξεων στους αγωνιστές της Εθνικής Αντίστασης και του Εμφυλίου κ.λπ.
      12) Ο Γ’  Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Πειραϊκός Σύλλογος Κινητικά Αναπήρων ζητεί τη χορήγηση ειδικών οχημάτων για τη μετακίνηση αναπήρων κ.λπ.
      13) Ο Γ’  Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η ΠΑΕ ΕΘΝΙΚΟΣ ΟΦΠΦ – Α.Ο. ΜΑΝΗΣ ζητεί την παραχώρηση γηπέδου.
      14) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμαρχος Γέρας Νομού Λέσβου ζητεί έκτακτη οικονομική επιχορήγηση για την αποκατάσταση του αγροτικού δικτύου του Δήμου του.
      15) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ, και κ. ΕΛΠΙΔΑ ΠΑΝΤΕΛΑΚΗ αντίστοιχα, και ο Γ΄ Αντιπρόεδρος της Βουλής και Βουλευτής Β΄ Πειραιώς κ.  ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Γέρας Νομού Λέσβου ζητεί την κατασκευή αντιπλημμυρικών έργων στο Δήμο του.
      16) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα,  κατέθεσαν αναφορά με την οποία ο Δήμαρχος Γέρας Νομού Λέσβου ζητεί την αποκατάσταση ζημιών από βροχοπτώσεις σε κτίρια του Δήμου του.
      17) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Β΄ Θεσσαλονίκης κ. ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί την διακοπή των δικαστικών διώξεων των συνδικαλιστών του κλάδου εμφιαλωμένων ποτών και την αποκατάσταση των διωχθέντων.
      18) Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία ο Δήμος Κυκλάδων διαμαρτύρεται για το κλείσιμο της μονάδας μαστού και την παύση λειτουργίας του μαστογράφου στο Ασκληπιείο της Βούλας.
      19) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί τη στελέχωση των υγειονομικών μονάδων των νησιών των Δυτικών Κυκλάδων.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Νομαρχιακή Αυτοδιοίκηση Κυκλάδων και η Τοπική Ένωση Δήμων και Κοινοτήτων Κυκλάδων ζητούν την επίλυση των μισθολογικών και κλαδικών αιτημάτων των Μηχανικών του Δημοσίου.
      21) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αυλώνος Εύβοιας ζητεί οικονομική ενίσχυση για τη βελτίωση των αθλητικών του γηπέδων.
      22) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Πολυτέκνων Χαλκίδας και Περιχώρων ζητεί να μην καταργηθούν τα ποσοστά προσλήψεων για τις πολύτεκνες οικογένειες.
      23) Οι Βουλευτές Α΄ και Β΄ Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο κ. Χρήστος Καλογραίας ζητεί τη μετεγγραφή της φοιτήτριας κόρης του.
      24) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί την ικανοποίηση εργασιακών αιτημάτων των μελών της.
      25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Φορείς του Δήμου Τυμπακίου Ηρακλείου ζητούν την επανεξέταση της σχεδιαζόμενης κατασκευής διαμετακομιστικού σταθμού στον κόλπο της Μεσαράς.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί τη νομοθετική ρύθμιση συνταξιοδοτικού θέματος μελών της.
      27) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί τη νομοθετική ρύθμιση συνταξιοδοτικού θέματος μελών της.
      28) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί να αναβληθεί η εφαρμογή της επιβολής Φ.Π.Α. στις νεόδμητες οικοδομές μέχρι 30 Ιουνίου 2006.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1696/1-9-05 ερώτηση του Βουλευτή κ. Χρήστου  Χαΐδου Κεγκέρογλου δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./114/22-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1696/1-9-05 ερώτησης της Βουλευτού κ. Χάιδου, σχετικά με την οικονομική ενίσχυση των Πολιτιστικών Συλλόγων από την πολιτεία, σας πληροφορούμε τα εξής:
      Σύμφωνα με τον οργανισμό του Υπουργείου Πολιτισμού (Π.Δ. 191/13.6.2003, αρθ. 3 παραγ.2), το υπάρχον Τμήμα Πολιτιστικών Κέντρων - Ο.Τ.Α. - Σωματείων και Ιδρυμάτων, τη υπηρεσίας του ΥΠΠΟ είναι το κατ' εξοχήν αρμόδιο για την συγκέντρωση και αξιολόγηση τω ανωτέρω αιτημάτων και βάσει προγραμματισμού για την οικονομική του ενίσχυση.
      Σημειώνεται ότι για την επίτευξη των ανωτέρω σκοπών απαιτούνται πιστώσεις από το Τακτικό Προϋπολογισμό, τις οποίες η υπηρεσία του ΥΠΠΟ για το τρέχον έτος, διαθέτει, λόγι του περιορισμένου αυτών, στην κάλυψη των συμβατικών της υποχρεώσεων και μόνο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 1582/29-8-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ9/Α/Φ5.4/οικ./17790/4455/23-9-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης για την αξιοποίηση των εγκαταστάσεων του παλιού λιγνιτωρυχείου Αλιβερίου, με τη δημιουργία και διαμόρφωση Μουσείου και Χώρων για πολιτιστικές - μορφωτικές εκδηλώσεις, επισημαίνουμε ότι οι απαιτούμενες ενέργειες δεν εμπίπτουν στις αρμοδιότητες του Υπουργείου μας, αλλά του συνερωτώμενου Υπουργείου Πολιτισμού.
      Εξ΄ όσων, πάντως, γνωρίζουμε, για την αξιοποίηση του εξοφλημένου λιγνιτωρυχείου, έγιναν κατά το παρελθόν προμελέτες με στόχο τη δημιουργία Μουσείου, χώρων αναψυχής και χώρων πολιτιστικών εκδηλώσεων κ.λπ., από την αξιολόγηση δε αυτών προέκυψε ότι κανένα συγκεκριμένο σχέδιο δεν συγκεντρώνει τα απαιτούμενα στοιχεία για να ενταχθεί στα Επιχειρησιακά Σχέδια των μονάδων της επιχείρησης και συνεπώς ούτε και στο Γ΄ ΚΠ.Σ.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      3. Στην με αριθμό 1728/2-9-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Δ5/Β/Φ6/164/17680/23-9-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ'αριθμ.1728/2.9.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. Γ ΔΝΣ/3901/14-9-2005 έγγραφο της ΔΕΗ ΑΕ. το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1757/2-9-05 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. Δ5/Β/Φ6/166/17681/23-9-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ'αριθμ.1757/2.9.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. Γ ΔΝΣ /3901/14-9-2005 έγγραφο της ΔΕΗ Α.Ε.το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 3885/14-7-05 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 9902/13-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 3885/2005 ερώτηση, που κατατέθηκε στη Βουλή από το Βουλευτή κ. Κ. Βρεττό, σχετικά με την παραχώρηση των γηπεδικών εγκαταστάσεων του Ολυμπιακού Χωριού στην ΠΑΕ ΑΕΚ, σας πληροφορούμε τα εξής:
      Το Διοικητικό Συμβούλιο (ΔΣ) του Οργανισμού Εργατικής Κατοικίας (ΟΕΚ) δεν έχει λάβει απόφαση για την αξιοποίηση και χρήση των αθλητικών εγκαταστάσεων του Ολυμπιακού Χωριού, που έχουν ανεγερθεί σε τμήμα ιδιοκτησίας του ΟΕΚ εντός της έκτασης του Ολυμπιακού Χωριού. Το τμήμα αυτό του Ολυμπιακού Χωριού δεν συνιστά κοινόχρηστο χώρο.
      Το θέμα αυτό θ' αποφασισθεί από το ΔΣ του ΟΕΚ, μετά από συνεκτίμηση, αφενός του σημαντικότατου κόστους συντήρησης των εγκαταστάσεων αυτών, που δεν είναι δυνατόν να επιβαρύνει ούτε τον ΟΕΚ, ούτε τους οικιστές, και αφετέρου της ωφέλειας που θα προκύψει για τον ΟΕΚ, (εν όψει και του γεγονότος ότι, ο οικισμός του Ολυμπιακού Χωριού είχε μεγαλύτερο κόστος από οποιονδήποτε άλλο οικισμό που έχει κατασκευαστεί). Ταυτόχρονα, ο ΟΕΚ θα λάβει υπόψη του την ανάγκη των οικιστών και των δημοτών του Δήμου Αχαρνών να αθλούνται σε άρτιες, εν λειτουργία αθλητικές εγκαταστάσεις.
      Είναι αυτονόητο, ότι τόσο για τα θέματα των αθλητικών εγκαταστάσεων, όσο και για τα θέματα της εύρυθμης και επωφελούς για την τοπική κοινωνία λειτουργίας του οικισμού εν γένει, ο ΟΕΚ θα συνεργασθεί και με την Τοπική Αυτοδιοίκηση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      6. Στην με αριθμό 2330/20-9-05 ερώτηση του Βουλευτή κ. Ξενοφώντα Βεργίνη δόθηκε με το υπ’ αριθμ. Β-2100/13-10-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης, με αριθμό 2330/20-09-05 , που κατέθεσε στη Βουλή, ο Βουλευτής, κ. Ξεν. Βεργίνης, σύμφωνα και με όσα στοιχεία μας παρείχε εγγράφως ο ΕΛ.ΤΑ., θέτουμε υπόψη σας τα πιο κάτω:
      Ο ΕΛ.ΤΑ. στην προσπάθειά του να αναβαθμίσει τις παρεχόμενες υπηρεσίες του σε όλη την χώρα, έχει θέσει, ως πρώτη του προτεραιότητα, την αξιολόγηση των νέων δεδομένων σε κάθε περιοχή, με βάση τα οποία επανασχεδιάζει το Ταχυδρομικό Δίκτυο και, όπου απαιτείτα, επαναπροσδιορίζει τον τρόπο λειτουργίας του, προκειμένου να βελτιώνεται συνεχώς η ποιότητα των παρεχομένων ταχυδρομικών υπηρεσιών.
      Η Νήσος Κάλαμος εξυπηρετείται σήμερα, χωρίς προβλήματα, από το εκεί Κατάστημα του ΕΛ.ΤΑ.. Για τη βελτίωση της ταχυδρομικής εξυπηρέτησης των κατοίκων, εξετάζεται η λειτουργία Ταχυδρομικού Πρακτορείου, το οποίο θα παρέχει όλες τις ταχυδρομικές υπηρεσίες, καθ' όλες τις ημέρες της εβδομάδας, σε ωράριο εμπορικών καταστημάτων.
      Να σημειωθεί, ότι τα Ταχυδρομικά Πρακτορεία, αποτελούν μέρος του Δικτύου του ΕΛ.ΤΑ., λειτουργούν αποτελεσματικά σε όλη την επικράτεια καλύπτοντας με τον καλύτερο δυνατό τρόπο τις ανάγκες των κατοίκων πολλών περιοχών.
      Τέλος, η Διοίκηση του Οργανισμού βεβαιώνει ότι στόχος της είναι η συνεχής αναβάθμιση της ποιότητας της παρεχόμενης εξυπηρέτησης του συνόλου των κατοίκων της χώρας ακόμη και στα πλέον απομεμακρυσμένα σημεία.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      7. Στην με αριθμό 1108/10-8-05 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 1297/5-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι το θιγόμενο θέμα της χρηματοδότησης για την ύδρευση της Αίγινας δεν είναι της αρμοδιότητας του Υ.ΠΕ.ΧΩ.Δ.Ε.
      Όσον αφορά την κατ' έτος χορηγούμενη πίστωση των 500.000 ευρώ από το ΥΠ.ΟΙ.Ο. αυτή έγινε και το 2005, σύμφωνα και με το αρ. έγγραφο 9442/2-9-2005 του Δήμου Αίγινας.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 4961/25-11-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./ΚΕ/361/12-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4961/25-11-05 ερώτησης του Βουλευτή κ. Φ. Κουβέλη, σχετικά με τη διάσωση της γέφυρας DΕ Bosset και την προστασία του οικοσυστήματος της λιμνοθάλασσας του Κουτάβου στο Αργοστόλι της γέφυρας στο Αργοστόλι Κεφαλλονιάς.
      Η γέφυρα De Bosset αποτελεί ένα από τα σημαντικότερα μνημεία του Αργοστολίου και έχει χαρακτηρισθεί ως ιστορικό διατηρητέο μνημείο, σύμφωνα με την ΥΑ 3842/2-3-1970 (ΦΕΚ 169/Β/10-3-1970).
      Με την αριθ. Πρωτ. ΥΠΠΟ/ΔΑΒΜΜ/68105/3033/12-12-2001 Απόφαση Υπουργού κατόπιν γνωμοδότησης του ΚΑΣ, εγκρίθηκε ο προγραμματισμός εκτέλεσης των αναγκαίων εργασιών για την αποφυγή της περαιτέρω φθοράς και καταστροφής του μνημείου, μεταξύ των οποίων είναι και οι ακόλουθες:
      - Να πεζοδρομηθεί η γέφυρα De Bosset στο Αργοστόλι νήσου Κεφαλληνίας και να απαγορευτεί διέλευση οχημάτων για λόγους προστασίας του μνημείου.
      - Ανάθεση τοπογραφικής φωτογραμμετρικής αποτύπωσης.
      - Ανάθεση στατικής και αρχιτεκτονικής μελέτης σε ομάδα ερευνητών, η οποία θα περιλαμβάνει Αρχιτέκτονα, Πολιτικό Μηχανικό, Εδαφοτεχνικό και Γεωλόγο, εφ' όσον κριθεί απαραίτητο, οι οποίοι θα πρέπει να συνεργάζονται ώστε τα στάδια της μελέτης να εξελίσσονται παράλληλα.
      Η αρμόδια διεύθυνση του Υπουργείου Πολιτισμού στα πλαίσια των αρμοδιοτήτων της, φρόντισε για την υλοποίηση των εγκεκριμένων εργασιών βάση της ανωτέρω Απόφασης. Ειδικότερα ολοκληρώθηκαν τα ακόλουθα:
      1. Η ανάθεση και λήψη των αποτελεσμάτων της τοπογραφικής και φωτογραμμετρικής αποτύπωσης του μνημείου, στα πλαίσια Ερευνητικού Προγράμματος, από το Εργαστήριο Φωτογραμμετρίας του Τομέα Τοπογραφίας του Τμήματος Αγρονόμων και Τοπογράφων, του Εθνικού Μετσόβιου Πολυτεχνείου.
      2. Η πλήρης τεκμηρίωση της αρχικής μορφής του μνημείου, από τον κ. Δ. Ποζιόπουλο Αρχιτέκτονα Μηχ. Προϊστάμενο του Τμήματος Μελετών Μ.Μ. της Διεύθυνσης του Υπουργείου Πολιτισμού με την συλλογή και έρευνα παλαιών στοιχείων (φωτογραφίες, σχέδια κ.λπ.).
      3. Η έναρξη της εκπόνησης της μελέτης στερέωσης και μορφολογικής αποκατάστασης του μνημείου, στα πλαίσια ερευνητικού Προγράμματος, με την από 18-6-2004 Απόφαση, για την επιχορήγηση του Τομέα Γεωτεχνικής Μηχανικής του Τμήματος Πολιτικών Μηχανικών του Αριστοτέλειου Πανεπιστημίου Θεσσαλονίκης. Ο συνολικός προϋπολογισμός εκτέλεσης και ολοκλήρωσης του Ερευνητικού Προγράμματος είναι 146.735,14 ευρώ.
      4. Με την αριθ. Πρωτ. ΥΠΠΟ/ΔΑΒΜΜ/39795/1310/31-10-2005 Απόφαση κατόπιν γνωμοδότησης του ΚΑΣ, εγκρίθηκε η μελέτη Α΄ Φάσης του Ερευνητικού Προγράμματος Αποκατάσταση και ενίσχυση της γέφυρας De Bosset στο Αργοστόλι Κεφαλονιάς.
      Ο χρόνος ολοκλήρωσης και παράδοσης των συμπερασμάτων και τελικών αποτελεσμάτων του Ερευνητικού Προγράμματος έχει ορισθεί στις 30-3-2006.
      Μετά την ολοκλήρωση και την έγκριση των σχετικών αποφάσεων των μέτρων προστασίας και λοιπών προτάσεων, των τεχνικών προδιαγραφών και της οικονομοτεχνικής μελέτης για την χρηματοδότηση του έργου θα είναι εφικτή η υλοποίηση του έργου το 2006.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      9. Στην με υπ’ αριθμό 4938/24-11-2005 ερώτηση του Βουλευτή κ. Στέφανου Μάνου δόθηκε με το υπ’ αριθμ. 341/19-12-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 4938/2005 ερώτηση, που κατατέθηκε στη Βουλή από το Βουλευτή κ. Σ. Μάνο, σχετικά με την τοποθέτηση προστατευομένων ατόμων με το ν. 2643/98 σε θέσεις εργασίας, σας πληροφορούμε τα εξής:
      Το Υπουργείο Απασχόλησης και Κοινωνικής Προστασίας σε συνεργασία με τον Οργανισμό Απασχόλησης Εργατικού Δυναμικού (ΟΑΕΔ) μεριμνά για την απασχόληση προσώπων ειδικών κατηγοριών, κατ’ εφαρμογή των διατάξεων του ν. 2643/1998. Η επαγγελματική αποκατάσταση αφορά θέσεις του ιδιωτικού και ευρύτερου δημόσιου τομέα αλλά και του στενού δημόσιου τομέα (Δημόσιες Υπηρεσίες, Νομικά Πρόσωπα Δημοσίου Δικαίου και Οργανισμού Τοπικής Αυτοδιοίκησης). Όσον αφορά τις θέσεις δημοσίου τομέα το άρθρο 3 του ν. 2643/98, ορίζει τη διαδικασία προκήρυξης και πλήρωσης των θέσεων αυτών. Οι τελευταίες προκηρύξεις (14) για όλη την Ελλάδα είχαν καταληκτική ημερομηνία κατάθεσης αιτήσεων την 31-1-2005 και για την Αθήνα την 7-2-2005. Οι προκηρύξεις αυτές έγιναν για πλήρωση θέσεων μόνο στο δημόσιο τομέα από άτομα που έχουν τις προϋποθέσεις των προστατευτικών διατάξεων του ανωτέρω νόμου. Ήδη οι Υπηρεσίες του ΟΑΕΔ ευρίσκονται στο στάδιο της μοριοδότησης και η περιφέρεια της Αττικής έχει αναρτήσει πίνακες με μοριοδοτήσεις 6.700 ατόμων.
      Το άρθρο 2 του ν. 2643/98, όσον αφορά στις θέσεις ιδιωτικού και ευρύτερου δημόσιου τομέα, ορίζει τη διαδικασία προκήρυξης και πλήρωσης των θέσεων αυτών. Μέχρι σήμερα και ειδικά από 1-1-2005 δεν έχει γίνει τοποθέτηση προστατευομένων του ν. 2643/1998 στον ιδιωτικό και ευρύτερο δημόσιο τομέα και ειδικότερα για την Ολυμπιακή Αεροπορία, την Δ.Ε.Η. και τον Ο.Τ.Ε. Η προκήρυξη των θέσεων αυτών θα γίνει αφού ολοκληρωθούν όλες οι διαδικασίες που προβλέπει για την έκδοσή της ο παραπάνω νόμος.
      Η καταγραφή του αριθμού των προστατευομένων για κάθε κατηγορία του ν. 2643/1998 μπορεί να πραγματοποιηθεί μόνο εφόσον γίνει η προκήρυξη των θέσεων ιδιωτικού και ευρύτερου δημόσιου τομέα του άρθρου 2 του ν. 2643/1998 και κατατεθούν αιτήσεις από τους προστατευόμενους.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      10. Στην με αριθμό 5101/30-11-2005 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 754/20-12-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5101/30-11-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Απ. Φωτιάδη, που κατατέθηκε στην Βουλή των Ελλήνων, σας γνωρίζουμε τα ακόλουθα: 
      1. Το ΥΕΝ εξετάζει την πιλοτική εφαρμογή εναλλακτικών και ορθολογικώτερων παρεμβάσεων στον σχεδιασμό των γραμμών δημόσιας υπηρεσίας σε σχέση με τις λιμενικές υποδομές και το σύνολο των δρομολογιακών γραμμών κατά τρόπο εφικτό που θα ενισχύσει τις ενδονησιωτικές συνδέσεις και θα επιτρέψει την μείωση του χρόνου πρόσβασης στους τελικούς προορισμούς.
      2. Για την υλοποίηση της δυνατότητας σχεδιασμού μακροχρόνιων και ολοκληρωμένων λύσεων εξυπηρέτησης των επιδοτούμενων γραμμών, ψηφίσθηκε πρόσφατα στην Βουλή των Ελλήνων τροποποίηση διάταξης του ν. 2932/2001, σύμφωνα με την οποία μπορούν να συνάπτονται συμβάσεις ανάθεσης δημόσιας υπηρεσίας έναντι μισθώματος με ακτοπλοϊκές εταιρείες για την παροχή μεταφορικών υπηρεσιών σε ακτοπλοϊκές γραμμές κατόπιν διεθνών μειοδοτικών διαγωνισμών, διάρκειας. μέχρις 6 ετών (αντί για 1 έτος που ίσχυε μέχρι πρότινος).
      3. Κατόπιν των ανωτέρω και μετά την προβλεπόμενη από το ν. 2932/2001 διαδικασία κάλυψης γραμμών με δηλώσεις τακτικής δρομολόγησης περιόδου από 01/11/2006 μέχρι 31/10/2007 και την σύναψη συμβάσεων ανάθεσης δημόσιας υπηρεσίας διάρκειας 3 έως 5 ετών για την αποκλειστική εξυπηρέτηση γραμμών που δεν θα καλυφθούν με τις δηλώσεις τακτικής δρομολόγησης, θα εκδοθεί η σχετική προκήρυξη στην οποία θα συμπεριληφθούν τα νησιά και ο τρόπος εξυπηρέτησής τους, καθώς και τα ποιοτικά κριτήρια επιλογής των πλοίων που θα εκτελούν δρομολόγια από 01/11/2006 με συμβάσεις ανάθεσης δημόσιας υπηρεσίας έναντι αμοιβής χρονικής διάρκειας έως 6 ετών, με προϋποθέσεις και όρους καθώς και ποιοτικά κριτήρια επιλογής των πλοίων (όπως η ηλικία), τα οποία στο μεταξύ θα έχουν καθορισθεί.
      4. Στην προκήρυξη μειοδοτικών διαγωνισμών που εξέδωσε το ΥΕΝ την 24-05-2005 προβλέπεται ότι ένας εκ των παραγόντων που διαμορφώνουν την βαθμολογία των προσόντων των πλοίων που επιλέγονται για την εξυπηρέτηση δρομολογιακών γραμμών με σύναψη σύμβασης ή συμβάσεων ανάθεσης δημόσιας υπηρεσίας διάρκειας ενός έτους, είναι και το ποσοστό των ανεκτέλεστων δρομολογίων επί του συνόλου των προγραμματισμένων δρομολογίων.
      5. Πάγια πολιτική του ΥΕΝ είναι η ικανοποίηση των ακτοπλοϊκών συγκοινωνιακών αναγκών υπό συνθήκες ελεύθερου και υγιούς ανταγωνισμού, για αναβάθμιση της ποιότητας των παρεχόμενων υπηρεσιών και την προστασία του δημοσίου συμφέροντος, διασφαλίζοντας την κοινωνική συνοχή της χώρας με τακτικές, επαρκείς και αξιόπιστες συνδέσεις των νησιών με την ηπειρωτική χώρα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 5166/1-12-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 9022/29379/510/20-12-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ΑΠ 5166/1-12-05 ερώτηση που κατέθεσε στη Βουλή των Ελλήνων ο Βουλευτής κ. Μαν. Στρατάκης, σχετικά με την αλλαγή του τρόπου εξόφλησης των ασφαλιστικών εισφορών του Κλάδου Κύριας Ασφάλισης του ΟΓΑ, σας πληροφορούμε τα ακόλουθα:
      Μέχρι πρόσφατα η είσπραξη των εισφορών γινόταν 2 φορές το χρόνο αποκλειστικά μέσω των ΕΛΤΑ, κυρίως με το σύστημα της ταχυπληρωμής και μέσα στις οριζόμενες προθεσμίες.
      Πολλοί όμως από τους ασφαλισμένους του Οργανισμού αδυνατούσαν να καταβάλλουν τις εισφορές τους μέσα στις οριζόμενες προθεσμίες ή είχαν άμεση ανάγκη χορήγησης ασφαλιστικής ενημερότητας.
      Ο ΟΓΑ κατανοώντας το χρόνιο πρόβλημα των ασφαλισμένων του αυτών, επεξέτεινε τη δυνατότητα είσπραξης των ασφαλιστικών εισφορών και μέσω της Αγροτικής Τράπεζας.
      Έτσι οι ασφαλισμένοι του ΟΓΑ μπορούν από το Μάιο του 2005 να καταβάλλουν μέσω της ΑΤΕ τις εισφορές τους οποτεδήποτε αυτοί διευκολύνονται. Όσον αφορά στην πρόταση για είσπραξη των εισφορών μέσω των λογαριασμών που διατηρούν οι ασφαλισμένοι στην ΑΤΕ, επισημαίνουμε, ότι η διαδικασία αυτή δεν έχει εφαρμοστεί ακόμη, διότι παρουσιάζει ιδιαίτερες δυσκολίες και απαιτεί μεγάλο διοικητικό κόστος.
      Ωστόσο είναι ένα θέμα που απασχολεί τον ΟΓΑ και το μελετά στα πλαίσια της καλύτερης εξυπηρέτησης των ασφαλισμένων του, ώστε στο μέλλον να καταστεί δυνατή η εφαρμογή και αυτής της διαδικασίας είσπραξης των εισφορών.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      12. Στην με αριθμό 371/13.7.05 ερώτηση του Βουλευτή κ. Eμμανουήλ Στρατάκη δόθηκε με το υπ’ αριθμ. Δ6/Φ.38/οικ.14872/3/8/2005 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, θέτουμε υπόψη σας ότι η διαδικασία εναρμόνισης της Οδηγίας 2003/30/ΕΚ του Ευρωπαϊκού Κοινοβουλίου και του Συμβουλίου της 8ης Μαίου 2003 σχετικά με την προώθηση της χρήσης των βιοκαυσίμων και των άλλων ανανεώσιμων καυσίμων για τις μεταφορές βρίσκεται στην παρούσα φάση σε στάδιο ολοκλήρωσης και το σχετικό σχέδιο νόμου για την εισαγωγή των βιοκαυσίμων στην ελληνική αγορά έχει ήδη τεθεί σε δημόσια διαβούλευση μέσω του δικτυακού τόπου του Υπουργείου Ανάπτυξης www.ypan.gr. η οποία θα διαρκέσει έως και τη Δευτέρα 22 Αυγούστου 2005, για να επακολουθήσει η κατάθεσή του στη Βουλή για ψήφιση.
      Επιπροσθέτως, σας διαβιβάζουμε αντίγραφο της απάντησης Δ6/Φ.38/οικ.143881 27.07.2005 στην παρεμφερούς περιεχομένου ερώτηση 12315/30.06.2005 του ιδίου Βουλευτή σχετικά με δράσεις του τομέα των βιοκαυσίμων που ανάγονται πρωτευόντως στις αρμοδιότητες του Υπουργείου Ανάπτυξης.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 871/1.8.2005 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 451/25.8.05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 871/01-08-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Καρχιμάκη, που κατατέθηκε στη Βουλή των Ελλήνων, σας γνωρίζουμε τ’ ακόλουθα:
      1. Όσον αφορά την Εθνική Λιμενική Πολιτική και ειδικώτερα τον τομέα των Λιμενικών Ταμείων (τόσον εκείνων που λειτουργούν ως ν.π.δ.δ. εποπτευόμενα από το ΥΕΝ, όσο και εκείνων που σύμφωνα με τις διατάξεις του άρθρου 28 του ν. 2738(1999 (Α' 180) λειτουργούν ως Δημοτικά ή Νομαρχιακά ν.π.δ.δ.), πρόθεση του ΥΕΝ είναι η βελτίωση του νομοθετικού και θεσμικού πλαισίου τους, προκειμένου να προωθηθεί ο ανασχεδιασμός του οργανωτικού σχήματος διοίκησής τους με βάση σύγχρονες και επιστημονικά τεκμηριωμένες αρχές οργάνωσης. Στο πλαίσιο αυτό, κρίθηκε αναγκαία η θεσμοθέτηση και εφαρμογή των απαραίτητων εκείνων αλλαγών που συνάδουν με τις σύγχρονες τακτικές και που θα επιφέρουν την αύξηση της λειτουργικής τους αποδοτικότητας και κατ' επέκταση την αναβάθμιση των λιμενικών υπηρεσιών της χώρας.
      2. Για τους λόγους αυτούς, που στόχο έχουν την εύρυθμη λειτουργία των συσταθέντων Δημοτικών, Διαδημοτικών και Νομαρχιακών Ταμείων, συστήθηκε Ομάδα Διοίκησης Έργου, με την συμμετοχή εκπροσώπων από τα συναρμόδια Υπουργεία Εσωτερικών Δημόσιας Διοίκησης και Αποκέντρωσης και Εμπορικής Ναυτιλίας, καθώς και από το Υπουργείο Αιγαίου και Νησιωτικής Πολιτικής, την ΚΕΔΚΕ και την ΕΝΑΕ. Έργο. της Ομάδας είναι η αναμόρφωση και επανεξέταση του πλαισίου οργάνωσης, λειτουργίας εκτέλεσης έργων, καθώς και ο εκσυγχρονισμός και η άσκηση των αρμοδιοτήτων των Δημοτικών, Διαδημοτικών Λιμενικών Ταμείων.
      3. Στο ως άνω πλαίσιο, το ΥΕΝ εξετάζει με κάθε προσοχή και λεπτομέρεια, την περίπτωση μεταφοράς των αρμοδιοτήτων του Λιμενικού Ταμείου Λασιθίου, στην Τοπική Αυτοδιοίκηση.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      14. Στην με αριθμό 373/13-7-2005 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. οικ. 39417/3/8/2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ.Μ. Στρατάκης, αναφορικά με το αντικείμενο του θέματος, σας γνωρίζουμε κατά λόγο αρμοδιότητας τα εξής:
      Με την Α.Π. 8084/20-2-2003 εγκύκλιο του ΥΠΕΣΔΔΑ έχουμε γνωρίσει ότι, επειδή το πρόγραμμα «Βοήθεια στο Σπίτι», αλλά και λοιπά προγράμματα παρόμοιου περιεχομένου που υλοποιούνται στους ΟΤΑ και τις επιχειρήσεις αυτών, όπως οι «Μονάδες Κοινωνικής Μέριμνας», αφορούν υπηρεσίες κοινωνικής εξυπηρέτησης και αναβάθμισης της προστασίας ευπαθών κοινωνικών ομάδων, οι ΟΤΑ που εφαρμόζουν τα εν λόγω προγράμματα αλλά και όσοι δεν έχουν ενταχθεί σε αυτά μπορούν να συστήσουν με τροποποίηση των Οργανισμών Εσωτερικής Υπηρεσίας τους αντίστοιχες υπηρεσίες και να προχωρήσουν στην πλήρωση των θέσεων με το ανάλογο προσωπικό.
      Επί των λοιπών θεμάτων, αρμόδιο είναι το συνερωτώμενο Υπουργείο Υγείας και Κοινωνικής Αλληλεγγύης, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπροσωπεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      15. Στην με αριθμό 391/14.7.05 ερώτηση του Βουλευτή κ. Βασίλη Τόγια δόθηκε με το υπ’ αριθμ. Β-1560/2.8.2005 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 391/14-7-2005 που κατέθεσε στη Βουλή ο Βουλευτής κ. Βασίλης Tόγιας σχετικά με τη λειτουργία του Σ.Σ.Λειβαδιάς, σύμφωνα με το έγγραφο του Οργανισμού Σιδηροδρόμων Ελλάδος (Ο.Σ.Ε.), με αριθμό 984801/27-7-2005, σας πληροφορούμε τα πιο κάτω:
      Στο πλαίσιο του προγράμματος εκσυγχρονισμού του σιδηροδρομικού του δικτύου, ο ΟΣΕ προβαίνει σε εκτεταμένα έργα ανακαίνισης των γραμμών και των εγκαταστάσεων σε όλη τους την έκταση, με στόχο την αναβάθμιση των παρεχομένων στο επιβατικό κοινό υπηρεσιών και την ανάπτυξη της Περιφέρειας.
      Σημαντικές αλλαγές σε κάθε. χάραξη δρομολογίων όπως, αύξηση του αριθμού των δρομολογίων, μείωση του χρόνου διαδρομών, παραλαβή νέου σύγχρονου τροχαίου υλικού κλπ, επιφέρουν ριζικές αλλαγές στο συνολικό πλέγμα δρομολογίων. Για τους παραπάνω λόγους κυκλοφορίας, σε μερικές περιπτώσεις, είναι δυνατόν να διαφοροποιηθεί το ωράριο λειτουργίας ορισμένων σταθμών, ακόμη μπορεί και να ανασταλεί η λειτουργία τους, ενώ κάποιες φορές είναι απαραίτητη η λειτουργία άλλων σταθμών, των οποίων είχε προηγουμένως ανασταλεί η λειτουργία τους.
      Στο σημείο αυτό ο Ο.Σ.Ε. επισημαίνει ότι, η επιβατική κίνηση που εξυπηρετεί ο Σ.Σ.Λειβαδιάς, ουδόλως επηρεάζεται, αφού όλες οι προγραμματισμένες σταθμεύσεις των αμαξοστοιχιών πραγματοποιούνται κανονικά και εξυπηρετούνται οι επιβάτες που αποβιβάζονται και επιβιβάζονται, με την επίβλεψη πάντα προσωπικού.
      Από 07.00 έως 15.00 στον εν λόγω Σταθμό εργάζεται εντεταλμένος Υπάλληλος του Ο.Σ.Ε, ο οποίος εκδίδει και προπωλεί εισιτήρια για όλες τις αμαξοστοιχίες και εξυπηρετεί και αποσκευές. Επίσης ο Σταθμός λειτουργεί από 22.00 έως 06.00 για τη ρύθμιση κυκλοφορίας των εμπορικών αμαξοστοιχιών.
      Οι επιβάτες που φτάνουν στον σταθμό όταν δεν λειτουργεί (είναι κλειστός) μπορούν να αγοράσουν το εισιτήριό τους εντός των συρμών, από το Προσωπικό Συνοδείας των αμαξοστοιχιών, χωρίς καμία επιβάρυνση. Επίσης, για την καλύτερη εξυπηρέτηση του επιβατικού κοινού, ο Ο.Σ.Ε. έχει συνάψει συμβάσεις πρακτόρευσης με ιδιώτες, όπως το συμβεβλημένο πρακτορείο που λειτουργεί όλη την ημέρα στην πόλη της Λειβαδιάς.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      16. Στην με αριθμό 224/11.7.2005 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3190/2.8.2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώvτας στην υπ' αριθμ. 224/11-7-2005 ερώτηση του βουλευτή κ. Φ. Κουβέλη, και κατά το μέρος που αφορά την Γενική Γραμματεία Πολιτικής Προστασίας του Υπoυργείου Εσωτερικών, Δημόσιας Διοίκησης και Aποκέντρωσης σας γνωρίζουμε ότι:
      Ο Σχεδιασμός της τρέχουσας αντιπυρικής περιόδου έχει ολοκληρωθεί σε εφαρμογή του 1520/11-04-2005 εγγράφου της Γενικής Γραμματείας Πολιτικής Προστασίας με το οποίο καθορίζονται με σαφήνεια ο ρόλος και οι δράσεις όλων των εμπλεκόμενων φορέων στους τομείς της πρόληψης, της ετοιμότητας και της αντιμετώπισης των δασικών πυρκαγιών.
      Για την υλoπoίηση του Σχεδιασμού και κατόπιν των αποφάσεων που ελήφθησαν κατά τη συνεδρίαση του Kεvτρικoύ Συντονιστικού Οργάνου Πολιτικής Προστασίας (ΚΣΟΠΠ) που πραγματοποιήθηκε στις 25/4/2005 στη Γενική Γραμματεία Πολιτικής Προστασίας, το Υπουργείο Εσωτερικών Δημόσιας Διοίκησης και Aποκέντρωσης έχει ήδη κατανείμει με την 22880/9-5-2005 Υπουργική Απόφαση στους ΟΤΑ Α' βαθμού και στους Συνδέσμους Δήμων και Κοινοτήτων το ποσό των 17.695.000 € (εvτoλή μεταφοράς πιστώσεων ΣΑΤΑ 23429/12-5-2005). Οι ΟΤΑ μπορούν με αυτές τις πιστώσεις να χρηματοδοτήσουν ενέργειες όπως: α) καθαρισμός περιαστικών δασών, β) λήψη μέτρων σε εφαρμογή της Πυροσβεστικής Διάταξης 9/2000 στους χώρους ανεξέλεγκτης εναπόθεσης απορριμμάτων, γ) ενίσχυση εθελοντικών οργανώσεων σε επίπεδο δήμου, δ) θέματα εξοπλισμού και ε) λειτουργικά έξοδα.
      Όσον αφορά την ενημέρωση και ευαισθητοποίηση του κοινού η Γενική Γραμματεία Πολιτικής Προστασίας σε συνεργασία με τη Γενική Δ/νση Δασών & Φυσικού Περ/ντος του Υπουργείου Αγροτικής Ανάπτυξης & Τροφίμων και το Αρχηγείο του Πυροσβεστικού Σώματος έχει εκδώσει ενημερωτικά έντυπα με οδηγίες προς τους πολίτες, για την αποφυγή πρόκλησης πυρκαγιάς από αμέλεια. Επίσης, έχει δημιουργήσει τηλεοπτικά μηνύματα με παρόμοιο θέμα, τα οποία χαρακτηρίστηκαν από το Εθνικό Pαδιoτηλεoπτικό Συμβούλιο με την απόφαση Νο 85-31/5/05 ως «κοινωνικά» και μεταδίδονται από όλους τους τηλεoπτικoύς σταθμούς της χώρας δωρεάν σε ζώνες υψηλής θεαματικότητας καθ’ όλη τη διάρκεια της αντιπυρικής περιόδου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      17. Στην με αριθμό 381/14-7-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. Φ900α/4702/8096/3.8.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 381/14-7-2005 ερώτησης που κατέθεσε ο Βουλευτής κ. Αχμέτ Ιλχάν, με θέμα την Ειδική Διατροφή για τους Στρατευμένους Νέους της Μουσουλμανικής Μειονότητας, σας γνωρίζουμε τα ακόλουθα:
      Οι μονάδες του Στρατού Ξηράς και του Πολεμικού Ναυτικού, που έχουν στη δύναμή τους Έλληνες μουσουλμάνους στρατευμένης θητείας, μεριμνούν ώστε το εκάστοτε πρόγραμμα συσσιτίου να προβλέπει την αντικατάσταση είδους, όπως χοιρινού, που δεν επιτρέπεται από τη θρησκεία τους να αντικαταθίσταται με άλλο είδος, όπως κοτόπουλο κ.ά.
      Σχετικά με τη Πολεμική Αεροπορία εδόθη ήδη εντολή να εκδοθεί άμεσα διαταγή για την αντιμετώπιση του θέματος και παράλληλα να προβεί στην τροποποίηση της Παγίας Διαταγής 6-10/ΓΕΑ.
      Τέλος, σας κάνουμε γνωστό ότι, το ΥΠΕΘΑ σεβόμενο την ανεξιθρησκία των Ελλήνων μουσουλμάνων στρατευμένης θητείας, τους διευκολύνει, κατά το δυνατόν, με άδειες μικρής διάρκειας ώστε να συμμετέχουν στις μεγάλες μουσουλμανικές εορτές.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2006». 
      Το λόγο έχει ο ειδικός αγορητής του ΠΑ.ΣΟ.Κ. κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, ο Προϋπολογισμός θα πρέπει να είναι ένας διαφανής, καθαρός καθρέφτης, όπου θα αποτυπώνει αφτιασίδωτα, χωρίς μακιγιάζ και λίφτινγκ την πραγματική εικόνα της ελληνικής οικονομίας. Είναι, όμως, αυτό ο Προϋπολογισμός που κατατέθηκε ως σχέδιο και συζητάμε και θα ψηφίσει η ελληνική Βουλή; Όχι, βέβαια.
      Τελικά, το σχέδιο Προϋπολογισμού του 2006 που κατατέθηκε είναι στην ουσία ένα παραμορφωτικό κάτοπτρο, που αλλοιώνει, παραχαράσσει και δείχνει ένα αντεστραμμένο είδωλο της ελληνικής οικονομίας. 
      Είμαστε κακόπιστοι για τους συναδέλφους της Πλειοψηφίας και για την Κυβέρνηση και μίζεροι και μηδενιστές; Όχι, κύριοι συνάδελφοι. Δεν είμαστε ούτε κακόπιστοι ούτε μίζεροι. Είμαστε όμως δύσπιστοι, όπως δύσπιστος και απαισιόδοξος είναι και ο ελληνικός λαός και όχι αδικαιολόγητα.
      Όχι αδικαιολόγητα, γιατί έχουμε δείγματα γραφής. Έχουμε δείγματα γραφής της δικής σας πολιτικής. Έχουμε ήδη έναν προϋπολογισμό που προηγείται αυτού που συζητάμε σήμερα. Έχουμε τον προϋπολογισμό του 2005, έναν προϋπολογισμό που ναυάγησε στα αβαθή, που δεν επαληθεύτηκε σε καμία από τις προβλέψεις του. 
      Έτσι, λοιπόν, είμαστε δύσπιστοι, γιατί και εκείνος ο προϋπολογισμός θα ήθελα να σας θυμίσω ότι κοσμήθηκε από τους εισηγητές του ως ο πρώτος αξιόπιστος, αληθής, διαφανής και πραγματικός προϋπολογισμός. Και ήταν ένας προϋπολογισμός, ο οποίος αστόχησε, δεν υλοποιήθηκε και τον οποίο αναγκάστηκε η Κυβέρνηση να τροποποιήσει.     
      Έτσι, λοιπόν, αντιμετωπίζουμε σήμερα το σχέδιο Προϋπολογισμού του 2006 που, μετά από πολλές περιπέτειες, κατατέθηκε στη Βουλή ως έναν Προϋπολογισμό, τον οποίο και πάλι εσείς οι ίδιοι κοσμείτε με τα ίδια επίθετα: τον χαρακτηρίζετε δίκαιο, ως τον πρώτο αξιόπιστο, ως τον πρώτο ρεαλιστικό, ως τον πρώτο πραγματικό Προϋπολογισμό. Δεν γνωρίζουμε ποιος είναι ο καλύτερος. Αυτό που γνωρίζουμε είναι ότι είναι ο δικός σας Προϋπολογισμός, είναι ο Προϋπολογισμός για τον οποίο έχετε απόλυτη ευθύνη, τον οποίο εσείς συντάξατε, τον οποίο εσείς θα υλοποιήσετε και για τον οποίο εσείς θα απολογηθείτε. 
      Βλέπουμε ότι αυτός ο Προϋπολογισμός ποσοτικοποιεί και αποτυπώνει απόλυτα τις πολιτικές και νομοθετικές σας πρωτοβουλίες. Είναι ένας Προϋπολογισμός από τον οποίο κάποιος δεν θα μπορούσε να περιμένει τίποτα καλύτερο. Γιατί όμως συμβαίνει αυτό; Γιατί αυτή είναι η δική μας στάση απέναντι στον Προϋπολογισμό του 2006; Διότι προηγήθηκαν κάποια γεγονότα. Ως ιδανικοί αυτόχειρες -σας θυμίζω- προχωρήσατε στην περίφημη απογραφή, της οποίας τα αποτελέσματα χρησιμοποιείτε σήμερα ως άλλοθι, για να μπορέσετε να μην υλοποιήσετε τις υποσχέσεις σας. 
      Αφού, λοιπόν, εκθέσατε την οικονομία και τη χώρα -όπως ο πατροκτόνος που ζητά την επιείκεια από το δικαστήριο, γιατί είναι ορφανός, με τον ίδιο τρόπο και σεις προσπαθείτε να δικαιολογηθείτε σήμερα απέναντι στις ευρωπαϊκές αρχές-  ζητάτε την επιείκεια και την κατανόηση του ελληνικού λαού γι’ αυτά τα μεγέθη που περιλαμβάνει ο Προϋπολογισμός. Δεν μπορείτε, όμως, να έχετε την κατανόηση και την επιείκεια, γιατί είστε αδιόρθωτοι. 
      Δεν σταματήσατε στην απογραφή. Ακολούθησαν και επόμενες «γκάφες», οι οποίες πράγματι σήμερα αποτυπώνονται ως αποτέλεσμα μέσα στον Προϋπολογισμό του 2006. Συνεχίσατε, απαλλάσσοντας τους φοροφυγάδες, να ασκείτε μία φορολογική πολιτική άδικη, η οποία αναδιένειμε το πλεόνασμα σε βάρος των πλέον ασθενέστερων οικονομικά κοινωνικών τάξεων, και βεβαίως προχωρήσατε και στις περίφημες μεταρρυθμίσεις, όπου δείξατε ότι η φιλοσοφία σας είναι να στηρίξετε την ανάπτυξη στην φθηνή εργασία και όχι στην καινοτομία και στην επενδυτικότητα. 
      Κυρίες και κύριοι συνάδελφοι, υπάρχει σήμερα από την Κυβέρνηση η διαπίστωση ότι η κατάσταση της οικονομίας είναι αυτή, δεν είναι δυνατόν να κάνουμε τίποτα περισσότερο, δεν μπορούμε να βρούμε περισσότερα έσοδα. Εσείς όμως προεκλογικά απαντήσατε δια του κ. Καραμανλή πού θα βρεθούν τα έσοδα. Είχατε πει ότι υπάρχουν δύο πηγές εσόδων. Η μία πηγή ήταν οι πιο γρήγοροι ρυθμοί ανάπτυξης και η δεύτερη πηγή ήταν η πάταξη της σπατάλης μέσω της πάταξης της διαφθοράς και της διαπλοκής στο δημόσιο τομέα. Είχατε προσδιορίσει, λοιπόν, τις πηγές και είχατε προσδιορίσει και την εξοικονόμηση 10.000.000.000 ευρώ. 
      Τι υπήρξε ως αποτέλεσμα γι’ αυτές τις δύο πηγές, οι οποίες φαίνεται να στέρεψαν; Για τη μία πηγή, η οποία αφορούσε τους γρηγορότερους ρυθμούς ανάπτυξης,  ακούσαμε από όλους όσοι μίλησαν από την πλευρά της  πλειοψηφίας να λένε ότι είμαστε οι πρώτοι σε ρυθμούς ανάπτυξης στην Eυρωζώνη. Μα, δεν είμαστε τώρα οι πρώτοι. Ήμασταν πρώτοι πριν αναλάβει η Νέα Δημοκρατία. Αυτό που κατορθώσατε είναι να μην πέσει ο ρυθμός ανάπτυξης με πολύ γρηγορότερους ρυθμούς. 
      Έπεσε ο ρυθμός ανάπτυξης. Διατηρηθήκαμε πρώτοι γιατί ήμαστε εκ των προτέρων πρώτοι.
      Επίσης, όσον αφορά την εξοικονόμηση των 10.000.000.000 ευρώ από την σπατάλη του δημοσίου έχετε ακούσει τόσες φορές, που έχουμε βαρεθεί να το επαναλαμβάνουμε, ότι όχι μόνο δεν μπορείτε να εξοικονομήσετε από την οικονομία της σπατάλης και της διασπάθισης του δημοσίου χρήματος, αλλά επιβαρύνατε το ήδη πράγματι σπάταλο δημόσιο με ακόμα περισσότερες δαπάνες. Και είναι γνωστό γιατί έγινε αυτό. Είχα αναφερθεί και στην επιτροπή σ’ έναν μόνο τομέα, τον οποίο αρχικά τον είχατε διαφημίσει ως τον τομέα από τον οποίο θα κάνατε οικονομία. Ήταν ο τομέας της υγείας. Είχατε πει τότε ότι θα καταργήσετε τα σπάταλα και αναποτελεσματικά Πε.Σ.Υ. και όχι μόνο δεν το κάνατε αυτό, αλλά τελικά αυξήσατε το κόστος λειτουργίας. Αυτός είναι ένας τομέας μόνο. Για να μην πούμε για τις διακόσιες τόσες επιτροπές που δημιουργήσατε, για την στρατιά των συμβούλων που προσλάβατε και τους χρηματοδοτείτε. Αρκεί να θυμηθείτε ότι ο Γενικός Γραμματέας της κάθε περιφέρειας είχε τέσσερις συμβούλους και τώρα έχει δεκατέσσερις συμβούλους, αποσπασμένους ή νεοπροσλαμβανόμενους. Πού είναι, λοιπόν, η οικονομία την οποία κάνατε; Πού είναι ο περιορισμός της δαπάνης και της σπατάλης;
      Αλλά, βεβαίως, το μεγάλο σας πρόβλημα είναι ότι σας κυνηγάει η κατάρρευση των εσόδων. Είναι το μεγάλο πρόβλημα, το οποίο δεν μπορέσατε και δεν μπορείτε ν’ αντιμετωπίσετε ούτε και το 2006. Και η κατάρρευση εσόδων προήλθε απ’ αυτά που ήδη έχουν αναφερθεί, από την προβληματική απόδοση του Φ.Π.Α., απ’ αυτούς που το εισπράττουν, στα ταμεία του κράτους. Υπάρχει λοιπόν, ένα τεράστιο έλλειμμα, το οποίο δεν μπορέσατε και δεν μπορείτε να καλύψετε.
      Μια άλλη πηγή εσόδων, που ήταν το Γ΄ Κοινοτικό Πλαίσιο Στήριξης, φαίνεται να παρουσιάζει πολύ μικρή απορρόφηση. Χθες ακούσαμε σχεδόν να πανηγυρίζει η Κυβέρνηση γιατί και σ’ αυτόν τον τομέα πέτυχε πράγματα, τα οποία θα διευκολύνουν ίσως τη χώρα μας να έχει την απορροφητικότητα που χρειάζεται και να μη χαθούν πόροι. Από το κείμενο της Σύμβασης εμείς δεν καταλάβαμε –και θα θέλαμε να έχουμε μια διευκρίνιση επ’ αυτού- ότι για το Γ΄ Κοινοτικό Πλαίσιο Στήριξης υπάρχει παράταση του χρόνου απορρόφησης, ότι ο κανόνας ν+2 θα γίνει ν+3 στο Γ΄ Κοινοτικό Πλαίσιο Στήριξης. Αυτό δεν φαίνεται από πουθενά. Για το Δ΄ Κοινοτικό Πλαίσιο Στήριξης, ναι, αλλά για το Γ΄ Κ.Π.Σ. δεν φαίνεται ότι επιτεύχθηκε κάτι τέτοιο. Οι φόβοι μας, λοιπόν, εξακολουθούν να παραμένουν και ο κίνδυνος απώλειας πόρων από το Γ΄ Κοινοτικό Πλαίσιο Στήριξης εξακολουθεί να είναι ορατός και άμεσος. Και δεν θα μπορούσε να είναι διαφορετικά, αγαπητές και αγαπητοί συνάδελφοι, γιατί τελικά το Γ΄ Κοινοτικό Πλαίσιο Στήριξης τόσο στα τομεακά του προγράμματα όσο και στα περιφερειακά επιχειρησιακά προγράμματα παρουσιάζει μεγάλη προβληματικότητα, για την οποία ευθύνεστε εξ ολοκλήρου, γιατί είστε εσείς που παίξατε αρκετά και δημαγωγικά και για πολιτικό όφελος με το νόμο για την ανάθεση των δημοσίων έργων. Επαίρεστε ότι ψηφίσατε ένα νόμο, ο οποίος θα ξεμπλοκάριζε τα προβλήματα που είχαμε στην πορεία των δημοσίων έργων, αλλά τελικά αποδεικνύεται ότι και ο περίφημος νόμος σας, της απόλυτης μειοδοσίας, είναι ένας νόμος που δημιουργεί και πάλι μεγάλες εκπτώσεις και προβλήματα στις αναθέσεις και στην ταχύτερη υλοποίηση των δημοσίων έργων.
      Το ίδιο κάνατε και με τις μελέτες όταν για ένα χρόνο αφήσατε τη χώρα μας να μην έχει ουσιαστικά νόμο για μελέτες, με αποτέλεσμα να μην ανατεθεί καμία, κυριολεκτικά, μελέτη μέσα στο 2005 για μεγάλο έργο.
      Αλλά και στον τομέα των ιδιωτικών, γενικότερα, επενδύσεων είχατε τεράστιο πρόβλημα. Αναγγείλατε και προεξοφλήσατε μια αύξηση της τάξης του 5% στις επενδύσεις και τελικά η αύξηση ήταν 1%. Και ήταν 1% απόλυτα δικαιολογημένα. Πώς περιμένατε να προσελκύσετε επενδύσεις με το κλίμα που είχατε διαμορφώσει προεκλογικά, όταν περίπου είχατε ενοχοποιήσει την επιχειρηματικότητα, όταν πίσω από κάθε επιχειρηματική παρέμβαση βλέπατε διαπλοκή και διαφθορά κι όταν είχατε ταυτίσει το επιχειρείν με το παρανομείν; Όταν δημιουργήσατε, λοιπόν, ένα τέτοιο άσχημο κλίμα περιμένατε οι ξένοι ή και οι Έλληνες επενδυτές να επενδύσουν σε μια οικονομία, η οποία είναι απαξιωμένη; Σε μια Δημόσια Διοίκηση, η οποία κολυμπάει μέσα στη διαφθορά, περιμένατε να προσελκύσετε επενδύσεις;
      Ή περιμένατε να προσελκύσετε επενδύσεις μ’ έναν αναπτυξιακό νόμο τον οποίο καθυστερήσατε να φέρετε στη Βουλή ο οποίος δεν έχει στόχευση και ο οποίος είναι αμφίβολο αν μπορεί να καλύψει από πλευράς χρηματοδότησης το μεγαλύτερο μέρος των αιτήσεων οι οποίες υποβάλλονται. Άρα λοιπόν και στον τομέα των επενδύσεων ήταν απόλυτα φυσιολογικό το αποτέλεσμα. 
      Και τέλος, όσον αφορά το Πρόγραμμα Δημοσίων Επενδύσεων εκεί είχαμε μια σημαντική στέρηση της τάξης του 19% το 2005 σε σχέση με το 2004 και βέβαια η ίδια κατάσταση φαίνεται και για το 2006. Άκουσα χθες από έναν συνάδελφο της Πλειοψηφίας να λέει, είναι μειωμένο το Πρόγραμμα Δημοσίων Επενδύσεων γιατί δεν υπάρχουν φέτος τα ολυμπιακά έργα. Μα, εμείς δεν μιλάμε για τέτοιου είδους  μείωση. Μιλάμε για μια μείωση η οποία σε ποσοστό του Α.Ε.Π. φέρνει το Πρόγραμμα των Δημοσίων Επενδύσεων κάτω και από το ποσό του 1997. Για το 2006 το Πρόγραμμα Δημοσίων Επενδύσεων είναι 4,3% επί του ΑΕΠ και 4,9% ήταν το 1997. 
      Πρόκειται λοιπόν για ένα Πρόγραμμα Δημοσίων Επενδύσεων το οποίο είναι εντελώς ανεπαρκές για να καλύψει τις ανάγκες σε υποδομές και σε έργα ανάπτυξης που έχει κυρίως η ελληνική περιφέρεια. Έρχεστε, λοιπόν, σήμερα να καταθέσετε ένα Προϋπολογισμό ο οποίος σε κανένα από τα μεγέθη του, σε καμία από τις προβλέψεις του δεν φαίνεται να εδράζεται πάνω σε πραγματικά στοιχεία. Οι παραδοχές είναι έωλες, οι προβλέψεις είναι αστήρικτες και τα αναμενόμενα θετικά αποτελέσματα δεν αιτιολογούνται. 
      Κυρίες και κύριοι συνάδελφοι, ο κ. Καραμανλής είχε πολλαπλώς διακηρύξει από το προεκλογικό μπαλκόνι ότι ήρθε η ώρα της ελληνικής περιφέρειας και κάποιος θα περίμενε ότι οι πόροι που προσανατολίζονται για την ελληνική περιφέρεια θα αυξηθούν. Απόλυτα αναμενόμενο και κυρίως αναμενόμενο απ’ όλους τους πολίτες της ελληνικής περιφέρειας για να ανατραπεί μια αθηνοκεντρική όπως την χαρακτηρίζατε πολιτική του ΠΑ.ΣΟ.Κ. και έτσι να μπορέσει να κερδίσει το χαμένο έδαφος η ελληνική περιφέρεια. Τι βλέπουμε προς υλοποίηση αυτής της διακήρυξης του κυρίου Πρωθυπουργού; 
      Κατ’ αρχήν βλέπουμε ένα μειωμένο Πρόγραμμα Δημοσίων Επενδύσεων. Βλέπουμε προβληματική απορρόφηση στο Γ΄ Κοινοτικό Πλαίσιο Στήριξης και βλέπουμε, εξετάζοντας τους επιμέρους προϋπολογισμούς των περιφερειών, συνολικά να υπολείπονται 200.000.000 ευρώ αυτοί οι προϋπολογισμοί των περιφερειών σε σχέση με το 2005. Και μέσα σε αυτούς τους προϋπολογισμούς, υπάρχουν ιδιαίτερα ανελαστικές δαπάνες. Αναφέρω μια: Τις μεταφορές μαθητών. Είναι δαπάνη η οποία εγγράφεται μέσα στους προϋπολογισμούς των περιφερειών. Είναι ένας κρίσιμος τομέας που έχουμε κάθε χρόνο προβλήματα και θα ενταθούν εξ αιτίας αυτής της ελλειμματικής εγγραφής σε αυτόν τον κωδικό στους προϋπολογισμούς των περιφερειών. 
      Να πάμε και στις Νομαρχιακές Αυτοδιοικήσεις. Ανακοινώθηκε ότι οι Νομαρχιακές Αυτοδιοικήσεις έχουν να περιμένουν έναν πακτωλό χρημάτων, έχουν να περιμένουν μια δραστική αύξηση των προϋπολογισμών τους για το 2006. Ποια είναι η αύξηση των εσόδων έτσι όπως φαίνεται στους προϋπολογισμούς που κατατέθηκαν; Είναι 2,7%. Η αύξηση των εσόδων των Νομαρχιακών Αυτοδιοικήσεων για το 2006 είναι 2,7%. Η δε μείωση των δαπανών είναι 12,7%. Από πού προέρχεται αυτή η «τεράστια» αύξηση του 2,7%; Κατά 88,5% προέρχεται από τους πόρους, από τις πιστώσεις που έχουν εγγραφεί για τα βοηθήματα υγειονομικής περίθαλψης και για τα επιδόματα κοινωνικής πρόνοιας. Άρα μεταβιβαστικές πληρωμές οι οποίες όπως εισπράττονται έτσι θα πάνε στους δικαιούχους. 
      Συνεπώς αυτό το γλίσχρο 2,7%, αυτό το πενιχρό 2,7% στο 88,5% του είναι τα επιδόματα και τα βοηθήματα. Εκεί  όμως που ερχόμαστε στο να δούμε πόσες είναι οι αυξήσεις για το Πρόγραμμα Δημοσίων Επενδύσεων των Nομαρχιακών Aυτοδιοικήσεων, πόσες είναι οι αυξήσεις για τις παρεχόμενες από τις Nομαρχιακές Aυτοδιοικήσεις υπηρεσίες, τι βλέπουμε κυρίες και κύριοι συνάδελφοι; 
      Βλέπουμε ότι υπάρχει μείωση 21,9 στο επενδυτικό πρόγραμμα της Νομαρχιακής Αυτοδιοίκησης. Βλέπουμε μία μείωση της τάξης του 14,1 στις παρεχόμενες από τη Νομαρχιακή Αυτοδιοίκηση υπηρεσίες. Αυτή είναι, λοιπόν, η γενναία επιχορήγηση των Νομαρχιακών Αυτοδιοικήσεων από τον κρατικό Προϋπολογισμό; 
      	Ας έλθουμε στις Τοπικές Αυτοδιοικήσεις. Η ίδια η Κ.Ε.Δ.Κ.Ε. με ανακοίνωσή της πολύ επιγραμματικά δίνει το μέγεθος της ελλειμματικής πολιτικής που ασκεί η Κυβέρνηση μέσω του Προϋπολογισμού για την πρωτοβάθμια αυτοδιοίκηση. Λέει, λοιπόν, η ίδια η Αυτοδιοίκηση: «Μου μειώνετε το ποσοστό επί του Φόρου Εισοδήματος που πρέπει να εισπράξω κατά 1,6. Μου μειώνετε τις Α.Τ.Α., μου μειώνετε τις επιχορηγήσεις για αρμοδιότητες που μου έχετε αναθέσει να ασκώ, όπως είναι το «Πρόγραμμα Βοήθειας στο Σπίτι», σχολικοί φύλακες, Α.Μ.Ε.Α.».
      Αυξάνετε τις παρακρατήσεις της Τοπικής Αυτοδιοίκησης κατά 31% για το πρόγραμμα «Θησέας». Δε φαίνονται οι εγγραφές των Υπουργείων για την επιχορήγηση του ίδιου προγράμματος, του προγράμματος «Θησέας» που πολυδιαφημίσατε ως το πρόγραμμα για την Τοπική Αυτοδιοίκηση. 
      Τι είναι τελικά, εκτός απ’ αυτά, το πρόγραμμα «Θησέας»; Ένα πρόγραμμα που σε ποσοστό 40% αποφασίζεται υπό τη μορφή έργων από την πρωτοβάθμια Αυτοδιοίκηση, 20% είναι οι οριζόντιες δράσεις και το υπόλοιπο 40% είναι παρακρατηθέν από τον Υπουργό –ως αποθεματικό θα το λέγαμε- για την αντιμετώπιση έκτακτων αναγκών. Κατά 40%, λοιπόν, είναι πρόγραμμα καθαρά της Τοπικής Αυτοδιοίκησης. 
      	Τι άλλο, όμως, έγινε στον Προϋπολογισμό του 2006 το οποίο ανησυχεί την Τοπική Αυτοδιοίκηση; Έγινε το εξής: Πενταπλασιάστηκαν οι πόροι και έφθασαν στα 104.000.000  που έχει ο Υπουργός Εσωτερικών για να κάνει την πολιτική του απέναντι στους δήμους και τις κοινότητες. Εκεί το πενταπλασιάσατε για να έχει τη δυνατότητα να κάνει ρουσφετολογική πολιτική ο εκάστοτε Υπουργός Εσωτερικών.
      	Κυρίες και κύριοι συνάδελφοι, είμαστε θεατές στο ίδιο έργο. Ένας χαμογελαστός Υπουργός με περισσότερη έπαρση από πέρυσι –γιατί πέρασαν αρκετοί μήνες που του δίνουν αυτήν την έπαρση- να καταθέτει έναν Προϋπολογισμό σε μία χαμογελαστή απ’ αυτήν την πλευρά Αίθουσα και να χαιρόμαστε όλοι μαζί γιατί είναι ο πρώτος πραγματικός Προϋπολογισμός. Έξω απ’ αυτήν την Αίθουσα, όπου είναι η πραγματική οικονομία, ένας κόσμος, οι πολίτες όλοι με το χαμόγελο να έχει παγώσει στα χείλη τους, είναι απαισιόδοξοι για τι τους περιμένει. Σ’ αυτό το έργο, λοιπόν, είμαστε και πάλι φέτος θεατές.
      	Αυτόν τον Προϋπολογισμό, λοιπόν, που εσείς τον ονομάζετε πρώτο, δίκαιο και αληθή Προϋπολογισμό, εμείς τον ονομάζουμε τον προτελευταίο Προϋπολογισμό σας, εάν κάνετε κανονικά τις εκλογές. Αυτόν, λοιπόν, τον προτελευταίο Προϋπολογισμό σας που καταθέτετε στην Ελληνική Βουλή τον καταψηφίζουμε γιατί θεωρούμε ότι είναι ένας αναξιόπιστος, ταξικός και αδιαφανής Προϋπολογισμός.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να κάνω μία παρέμβαση για να δώσω μία διευκρίνιση;
      	ΠΡΟΕΔΡΕΥΩΝ (Ιωάννης Τραγάκης): Δεν συνηθίζεται αυτό, αλλά εν πάση περιπτώσει, ορίστε, κύριε Υπουργέ.
      	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ο κύριος συνάδελφος ρώτησε κάτι και ήθελα να το διευκρινίσω όσον αφορά το ν+3. Θέλω να διευκρινίσω ότι ουδείς είπε ποτέ ότι το ν+3 ισχύει για το Γ΄ Κοινοτικό Πλαίσιο Στήριξης. Ισχύει μόνο για το Δ΄ Κοινοτικό Πλαίσιο Στήριξης. Ουδείς είπε για το Γ’ Κοινοτικό Πλαίσιο Στήριξης. Δεν υπάρχει ν+3 γι’ αυτό.
      	ΠΡΟΕΔΡΕΥΩΝ (Ιωάννης Τραγάκης): Η διευκρίνιση ήταν πράγματι σωστή.
      	Ο ειδικός εισηγητής της Νέας Δημοκρατίας κ. Ζώης έχει το λόγο.
      	ΧΡΗΣΤΟΣ ΖΩΗΣ: Κυρίες και κύριοι Βουλευτές, δυστυχώς κανείς δεν μπορεί να επιβάλει στην Αξιωματική Αντιπολίτευση τον εποικοδομητικό διάλογο, τη συναίνεση και τη δημιουργική αντιπαράθεση στα μεγάλα ζητήματα της οικονομίας. Εξάλλου, αυτό προϋποθέτει εκ μέρους σας ειλικρινή αυτοκριτική. 
      	Αντιθέτως, στην πατρίδα μας η Αξιωματική Αντιπολίτευση σήμερα ζει έναν ιδιότυπο στρουθοκαμηλισμό που γεννάει η ενοχή της για τα διαχειριστικά σφάλματα και τις παραλείψεις κατά τη διάρκεια της διακυβέρνησης της χώρας τα τελευταία είκοσι χρόνια. 
      	Μόλις προχθές η Ελλάδα αναντίρρητα πέτυχε να κερδίσει το στοίχημα του Δ΄ Κοινοτικού Πλαισίου Στήριξης. 
      Πρόκειται για μια πολύ μεγάλη επιτυχία. Και ανοίγω παρένθεση για να επισημάνω ότι διαπιστώνεται μια μικροψυχία με την οποία υπεδέχθησαν πολλοί αυτήν τη μεγάλη επιτυχία την οποία προεξοφλούσαν ότι δεν θα έλθει ποτέ. 
      Ας δούμε και την άλλη όψη αυτής της αλήθειας. Η Ελλάδα μετά από είκοσι πέντε χρόνια στην Ευρωπαϊκή Ένωση με πακτωλούς χρηματοδοτήσεων, επιδοτήσεων και άλλων οικονομικών βοηθημάτων, διαπιστώθηκε ότι χρήζει ίδιας μεταχείρισης με τις δέκα νέες χώρες, που στη συντριπτική τους πλειοψηφία βγαίνουν από έναν απομονωτισμό και υστέρηση  διάρκειας εξήντα ετών. Όσο και αν επαίρεστε, κυρίες και κύριοι του ΠΑ.ΣΟ.Κ., αυτή η αλήθεια θα σας ακολουθεί και θα σας στιγματίζει. Είναι σκληρή και αδυσώπητη η αλήθεια μαζί σας. Τι παραδώσατε και ήσαστε περήφανοι γι’ αυτό; Τι μας δώσατε; Μία Ελλάδα πρώτη σε δημόσιο χρέος και δημοσιονομικά ελλείμματα, μια Ελλάδα τελευταία στην ανταγωνιστικότητα της οικονομίας και την απορροφητικότητα των κοινοτικών κονδυλίων, τελευταία στις άμεσες επενδύσεις, με πολίτες σχεδόν τελευταίους στο κατά κεφαλήν εισόδημα, με τεράστιες περιφερειακές και κοινωνικές ανισότητες, πρωταθλήτρια σε ανεργία, γραφειοκρατία, διαφθορά, σπατάλες, φοροδιαφυγή και λαθρεμπόριο. Αυτήν την Ελλάδα παραλάβαμε και θα σας το θυμίζουμε όσο και να μας συγκαλείτε να ξεχάσουμε τον λόγο για τον οποίο οι πολίτες σας καταψήφισαν τον Μάρτιο του 2004. Για να σταματήσουμε να σας το θυμίζουμε, θα πρέπει να μας πείσετε ότι αλλάξατε, ότι δεν είστε πια αυτοί που τιμωρήθηκαν πολιτικά και εκλογικά το 2004, ότι κάτι νέο έχετε να πείτε και προσέρχεστε στην πολιτική αντιπαράθεση με μία νέα εναλλακτική πρόταση εξουσίας, όχι μόνο διαφορετική από αυτήν της Νέας Δημοκρατίας, αλλά διαφορετική και από αυτή που ηττήθηκε στις τελευταίες εκλογές. Όσο δεν έχετε ούτε το ένα ούτε το άλλο, πολύ φοβάμαι ότι δεν είστε χρήσιμοι ούτε στην Ελλάδα, ούτε στους εαυτούς σας. Πολιτικές που παρήγαγαν ουραγούς δεν μπορούν να δημιουργήσουν πλειοψηφικά ρεύματα. Εκπροσωπούν μειοψηφίες καθηλωμένες στο χθες. Βγείτε λοιπόν από το καβούκι σας, δείτε τις δημοσκοπήσεις της κοινής γνώμης, τουλάχιστον δείτε τις δικές σας τις εσωτερικές δημοσκοπήσεις που κάνετε στα συνέδριά σας και στις ημερίδες σας, δημοσκοπήσεις που ζητούν αλλαγές, τομές, μεταρρυθμίσεις σε ποσοστά πλειοψηφικά ακόμα και για θέματα που συνιστούν ταμπού για το κομματικό σας προσωπικό, όπως αυτό της άρσης της μονιμότητας στον ευρύτερο δημόσιο τομέα. Αυτές τις δημοσκοπήσεις εμείς τις μελετούμε όχι βέβαια για να καθορίσουμε τις πολιτικές μας, αλλά για να ενισχύσουμε περαιτέρω τις πολιτικές μας επιλογές.
       Είναι βέβαιο ότι κανείς δεν μπορεί να είναι ευχαριστημένος με την οικονομική κατάσταση. Δεν γνωρίζω όμως κανέναν που να μην αναγνωρίζει, όταν καλείται να μιλήσει με το χέρι στη καρδιά, ότι ακόμα και σήμερα ζούμε τις συνέπειες λαθών, παραλείψεων και στρεβλώσεων από επιλογές των τελευταίων δεκαετιών. Την ίδια στιγμή όλοι ζητούν στη συντριπτική τους πλειοψηφία αλλαγές, τομές από αυτονόητες έως και τολμηρές. Αυτό κάνει η Κυβέρνηση και είναι υποχρεωμένη να το κάνει με συνέπεια, με πειθαρχία, με την ίδια -αν θέλετε- πειθαρχία που ο ποδηλάτης πρέπει να κάνει πεντάλ αλλιώς αν σταματήσει θα πέσει. Ο δρόμος είναι ανηφορικός, αλλά είμαστε υποχρεωμένοι με συνέπεια και χωρίς αυταπάτες, χωρίς υποκρισία, να συνεχίσουμε, γιατί μόνο έτσι θα επιστρέψει η αισιοδοξία, μόνο έτσι θα μετατραπεί η προσδοκία σε αυτοπεποίθηση, μόνο έτσι οι θυσίες και οι κόποι θα πιάσουν τόπο. Αυτό είναι το μήνυμα του φετινού Προϋπολογισμού. 
      Κυρίες και κύριοι συνάδελφοι, η Κυβέρνηση μέσα σε μία δυσμενή διεθνώς συγκυρία αποδεικνύεται υπεύθυνη, ικανή και αποτελεσματική και συνεπώς αξιόπιστη όχι μόνο να διαχειρίζεται την τύχη των δημοσίων οικονομικών αλλά και  να εγγυάται την ανάπτυξη και την κοινωνική  συνοχή στην πατρίδα μας. Σε συνδυασμό με τα βάρη που κληρονόμησε η Κυβέρνηση μπορεί άνετα να ισχυριστεί ότι οι επιτυχίες της προκάλεσαν έκπληξη ακόμα και στους πιο κακόπιστους και επιφυλακτικούς κριτές της. Ήταν ή δεν ήταν για μερικούς από εσάς ή για όλους σας έκπληξη η πτώση του ελλείμματος κατά 2,2%, χωρίς μάλιστα να μειωθεί ο ρυθμός ανάπτυξης και χωρίς να έχουμε έκρηξη της ανεργίας όπως προβλέπαμε; Έπεσε ή δεν έπεσε έξω στις προβλέψεις της η Ευρωπαϊκή Επιτροπή, αλλά και άλλοι διεθνείς εκτιμητές;  Και  υπό την έννοια αυτή σας συγχωρούμε κι εσάς. Λογικό ήταν να την πατήσετε εσείς οι ημεδαποί αναλυτές της οικονομικής κατάστασης, πολύ περισσότερο όταν η κρίση σας θολώνει από την αντιπολιτευτική σας προκατάληψη, όπως συνέβη πέρυσι πάρα πολλές φορές από αυτό εδώ το Βήμα. Το ίδιο συνέβη και με το ρυθμό ανάπτυξης. Κινήθηκε προφανώς και σαφώς υψηλότερος των εκτιμώμενων, την ίδια στιγμή που στις άλλες οικονομίες στη ζώνη του ευρώ οι ρυθμοί ανάπτυξης ήταν πολύ χαμηλότεροι. Οι εταίροι μας όμως επανήλθαν, διόρθωσαν τις εκτιμήσεις τους και εξέφρασαν πλέον την εμπιστοσύνη τους με νεώτερη αναφορά στις προβλέψεις της ελληνικής Κυβέρνησης. 
      Εγώ θα σας συνιστούσα -και δεν θα ήταν καθόλου κακό για την αξιοπιστία της πολιτικής- να πράξει το ίδιο και η Αξιωματική Αντιπολίτευση. Αλλά βέβαια αυτό θέλει θάρρος και θάρρος διαπιστώνουμε ότι δυστυχώς δεν υπάρχει. Σίγουρα όμως περισσεύει το θράσος, όταν οι υπεύθυνοι για τη δημιουργία και συγκάλυψη ελλειμμάτων και χρεών εγκαλούν από αυτό εδώ το Βήμα όσους τα αποκάλυψαν και τα αντιμετωπίζουν σήμερα με επιτυχία.
       Ζητούμε από εσάς περισσότερη γενναιότητα, ζητούμε γενναιότητα, από όσους είχαν στη διάθεσή τους και πολύ χρόνο και πάρα πολλούς πόρους, αλλά δυστυχώς τα κατασπατάλησαν και τα δύο χωρίς αντίκρισμα. Ας αφήσουμε, λοιπόν, τις κραυγές και τους λαϊκισμούς στην άκρη και ας ασχοληθούμε με την αλήθεια των στοιχείων, χωρίς να την παραμορφώνουμε αυτήν την αλήθεια, χωρίς να την αποσιωπούμε και χωρίς να την υποτιμούμε. Η Κυβέρνηση αυτή προσπαθεί τους τελευταίους είκοσι μήνες να αλλάξει την πορεία και τη μοίρα της χώρας, χρησιμοποιώντας όλα τα αποδεκτά μέσα που έχει στη διάθεσή της χωρίς όμως να διανοείται ούτε λεπτό να φορτώσει στις επόμενες γενεές ένα σπορ που εσείς κατείχατε πάρα πολύ καλά ή στις επόμενες κυβερνήσεις τα προβλήματα που εμείς είμαστε αποφασισμένοι σε αυτήν τη γενιά, σε αυτήν τη χρονική περίοδο να αντιμετωπίσουμε. Αναλαμβάνουμε το ρίσκο του πολιτικού κόστους που μας επισείετε, γιατί έτσι έχουμε μάθει να λειτουργούμε στη διάρκεια της πολύχρονης ιστορίας μας, να αναλαμβάνουμε το όποιο κόστος για το καλό της χώρας. Αλλά και για ακόμα έναν άλλο λόγο πολύ ισχυρό, γιατί δεν διανοούμαστε να παραδώσουμε στην επόμενη Κυβέρνηση, που θα είναι κυβέρνηση Νέας Δημοκρατίας, τα ελλείμματα, τα χρέη και τα διαρθρωτικά προβλήματα που κληρονομήσαμε από τη δική σας Κυβέρνηση. Η επόμενη κυβέρνηση της Νέας Δημοκρατίας θα παραλάβει από αυτήν την Κυβέρνηση της Νέας Δημοκρατίας οικονομία που θα πατά σε γερά θεμέλια. Είναι μια Κυβέρνηση που βάζει πολύ ψηλά τον πήχη. Δεν κρύβει τίποτα. Ζητά κάθε φορά να κριθεί αυστηρά θέτοντας αυτούς τους υψηλούς στόχους και δίνει τον αγώνα για το καλό της χώρας χωρίς μικροκομματικές σκοπιμότητες. Αυτό είναι το τρίπτυχο των αρχών αυτής της Κυβέρνησης. Με αυτό το τρίπτυχο των αρχών θα κριθούμε. Με αυτό, να μη χωρεί καμιά αμφιβολία σε κανέναν σας, θα κληθείτε να κριθείτε και εσείς. Εμείς πορευόμαστε με την ευθύνη της νίκης και στις ερχόμενες εκλογές. Εσείς από το 2001 και μετά πορευόσασταν με τη σιγουριά της εκλογικής ήττας. Αυτή η Κυβέρνηση δεν αποσιωπά τις δαπάνες για τους εξοπλισμούς. Δεν κρύβει αυτές τις δαπάνες, ούτε τις μεταμφιέζει. Όσο και να προσπαθήσετε να πείσετε τους Έλληνες ότι η Νέα Δημοκρατία κάνει αυτό για το οποίο εσείς κατηγορηθήκατε τα προηγούμενα χρόνια, θα διαψεύδεστε συνεχώς. Καλείστε να αποδείξετε από αυτό το Βήμα τις επόμενες ημέρες από πού προκύπτει αυτός ο ισχυρισμός. Όσο δεν το κάνετε, θα είστε εκτεθειμένοι στη κοινή γνώμη. Αυτή η Κυβέρνηση στο προηγούμενο διάστημα, κύριοι συνάδελφοι της συμπολίτευσης, κατηγορήθηκε και λοιδορήθηκε γιατί πρότεινε στην Ευρωπαϊκή Επιτροπή να τιτλοποιήσει  ένα μικρό ποσοστό από τις βεβαιωμένες οφειλές  προς το ελληνικό δημόσιο.  Και δαιμονοποιήθηκε αυτή η προσπάθεια. Από ποιους; Από αυτούς που πήραν ντοκτορά στις τιτλοποιήσεις όχι βεβαιωμένων οφειλών, αλλά μελλοντικών  εσόδων, εσόδων που στερείτε από τους προϋπολογισμούς της σημερινής Κυβέρνησης, εσόδων που εισπράξατε και προσθέσατε στους δικούς σας προϋπολογισμούς. Ακούστε λοιπόν τιτλοποιήσεις κυβερνήσεων ΠΑ.ΣΟ.Κ.
      Το 2000, κύριε Γρηγοράκο –επειδή το αμφισβητήσατε- τιτλοποιήσατε μελλοντικά έσοδα από το Ταμείο Παρακαταθηκών και Δανείων. Την ίδια χρονιά τιτλοποιήσατε μελλοντικά έσοδα από τα κρατικά λαχεία. Το 2001 τιτλοποιήσατε μελλοντικά έσοδα από το Γ΄ Κοινοτικό Πλαίσιο Στήριξης και την ίδια χρονιά μελλοντικά έσοδα από το eurocontrol. Αν σήμερα μπορεί κανείς να ισχυριστεί ότι κάποιος έκανε τιτλοποιήσεις δεν είναι κανείς άλλος από εσάς. Σας χαρίζουμε τα πτυχία. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν έχουμε πρόβλημα με την τιτλοποίηση, αρκεί να την κάνετε…
      ΧΡΗΣΤΟΣ ΖΩΗΣ: Ο δικός μας Προϋπολογισμός δεν έχει τιτλοποιήσεις, κύριε Τσοχατζόπουλε. Μια κριτική εποικοδομητική την έχουμε ανάγκη. Μια κριτική συνοδευόμενη από αυτοκριτική θα μας αφόπλιζε όλους τους αγορητές της συμπολίτευσης, αλλά μία κριτική τυφλή και ανεύθυνη, σας εκθέτει και ταυτόχρονα προκαλεί το δημόσιο αίσθημα. Πάει πολύ να αντιμετωπίζει κανείς τα λάθη των προκατόχων του και να εγκαλείται από αυτούς για τα λάθη αυτά. 
      Η Κυβέρνηση συνομιλεί με τους πολίτες. Αποδέχεται τα προβλήματα των συνταξιούχων και αναγνωρίζει δημόσια με θάρρος και τους δίνει λιγότερα απ’ όσα θα ήθελε να τους δώσει και στη σύνταξη του Ο.Γ.Α. και με το Ε.Κ.Α.Σ.. Την ίδια στιγμή, όμως, καταργεί το Λ.Α.Φ.Κ.Α. κι επιστρέφει 144.000.000 ευρώ. Αυτό δεν ήταν προεκλογική υπόσχεση της Κυβέρνησης της Νέας Δημοκρατίας, αλλά αυτή η Κυβέρνηση θα πληρώσει τα ποσά που η δική σας εισέπρατται. Με τους δικούς σας προϋπολογισμούς εισπράττατε το Λ.Α.Φ.Κ.Α., με τους δικούς μας προϋπολογισμούς επιστρέφονται όσα εσείς εισπράττατε και γράφατε στους προϋπολογισμούς σας. Αυτές είναι οι αλήθειες που πρέπει να ακούν οι Έλληνες. 
      Επεκτείνουμε περαιτέρω τις μισθολογικές παροχές στους συνταξιούχους στρατιωτικούς κατά 70.000.000 ευρώ. Χορηγούμε ειδικό επίδομα στους άστολους 50.000.000 ευρώ και αυξάνουμε τις συνταξιοδοτικές παροχές στα άτομα με ειδικές ανάγκες. Από το Βήμα αυτό όλοι οι Βουλευτές της συμπολίτευσης θα επαναλαμβάνουμε ότι θα τηρήσουμε στο ακέραιο τη δέσμευσή μας, μέχρι το τέλος της τετραετίας ό,τι έχουμε υποσχεθεί με τις συντάξεις του Ο.Γ.Α. και το Ε.Κ.Α.Σ. θα εκπληρωθεί.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η Νέα Δημοκρατία …
      ΛΕΩΝΙΔΑΣ ΓΡΗΓΟΡΑΚΟΣ: Ένα δισεκατομμύριο λιγότερο…
      ΧΡΗΣΤΟΣ ΖΩΗΣ: Ακούστε,, μην αγχώνεστε. Εδώ είμαστε για να συζητήσουμε… 
      (Θόρυβος στην Αίθουσα)
       ΠΡΟΕΔΡΕΥΩΝ (Ιωάννης Τραγάκης):  Παρακαλώ, κύριοι συνάδελφοι… 
      ΧΡΗΣΤΟΣ ΖΩΗΣ: Δεν με ενοχλούν, κύριε Πρόεδρε, οι παρεμβάσεις, βοηθούν. .
      (Διαμαρτυρίες στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): …σε ό,τι σας ενοχλεί, αντιδράτε. Εγώ αντιθέτως δεν το βλέπω από την από εκεί πλευρά.
      ΧΡΗΣΤΟΣ ΖΩΗΣ: Δεν μας ενοχλούν οι παρεμβάσεις, βοηθούν περισσότερο το διάλογο. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, συνεχίστε.
      ΧΡΗΣΤΟΣ ΖΩΗΣ: Η Νέα Δημοκρατία, κυρίες και κύριοι συνάδελφοι, συχνά μιλά για χαμένη εικοσαετία και εσείς λέτε: Μα, πού την είδατε την χαμένη εικοσαετία. Ρίξτε μια ματιά, λοιπόν, στα ποσοστά αγοραστικής δύναμης κατά κεφαλή σε σχέση με το ακαθάριστo εγχώριο προϊόν, για να βεβαιωθείτε και να πάρετε απαντήσεις.
      Οι Ιρλανδοί που τόλμησαν αλλαγές και μεταρρυθμίσεις πήγαν από το 69% στο 126%. Οι Πορτογάλοι που έχουν και αυτοί διαρθρωτικά σοβαρά προβλήματα και μοιάζουμε λίγο τελικά μαζί τους, πήγαν από το 61% στο 69%. Οι Ισπανοί –άλλος μεσόγειος λαός- πήγαν από το 74% στο 91%. Οι Έλληνες, πού είναι; Οι Έλληνες είναι καθηλωμένοι εκεί που τους βρήκε η Ευρωπαϊκή Ένωση το 1980, στο 77%. Αυτή είναι η αλήθεια. Είναι καιρός λοιπόν, αν διαπιστώνουμε ότι αυτή είναι η αλήθεια, να αλλάξουμε ρυθμούς και αυτό δεν μπορώ να καταλάβω πώς μπορεί να γίνει, παρά μόνο με γενναίες τομές και αποφάσεις. 
      Εμείς είμαστε αισιόδοξοι. Το μείγμα πολιτικής που προβλέπει γρηγορότερες και περισσότερες μεταρρυθμίσεις σαν την πρόσφατη που έγινε στις Δ.Ε.Κ.Ο. και από την άλλη η συνέχιση της ήπιας δημοσιονομικής προσαρμογής, είναι η μόνη απτή προσπάθεια εξόδου από το τέλμα. Η Κυβέρνηση ήδη παρουσίασε το σχέδιό της για τις Δ.Ε.Κ.Ο.. Με θάρρος και βαθύ αίσθημα ευθύνης ανέλαβε την προώθηση ακόμη μιας μεταρρύθμισης. Με αυτόν τον τρόπο αποδεικνύεται ότι όχι μόνο δεν ήταν αποσπασματικό το πρώτο κύμα μεταρρυθμίσεων το πρόσφατο καλοκαίρι, αλλά ότι αντιθέτως με σύγχρονες και πολυεπίπεδες παρεμβάσεις υλοποιεί τις διαρθρωτικές αλλαγές που έχει υποσχεθεί. Αλλαγές που η οικονομία θεωρεί αναγκαίες, αλλαγές που οι πολίτες περιμένουν και μάλιστα ανεξάρτητα από κομματική τοποθέτηση. Είναι καιρός να ακουστούν τα πράγματα με το όνομά τους. Οι Δ.Ε.Κ.Ο. που αντιπροσωπεύουν ένα σοβαρό κομμάτι της οικονομικής δραστηριότητας στη χώρα είναι αλήθεια ότι δεινοπάθησαν τα προηγούμενα χρόνια από την κομματοκρατία, το έλλειμμα αξιοκρατίας στη διοίκησή τους, αλλά και το έλλειμμα αξιοπιστίας στις σχέσεις τους με το φορολογούμενο πολίτη. Αυτόν τον πολίτη που θέλει δεν θέλει φορτώνεται όλα τα βάρη αυτής της κακοδιαχείρισης.  
      Ποιος, λοιπόν, κυρίες και κύριοι συνάδελφοι, είναι ο άγραφος κανόνας που επιβάλει την αδράνεια; Δικαιούμαστε να μην αγγίζουμε ότι βρήκαμε με τις γνωστές αδυναμίες και ταυτόχρονα να ελπίζουμε ότι μπορεί η χώρα να αντιμετωπίσει, να αντεπεξέλθει στις σύγχρονες προκλήσεις και να τα καταφέρει; Εμείς πιστεύουμε ότι δεν έχουμε δικαίωμα να είμαστε απλώς οι διαχειριστές μιας δεδομένης κατάστασης που περίπου προβάλει ως ιερή αγελάδα. Πιστεύουμε ότι μόνο με γενναίες τομές, έστω και αν συνεπάγονται πρόσκαιρο κόστος, μπορούμε να πούμε ότι κάνουμε το καθήκον μας μπροστά στις σύγχρονες προκλήσεις.
      Ναι, αλλάζουμε πολλά. Αυτή είναι η αλήθεια. Αλλά γι’ αυτό μας ψήφισαν οι Έλληνες, για να κυβερνήσουμε και να αλλάξουμε πολλά. Για να επιχειρήσουμε ένα άλλο σχέδιο, εκεί που απέτυχε το σχέδιο των δικών σας κυβερνήσεων, ένα σχέδιο που θα αλλάζει τους όρους της οργάνωσης των Δ.Ε.Κ.Ο., τη λειτουργία τους, το συντονισμό και τον έλεγχό τους. Δεν μπορεί οι Δ.Ε.Κ.Ο. να αποτελούν το πρώτο θύμα μίας αδιέξοδης πολιτικής για την ανεργία, αντί να προσαρμόζονται στις συνθήκες του διεθνούς ανταγωνισμού και των τεχνολογικών εξελίξεων. Και βέβαια κανείς δεν μπορεί να φιλοδοξεί να φτιάξει το βιογραφικό του για να σταδιοδρομήσει αργότερα στον ιδιωτικό τομέα, ξεκινώντας την εκπαίδευσή του ως διευθυντικό στέλεχος από τις Δ.Ε.Κ.Ο.. Θα πάψουν να λειτουργούν ως σχολές μαθητείας με θύματα τις ίδιες τις επιχειρήσεις, τους εργαζόμενους και την οικονομία στο σύνολό της. 
      Αυτά είναι υποχρεωμένη να κάνει η Κυβέρνηση και να τα κάνει μάλιστα πάρα πολύ γρήγορα περιφρονώντας όποιες μικροϋπολογιστικές συμπεριφορές που εξηγούνται αυστηρά και μόνο από ιδιοτελή κίνητρα, απευθυνόμενη πάντοτε στους πολλούς, απευθυνόμενη σ’ αυτούς που σήμερα ακούν, κρίνουν, σιωπούν αλλά θα μιλήσουν μία και καλή στις εκλογές.
      Όσοι σήμερα αμφισβητούν τη δυνατότητα να πετύχουμε τους στόχους μας με αυτές τις πρωτοβουλίες μπορούν να μας πουν μία διαρθρωτική αλλαγή των προηγούμενων χρόνων; Προκαλείστε. Δεν θα τα καταφέρετε. Όσο και να σκεφθείτε δεν θα βρείτε ούτε μία τέτοια αλλαγή που να έχει επηρεάσει την οικονομία και την κοινωνία, σε όλο της το βάθος και όλος της το πλάτος.
      Σήμερα, παρά την προπαγανδιστική απόπειρα να πεισθούν οι Έλληνες ότι δεν γίνεται τίποτα, ότι η Κυβέρνηση δεν κάνει τίποτα, παρακολουθεί απλώς τις εξελίξεις, μπορούμε να απαριθμήσουμε διαρθρωτικές αλλαγές. Δεν  ήταν διαρθρωτική αλλαγή αυτή που έγινε το καλοκαίρι στο ασφαλιστικό των τραπεζών; Στο βαθμό που το ασφαλιστικό πρόβλημα δεν συνδέεται με το δημογραφικό –αποσυνδέστε το από το δημογραφικό- μπορούμε να πούμε ότι λύσαμε το 50% αυτού του προβλήματος. Στην αγορά εργασίας αντιμετωπίσαμε το πρόβλημα της διευθέτησης του χρόνου εργασίας. Οφείλουμε, όμως να συνεχίσουμε τις πρωτοβουλίες γιατί η θέση της Ελλάδος, εκαστοστή τεσσαρακοστή όγδοη επί εκατόν πενήντα πέντε κρατών εις ό,τι αφορά την ευελιξία της αγοράς της εργασίας εξηγεί και τις χαμηλές ξένες επενδύσεις και την αποχώρηση ελληνικών επιχειρήσεων.
      Κύριοι Υπουργοί, αυτό που χρειαζόμαστε σήμερα είναι ακόμη πιο γρήγορους ρυθμούς υλοποίησης των μεταρρυθμίσεων και αυστηρή εποπτεία για το ότι προχωρούν σωστά όσα ήδη έχουμε ψηφίσει. Έχει μεγάλη αξία για την αξιοπιστία των προσπαθειών μας η υλοποίηση στην πράξη όσων εδώ νομοθετούμε να γίνεται με μεγάλη ταχύτητα, για να έχουν οι πολίτες απτό δείγμα αυτών των οποίων υπερασπιζόμαστε εδώ. 
      Κυρίες και κύριοι Βουλευτές ακούγεται μία κριτική για υποχρηματοδότηση των ασφαλιστικών ταμείων του 2006. Η αλήθεια είναι ότι οι επιχορηγήσεις από τον κρατικό προϋπολογισμό προς τους οργανισμούς κοινωνικής ασφάλισης και πρόνοιας είναι αυξημένες από το 2004 έως το 2005 κατά 16,5% και προβλέπεται περαιτέρω αύξηση το 2006, 7%. Πού, λοιπόν, βλέπουν κάποιοι αυτήν την υποχρηματοδότηση; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα ένα, δύο λεπτά κύριε Πρόεδρε. 
      Κριτική γίνεται και από την Κ.Ε.Δ.Κ.Ε.. Σε σχετική πρόσφατη ανακοίνωση σχολιάστηκε με αρνητικό τρόπο κάποια δήθεν μείωση των πόρων για την Τοπική Αυτοδιοίκηση. Εκτίθενται όσοι είχαν την ιδέα αυτής της ανακοίνωσης. Ψάξτε στον προϋπολογισμό, αναζητήστε την αλήθεια αυτών των ισχυρισμών. Ματαιοπονείτε. Για την ακρίβεια θα ανακαλύψετε ακριβώς τα αντίθετα, γιατί οι επιχορηγήσεις είναι αυξημένες κατά 12,7% και οι κεντρικοί αυτοτελείς πόροι αυξημένοι κατά 5,7%. Είναι δυνατόν να δέχεται κριτική τέτοιου επιπέδου η Κυβέρνηση της Νέας Δημοκρατίας. Η Κυβέρνηση αυτή δεν είναι που έσπασε τον κύκλο της φαυλότητας με τους πόρους που εισέπραττε αλλά δεν απέδιδε στην Τοπική Αυτοδιοίκηση η δική σας κυβέρνηση, η κυβέρνηση του ΠΑ.ΣΟ.Κ.; 
      Χρειάζεται μεγαλύτερη γενναιότητα εκ μέρους όσων ξεχνούν στην ανάγκη τους για κριτική, ότι εκπροσωπούν την Τοπική Αυτοδιοίκηση και όχι την Αξιωματική Αντιπολίτευση. Και με την ίδια λογική ακριβώς προσεγγίσαμε και τις Νομαρχιακές Αυτοδιοικήσεις, για τις οποίες έγινε λόγος πριν από τον κ. Ρήγα. 
      Οι Νομαρχιακές Αυτοδιοικήσεις, η αλήθεια είναι ότι φέτος διαθέτουν πλέον αυξημένους πραγματικά πόρους κατά 58,5% για επενδύσεις και αναπτυξιακά έργα, πραγματικούς πόρους απαλλαγμένους από την υποχρέωση να καταβάλλονται τα προνοιακά και άλλα βοηθήματα. 
      Αυτή είναι η αλήθεια των στοιχείων του μέτρου και της νηφαλιότητας.
      Κυρίες και κύριοι Βουλευτές, αν το 2004 ήταν μια χρονιά απογραφής και προετοιμασίας και το 2005 χρονιά μεταρρυθμίσεων, τομών και πρωτοβουλιών, το 2006 θα είναι η χρονικά ολοκλήρωσης αυτού του πρώτου κύκλου προσπαθειών της Νέας Δημοκρατίας. 
      Υποσχεθήκαμε ότι θα πετύχουμε ανάπτυξη για όλους σε όλη την Ελλάδα, ανάπτυξη πραγματική σε στέρεες βάσεις με μακρά προοπτική. Μπορούμε να τα προσφέρουμε στους ‘Ελληνες μόνο αν αλλάξουμε την εικόνα της χώρας αντιμετωπίζοντας τις προκλήσεις, χωρίς φοβίες, χωρίς δογματισμούς και ιδεοληψίες επιθετικά με αυτοπεποίθηση και σχέδιο. Και να είστε βέβαιοι και εσείς και οι Έλληνες πολίτες ότι θα πετύχουμε. Είμαστε παρόντες σ’ αυτό το σκηνικό και έχουμε σύμμαχο τη συντριπτική πλειοψηφία της κοινωνίας.
      Ο δρόμος οδηγεί με βεβαιότητα όχι μόνο σε έξοδο από τη δημοσιονομική κρίση που παραλάβαμε, αλλά σε πραγματική σύγκλιση με όσους μπορούμε να φθάσουμε, με όλους όσους είναι πιο μπροστά από εμάς, όχι γιατί είναι πιο έξυπνοι, πιο ικανοί από εμάς, από τους Έλληνες, αλλά γιατί έμαθαν να υπηρετούν τη λογική, το αυτονόητο, έμαθαν να αντιμετωπίζουν τις προκλήσεις της εποχής στην εποχή τους, χωρίς να τις μεταθέτουν στις πλάτες των παιδιών τους και των εγγονών τους. Εμείς με αυτήν την ευθύνη απευθυνόμαστε στους Έλληνες πολίτες, προσπερνούμε τις μικροκομματικές αντιπαραθέσεις και ζητούμε από όλους τους Βουλευτές να στηρίξουν αυτόν τον Προϋπολογισμό ελπίδας και διεξόδου από τα αδιέξοδα που κληρονομήσαμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Πανελληνίου Σοσιαλιστικού Κινήματος προτείνει τη σύσταση Διακομματικής Επιτροπής, κατά το άρθρο 44 του Κανονισμού της Βουλής.
      ‘Εργο της Επιτροπής θα είναι η παρακολούθηση της πολιτικής για τη μετανάστευση και η διαμόρφωση και υποβολή προτάσεων για την ουσιαστική αντιμετώπιση των προβλημάτων των μεταναστών, που διαβιούν στην Ελλάδα. 
      Η Διάσκεψη των Προέδρων, στη συνεδρίαση της 14ης Δεκεμβρίου 2005, ομόφωνα, αποδέχθηκε την πρόταση και, για λόγους αποτελεσματικής λειτουργίας της Επιτροπής, προτείνει η σύνθεσή της να περιλαμβάνει δέκα πέντε μέλη κατ’ αναλογία της δύναμης των κομμάτων.  Στην Επιτροπή θα συμμετέχει και περιορισμένος αριθμός Ευρωβουλευτών. Ορίζεται επίσης προθεσμία υποβολής των προτάσεών της μέχρι τέλος της Β΄ Συνόδου.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα αποδέχεται, ομοφώνως, την πρόταση και αποφασίζει τη σύσταση Διακομματικής Επιτροπής, σύμφωνα με το άρθρο 44 του Κανονισμού της Βουλής και με προθεσμία υποβολής της Έκθεσης μέχρι τέλους της Β΄ Συνόδου.
      Επανερχόμεθα στη συζήτηση του Προϋπολογισμού. Τελειώσαμε με τον κατάλογο των γενικών και ειδικών εισηγητών και μπαίνουμε στον κατάλογο των ομιλητών.
      Το λόγο έχει ο συνάδελφος κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Τα βασικά αίτια των προβλημάτων της οικονομίας μας, κυρίες και κύριοι συνάδελφοι, είναι ξεκάθαρα. Γνωρίζουμε τα δημοσιονομικά ελλείμματα, γνωρίζουμε ότι το δημόσιο χρέος είναι αίτιο, γνωρίζουμε ότι ο αναποτελεσματικός δημόσιος τομέας είναι αίτιο, γνωρίζουμε ότι η απουσία των αναγκαίων υποδομών για να γίνουμε παραγωγικοί είναι αίτιο, όμως υπάρχει και κάτι άλλο που είναι πολύ σημαντικό. Εξακολουθούμε και έχουμε έλλειψη ενός πρόσφορου αναπτυξιακού ή οικονομικού ήθους στη χώρα, όπου μέχρι πρότινος το κέρδος και το επιχειρείν ήταν αμαρτία, όπου μέχρι πρότινος τα περιμέναμε όλα από το κράτος, όπου το κράτος είχε ταυτιστεί με το κόμμα και γι’ αυτό είχαμε πελατειακές σχέσεις και γι’ αυτό αναπτύχθηκε η διαφθορά στο μέγεθος που τη ζήσαμε και τη ζούμε σήμερα στην Ελλάδα.
      Έχουν γίνει βέβαια βήματα και στους τέσσερις αυτούς τομείς. Διαλέξαμε, επιλέξαμε την ήπια δημοσιονομική προσαρμογή, η οποία αποδίδει. Έχουμε υψηλή αύξηση του Α.Ε.Π., μειώνεται το έλλειμμα κι έχουμε και μείωση της ανεργίας, πράγμα το οποίο αρχίζει και μας κάνει να πιστεύουμε ότι όντως αρχίζουμε να έχουμε ανάπτυξη σε αυτόν τον τόπο. 
      Στο θέμα, όμως, της προσαρμογής του ήθους αποφασίσαμε να είμαστε δραστικοί και όχι ήπιοι. Το ήθος το βλέπουμε πώς αυτήν τη στιγμή το καλλιεργούμε -το νέο αναπτυξιακό, οικονομικό ήθος- με την κάθαρση στη δικαιοσύνη, με την κατάργηση της πρακτικής των πελατειακών σχέσεων, με την επιδίωξη της διαφάνειας παντού, μετρώντας τα πάντα και προσπαθώντας να ελέγχουμε την αποτελεσματικότητα κάθε δραχμής δημοσίου χρήματος. Επανεκτιμούμε το ρόλο του κράτους και δίνουμε μία επιτέλους φιλελεύθερη πνοή στην οικονομία, μεγιστοποιώντας τις ελευθερίες επιλογών των πολιτών και ταυτόχρονα βέβαια, δίνοντάς τους και την αρμόζουσα ευθύνη.
      Πρέπει, κυρίες και κύριοι συνάδελφοι, να παραδεχθούμε ότι τα τελευταία είκοσι χρόνια αλλοιώθηκε το DNA των Ελλήνων. Οι Έλληνες είχαμε καταντήσει –και το εννοώ- στα μάτια ιδιαίτερα των Ευρωπαίων ή όποιων μας κοιτούσαν απέξω, να είμαστε λίγο αναρχικοί, λίγο καταφερτζήδες, με ροπή στην παρανομία, κοινωνικά αναίσθητοι, χωρίς ιδιαίτερο σεβασμό στο περιβάλλον μας, να φοβόμαστε την παγκοσμιοποίηση. Αυτή ήταν η Ελλάδα. Και το είπε και ο τέως Πρωθυπουργός, ο κ. Σημίτης, από αυτό εδώ το Βήμα. Αυτή είναι η Ελλάδα. Με ηττοπάθεια. Το θυμόμαστε όλοι. Την εποχή που οι άνεμοι της αλλαγής της παγκοσμιοποίησης έπνεαν, εμείς χτίζαμε αναχώματα, μετερίζια για να κρυφτούμε.
      Η Νέα Δημοκρατία έχει μία εντελώς διαφορετική αντίληψη. Αυτοί οι άνεμοι για εμάς είναι ευπρόσδεκτοι. Κι εμείς χτίζουμε ανεμόμυλους για να τους εκμεταλλευτούμε. Διότι πιστεύουμε ότι οι Έλληνες μπορούν να μεγαλουργήσουν, αρκεί να έχουν ξεκάθαρους κανόνες παιχνιδιών, να έχουν νόμους οι οποίοι να ισχύουν, να μπορούν να υπάρχουν προϋποθέσεις ανταγωνισμού και επιτέλους, το επιχειρείν να υποδαυλίζεται και να μην ανακόπτεται. 
      Μιλάμε πολλές φορές για έσοδα ως μεγάλο στοίχημα του Προϋπολογισμού, πώς θα αυξήσουμε τα έσοδα.
      Κύριοι Υπουργοί, όσο κι αν βελτιώσουμε τους δυστυχώς ανεξέλεγκτους μηχανισμούς περισυλλογής εσόδων, δεν πιστεύω ότι θα πετύχουμε ποτέ το θεμιτό εάν δεν αλλάξει στην Ελλάδα η φορολογική συνείδηση, εάν οι πολίτες δεν συνειδητοποιήσουν ότι τα χρήματα τα οποία πληρώνουν ως φόρους πηγαίνουν για καλό σκοπό. Να ανακτήσουν οι πολίτες επιτέλους τη δικαίως χαμένη τους εμπιστοσύνη στο κράτος. 
      Γι’ αυτό κάνουμε μεταρρυθμίσεις παντού. Μεταρρυθμίσεις για τη βελτίωση της ανταγωνιστικότητας της οικονομίας μας, μεταρρυθμίσεις για τη διασφάλιση του ανταγωνισμού μέσα στην Ελλάδα, μετρήσεις και αξιολόγηση παντού, ιδιαίτερα ως προς τη διάθεση του δημοσίου χρήματος. Και βέβαια προσπαθούμε να έχουμε στοχευμένη κοινωνική πολιτική.
      Έγινε μεγάλη κουβέντα στην αρχή του χρόνου για το περίφημο επίδομα θέρμανσης, αν πρέπει να το δώσουμε, πόσο θα είναι, αν έχουμε τα λεφτά. Το ζήτημα δεν είναι ούτε το πόσο θα είναι ούτε το αν πρέπει. Σε ποιους είναι το ζήτημα.
      Άκουσα τον εισηγητή μας, τον Μάριο τον Σαλμά, εδώ που μας μιλούσε για την Αιτωλοακαρνανία με τους ανάπηρους μαϊμού και με τους τυφλούς μαϊμού. Αυτή είναι η πραγματικότητα. Και στην Κέρκυρα, στο δικό μου το Νομό, αυτή είναι η πραγματικότητα. Δεν μπορούμε να εντοπίσουμε τους πολίτες που έχουν πραγματική ανάγκη και καρπούνται κοινωνικών ωφελημάτων και προνομίων άνθρωποι που δεν έχουν ανάγκη. Αυτή είναι η σημερινή εξακολουθούμενη πραγματικότητα στην Ελλάδα εναντίον της οποίας παλεύει με σύστημα και συνέπεια η σημερινή Κυβέρνηση.
      Κι εμένα, κύριε Ρήγα, όπως είπατε πριν, μου μιλάει κόσμος στο δρόμο. Εμένα στην Κέρκυρα ξέρετε τι μου λένε; «Όσο κι αν σφίγγουμε τη φούμπια στο λουρί, προκοπή δεν βλέπουμε». «Θα ιδούμε φως αμιά;», μου λένε οι Κερκυραίοι. Και τους μιλάω κάθε μέρα. Η απάντηση που αυτοί περιμένουν, δεν είναι, ναι, θα δούμε φως. Περιμένουν να τους εξηγήσουμε γιατί δεν έχουν δει φως μέχρι στιγμής.
      Κι εδώ δυστυχώς πρέπει, κυρίες και κύριοι συνάδελφοι, ιδιαίτερα εμείς της Νέας Δημοκρατίας, να εξηγήσουμε στον κόσμο μία βασική αρχή στην οικονομική πολιτική, την αρχή της χρονικής υστέρησης. Ο κόσμος είναι δυσαρεστημένος με την οικονομική πραγματικότητα –κι εγώ είμαι- διότι σήμερα ζούμε σ’ ένα περιβάλλον το οποίο καθορίζεται από επιλογές άλλων, προηγούμενων κυβερνήσεων και σε ορισμένα ζητήματα, όπως το χρέος, επιλογές που έγιναν στα μέσα της δεκαετίας του ’80. Αυτή είναι η πραγματικότητα.
      Η πολιτική Καραμανλή, η πολιτική της Κυβέρνησης της Νέας Δημοκρατίας, αποκλείεται να μπορεί να αποδώσει πριν το 2007. Αυτή είναι η πραγματικότητα. Και αυτό νομίζω ότι ο κόσμος έχει αρχίσει και το καταλαβαίνει.
      Βέβαια, υπάρχουν τομείς όπου έχουμε πάει καλά. Στον τουρισμό, για παράδειγμα, έχουμε διπλάσιο ποσοστό αύξησης εσόδων, πράγμα το οποίο βέβαια είχε προβλεφθεί από το Παγκόσμιο Συμβούλιο Τουρισμού, αλλά αμφισβητούνταν εκτενώς σ’ αυτήν την Αίθουσα και ιδιαίτερα από την Αντιπολίτευση. Και αυτό είναι καλό όχι διότι η Κέρκυρα είναι τουριστικός προορισμός και επιχαίρω εγώ προσωπικώς, αλλά είναι καλό για την Ελλάδα εν γένει, διότι όπως γνωρίζουμε το 18% του εθνικού πλούτου οφείλεται στον τουρισμό. Ένα εκατομμύριο άνθρωποι ζουν από τον τουρισμό στην Ελλάδα. Και βέβαια, πάνω απ’ όλα, είναι η καινούργια εικόνα της Ελλάδας, είναι η εικόνα του νέου ήθους, είναι η εικόνα ενός συστηματικού και αποτελεσματικού κράτους που επιτέλους έχουμε τη χαρά να μπορούμε συγκροτημένα και συστηματικά να διαφημίζουμε στο εξωτερικό.
      Άκουσα αυτές τις δύο ημέρες την κριτική του ΠΑ.ΣΟ.Κ., η οποία εστιάζεται σε τρία βασικά σημεία: Το ένα είναι η κλασική κινδυνολογία: ο Προϋπολογισμός είναι δήθεν άσκηση επί χάρτου, μη εφαρμόσιμος και ψευδεπίγραφος. Το δεύτερο είναι μια φιλοσοφία που εξακολουθεί το ΠΑ.ΣΟ.Κ. και εκφράζει. Επιτρέψτε μου να τη χαρακτηρίσω. Εγώ θεωρώ ότι είναι λαϊκίστικη, είναι ανακριβής και κρατικίστικη. Λέτε ότι πλήττονται τάχα οι εργαζόμενοι, τη στιγμή κατά την οποία οι πραγματικοί τους μισθοί αυξάνονται σε αντίθεση με άλλες χώρες της Ευρωπαϊκής Ένωσης, όπου μειώνονται ή μένουν στάσιμοι. Λέτε πολλές φορές «γιατί δεν δίνετε περισσότερα για την υγεία, για την κοινωνική πολιτική;», δίχως ποτέ να αναρωτηθείτε από πού θα πάρουμε αυτά τα χρήματα. Αλλά η προκλητικότερα αβάσιμη κριτική είναι αυτή που άκουσα χθες από τον εισηγητή σας, τον κ. Μακρυπίδη -και δυστυχώς σήμερα επαναλήφθηκε από τον κ. Ρήγα- περί το Γ΄ Κοινοτικό Πλαίσιο Στήριξης. Μας είπε ο κ. Μακρυπίδης –και επανήλθε ο κ. Ρήγας σήμερα- ότι φταίμε περίπου που χάνουμε 6.000.000.000 ευρώ από το Γ΄ Κοινοτικό Πλαίσιο Στήριξης και εισαγωγικά αυτό είναι αποτέλεσμα της έλλειψης σχεδιασμού του προγραμματισμού και της ανικανότητάς μας. Μας είπε ο κ. Μακρυπίδης: «Βάλατε χαμηλά τον πήχη και περάσατε από κάτω».
      Κυρίες και κύριοι συνάδελφοι, στο Β΄ Κοινοτικό Πλαίσιο Στήριξης, που το ΠΑ.ΣΟ.Κ. διαχειρίστηκε, χάσαμε το 10%. Η υλοποίηση του Γ΄ Κ.Π.Σ. ξεκίνησε με δεκαοκτώ μήνες καθυστέρηση. Δεκαοκτώ μήνες περιμέναμε να ξεκινήσουμε το Γ΄ Κοινοτικό Πλαίσιο Στήριξης γι’ αυτό και αγωνιζόμαστε τώρα με το ν+2.  Είχαμε ελλιπή προγραμματισμό, είχαμε προγραμματικό κατακερματισμό, είχαμε συγκεντρωτισμό χρηματοδοτικό και οργανωτικό, είχαμε προβλήματα στο σύστημα ανάθεσης και εκτέλεσης των έργων, τα οποία τα ξέρουμε και το αποτέλεσμα βέβαια είναι ότι είμαστε τελευταίοι στις δεσμεύσεις και προτελευταίοι στις απορροφήσεις. Αυτή είναι η πραγματικότητα. Είναι αναστρέψιμη; Δύσκολα. Παλεύουμε. Παλεύουμε και με αλχημείες, για να θυμηθώ το Νοσοκομείο Κέρκυρας και το Νοσοκομείο Κατερίνης, έργα ενταγμένα στο Γ΄ Κοινοτικό Πλαίσιο Στήριξης, που προσπαθούμε να τα σώσουμε με όποιες δυνάμεις έχουμε στα πλαίσια του νόμου.
      Εμείς αναγνωρίζουμε ότι η Ελλάδα απέτυχε. Πηγαίναμε με ρυθμούς χελώνας, την ώρα που οι άλλοι έτρεχαν. Έχουμε εντοπίσει σε τι συνίσταται το καβούκι μας: γραφειοκρατία, πελατειακές σχέσεις, κακό κράτος. Και αυτό πολεμάμε να σπάσουμε με τις μεταρρυθμίσεις. Το όνειρό μας είναι να γίνουμε κι εμείς, όπως οι Ιρλανδοί, μια γαλανόλευκη τίγρη της Μεσογείου. Οι Ιρλανδοί, ξέρετε, είναι γνωστοί ως η Κέλτικη τίγρη της Ευρώπης. Η Ελλάδα μπορεί να αναδειχθεί και να γίνει η καινούργια γαλανόλευκη τίγρη της Μεσογείου, εάν αυτά τα οποία σχεδιάζουμε, υλοποιηθούν με τη συνέπεια, με την οποία τα σχεδιάζουμε. 
      Και βέβαια ένα από τα πράγματα που πρέπει να ολοκληρωθούν είναι η επανίδρυση του κράτους, για την οποία πιστεύω ότι ο Προϋπολογισμός είναι ένα εξαιρετικό εργαλείο. Εγώ θεωρώ, ακούγοντας και τον εισηγητή μας χθες, τον κ. Μητσοτάκη, ότι αν πάμε σ’ έναν Προϋπολογισμό μηδενικής βάσης, μπορούμε να επιτύχουμε επανίδρυση του κράτους με εργαλείο τον Προϋπολογισμό, κύριε Υπουργέ.
      Το μήνυμα μου είναι τριπλό: Πρώτον, προς τους πολίτες ότι εξελίσσεται μια σημαντική προσπάθεια σε όλα τα μέτωπα για τη βελτίωση της οικονομικής κατάστασης της χώρας, η οποία αποδίδει. Δεύτερον, στους Κερκυραίους που ανησυχούν να τους πω ότι σύντομα δεν θα είμαστε άλλο πίσω του ήλιου. Και στην Κυβέρνηση να σας πω, κυρίες και κύριοι Υπουργοί, ότι η Κέρκυρα σας πιστεύει, βλέπει την προσπάθεια, εκτιμά τη συνέπεια και την ειλικρίνεια και στηρίζει με ενθουσιασμό την Κυβέρνηση του Κώστα Καραμανλή, διότι η φιλελεύθερη Κέρκυρα αρέσκεται να πιστεύει ότι έρχεται στην Ελλάδα νοικοκύρεμα, αξιοκρατία και δικαιοσύνη. Καλή επιτυχία. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, επειδή η συζήτηση του Προϋπολογισμού είναι μια κορυφαία στιγμή της κοινοβουλευτικής περιόδου κι επειδή ο Προϋπολογισμός φανερώνει έμπρακτα την πολιτική κατεύθυνση μιας κυβέρνησης, εγώ τουλάχιστον θα επιδιώξω να συζητήσω επί του Προϋπολογισμού και όχι επί ανεμόμυλων, όπως ακούσαμε από τον προηγούμενο ομιλητή ή, τέλος πάντων, γενικές και αόριστες τοποθετήσεις, που ακούμε συστηματικά από τους ομιλητές της Νέας Δημοκρατίας.
      Αυτό που τουλάχιστον βλέπουμε εμείς, κύριε Υπουργέ, είναι ότι ο Προϋπολογισμός, που καταθέσατε, είναι ένας ταξικός Προϋπολογισμός, μια δεξιά πολιτική, την οποίαν εφαρμόζετε δι’ αυτού υπέρ των ολίγων, των υψηλών εισοδημάτων και εναντίον των εργαζομένων, των μισθωτών, των μικρομεσαίων, των συνταξιούχων. Θα μου πείτε, αυτή είναι μια συνθηματολογία που αρχίσαμε και που καταθέτουμε μέσα σ’ αυτήν την Αίθουσα; Εμείς λέμε ότι δεν είναι μια συνθηματολογία απλή, αλλά θα είναι τα αποκαλυπτήρια αυτής της πολιτικής, η οποία έμπρακτα γίνεται ξεκάθαρη μέσα από το κείμενο του Προϋπολογισμού που μας έχετε θέσει.   
      Όταν διαβάζουμε τα στοιχεία αυτής της πολιτικής, που σας ανέφερα ήδη, είναι πολύ φανερό προς τα πού πέφτει το βάρος αυτού του Προϋπολογισμού και ποιοι καλούνται να «πληρώσουν τη νύφη», ποιοι καλούνται να επωμισθούν τα βάρη αυτής της πολιτικής, που θέλει να εφαρμόσει η Νέα Δημοκρατία. Τα επιπλέον έσοδα είναι 3,5 δισεκατομμύρια ευρώ, δηλαδή είναι οι φόροι που πρέπει να πληρώσουν οι μισθωτοί, οι συνταξιούχοι, οι μη προνομιούχοι, μέσα σ’ αυτόν το χρόνο λόγω της πολιτικής της αναδιανομής που κάνετε και η οποία είναι φανερή, καθώς το φορολογητέο εισόδημα των φυσικών προσώπων αυξάνεται κατά 9.2% και είναι 750.000.000 ευρώ, όταν εν αντιθέσει ο φόρος εισοδήματος των νομικών προσώπων αυξάνεται μόλις 3.9%, δηλαδή 182.000.000 ευρώ. 
      Οι έμμεσοι φόροι αυξάνονται κατά 8.4% και οι άμεσοι φόροι αυξάνονται κατά 6.3%. Αυτή η σχέση έμμεσων και άμεσων φόρων εάν δεν δείχνει τη διάθεση να επωμισθούν τα βάρη η πλατιά μάζα του λαού, οι χαμηλόμισθοι και οι άνθρωποι οι οποίοι βρίσκονται σε αδυναμία να αντεπεξέλθουν στην καθημερινότητά τους, τότε πρέπει να μας πείτε ποια είναι η πολιτική υπέρ του λαού.
      Το Σεπτέμβριο του 2003 η κυβέρνηση του ΠΑ.ΣΟ.Κ. εξήγγειλε την αύξηση των 30 ευρώ στη σύνταξη του Ο.Γ.Α.. Άκουσα προηγουμένως τον εισηγητή της Νέας Δημοκρατίας κ. Ζώη να λέει ότι δέσμευση του ίδιου και του κάθε Βουλευτή της Νέας Δημοκρατίας είναι ότι η σύνταξη του Ο.Γ.Α. θα φτάσει τα 320 ευρώ έως το 2008 και τα 230 ευρώ το Ε.Κ.Α.Σ.. Στον Προϋπολογισμό αυτό βλέπουμε ότι δίνετε για Ε.Κ.Α.Σ. 10 ευρώ αύξηση και στη σύνταξη του Ο.Γ.Α. 15 ευρώ αύξηση. 
      Θυμάμαι, αφού μέχρι στιγμής είναι πολύ κοντινό το διάστημα, τις τοποθετήσεις σας -γιατί μίλησε για κραυγές και λαϊκισμό ο κ. Ζώης- περί ψίχουλων και περί της αύξησης του ενός κουλουριού την ημέρα, όσον αφορούσε τα 30 ευρώ.
      Και αναρωτιέμαι, κύριε Υπουργέ, το εξής: Εάν τα 30 ευρώ, το ένα κουλουράκι που έδινε η κυβέρνηση του ΠΑ.ΣΟ.Κ., σας φαινόντουσαν ελάχιστα, τα 15 ευρώ τι είναι; Είναι το σουσάμι από το κουλούρι; Και εάν αυτός δεν είναι ο ορισμός της πολιτικής εξαπάτησης και δεν είναι ο ορισμός της κραυγής και του λαϊκισμού γι’ αυτά που έλεγε ο τότε Πρωθυπουργός, ποιος είναι ο δικός σας ορισμός; Δεν θα πρέπει να πείτε ένα συγγνώμη για την αναντιστοιχία των τότε τοποθετήσεών σας και της πολιτικής με βάση την οποία λειτουργείτε;
      Θα πρέπει να δίνετε 33 ευρώ το χρόνο αύξηση στη σύνταξη του Ο.Γ.Α. για να πιάσετε το στόχο σας. Το 2005 δώσατε 12 ευρώ. Το 2006 δίνετε 15 ευρώ. Πώς θα καλύψετε το στόχο σας; Δεν υπάρχει περίπτωση να τον καλύψετε. Αυτή η αναντιστοιχία δεν είναι πολιτική εξαπάτηση;
      Λέτε στη εισηγητική έκθεση του προσχεδίου σας ότι η πραγματική αύξηση του μέσου μισθού είναι 1.7%. Δεν έχουμε για πρώτη φορά μετά από δώδεκα χρόνια απόκλιση των ελληνικών εισοδημάτων από τα ευρωπαϊκά, δεδομένου ότι την περίοδο 1994 - 2003 είχαμε πραγματική αύξηση στους μισθούς 21% και στις συντάξεις 27%; Και να θυμηθούμε την τριετία 1990 - 1993 που είχαμε αντίστοιχα μείωση της τάξεως του 7.5% και του 11%. 
      Αυτές οι -πρώτη φορά στα δώδεκα χρόνια- αποκλίσεις των ελληνικών εισοδημάτων, δεν καταγράφονται ως δικές σας πολιτικές αποτυχίες;
      Άλλο ένα στοιχείο το οποίο δείχνει τον ταξικό και δεξιό χαρακτήρα αυτού του νομοσχεδίου είναι οι μεταρρυθμίσεις. Οι εισηγητές τόνισαν πολύ αυτή την πολιτική των μεταρρυθμίσεων.
      Θεωρεί η Νέα Δημοκρατία ότι το κόστος εργασίας ευθύνεται για τη σχετικά χαμηλή ανταγωνιστικότητα των ελληνικών προϊόντων και των υπηρεσιών. Πιστεύει ότι αντιμετωπίζοντας το κόστος εργασίας με τη μείωση των εισοδημάτων και τη διεύρυνση της ψαλίδας των χαμηλών εισοδημάτων με των υψηλών, θα μπορέσει να κάνει πιο ανταγωνιστική την ελληνική οικονομία, τα προϊόντα της και τις υπηρεσίες της. 
      Αν πιστεύετε ότι πρέπει να είναι το πρότυπο του Έλληνα εργαζόμενου ο εργαζόμενος της Βουλγαρίας, της Αλβανίας ή της Τουρκίας και η εισοδηματική του και η ποιοτική του κατάσταση, πρέπει αυτό να μας το ξεκαθαρίσετε απόλυτα. 
      Σε αντίθεση με αυτήν την πολιτική που κάνετε για τους εργαζόμενους, είχαμε τη μείωση των φορολογικών συντελεστών των επιχειρήσεων, η οποία δεν είχε αποτέλεσμα καθώς υπήρχε και η ταυτόχρονη κατάργηση του αφορολόγητου αποθεματικού και η οποία ήταν της τάξεως των 800.000.000 ευρώ. Να βάλουμε και το 1.000.000 ευρώ κέρδη των εργοδοτών από το ελαστικό οκτάωρο και τη μείωση των υπερωριών; Ε, λοιπόν, 2.000.000. ευρώ υπέρ αυτών του μεγάλου κεφαλαίου και των οικονομικά ισχυρών, το οποίο καλείται να πληρώσει το χαμηλό εισόδημα. 
      Και θα κλείσω λέγοντάς σας κάτι πολύ απλό. Θεωρείτε ως μεγάλη σας επιτυχία τη μείωση του ελλείμματος στο 2,8% ενώ πήγατε στο 4,3%. Επειδή είναι και ο κ. Δούκας εδώ θα σας πω το εξής:
      Κύριε Δούκα, θεωρείτε ότι είναι δική σας επιτυχία η μείωση από το 6,6% στο 4,3% όταν δεν είχαμε το 1,82 δισεκατομμύρια ευρώ ή το 1% του Α.Ε.Π. από τα ολυμπιακά έργα, τα 140.000.000 ευρώ ή 0,7% του Α.Ε.Π. για μη επαναλαμβανόμενες δαπάνες προετοιμασίας των Ολυμπιακών Αγώνων, τα 336.000.000 ευρώ ή 0,19% του Α.Ε.Π. από μη επαναλαμβανόμενες έκτακτες αποζημιώσεις του προσωπικού για τους Ολυμπιακούς Αγώνες, τα 800.000.000 ευρώ του Α.Ε.Π. από τη μεταφορά τόκων στα επόμενα χρόνια και τα 850.000.000 ευρώ ή το 0,50% του Α.Ε.Π. από το φορολογικό πακέτο του Μαρτίου, την αύξηση του συντελεστή του Φ.Π.Α. και της φορολογίας στα ποτά και στα φθηνά τσιγάρα; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΒΑΣΙΛΕΙΟΣ ΟΙΚΟΝΟΜΟΥ: Αυτό, κύριε Δούκα, είναι το 2,20% του Α.Ε.Π. Το είχατε βγάλει 6,6% με την απογραφή, το πήγατε στο 4,3%. Ξέρετε πόσο σας μένει με τη δική σας πολιτική να κάνετε; Αυτά τα βρήκατε έτοιμα. Σας μένει 0,1%. Αυτό το θεωρείτε μεγάλη επιτυχία;
      Νομίζω ότι αυτό αποδεικνύει περίτρανα ότι ο Προϋπολογισμός είναι και δεξιός, ταξικός προϋπολογισμός και δεν δίνει λύση στα προβλήματα της χώρας. 
      ΠΡΟΕΔΡΕΥΩΝ (Ιωάννης Τραγάκης): Θα είμαι αυστηρός στο χρόνο για το καλό όλων σας, γιατί θέλουμε να μιλήσουν όσο το δυνατόν περισσότεροι συνάδελφοι. 
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, η συζήτηση του Kρατικού Προϋπολογισμού γίνεται σε μια περίοδο που η επίθεση του κεφαλαίου της Ευρωπαϊκής Ένωσης και της Κυβέρνησης σε βάρος της εργατικής τάξης και των άλλων λαϊκών στρωμάτων έχει περάσει σε μια νέα σκληρότερη φάση. Η επίθεση αγκαλιάζει όλες τις πλευρές της ζωής της εργατικής τάξης. Αυτό φαίνεται και από τα αντιλαϊκά μέτρα που παίρνει η Κυβέρνηση, γιατί συνεχίζεται και σήμερα η παρακολούθηση εργατικών συνδικάτων αφού οι ασφαλίτες μπαίνουν μέσα ακόμη και σε κλειστούς χώρους συσκέψεων. Συνεχίζονται τα αγροτοδικεία σε όλη τη χώρα παρά τις αντίθετες δεσμεύσεις της σημερινής Κυβέρνησης, η οποία όταν ήταν αντιπολίτευση δεσμεύονταν ότι θα σταματήσει τα αγροτοδικεία του ΠΑ.ΣΟ.Κ.. Συνεχίζονται καθημερινά οι διώξεις συνδικαλιστών του ταξικού συνδικαλιστικού κινήματος και φαίνεται από την ψήφιση νέων αντεργατικών, αντιλαϊκών νόμων μέσα στο 2005, όπως ο νόμος για την κατάργηση του οκταώρου, ο οποίος συμπληρώνει τον προηγούμενο νόμο της Νέας Δημοκρατίας, το ν. 1892/90, αλλά και τους δυο αντεργατικούς νόμους του ΠΑ.ΣΟ.Κ. το ν. 2639/98 και το ν. 2874/00. 
      Είναι νόμοι που καταργούν το οκτάωρο. Με το νόμο αυτόν οι εργαζόμενοι θα δουλεύουν δέκα και δώδεκα ώρες την ημέρα χωρίς να πληρώνονται, πέραν του οκταώρου. Είναι νόμος με τον οποίο μειώνονται οι αποδοχές των υπερωριών, νόμος που κάνει τη ζωή του εργάτη «λάστιχο», που ανατρέπει κάθε οικογενειακό προγραμματισμό, που αυξάνει την εκμετάλλευση της εργατικής τάξης, που αυξάνει τα κέρδη των αφεντικών. 
      Ψήφισε την προηγούμενη εβδομάδα νόμο για το ξεπούλημα όσων Δ.Ε.Κ.Ο. δεν πρόλαβε να ξεπουλήσει το ΠΑ.ΣΟ.Κ., ανατρέποντας εργασιακές σχέσεις σε παλιούς και νέους εργαζόμενους, νόμο με τον οποίο πολύ γρήγορα θα έρθουν οι φουσκωμένοι λογαριασμοί στα σπίτια όλων. Ψήφισε τον αντιασφαλιστικό νόμο για τους τραπεζοϋπαλλήλους, χαρίζοντας δισεκατομμύρια στους τραπεζίτες και φορτώνοντας τη ζημιά στο Ι.Κ.Α.. Ψήφισε το νόμο για την απελευθέρωση του ωραρίου όλων των καταστημάτων, για να ολοκληρωθεί η απελευθέρωση του ωραρίου που ξεκίνησε το ΠΑ.ΣΟ.Κ. στα πολυκαταστήματα.
      Σήμερα η Κυβέρνηση ανακοίνωσε και την κατάργηση της κυριακάτικης αργίας. Θα ανοίγουν –λέει- τα μαγαζιά μετά την εκκλησία. Φαίνεται από την αχαλίνωτη ακρίβεια που κατατρώει τα λαϊκά εισοδήματα, από τις χιλιάδες απολύσεις εργαζομένων, το κλείσιμο επιχειρήσεων, τη μετανάστευση πάνω από τρεισήμισι χιλιάδων ελληνικών επιχειρήσεων που πήγαν σε γειτονικές χώρες, απολύοντας δεκάδες χιλιάδες εργαζόμενους, για να πολλαπλασιάσουν τα κέρδη τους, μιας και οι κυβερνήσεις της Νέας Δημοκρατίας και του ΠΑ.ΣΟ.Κ. τους επιδοτούν με ζεστό χρήμα για να φύγουν έξω. Εκεί βρίσκουν και φθηνή πρώτη ύλη και φθηνά μεροκάματα, δεν πληρώνουν και δασμούς για να φέρουν τα προϊόντα στη χώρα μας, τα οποία είναι πιο ανταγωνιστικά απ’ αυτά που παράγονται στη χώρα μας.
      Η Κυβέρνηση της Νέας Δημοκρατίας, συνεχίζοντας την πολιτική του ΠΑ.ΣΟ.Κ., κατέθεσε τον Κρατικό Προϋπολογισμό για το 2006, ο οποίος υπηρετεί με συνέπεια και συνέχεια τα συμφέροντα του κεφαλαίου, δίνει μεγαλύτερα προνόμια και φοροαπαλλαγές στο κεφάλαιο για να γίνουν οι βιομήχανοι πιο ισχυροί, ενώ για τους εργαζόμενους επιφυλάσσει νέα καταιγίδα αντεργατικών μέτρων και εργασιακών και ασφαλιστικών δικαιωμάτων, τα οποία χτυπιούνται.
      Η Κυβέρνηση με την πολιτική της επιφυλάσσει απολύσεις, ανεργία, αύξηση της μερικής απασχόλησης, συμβάσεις έργου, συμβάσεις ακόμα και μιας εβδομάδας και μιας μέρας, δελτία παροχής υπηρεσιών. Επιφυλάσσει τη συνέχιση της αβεβαιότητας για τους συμβασιούχους. Η Κυβέρνηση επιφυλάσσει με το νέο Προϋπολογισμό την καθήλωση των μισθών και των συντάξεων με πρόσχημα τα ελλείμματα των ταμείων που δημιούργησαν οι ίδιες οι κυβερνήσεις της Νέας Δημοκρατίας και του ΠΑ.ΣΟ.Κ. με τις πολιτικές τους. Με την αιτιολογία ότι ο πληθυσμός γηράσκει προτείνουν και η Ευρωπαϊκή Ένωση και ο Σύνδεσμος Βιομηχάνων και το Συμβούλιο της Επικρατείας να αυξηθούν τα όρια ηλικίας συνταξιοδότησης αλλά και να μειωθούν οι συντάξεις και τα επιδόματα.
      Αλήθεια, κύριοι Βουλευτές, ξέρετε πόσο είναι σήμερα οι μισθοί και τα μεροκάματα, οι συντάξεις και τα επιδόματα; Αλήθεια, πού θέλετε να τα φτάσετε; Ακόμα πιο κάτω; Θα πιάσουν πάτο! Το βασικό μεροκάματο σήμερα είναι στα 26 ευρώ μεικτά. Ο κατώτερος μισθός είναι στα 571 ευρώ μεικτά. Μπορεί να ζήσει οικογένεια με τόσα λίγα έσοδα, με τόσο χαμηλούς μισθούς; 
      Το 70% των συνταξιούχων του Ι.Κ.Α., του Τ.Ε.Β.Ε., του Τ.Σ.Α., του Τ.Α.Ε., του Ο.Γ.Α. και άλλων ταμείων παίρνει από 212 ευρώ έως 500 ευρώ το μήνα. Γι’ αυτό οι συνταξιούχοι είναι κάθε μέρα στους δρόμους και εσείς αλλά και οι προηγούμενοι τους χορτάσατε υποσχέσεις, όπως και τους ανέργους, οι οποίοι είναι περισσότεροι από μισό εκατομμύριο με τα δικά σας επίσημα στοιχεία. Ταμείο ανεργίας, όμως, παίρνουν μόνο οι εκατό χιλιάδες και αυτοί παίρνουν 329 ευρώ το μήνα βασικό, ενώ το επίδομα των παιδιών στον ιδιωτικό τομέα –άκουσον, άκουσον- το παίρνει ο ένας από τους δύο γονείς. Και ξέρετε πόσο είναι; Οκτώ ευρώ το μήνα. Να το χαίρεστε τέτοιο οικογενειακό επίδομα για τα παιδιά! Και θέλετε να αυξηθεί και  ο πληθυσμός της Ελλάδας!
      Αυτό είναι το ενδιαφέρον σας. Όλα τα παραπάνω, μεροκάματο, συντάξεις, επιδόματα είναι καθηλωμένα γιατί συμφωνεί και υπογράφει η πλειοψηφία της Γ.Σ.Ε.Ε., η οποία συμφωνεί  και στη μερική απασχόληση, στην ενοικίαση εργαζομένων, στα τοπικά σύμφωνα απασχόλησης. Στο όνομα της ανταγωνιστικότητας των επιχειρήσεων με τη συμμετοχή της στους κοινωνικούς διαλόγους, η Κυβέρνηση με την πολιτική σας έδωσε τεράστια κέρδη με κίνητρα και φοροαπαλλαγές στο μεγάλο κεφάλαιο. Το 2005 η Κυβέρνηση έδωσε στην πλουτοκρατία πάνω από 520.000.000 ευρώ από τη μείωση της φορολογίας ενώ τους έδωσε πάνω από 611.000.000 ευρώ κρατική επιχορήγηση από το πρόγραμμα δημοσίων επενδύσεων. Όλα αυτά τα πληρώνει ο ελληνικός λαός. 
      Με την αύξηση του Φ.Π.Α. άρπαξαν από τον ελληνικό λαό το 2005 πάνω από 600.000.000 ευρώ, ενώ το 2006 θα αρπάξουν από τον ελληνικό λαό 890.000.000 ευρώ. Η νέα αντιλαϊκή επίθεση της Κυβέρνησης διαπερνά όλον τον Προϋπολογισμό. Είναι εφαρμογή των αποφάσεων της Ευρωπαϊκής Ένωσης που την στηρίζουν και η Νέα Δημοκρατία και το ΠΑ.ΣΟ.Κ. και ο Συνασπισμός. Αποτελεί προσαρμογή του Προϋπολογισμού στις απαιτήσεις της ανταγωνιστικότητας και της κερδοφορίας των βιομηχάνων. Προχωρά στην οικοδόμηση ενός νέου συστήματος δήθεν κοινωνικής ασφάλισης που δεν έχει καμιά σχέση με την ουσία της κοινωνικής ασφάλισης. Μειώνει τις επιχορηγήσεις προς τα ασφαλιστικά ταμεία τα οποία οδηγούνται στο δανεισμό για να καλύψουν τις ανάγκες τους. Η μαύρη εργασία ξεπερνά το ένα εκατομμύριο εργαζόμενους με τεράστιες απώλειες για το Ι.Κ.Α.. Την ίδια στιγμή οι εργοδότες δεν πληρώνουν τις εισφορές στο Ι.Κ.Α. και η εισφοροδιαφυγή ξεπερνά το 1,5 δισεκατομμύριο ευρώ το χρόνο. Πρόσφατα, ο διοικητής του Ι.Κ.Α. πρότεινε νέο τρόπο υπολογισμού των συντάξεων για να καταλήξουν να γίνουν αυτές επιδόματα πείνας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το 1990 η συμμετοχή του κράτους προς το Ι.Κ.Α. στο 1,47 του Κρατικού Προϋπολογισμού. Το ΠΑ.ΣΟ.Κ. τη μείωσε στο 0,92% με το ν. 3029/2003 που ζητά η Γ.Σ.Ε.Ε. να εφαρμοστεί. Οι εργάτες δεν χρωστάνε σε κανέναν ούτε μια δραχμή. Δεν έχουν να απολογηθούν σε κανέναν. Όσα μαζεύει το Ι.Κ.Α. είναι λεφτά των εργατών. Να πληρώσουν το κράτος και οι εργοδότες, αυτοί που δεν πλήρωσαν ποτέ.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Το Κ.Κ.Ε. τονίζει για άλλη μια φορά ότι αν δεν ηττηθεί αυτή η πολιτική που υποστηρίζει τα κέρδη του κεφαλαίου δεν πρόκειται να περισσέψουν χρήματα για τους εργαζόμενους και για τα άλλα λαϊκά στρώματα. Το Κ.Κ.Ε. επαναλαμβάνει ότι τα λαϊκά προβλήματα δεν πρόκειται να λυθούν όσο ο πλούτος που παράγεται πηγαίνει στα χέρια των κεφαλαιοκρατών. Ακόμα και σήμερα, σ’ αυτό το σύστημα που έφαγε τα ψωμιά του, μπορούμε με τους αγώνες μας να αποσπάσουμε 1.300 ευρώ κατώτερο μισθό, 52 ευρώ κατώτερο μεροκάματο, 1.050 ευρώ κατώτερη σύνταξη και 1.050 ταμείο ανεργίας για όσο διαρκεί η ανεργία.
      ΠΡΟΕΔΡΕΥΩΝ (Ιωάννης Τραγάκης): Θα σας παρακαλέσω να μη φέρνετε σε δύσκολη θέση το Προεδρείο. Έχουμε υποχρέωση να μιλήσουν όσο το δυνατόν περισσότεροι συνάδελφοι. Ανατρέχοντας στους περσινούς χρόνους, όσον αφορά στον Προϋπολογισμό, βλέπω ότι σήμερα έχουμε ξεφύγει λίγο.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κυρίες και κύριοι συνάδελφοι, τον Προϋπολογισμό του 2006 τον χαρακτηρίζει και τον διαπερνά όσο ποτέ άλλοτε η υιοθέτηση της νεοφιλελεύθερης πρότασης για την αντιμετώπιση του οικονομικού, κοινωνικού και αναπτυξιακού προβλήματος της χώρας. Η Κυβέρνηση της Νέας Δημοκρατίας εγκαταλείπει κάθε προγραμματική διαδικασία σχεδιασμού της ανάπτυξης και με απόντα τον κοινωνικό έλεγχο προβάλλει ως όραμα για το μέλλον της χώρας και ως αναπτυξιακό πρότυπο ό,τι αποτελεί την έκφραση της προσωπικής δράσης και των επιδιώξεων του κεφαλαίου, το οποίο τελικά καθορίζει το περιεχόμενο και τα κριτήρια της αναπτυξιακής πολιτικής.
      Έτσι με ευθύνη της νέας Κυβέρνησης μετά από τρία Κοινοτικά Πλαίσια Στήριξης, μετά την εισροή σημαντικού ύψους κοινοτικών κονδυλίων με μια μακροχρόνια λιτότητα για το λαό και στο κατώφλι του Δ΄ Κοινοτικού Πλαισίου Στήριξης διευρύνεται το έλλειμμα του δημοκρατικού προγραμματισμού.
      Δεν αναγνωρίζεται η ανάγκη για ένα παραγωγικό και κοινωνικό σχέδιο ανάπτυξης που θα κατευθύνει την οικονομία σε νέες δυναμικές εξειδικεύσεις, σε τομείς υψηλής προστιθέμενης αξίας, καθώς βέβαια και στο στόχο της πλήρους απασχόλησης, της μείωσης των κοινωνικών και περιφερειακών ανισοτήτων. 
      Με τη συρρίκνωση και τη βαθμιαία αντικατάσταση του προγράμματος των δημοσίων επενδύσεων από το πολυδιαφημιζόμενο σύστημα των συμπράξεων δημόσιου και ιδιωτικού τομέα εγκαταλείπεται πλέον κάθε προσπάθεια ιεράρχησης των απαραίτητων για το κοινωνικό σύνολο έργων, όπως και υπηρεσιών, μέσα από έναν μακρόπνοο εθνικό, στρατηγικό σχεδιασμό, που θα εξειδικεύεται σε περιφερειακό και τοπικό επίπεδο και θα ελέγχεται μέσω του προγράμματος δημοσίων επενδύσεων και του ετήσιου κρατικού προϋπολογισμού από τη Βουλή. 
      Όλα τα δημόσια έργα και δυστυχώς όλες οι δημόσιες υπηρεσίες εν δυνάμει γίνονται αντικείμενο αυτού του είδους των συμβάσεων, άρα αντικείμενο επιχειρηματικής δράσης και επιδίωξης ιδιωτικού κέρδους. 
      Στο επιχείρημα της Κυβέρνησης ότι πρέπει να μειωθεί το δημόσιο χρέος της επισημαίνουμε γιατί φθάσαμε ως εδώ; Γιατί δεν αξιοποιήθηκαν σωστά οι δυνατότητες της χώρας και του ανθρώπινου δυναμικού της; Γιατί παρά τη μακροχρόνια λιτότητα του λαού καλούνται πάλι οι εργαζόμενοι να πληρώσουν τα λάθη στη διαχείριση των δημόσιων εσόδων και στη μη ορθολογική αξιοποίηση των πόρων; Πώς γίνεται οι αριθμοί ορισμένων να ευημερούν, τράπεζες, όμιλοι, συγκροτήματα, ανώνυμες επιχειρήσεις και οι δείκτες για τους πολίτες και τη χώρα να γίνονται όλο και δυσμενέστεροι; Ποια ήταν, τέλος πάντων, η προστιθέμενη αξία των δημοσίων επενδύσεων μέχρι σήμερα και ποια η αναπαραγωγή της ανάπτυξης; Γιατί μετά το πέρας των έργων των Ολυμπιακών Αγώνων που γονάτισαν όλα τα προγράμματα της περιφέρειας δεν αποκαθίσταται ούτε και με τον Προϋπολογισμό του 2006 ο αναπτυξιακός ρόλος του προγράμματος δημοσίων επενδύσεων ως μέσο χρηματοδότησης των αναγκαίων υποδομών προσθετικά προς τους πόρους της Ευρωπαϊκής Ένωσης;
      Για να δούμε τι ακριβώς συμβαίνει. Στον τομέα των δημόσιων επενδύσεων εξακολουθεί με τον Προϋπολογισμό του 2006 η κατάσταση να επιδεινώνεται ποιοτικά και ποσοτικά. 
      Η ποιοτική υποβάθμιση συνίσταται κατ’ αρχήν στην υποταγή του Προγράμματος Δημοσίων Επενδύσεων, στη συγχρηματοδότηση των έργων του Γ’ Κοινοτικού Πλαισίου Στήριξης. Η ποιοτική υποβάθμιση γίνεται γιατί τελικά οι ευρωπαϊκές χρηματοδοτήσεις στη χώρα μας υποκατέστησαν τους εθνικούς πόρους και η διάθεση των τελευταίων έχει εξαρτηθεί από τα έργα που είναι επιλέξιμα από την Ευρωπαϊκή Ένωση. Σ’ αυτήν τη στρέβλωση θα πρέπει να προστεθεί και η υποταγή των σημαντικών και απαραίτητων για το κοινωνικό σύνολο έργων στα κριτήρια επιλεξιμότητάς τους από τους ιδιώτες μέσω των μελλοντικών Σ.Δ.Ι.Τ. για να αποπληρωθούν αργότερα και με πανωτόκι με την επιβολή νέων τελών και εισφορών από τους πολίτες. 
      Η ποσοτική υποβάθμιση συνεχίζεται παρά τα τεχνάσματα της Κυβέρνησης. Οι συνολικές δαπάνες του Προγράμματος Δημοσίων Επενδύσεων εξακολουθούν να είναι μειωμένες κατά 12% φέτος και να διαμορφώνονται για το 2006 στο 4,3 του Α.Ε.Π., στο χαμηλότερο δηλαδή ποσοστό την τελευταία δεκαετία. Εκεί όμως που η μείωση ήταν τραγική και δυστυχώς παραμένει παρά το πέρας των δαπανών για τα ολυμπιακά έργα, είναι οι χρηματοδοτήσεις στο σκέλος του Προγράμματος Δημοσίων Επενδύσεων από αμιγώς εθνικούς πόρους. Δηλαδή για τα έργα που αφορούν υποδομές στην παιδεία, στην υγεία, στην ύδρευση, στην αποχέτευση, στις έγγειες βελτιώσεις και γενικότερα στη βελτίωση της καθημερινότητας, έργα στοιχειώδους υποδομής που δεν είναι κοινοτικά επιλέξιμα. 
      Από το 2001 και με έξαρση το 2003 και το 2004 στην καρδιά του Γ’ Κοινοτικού Πλαισίου Στήριξης το 80% των εθνικών πόρων, περί τα 2.000.000.000. ευρώ, πήγαινε στα ολυμπιακά έργα. Από το 2005 και το 2006 που οι δαπάνες αυτές μειώθηκαν και έφθασαν μόνο στα 250.000.000 ευρώ, το μεγαλύτερο μέρος αυτών των πόρων δεν επιστρέφει στο Πρόγραμμα Δημοσίων Επενδύσεων.
      Δεν επιστρέφει στην παντελώς ριγμένη περιφέρεια και στην τοπική αυτοδιοίκηση. 
      Από την αξιολόγηση των πινάκων της εισηγητικής έκθεσης φαίνεται ότι μόλις 2,3 δισεκατομμύρια ευρώ διατίθενται φέτος στο Πρόγραμμα Δημοσίων Επενδύσεων από εθνικούς πόρους, λιγότερο και από αυτό το πολύ λίγο του 2005, λιγότερο κατά 155.000.000 ευρώ, κατά 50% βέβαια από το 2004.
      Η Κυβέρνηση ισχυρίζεται πλέον ότι αυξήθηκε το σκέλος των συγχρηματοδοτούμενων από την Κοινότητα έργων. Αυτή η αύξηση όμως είναι εξαιρετικά μικρή μπροστά στο νέο κίνδυνο για μια ακόμη φορά απώλειας πόρων από το Γ’ Κοινοτικό Πλαίσιο Στήριξης, επειδή η χώρα δεν έχει καταβάλει την εθνική συμμετοχή και κυρίως μπροστά στην τραγική στασιμότητα παραγωγής έργων, ιδιαίτερα στην περιφέρεια, όπου η ανεργία καλπάζει και η τόνωση της οικονομικής δραστηριότητας μέσα από τις διαδικασίες του δημόσιου τομέα είναι στοίχημα επιβίωσης. 
      Παρά την παράταση λοιπόν που μόλις προχθές δόθηκε, δεν είμαστε για πανηγυρισμούς και εφησυχασμό. Το αντίθετο, οι ευθύνες είναι βαρύτατες γιατί η χώρα μας έχει χάσει ήδη σημαντικούς πόρους. Παρά την πρόβλεψη του Προϋπολογισμού για κοινοτικά έσοδα το 2005 στα 2,7 δισεκατομμύρια ευρώ, οι πραγματικές προβλέψεις κατεβάζουν τον πήχη κατά 344.000.000 ευρώ. 
      ‘Ολες αυτές οι καθυστερήσεις από κάθε αιτία μεταφέρουν για την επόμενη τριετία ίσως και τετραετία, τις απορροφήσεις του 60% του Γ’ Κοινοτικού Πλαισίου Στήριξης. Δηλαδή η χώρα μας θα πρέπει να απορροφά 4,7 δισεκατομμύρια ευρώ, ενώ οι δυνατότητες σε εισφορά και σε απορρόφηση πόρων κάθε χρόνο είναι μόλις στην καλύτερη στιγμή 2,5 δισεκατομμύρια ευρώ. 
      ‘Ετσι η χώρα μας, τελευταία στις δαπάνες για την έρευνα και την ενσωμάτωση των νέων τεχνολογιών, έχει απορροφήσει μόλις το 28% του προγράμματος για την «Κοινωνία της Πληροφορίας». Μόλις το 33% με ένα σωρό καταδίκες του προγράμματος για το περιβάλλον. Θυσιάζονται από την Κυβέρνηση στους τρεις τελευταίους νόμους στο βωμό της τόνωσης της αναταγωνιστικότητας με τις μεταρρυθμίσεις, τα δικαιώματα και οι εργασιακές σχέσεις των εργαζομένων, ενώ οι δικές της επιδόσεις στην απορρόφηση του αντίστοιχου κοινοτικού προγράμματος είναι μόλις 37% και οι επιδόσεις των διορισμένων από την Κυβέρνηση στελεχών των Δ.Ε.Κ.Ο. είναι ιδιαίτερα αρνητικές.
      Ας μην ψάχνει λοιπόν η Κυβέρνηση σε άλλες νεοφιλελεύθερες συνταγές. Οι περισσότερες από τις χαμένες θέσεις εργασίας, από τη γεωργία, τη βιομηχανία και τους άλλους κλάδους που χάθηκαν θα μπορούν να καλυφθούν και πολλές νέες να δημιουργηθούν τόσο από την κανονική και ισόρροπη απορρόφηση των κοινοτικών πόρων όσο και από την ενίσχυση των πόρων του εθνικού αναπτυξιακού σκέλους του Προγράμματος Δημοσίων Επενδύσεων που θα συμβάλει στην πραγματική σύγκλιση, τη δημοκρατική και λαϊκή κατανομή των ωφελειών της ανάπτυξης.
      Δυστυχώς η αναπτυξιακή στρατηγική της Κυβέρνησης κάνει ακριβώς το αντίθετο, συνίσταται κυρίως στη μεταφορά πόρων από το δημόσιο τομέα στο κοινωνικό σύνολο, από το κοινωνικό σύνολο προς το ιδιωτικό, από τους εργαζόμενους προς το ιδιωτικό κεφάλαιο, τις μεγάλες επιχειρήσεις, διευρύνοντας έτσι τις ανισότητες και επιτείνοντας τον ολιγαρχικό χαρακτήρα της ανάπτυξης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, συζητάμε το δεύτερο Προϋπολογισμό της Κυβέρνησης του Κώστα Καραμανλή και ήδη τα σημάδια ανάκαμψης της ελληνικής οικονομίας, τα αποτελέσματα από την προσπάθεια νοικοκυρέματος και επίλυσης των πολλών προβλημάτων που παραλάβαμε σε πολλούς τομείς είναι ορατά, είναι απτά. 
      Πέρυσι, όταν συζητούσαμε για τον προϋπολογισμό του 2005 είχατε σπεύσει, κύριοι συνάδελφοι της Αξιωματικής Αντιπολίτευσης, να τον καταδικάσετε και να μιλήσετε για σφικτή πολιτική και για μέτρα λιτότητας. Η πραγματικότητα σας διέψευσε οικτρά και τα νούμερα, οι δείκτες που κρίνουν την πορεία της ελληνικής οικονομίας στέκονται αμείλικτοι απέναντι σε εσάς και την καταστροφολογία σας. 
      Φαίνεται, κυρίες και κύριοι συνάδελφοι, πως δικαιώνεται η καίρια πολιτική επιλογή της ήπιας δημοσιονομικής προσαρμογής που εφαρμόζουμε. Φαίνεται πως η επιλογής της Κυβέρνησής μας να προχωρήσει στο νοικοκύρεμα των δημοσίων οικονομικών στην αντιμετώπιση των απειλητικών ελλειμμάτων και χρεών –και, σημειωτέον, όλα αυτά χωρίς να μετακυλιστούν τα βάρη στους οικονομικά ασθενέστερους- ήταν η σωστή και η πλέον δίκαιη. 		 
      Το έλλειμμα της γενικής κυβέρνησης από το 6,6% του Α.Ε.Π. μειώθηκε στο 4,3% το 2005 και θα μειωθεί κι άλλο το 2006, για να διαμορφωθεί στο 2,6%. Μας καταγγείλατε γιατί το μειώσαμε μόνο κατά 2,3 μονάδες. Αυτό είναι το θράσος! 
      Ο ρυθμός ανάπτυξης της ελληνικής οικονομίας το 2005 διαμορφώνεται στο 3,6%, διατηρώντας την κορυφή μεταξύ των χωρών της Ευρωζώνης και μάλιστα, σε μια χρονική περίοδο που η οικονομική ανάπτυξη δοκιμάστηκε από δυσμενείς εξωτερικούς παράγοντες, όπως η άνοδος των τιμών του πετρελαίου. 
      Ωστόσο, με τα διαρθρωτικά μέσα μόνιμου χαρακτήρα που θεσπίσαμε, καταφέραμε να πετύχουμε τους βασικούς στόχους που είχαμε θέσει για το 2005, δηλαδή να διατηρήσουμε το ρυθμό ανάπτυξης σε υψηλά επίπεδα, να μειώσουμε το έλλειμμα κατά 2,3% του Α.Ε.Π. και να περιορίσουμε σταδιακά το δημόσιο χρέος. 
      Καταφέραμε να μειώσουμε την ανεργία από το 11% το 2004, στο 10,4%, ενώ κατά το δεύτερο τρίμηνο του 2005 η ανεργία έπεσε στο 9,6%. Χωρίς να θριαμβολογούμε και να εφησυχάζουμε, αυτή η μείωση δείχνει πως η οικονομική πολιτική που εφαρμόζει η Κυβέρνηση αποδίδει αποτελέσματα και συνεχίζουμε απερίσπαστοι με αποφασιστικότητα και τόλμη αυτήν την προσπάθεια. 
      Κυρίες και κύριοι συνάδελφοι, οι διαρθρωτικές μας μεταρρυθμίσεις σε όλους του τομείς έχουν ήδη δρομολογηθεί και αποφέρουν σημαντικά αποτελέσματα. Αναφέρω ενδεικτικά το φορολογικό νόμο και τη μείωση των φορολογικών συντελεστών για τις Α.Ε. και Ε.Π.Ε., το νέο αναπτυξιακό νόμο που δίνει κίνητρα για την ανάληψη ιδιωτικών επενδυτικών σχεδίων και την επιτάχυνση της περιφερειακής σύγκλισης, τις συμπράξεις δημόσιου και ιδιωτικού τομέα κ.ο.κ.. Πρόκειται για μέτρα που έχουν σαν στόχο την τόνωση της επιχειρηματικότητας. 
      Προχωρήσαμε σε διαρθρωτικές μεταρρυθμίσεις στο δημόσιο τομέα, ώστε να αποκατασταθεί η διαφάνεια, να καταπολεμηθεί η κρατική σπατάλη, να μειωθεί το μέγεθος του κρατικού τομέα με τις αποκρατικοποιήσεις και την αξιοποίηση της περιουσίας του δημοσίου, να εκσυγχρονιστεί η Δημόσια Διοίκηση, να βελτιωθεί η παραγωγικότητα και η ποιότητα των παρεχόμενων υπηρεσιών. 
      Προχωρήσαμε και προχωρούμε σε διαρθρωτικές μεταρρυθμίσεις επίσης στο ασφαλιστικό σύστημα. Ήδη έχουμε εξαγγείλει τη διενέργεια εθνικού διαλόγου για το ασφαλιστικό, με στόχο την επάρκεια των συντάξεων και την αντιμετώπιση των ανισοτήτων του συστήματος. 
      Κυρίες και κύριοι συνάδελφοι, παρά τις δυσοίωνες προβλέψεις των συναδέλφων της Αξιωματικής Αντιπολίτευσης που μιλούσαν για ύφεση της ελληνικής οικονομίας, κυρίως μετά τους Ολυμπιακούς Αγώνες, αλλά και επειδή γνώριζαν οι ίδιο την άθλια οικονομική κατάσταση που μας άφηναν, τα χιλιάδες κρυφά χρέη και τις χρονίζουσες εκκρεμότητες, η ελληνική οικονομία βγαίνει ζωντανή και αυτό, χάρη στη δουλειά μας και τη συνεχή μας προσπάθεια για νοικοκύρεμα των δημοσιονομικών μας προβλημάτων.
      Το 2006 είναι αναμφισβήτητα ένα ακόμα κρίσιμο έτος για την ελληνική οικονομία. Το έλλειμμα της γενικής κυβέρνησης πρέπει να πέσει κάτω από το 3% του Α.Ε.Π., όπως προβλέπει το Σύμφωνο Σταθερότητας και Ανάπτυξης της Ευρωπαϊκής Ένωσης. Η πολιτική μας για την επίτευξη της απαραίτητης δημοσιονομικής εξυγίανσης  συνεχίζεται με τους ίδιους εντατικούς ρυθμούς. 
      Παράλληλα, ενισχύουμε το κοινωνικό μας μοντέλο, υλοποιώντας πολλές από τις προγραμματικές μας δεσμεύσεις. Διατίθενται έτσι σημαντικά περισσότεροι πόροι για την παιδεία. Οι προβλέψεις για τις δαπάνες παρουσιάζονται αυξημένες κατά 7% και πρόκειται να καλύψουν διάφορα πεδία των πολιτικών του Υπουργείου Παιδείας. 
      Ενδεικτικά αναφέρω την πλήρωση νέων θέσεων μόνιμου εκπαιδευτικού προσωπικού στην πρωτοβάθμια και δευτεροβάθμια εκπαίδευση, καθώς και την ίδρυση διεθνούς πανεπιστημίου στη Θεσσαλονίκη, το οποίο αναμένεται να αναδείξει το ρόλο της Ελλάδας στην ευρύτερη περιοχή των Βαλκανίων αλλά και της Ευρώπης. 
      Επίσης, εξίσου σημαντικά αυξημένοι πόροι έχουν προϋπολογιστεί για τους τομείς της υγείας, της απασχόλησης και της κοινωνικής συνοχής. 
      Και επειδή λέτε για το ποιος έχει κοινωνικό πρόσωπο, σας λέω ότι παρατήσατε τα νοσοκομεία χωρίς τον απαραίτητο εξοπλισμό, χωρίς το απαραίτητο νοσηλευτικό και ιατρικό προσωπικό, με αποτέλεσμα την δυσλειτουργία των δημοσίων νοσοκομείων. Υπάρχουν είκοσι πέντε χιλιάδες κενές θέσεις νοσηλευτικού προσωπικού και επτά χιλιάδες κενές θέσεις γενικών ιατρών.
      Κυρίες και κύριοι συνάδελφοι,  η ελληνική οικονομία έχει πλέον εισέλθει σε σταθερή τροχιά  εξυγίανσης και ανάπτυξης. Η προσπάθεια διόρθωσης και επίλυσης όλων των μεγάλων προβλημάτων που κληρονομήσαμε συνεχίζεται. Ο παρών Προϋπολογισμός, ο Προϋπολογισμός του 2006, κινείται στην κατεύθυνση αυτή. Είναι αξιόπιστος, αποτελεσματικός και κοινωνικά δίκαιος.
      Η Αξιωματική Αντιπολίτευση αδυνατεί να το αντιληφθεί. Αδυνατεί να παραδεχθεί ότι είναι ένας Προϋπολογισμός υλοποιήσιμος και αυτό γιατί αδυνατεί τελικά να συνειδητοποιήσει ότι η Κυβέρνησή μας παράγει έργο και ότι προχωρά με όραμα για τον τόπο, χωρίς να μένει αγκυλωμένη στο παρελθόν, όπου ευημερούσαν οι αριθμοί αλλά δυστυχώς είχαν ξεχαστεί οι άνθρωποι. Μην κρίνετε λοιπόν εξ ιδίων τα αλλότρια! 
      Συνεχίζοντας στο δρόμο των μεταρρυθμίσεων θα καταφέρουμε να πετύχουμε, όπως είπε ο κ. Οικονόμου που έχει απορία εάν το Ε.Κ.Α.Σ. θα πάει 230 ευρώ και ο Ο.Γ.Α. 330 ευρώ. Αυτή η δέσμευση είναι μέχρι το τέλος της τετραετίας. Μην προσπαθείτε με το δικό σας το μυαλό να σκεφθείτε πώς θα σκεφθούμε εμείς και τι θα καταφέρουμε, για να το πετύχουμε στο τέλος.
      Εμείς, για να διαφυλάξουμε την περιουσία του λαού και με γνώμονα το σεβασμό των χρημάτων του Έλληνα φορολογούμενου, σας θυμίζω ότι πρόσφατα ψηφίσαμε το νόμο για τις Δ.Ε.Κ.Ο., τομή για τα ελληνικά δεδομένα, πράγμα που δεν τολμήσατε ποτέ να φέρετε εσείς. 
      Κατήγγειλαν τέσσερις Βουλευτές του ΠΑ.ΣΟ.Κ. που είναι αστοί, εκ των οποίων ο πρώτος ήταν Υπουργός Γεωργίας, την ηγεσία του Υπουργείου Αγροτικής Ανάπτυξης και τον ΕΛ.Γ.Α., γιατί και πέρσι και φέτος αποζημιώσαμε τους δενδροκαλλιεργητές και τους αμπελουργούς από ζημίες που δήθεν δεν καλύπτονται από τον κανονισμό του ΕΛ.Γ.Α.. 
      Η νέα διακυβέρνηση έδειξε από την πρώτη στιγμή το κοινωνικό της πρόσωπο και κάλυψε την ακαρπία του κλαδόσπορου, που προέρχεται από τις βροχοπτώσεις –σας το λέω ως γεωπόνος- και τον περονόσπορο νομότυπα.
      Αυτή είναι λοιπόν η διαφορά νοοτροπίας, κοινωνικής δικαιοσύνης και φιλοσοφίας που έχουμε εμείς για τους αγρότες που παρακολουθούν και αγανακτούν για την κατάπτυστη αυτή καταγγελία, στην οποία –σημειωτέον- υπάρχει πρώην επί διετία Υπουργός Γεωργίας. Άρα, με τι είδους νοοτροπία και αγάπη αντιμετώπιζε τους αγρότες; 
      Γι’ αυτόν το λόγο, το μόνο που σας μένει είναι να ζητήσετε συγγνώμη, να ψηφίσετε τον Προϋπολογισμό, για να πάμε πλέον όλοι ενωμένοι, όπως οι Γερμανοί.
      Ευχαριστώ.
      (Χειροκροτήματα από την πτέρυγα  της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι,  σήμερα ο κ. Ιωαννίδης, εκτός από το ότι είναι εθνικός προπονητής, μας είπε την  άποψή του και για τη γεωργία, ως παλιός γεωπόνος.
      ΙΩΑΝΝΗΣ ΙΩΑΝΝΙΔΗΣ:  Εθνικά θέλουμε να συνεχίσουμε.
       ΜΙΛΤΙΑΔΗΣ ΕΒΕΡΤ: Σας έκανε να τρέχετε! 
      ΛΕΩΝΙΔΑΣ ΓΡΗΓΟΡΑΚΟΣ: Τρέχουμε, κύριε Πρόεδρε. Τρέχουμε, για να αποδείξουμε ότι ο Προϋπολογισμός αυτός είναι εικονικός, ανεφάρμοστος, αντιλαϊκός, έχει λιγότερες δημόσιες επενδύσεις κατά 250.000.000, έχει λιγότερες δαπάνες για την παιδεία και την υγεία, έχει πολλή λιτότητα και, βέβαια, έχει προσλήψεις αγροφυλάκων αντί νοσηλευτών. 
      Κύριε Υπουργέ, ο Προϋπολογισμός αυτός είναι μέγγενη που πνίγει τον Έλληνα πολίτη, τον Έλληνα φορολογούμενο. Είναι ένας Προϋπολογισμός που κάνει τους πολίτες να στενάζουν από τα χρέη και τα δάνεια. 
      Κυρίες και κύριοι συνάδελφοι, η Νέα Δημοκρατία απέτυχε να διαχειριστεί θεμελιώδη κεκτημένα, τα οποία τους τα είχε δώσει στο πιάτο η κυβέρνηση του ΠΑ.ΣΟ.Κ.. Για ποια κεκτημένα μιλάμε σήμερα; Μιλάμε για την Ο.Ν.Ε.. Μιλάμε για τη μεταολυμπιακή δυναμική την οποία την ξεχάσαμε. Μιλάμε για το διεθνές κύρος της χώρας, την ασφάλεια, τους κοινοτικούς πόρους που ούτε καν ξέρουμε πώς τους διαχειρίζονται. Μιλάμε για την παιδεία και την υγεία. 
      Δεν θα μιλήσουμε, βέβαια, για το Δ΄ Κοινοτικό Πλαίσιο Στήριξης, που σήμερα υπερηφανευόμαστε, γιατί γι’ αυτό το Πλαίσιο δεν υπάρχει κανένας προγραμματισμός. Και θα έρθω πιο ειδικά να μιλήσω για την υγεία. 
      Οι δαπάνες για την υγεία και την κοινωνική αλληλεγγύη αυξάνονται μόνο κατά  4,8%  σε σύγκριση με το 2003 που ήταν 8,3%, κύριε Υπουργέ. Δηλαδή σήμερα έχουμε 600.000.000 ευρώ λιγότερα από το 2004. Οι εγγεγραμμένες πιστώσεις πέφτουν στο 2,7% από το 2,77% και βέβαια το 2004 ήταν 2,8%.  Δεν υπάρχει καμιά απολύτως πιθανότητα να υλοποιηθεί ο Προϋπολογισμός για την υγεία και οι στόχοι της υγείας, που βάλατε, για καλύτερες υπηρεσίες υγείας των πολιτών, για ποιοτικές και καθολικές υπηρεσίες υγείας στον Έλληνα πολίτη. Έτσι μιλούσατε, όταν καταθέσατε εδώ τον Προϋπολογισμό. Για ποια πρωτοβάθμια φροντίδα υγείας μιλάτε; Για ποια ανεξάρτητα τμήματα επειγόντων περιστατικών στην υγεία μιλάτε; Για ποιο σύγχρονο και εξελιγμένο, εκσυγχρονισμένο Εθνικό Κέντρο Άμεσης Βοήθειας μιλάτε; Για ποια κάλυψη εφημεριών, που φέτος είναι κατά 30.000.000 λιγότερα τα λεφτά για τις εφημερίες; Πού θα πάνε  οι γιατροί; Ποιοι θα εφημερεύσουν; Μιλάμε βέβαια για την κάλυψη των αναγκών σε τριάντα χιλιάδες έως τριάντα πέντε χιλιάδες νοσηλευτικό προσωπικό στα νοσοκομεία. Με τι κονδύλια; Θα μας πείτε πού είναι αυτά τα κονδύλια; Πού είναι αυτές οι δέκα χιλιάδες θέσεις εργασίας που λέγατε για το Ε.Σ.Υ.; Μπορείτε να μας πείτε πόσες πήρατε τα δύο προηγούμενα χρόνια; Καμία, ούτε μία, μηδέν. 
      Μηδαμινές οι πιστώσεις για το πρόγραμμα δημοσίων επενδύσεων. Την προηγούμενη βδομάδα βέβαια προκηρύξατε έναν ειδικό σύμβουλο, ο οποίος  θα κάνει πραγματικότητα τη σύμπραξη δημόσιου - ιδιωτικού τομέα, 3.000.000 ευρώ. Οι ιδιώτες θα αναλάβουν την ανέγερση των νέων νοσοκομείων, τις υπηρεσίες σίτισης, όλες τις βοηθητικές υπηρεσίες των νοσοκομείων, στα πλαίσια βέβαια μιας διαχείρισης του συστήματος υγείας της χώρας λίγο λίγο να το σπρώξουμε, να γλιστρήσει προς τον ιδιωτικό τομέα. 
      Ο Προϋπολογισμός του 2006 -που εσείς μιλούσατε για καλύτερες υπηρεσίες υγείας- προβλέπει 4.000.000 ευρώ έναντι 12,2 εκατομμύρια ευρώ το 2005. Χρηματοδότηση δημόσιας υγείας και του Κέντρου Ειδικών Λοιμώξεων -που αυτές τις μέρες βλέπουμε τις παράνομες προσλήψεις στις οποίες προχώρησε ο Υπουργός και το επιτελείο του Υπουργείου Υγείας-  15.000.000 ευρώ το 2005, το 2006 12,5 εκατομμύρια ευρώ, της επικίνδυνης και ανθυγιεινής εργασίας 2,4 εκατομμύρια ευρώ το 2005, 400.000 ευρώ το 2006. Αυτές είναι οι καλύτερες υπηρεσίες υγείας που  θα φέρετε για το 2006! 
      Δαπάνες για την πληροφορική στο χώρο της υγείας 1,1 εκατομμύρια ευρώ το 2005, το 2006 500.000 ευρώ.  Βλέπουμε, λοιπόν, ότι  σε όλους τους τομείς, σε όλους τους δείκτες της υγείας όλα είναι μειωμένα. Και ο κ. Κακλαμάνης επικοινωνιακά μας έχει πείσει -να κάνει το μαύρο άσπρο- ότι όλα θα είναι καλύτερα το 2006 και το 2007 που θα εφαρμόσει τα οκτώ νομοσχέδια που έχει φέρει για την υγεία και που κανένα δεν εφαρμόζεται. Τα καταφέρνετε μια χαρά. 
      Επιτέλους, πρέπει να πούμε την αλήθεια στον ελληνικό λαό. Τίποτα δεν έχει γίνει την τελευταία διετία για την υγεία και ούτε πρόκειται να γίνει. Μάλιστα, σύμφωνα με την EUROSTAT η Ελλάδα βρίσκεται στο 6%, δηλαδή κάτω από το μισό της Ευρωπαϊκής Ένωσης των είκοσι πέντε. Είμαστε στην τελευταία θέση μαζί με τη Σλοβακία και την Τσεχία, η οποία δαπανά το 12,3% για την υγεία και η Πορτογαλία το 14,9%. 
      Σύμφωνα με την προχθεσινή απόφαση του Ο.Ο.Σ.Α. –και το οποίο ξέρετε πολύ καλά κύριε Υπουργέ- ο Έλληνας φορολογούμενος πληρώνει επιπλέον για την υγεία του 59%, δηλαδή πληρώνει τα μισά από την τσέπη του. 
      Θέλω λοιπόν να σας πληροφορήσω -εάν δεν σας έχουν πληροφορήσει οι δικοί σας ειδικοί για τα την υγεία- ότι στην Αγγλία το σύστημα παραπαίει και έχει πολλά προβλήματα και βρίσκεται αντιμέτωπο με τεράστια προβλήματα και έτσι κάνει εισαγωγή στελεχών από τα ξένα κράτη. 
      	Θα πρέπει βέβαια να σας πω ότι στον Καναδά αυτές τις ημέρες είχαμε και απεργίες υπέρ της διαφύλαξης του δημόσιου χαρακτήρα της υγείας. Μιλάμε δηλαδή για ένα σύστημα, το οποίο είναι καθολικά αποδεκτό σε παγκόσμιο επίπεδο. 
      	Θα σας πω λοιπόν τι κάναμε, κυρίες και κύριοι συνάδελφοι. Ένα δισεκατομμύριο, κύριε Πρόεδρε, δώσαμε μόνο για να αλλάξουμε τις ταμπέλες των νοσοκομείων και τη γραφική ύλη. Ένα δισεκατομμύριο δραχμές –είναι τραγικό!- για να αλλάξουμε μόνο τις ταμπέλες, αντί για Πε.Σ.Υ.Π. να το κάνουμε Δ.Υ.Π.Ε.. Και γιατί να λέγεται Υπουργείο Υγείας; Να το κάνουμε Υπουργείο Υγείας και Κοινωνικής Αλληλεγγύης.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και για να αλλάξουν το χρώμα.
      ΛΕΩΝΙΔΑΣ ΓΡΗΓΟΡΑΚΟΣ: Δεν γίνονται προσλήψεις ιατρικού προσωπικού, δεν γίνονται προσλήψεις νοσηλευτικού, βοηθητικού προσωπικού. Δεν προβλέπεται τίποτα στον Προϋπολογισμό. Προκαλείτε το κοινό αίσθημα. Ο κόσμος τα βγάζει πέρα πάρα πολύ δύσκολα. Και αντί για νοσηλευτικό προσωπικό και οτιδήποτε άλλο χρειάζεται να προσλάβουμε στα νοσοκομεία για καλύτερες υπηρεσίες υγείας, θέλετε να προσλάβετε αγροφύλακες. Μα, τι είναι αυτά που λέτε;
      Καταργείτε το Εθνικό Σύστημα Υγείας με το να παίρνετε επικουρικούς  γιατρούς και το επόμενο χρονικό διάστημα αυτούς να τους κάνετε αορίστου χρόνου. Τι κάνατε με τις παράλληλες εξαγωγές των φαρμάκων; Τίποτα για το φάρμακο! Ρωτάμε συνέχεια. Τίποτα, καμία απάντηση. 
      Η τελευταία διετία, κυρίες και κύριοι συνάδελφοι, ήταν μια διετία λιτότητας και κοινωνικής αναλγησίας. Ο Έλληνας συνταξιούχος βλέπει το Ε.Κ.Α.Σ. να είναι  στα 230 ευρώ. Η σύνταξη του Ο.Γ.Α., που λέγατε ότι θα τη φθάσετε στα 320 ευρώ, μάλλον μοιάζει ένα άπιαστο όνειρο. Ο Έλληνας βλέπει αυτούς που κάποτε ανέβαιναν στα τρακτέρ μαζί του, σήμερα απέναντί του. Κανείς δεν πηγαίνει πια μαζί του. Βλέπουμε ότι οι δαπάνες για τη γεωργία από 1,9 δισεκατομμύρια είναι στο 1,8. Ο αγρότης πουλάει τα προϊόντα του σε εξευτελιστικές τιμές. Το πορτοκάλι το πουλάει στα 8 λεπτά. Εμείς ποτέ δεν είχαμε φθάσει σ’ αυτήν την κατώτατη τιμή. Η κατώτατη τιμή ήταν τα 21 λεπτά. Καταλαβαίνετε οι αγρότες σήμερα τι τραβάνε. Και βέβαια μένουν στα αζήτητα και απούλητα τα προϊόντα τους, διότι εσείς κάνετε μια άφρονα πολιτική. Δεν προστατεύετε τον Έλληνα αγρότη. 
      Νεοφιλελεύθερη λοιπόν, αντιαναπτυξιακή, χωρίς όραμα, χωρίς σχεδιασμό πολιτική, χωρίς κοινωνική ευαισθησία είναι αυτός ο Προϋπολογισμός, ο οποίος θέλει ξανά να φέρει τον Έλληνα πολίτη στο πελατειακό κράτος. 
      Για μας υπάρχει κι ένας άλλος δρόμος. Αυτόν τον Προϋπολογισμό εμείς δεν μπορούμε να τον ψηφίσουμε και τον καταψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ο συνάδελφος κ. Καλλιώρας έχει το λόγο.
       ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε.
      Αγαπητοί συνάδελφοι, η ευκαιρία που μας δίνει η συζήτηση του Προϋπολογισμού είναι μιας πρώτης τάξεως ευκαιρία για να πούμε ορισμένα πράγματα και να τα δούμε από την ακριβή σκοπιά τους.
      Πρώτα απ’ όλα θα ήθελα να πω, κύριε Πρόεδρε, ότι αν ήμουν Βουλευτής της αξιωματικής αντιπολίτευσης και μιλούσα για τα δημοσιονομικά, θα έλεγα «Συγγνώμη, θα μιλήσω για τα δημοσιονομικά της χώρας». Το ίδιο θα έκανα και για το Χρηματιστήριο, το ίδιο θα έκανα και για τους συμβασιούχους, το ίδιο θα έκανα και για την Ολυμπιακή Αεροπορία. 
      Αγαπητοί συνάδελφοι, να πούμε τα πράγματα όπως έχουν. Πρώτα απ’ όλα εάν πάρουμε τις εκθέσεις της Ευρωπαϊκής Ένωσης, θα δούμε ότι το 1980 –μόνο αυτό το στοιχείο ακούστε- το χρέος της χώρας μας ήταν 25% του Α.Ε.Π.. Το 2003, όταν η Νέα Δημοκρατία παρέλαβε, ήταν 110%. Από τους τέσσερις μήνες δουλειάς πήγαμε στους δεκατέσσερις μήνες δουλειάς, για να βγει μόνο το χρέος της χώρας απέναντι στους πολίτες και απέναντι στις υποχρεώσεις που έχουμε σε Ελλάδα κι εξωτερικό. Είναι λοιπόν αυταπόδεικτο και μόνο από αυτό το στοιχείο, είναι δηλαδή προφανέστατο ότι εσείς ευθύνεστε, κύριοι του ΠΑ.ΣΟ.Κ., που σήμερα το παίζετε εισαγγελείς και τιμητές και σ’ όλες τις περιπτώσεις καταγγέλλετε στην Αίθουσα αυτή όλους εμάς ότι είναι θέμα της Νέας Δημοκρατίας και στοιχεία τα οποία παρουσιάζει η Νέα Δημοκρατία, τα οποία είναι αρνητικά, μέσα σε είκοσι μήνες.
      Είπατε –και πάλι με την απογραφή, και πάλι με τη βούλα της Ευρώπης- και η Ευρώπη πλέον σας διαφοροποιεί και φέρνει την αλήθεια, ότι το 1,7 έγινε 4,9 το 2000. Επίσης το 1,5 το 2003 έγινε 5,7. Να μην τα ξεχνάμε όλα αυτά. Και επίσης το ίδιο στοιχείο που αφορά το 2004: Για 1,2 λέγατε και ήταν 6,6 το έλλειμμα. Δηλαδή στους  πολίτες που μας ακούνε, ενώ τους λέγατε ότι θα είναι το έλλειμμα 2.000.000.000 ευρώ, αγαπητοί συνάδελφοι, στην πραγματικότητα ήταν πάνω από 11.000.000.000 ευρώ. Πού είναι, κύριοι του ΠΑ.ΣΟ.Κ., τα 9.000.000.000, για να κάνουμε οικονομική πολιτική εμείς στη συνέχεια; Πού είναι το «συγγνώμη»; Καμία αυτοκριτική!
      ΛΕΩΝΙΔΑΣ ΓΡΗΓΟΡΑΚΟΣ: Τα 10.000.000.000 …
      ΠΡΟΕΔΡΕΥΩΝ (Ιωάννης Τραγάκης): Κύριε Γρηγοράκο, σας παρακαλώ. Τώρα ήσασταν στο Βήμα. 
      ΗΛΙΑΣ ΚΑΛΛΙΩΡΑΣ: Μετά, έρχεσθε εδώ και συνέχεια μας λέτε για τους φτωχούς και πλούσιους και λέτε ότι η Νέα Δημοκρατία είναι υπέρ των επιχειρηματιών. Μάλιστα μας φέρνετε το παράδειγμα για τη μείωση των φορολογικών συντελεστών. Κύριοι του ΠΑ.ΣΟ.Κ., σας διαβάζω ακριβώς από τη σελίδα 17 του προγράμματός σας, αυτό που έγραψε ο κ. Πολεμαρχάκης και δεν το ξέρετε οι υπόλοιποι: «Η μείωση του συντελεστή φορολογίας των Α.Ε. και Ε.Π.Ε. έως 30% με προοπτική το 25% και των προσωπικών εταιρειών στο 20%». Αυτό λέτε, αυτό, κύριε Πάγκαλε, έκανε η Νέα Δημοκρατία. 
      ΘΕΟΔΩΡΟΣ ΠΑΓΚΑΛΟΣ: Δεν ήταν ο Πολεμαρχάκης εδώ τότε. Δεν τον ξέραμε τότε. 
      ΗΛΙΑΣ ΚΑΛΛΙΩΡΑΣ: Σας στενοχωρεί. Χοροπηδάνε οι πολιτικές ενοχές. Το ξέρω. Επίσης στην ίδια σελίδα, στη σελίδα 17, κύριε Πάγκαλε, «εισαγωγή Φ.Π.Α. στα νέα ακίνητα». Αυτό έγραψε ο κ. Πολεμαρχάκης και σας ενοχλεί και πάλι. 
      ΘΕΟΔΩΡΟΣ ΠΑΓΚΑΛΟΣ: Εγώ το έχω γράψει.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Καλά κάνατε και το γράψατε. 
      ΗΛΙΑΣ ΚΑΛΛΙΩΡΑΣ: Κύριε Πάγκαλε, μπορείτε να με διακόπτετε, δεν με πειράζει, χαίρομαι. Σας ενοχλούν οι πολιτικές αναφορές! 
      ΠΡΟΕΔΡΕΥΩΝ (Ιωάννης Τραγάκης): Όχι, δεν επιτρέπω εγώ τις διακοπές κύριε συνάδελφε.
      ΗΛΙΑΣ ΚΑΛΛΙΩΡΑΣ: Άλλη φανφάρα του ΠΑ.ΣΟ.Κ.. Προσέξτε. Έρχονται οι ομιλητές σ’ αυτό το Βήμα και στην αρχή της ομιλίας λένε για τη Νέα Δημοκρατία ότι δεν κάνει σωστά τη δουλειά της και ότι τα ταμεία είναι άδεια και μας καταγγέλλουν στη συνέχεια ότι είμαστε ανίκανοι. Ο ίδιος ομιλητής στο άλλο μέρος της ομιλίας τι λέει; «Η Νέα Δημοκρατία είναι ένα κόμμα, το οποίο δεν έχει καμία αίσθηση περί της δίκαιας κατανομής των βαρών» και ουσιαστικά μας λέτε ότι είμαστε ανάλγητοι, φοροεπιδρομείς, φορολάγνοι και όλα τα συναφή. Θέλω, όμως, να σας πω ότι δεν μπορεί ο ίδιος ομιλητής να λέει αυτά τα αντιφατικά. Πρέπει να διαλέξετε με ποια πλευρά της πραγματικότητας είσθε. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Αγαπητοί συνάδελφοι,  σε ό,τι αφορά το Κοινοτικό Πλαίσιο Στήριξης: Η Νέα Δημοκρατία και ο Πρωθυπουργός της χώρας έδωσαν μία μάχη. Κέρδισαν τη μάχη σε όλα τα σημεία και επίσης δεν χάθηκε ούτε ένα ευρώ. Θυμηθείτε σας παρακαλώ, όταν έλεγε ο Πρωθυπουργός της χώρας ότι ο ίδιος θα δίνει τις μάχες, ποιος ήταν αυτός που είδε τον κ. Μπλερ πρώτος όταν ξεκίνησε το εξάμηνο της Βρετανικής Προεδρίας και ποιος ήταν ο τελευταίος που έφυγε από τη Ντάουνινγκ Στρητ. Αυτή είναι η μάχη που έδωσε ο Καραμανλής για να πάρουμε τα 20,1 δισεκατομμύρια ευρώ!
      (Χειροκροτήματα από την πτέρυγα της Νέας Δημοκρατίας)
      Επίσης εξασφάλισε μέχρι το 2013, παρά τις όποιες συζητήσεις και διασφάλισε τα χρήματα για την Κοινή Αγροτική Πολιτική. Το ν+2 έγινε ν+3 για το Κοινοτικό Πλαίσιο Στήριξης που έρχεται. Επίσης έχουμε ευνοϊκή αύξηση του ποσοστού της χρηματοδότησης προγραμμάτων από το 75% στο 85% και μάλιστα για τη Στερεά Ελλάδα και το Νότιο Αιγαίο, που είχαν ιδιαίτερα προβλήματα, και για τη Φθιώτιδα το 50% έγινε 85%.
      Για τους αγρότες έχουμε αύξηση 16,4% από τον Προϋπολογισμό και να μη λέτε ανακρίβειες στην Αίθουσα αυτή. Επιπλέον για τον Ο.Γ.Α. έχουμε72% αύξηση. Για τον ΕΛ.Γ.Α.  882% αύξηση. Και τέλος, αγαπητοί συνάδελφοι, επειδή εδώ στην Αίθουσα ακούγεται συνέχεια το κάθε τι από σας, το οποίο διαφοροποιεί όλους σας από τους υπόλοιπους στην επιχειρηματολογία, σας διαβάζω από το πρόγραμμα της Νέας Δημοκρατίας στη σελίδα 22 το εξής: «Η αύξηση του Ε.Κ.Α.Σ. από 140 ευρώ που είναι σήμερα σε 230 ευρώ στο τέλος του 2008 και δεύτερο η αύξηση της σύνταξης του αγρότη» -δηλαδή η σύνταξη του Ο.Γ.Α.- «από 200 ευρώ που είναι σήμερα σε 330 ευρώ στο τέλος του 2008». Αυτή είναι η δέσμευση και αυτό θα κάνουμε. Δεν μπορώ και δεν δέχομαι να αλλάζετε την αλήθεια. Είναι γραμμένη στο πρόγραμμά μας. 
      Επίσης για τις τιτλοποιήσεις κάτι άλλο για το οποίο είναι ντροπή εσείς στην Αίθουσα αυτή να καταγγέλλετε όλους εμάς. Ποιος έκανε τιτλοποιήσεις, αγαπητοί συνάδελφοι του ΠΑ.ΣΟ.Κ., για το Κοινοτικό Πλαίσιο Στήριξης, το Ταμείο Παρακαταθηκών και Δανείων, τα «Κρατικά Λαχεία» και για τα τέλη εναέριας κυκλοφορίας; Μιλάμε για ποσό 3,7 δισεκατομμύρια ευρώ και κάνατε εσείς τις τιτλοποιήσεις για μελλοντικά έσοδα μέχρι το 2019. 
      Κάτι άλλο, για τη Δ.Ε.Κ.Α.. Έρχεσθε τώρα και κλαίτε μέσα στην Αίθουσα αυτή ή στις επιτροπές και μας λέτε, τώρα πέρασε η πενταετία, έγινε η παραγραφή και όλα τα συναφή. Μα, εσείς, αγαπητοί συνάδελφοι, όταν ήσασταν κυβέρνηση και σας ζητούσαμε από το Βήμα αυτό να κάνουμε σύσταση εξεταστικής των πραγμάτων επιτροπής δύο φορές, είπατε όχι. Ήσασταν εκατόν πενήντα επτά συνάδελφοι που είπατε όχι δύο φορές.  Σε ποιον, λοιπόν, τα λέτε αυτά; 
      	Παρ’ όλα αυτά και παρά τις δυσκολίες, αγαπητοί συνάδελφοι, η Νέα Δημοκρατία καταλαβαίνει ότι ο κόσμος περνάει δύσκολες μέρες. Δεν εθελοτυφλούμε, τα βλέπουμε αυτά. Ζούμε μέσα στην κοινωνία, είμαστε η ίδια η κοινωνία. 
      	Θέλουμε, λοιπόν, να σας πούμε ότι δίνουμε για το Λ.Α.Φ.Κ.Α.  144.000.000 ευρώ, 70.000.000 για τους συνταξιούχους στρατιωτικούς, 50.000.000 για τους ένστολους, 122.000.000 πόρους στη νομαρχιακή αυτοδιοίκηση συν τεσσεράμισι χιλιάδες νοσηλευτές, ιατρικό προσωπικό και μας λέτε συνέχεια για το ζήτημα των αγροφυλάκων. Είναι εννέα χιλιάδες. Στη συνέχεια, είναι 700.000.000 ευρώ για συγχρηματοδοτούμενα παραπάνω, για πανωτόκια.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Καλλιώρα.
      	ΗΛΙΑΣ ΚΑΛΛΙΩΡΑΣ: Τελειώνω, κυρία Πρόεδρε.
      	Η Νέα Δημοκρατία κατάλαβε ότι Ελλάδα χωρίς μεταρρυθμίσεις, Ελλάδα που δεν βλέπει την περιφέρεια, δεν μπορεί να προχωρήσει μπροστά. Οι πολίτες είναι μπροστά από τα κόμματα, ζητούν τομές, ζητούν αλλαγές, ζητούν μεταρρυθμίσεις και μόνο η Κυβέρνηση του Κώστα Καραμανλή μπορεί να κάνει κάτι τέτοιο.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Καλλιώρα.
      	Το λόγο έχει ο Υφυπουργός Οικονομίας και Οικονομικών κ. Δούκας.
      	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρωθυπουργέ, Κυρία Πρόεδρε, αγαπητοί συνάδελφοι, ο Προϋπολογισμός του 2006 δεν ήταν εύκολος ούτε στη σύνταξή του ούτε θα είναι εύκολος στην εκτέλεσή του και φυσικά ο Προϋπολογισμός δεν είναι αυτοσκοπός. Είναι ένα μέσο, είναι ένα «εργαλείο» που μας βοηθάει να υλοποιήσουμε τους στόχους μας και να μετρήσουμε τα δημόσια οικονομικά. 
      	Ποιος είναι ο στόχος μας; Ο κοινός στόχος είναι να βοηθήσουμε κάθε Έλληνα και κάθε Ελληνίδα, ανεξαιρέτως, να πάνε μπροστά, να καταστήσουμε το κράτος και την οικονομία τόσο λειτουργικά και τόσο αποτελεσματικά, που να δημιουργούν πολλές ευκαιρίες για όλους, ένα κράτος που να δίνει τη δυνατότητα να προχωρήσουμε όλοι μαζί μπροστά, που να βοηθά κάθε Ελληνίδα και κάθε Έλληνα να φτάσουν στα όρια της δημιουργικότητάς τους.
      	Αγαπητοί συνάδελφοι, η ανθρωπότητα φεύγει γρήγορα μπροστά. Οι ευκαιρίες που δημιουργούνται για κάθε Έλληνα και για κάθε Ελληνίδα, είναι περισσότερες από ποτέ. Η πρόσβαση στη γνώση γίνεται όλο και πιο εύκολη και όλο πιο φθηνή. Ανοίγονται τεράστιες αγορές μπροστά μας, η Ευρώπη των είκοσι πέντε, η Κίνα, η Ινδία, η Ασία, όλη η Αμερική. Αλλά και η δική μας γειτονιά, η δική μας γωνιά, η Νοτιοανατολική Ευρώπη, και αυτή αυξάνεται με ταχύτατους ρυθμούς, ρυθμούς που θα επιτρέψουν στο εμπόριο, στις επενδύσεις και στον τουρισμό να δώσουν ώθηση και στη δική μας οικονομία. Υπάρχουν σήμερα πολύ λιγότερα εμπόδια για να αξιοποιήσει κανείς τις ιδέες και την ενεργητικότητά του. Τεράστιες αγορές ανοίγονται μπροστά μας. 
      Για να αξιοποιήσουμε όλες αυτές τις δυνατότητες, χρειαζόμαστε ένα ισχυρό κράτος, όχι ένα τεράστιο κράτος, όχι ένα κράτος που να έχει τα «πλοκάμια» του παντού, όχι ένα κράτος που να ευνοεί συγκεκριμένες ομάδες και συμφέροντα και να βολεύει αυτούς που ξέρουν να το εκμεταλλεύονται. Χρειαζόμαστε ένα κράτος σύγχρονο, λειτουργικό και αποτελεσματικό για όλους τους Έλληνες. 
      	Γνωρίζουμε πόσο δύσκολα «τα φέρνουν βόλτα» πάρα πολλοί συμπατριώτες μας και συμπολίτες μας, νέοι, άνεργοι, αγρότες, γυναίκες που τις έχουν παρατήσει οι άντρες τους και «τα φέρνουν βόλτα» μόνες τους. 
      	Πολλοί ρωτούν γιατί το σήμερα του Έλληνα δεν είναι τόσο εύκολο, γιατί τόσοι συμπολίτες μας ζουν τόσο δύσκολα και στριμωγμένα, γιατί ενώ βελτιώνονται τα πράγματα κάθε μέρα, έχουμε τόσο δρόμο να διανύσουμε, γιατί δεν μπορούμε να ικανοποιήσουμε όλα τα αιτήματα εδώ και τώρα. 
      	Η απάντηση είναι απλή, αλλά  και σύνθετη, αγαπητοί συνάδελφοι: Διότι τα τελευταία είκοσι χρόνια έγιναν πολλά λάθη. Κυβερνηθήκαμε σπάταλα. Κάποιοι μπέρδεψαν την έννοια της ισότητας με την αναξιοκρατία και την ισοπέδωση. Αυττοί που ευθύνονται για όλα αυτά, τώρα μας ζητάνε και τα ρέστα. Μας μέμφονται γιατί μέσα σε είκοσι μήνες δεν λύσαμε όλα τα προβλήματα που δημιουργήθηκαν σε είκοσι χρόνια. Ακόμα και για την απογραφή μας κατήγγειλαν και είπαν πως πλήττει το κύρος της οικονομίας, λες και για τον πυρετό φταίει το θερμόμετρο. 
      	Αν κάτι πείραξε το κύρος της οικονομίας, δεν ήταν η απογραφή, αγαπητοί συνάδελφοι. ‘Ηταν η ίδια η πραγματικότητα, όχι η καταγραφή της πραγματικότητας. Ήταν τέτοια τα μεγέθη, που δεν ήταν δυνατό να κρυφτούν.
      Θα κάνω μία σύντομη ανασκόπηση για το κράτος που παραλάβαμε αγαπητοί συνάδελφοι, για να δούμε τι πληγές έχουμε να κλείσουμε. ‘Oχι για να κατακρίνουμε, όχι για να αναζητήσουμε ευθύνες, αλλά για να μην κάνουμε τα ίδια λάθη. 
      Οι Ευρωπαίοι εταίροι αγαπητοί συνάδελφοι του ΠΑ.ΣΟ.Κ., σας είχαν πάρει χαμπάρι σε όλα. Δέστε τι έγινε το 2003, τον τελευταίο πλήρη χρόνο διακυβέρνησης της χώρας μας από το ΠΑ.ΣΟ.Κ. Τα φορολογικά έσοδα, αντί για 35, 5 δισεκατομμύρια ευρώ που υπολογίζατε, φθάσανε με το ζόρι τα 34,5 δισεκατομμύρια. Μίλησε τότε κανείς για κατάρρευση στα έσοδα; 
      Φέτος, την περίοδο Ιανουαρίου –Αυγούστου, τα έσοδα ήταν χαμηλότερα από αυτά που περιμέναμε, ήταν της τάξης του 5% περίπου. Αλλά το Σεπτέμβριο-Οκτώβριο-Νοέμβριο αυξήθηκαν με ρυθμούς πάνω από 9%. Η δουλειά των συναδέλφων έχει αρχίσει να αποδίδει, καλύτερη οργάνωση, καλύτερες και πιο στοχευμένες διασταυρώσεις στοιχείων, πιο αποτελεσματική πάταξη της φοροδιαφυγής.
      Λέτε πως μειώσαμε τους φορολογικούς συντελεστές και χαριστήκαμε στο κεφάλαιο. Ξεχνάτε ότι την περίοδο 2001-2003 οι ξένες επενδύσεις στη χώρα μας ήταν λιγότερες από το 1% του Α.Ε.Π. και πως οι περισσότερες ελληνικές επιχειρήσεις ούτε καν μικρομεσαίες δεν είναι, αλλά είναι μικρές επιχειρήσεις; Και τι προτείνετε τέλος πάντων; Να αυξήσουμε τους φορολογικούς συντελεστές; Και πόσο θα σας άρεσε αυτό; Και ποιος ψήφισε τον περίφημο ν. 2992/2002, που επέτρεψε σήμερα στις Τράπεζες να πληρώνουν φόρο πολύ λιγότερο απ’ αυτόν που θα τους αναλογούσε; Θα σας θυμίσω ότι ήταν ο νόμος που έδινε ειδικά φορολογικά κίνητρα για συγχωνεύσεις και απορροφήσεις επιχειρήσεων, της μιας από την άλλη. Απορροφούν, λοιπόν, οι τράπεζες τις θυγατρικές τους και πληρώνουν πολύ λιγότερο φόρο απ’ ό,τι θα τους αναλογούσε.
      Όσον αφορά το 2006, τι λέμε για τους φόρους; Ότι τα φορολογικά έσοδα θα αυξηθούν ανάλογα με την αύξηση του όγκου της οικονομίας, ανάλογα με την οικονομική δραστηριότητα και πως με την καλύτερη λειτουργία του συστήματος ελέγχων και διασταυρώσεων, πιστεύουμε πως θα πιάσουμε μια αύξηση της τάξης του 7,9%. 
      Και τι έγινε το 2003 με το Πρόγραμμα Δημοσίων Επενδύσεων αγαπητοί συνάδελφοι; Είχατε προϋπολογίσει ότι θα εισπράξετε 4,1 δισεκατομμύρια ευρώ. Πόσα εισπράξατε τελικά το 2003; Εισπράξατε 1,7 δισεκατομμύρια ευρώ. Απόκλιση ρεκόρ. Και τρέχει ο εκλεκτός συνάδελφος κ. Χρήστος Φώλιας, να συμμαζέψει τα ασυμμάζευτα. Και να συμμαζέψει αυτά για τα οποία πιέζουν συνεχώς οι Ευρωπαίοι εταίροι. Δηλαδή για απένταξη έργων, έργων που δομήθηκαν επί ΠΑ.ΣΟ.Κ.. Γι’ αυτό και την περίοδο 2001-2003 είχατε ελέγξει ελάχιστα από τα έργα τα οποία σας επέβαλε να ελέγξετε η Ευρωπαϊκή Ένωση. Σήμερα έχουμε αυξήσει τους ρυθμούς ελέγχων κατά 400%περίπου.
      Προβλέπατε το 2003 –γιατί θέλω να δείξω ότι είχατε χάσει πλήρως τον έλεγχο της οικονομίας το 2003, αγαπητοί συνάδελφοι του ΠΑ.ΣΟ.Κ.- ότι θα δανειζόσαστε περίπου 27.000.000.000 ευρώ. Ξέρετε πόσα είχατε δανειστεί μέχρι το τέλος του 2003; Είχατε δανειστεί 38.000.000.000 ευρώ, 11.000.000.000 ευρώ παραπάνω, 40% παραπάνω απ’ ό,τι υπολογίζατε. Απόκλιση ρεκόρ και εδώ. Για πρώτη φορά το κράτος δανείστηκε περισσότερα από όσα εισέπραξε από φόρους για πρώτη φορά στην ιστορία. 
      Είχε στριμωχθεί τόσο πολύ η κατάσταση το 2003, αγαπητοί συνάδελφοι, που ανακαλύψατε και τη μέθοδο των εγγυήσεων και μοιράζατε την εγγύηση του δημοσίου δεξιά και αριστερά. Από 9,5 δισεκατομμύρια ευρώ, που ήταν στις αρχές του 2003 το ύψος των ανεξόφλητων εγγυήσεων, έφθασε πάνω από 12.000.000.000 στο τέλος του 2003. 
      Για τις στρατιωτικές δαπάνες. Μέσα στο 2004 υπολογίζατε ότι θα πληρώσετε πάνω από 2.000.000.000 ευρώ. Ξέρετε πόσες από αυτές είχατε εγγράψει στον τακτικό προϋπολογισμό και στις πρωτογενείς δαπάνες; Ούτε μια δραχμή. Άλλες στρατιωτικές δαπάνες τις βαφτίσατε χρεολύσια και άλλες τις βαφτίσατε προκαταβολές. Ούτε οι προκαταβολές ούτε τα χρεολύσια περιλαμβάνονται στις πρωτογενείς δαπάνες και έτσι δεν καταγράψατε ούτε  ένα ευρώ. Είχατε αρχίσει το κρυφτούλι με τους αριθμούς, είχατε αρχίσει το κρυφτούλι με την πραγματικότητα. 
      Και τι είπε η Ευρωπαϊκή Ένωση στις επιστολές της;  Δεν είπε ότι ήταν θέμα επιλογής, μεθοδολογίας. Είπε ότι εσείς δεν κρατούσατε και δεν παρακολουθούσατε καμία μεθοδολογία, καμία μέθοδο για τις δαπάνες αυτές. Και ερχόμαστε στα κρυφά χρέη και στους απλήρωτους λογαριασμούς, όπως χρέη προς τα Κ.Τ.Ε.Λ. -από το 2001 περιμένανε- και στο Ταμείο Νομικών ύψους 380.000.000 ευρώ. Καλύψαμε τους φαρμακέμπορους και τους προμηθευτές των νοσοκομείων με χρέη που αφήσατε, της τάξης των 2,5 δισεκατομμυρίων ευρώ. Εκτός από αυτά, είχαμε συνεχείς υποεκτιμήσεις στον προϋπολογισμό του 2004. Συστηματικά υποεκτιμούσατε τις δαπάνες. Γιατί; Γιατί ξέρατε ότι δεν πρόκειται να εκλεγείτε και δεν σας ενδιέφερε. 
      Υποεκτιμήσατε κατά 400.000.000 ευρώ τις δαπάνες για το ΝΑΤ και τον Ο.Γ.Α.. Έχω μάλιστα εδώ μια πολύ επείγουσα επιστολή του τότε διοικητή του Ο.Γ.Α., που γράφει στον τότε Υπουργό Εργασίας και Κοινωνικών Ασφαλίσεων ότι ο προϋπολογισμός του αυτοτελούς κλάδου υγείας συντάχθηκε, λέει, ελλειμματικός κατά 1,006 δισεκατομμύρια ευρώ εξαιτίας της περικοπής της αιτηθείσας επιχορήγησης κατά τη σύνταξη του κρατικού προϋπολογισμού και θα απαιτηθεί, λέει, πρόσθετη επιχορήγηση. Τι θα κάνατε, κύριοι συνάδελφοι; Δεν θα τα πληρώνατε αυτά; 
      Μας κατηγόρησαν ακόμη και για την προσπάθεια τιτλοποίησης, ύψους 1,1 δισεκατομμυρίου ευρώ. Ξέρετε πόσα δισεκατομμύρια είχαν προεισπράξει και τιτλοποιήσει στο ΠΑ.ΣΟ.Κ., αγαπητοί συνάδελφοι;  Mιλάμε για 3,7 και για 3,8 δισεκατομμύρια ευρώ για το EUROCONTROL, το Γ’ Κοινοτικό .Πλαίσιο Στήριξης , το Ταμείο Παρακαταθηκών και για τα κρατικά λαχεία. 
      Οι εισπράξεις που έρχονται τώρα σ’ αυτούς τους φορείς, δεν πάνε για να πληρωθούν τρέχοντα έσοδα και επενδύσεις. Πάνε για να αποπληρωθούν αυτά τα οποία ήδη ξόδεψε το ΠΑ.ΣΟ.Κ.. 
      Και θέλετε να σας πω πόσο περίπου κόστισαν αυτές οι τιτλοποιήσεις στον Έλληνα φορολογούμενο, αγαπητοί συνάδελφοι; Περίπου 40.000.000 ευρώ για αμοιβές τραπεζιτών, δικηγόρων και τα σχετικά έξοδα, χωρίς να λάβουμε υπόψη πόσο παραπάνω από τον καθαρό δανεισμό κοστίζει μια τιτλοποίηση. Περίπου οκτώ με εννέα μονάδες βάσης. Δηλαδή, περίπου άλλα 3.000.000 ευρώ το χρόνο. 
      Βαφτίζατε τους τόκους, που έπρεπε να πληρώσετε τότε για τα δάνεια, ως «νέα τοκομερίδια» και ως μελλοντικά τοκομερίδια, δεν έμπαιναν ούτε στο χρέος ούτε στο έλλειμμα. Πιστώνατε από το Β’ Κοινοτικό Πλαίσιο Στήριξης ποσά τα οποία δεν είχατε ποτέ εισπράξει. Δεν καταγράφατε στον προϋπολογισμό επιστροφές φόρων που υπερέβαιναν τα 5.000.000.000 ευρώ, για να φαίνεται ότι οι καθαρές εισπράξεις φόρων ήταν περισσότερες απ’ ό,τι πραγματικά ήταν. Και κάνατε και αυτό το περίφημο swap, για να κρύψετε περίπου 2,8 δισεκατομμύρια ευρώ χρέος. 
      Αυτή η προσπάθεια να κρύψετε 2,8 δισεκατομμύρια ευρώ, αγαπητοί συνάδελφοι, ξέρετε πόσο κόστισε στην τσέπη του Έλληνα φορολογούμενου; Περίπου 1.000.000.000 ευρώ. Καθαρό κόστος, όχι μεταφορά τόκων από τη μία περίοδο στην άλλη. Καθαρή χασούρα. Δηλαδή σαν να δίναμε 10.000 ευρώ σε κάθε εκπαιδευτικό, δάσκαλο και καθηγητή στη χώρα μας.
      Μιλήσαμε για τα δημόσια έργα, μιλήσαμε για κάποια ολυμπιακά έργα, για το πώς το Πανθεσσαλικό Στάδιο από 25.000.000, έφτασε στα 51.000.000 ευρώ, το Στάδιο Ειρήνης και Φιλίας από 3.000.000, που ήταν ο προϋπολογισμός του, πήγε στα 30.000.000, το κανό καγιάκ από 8.500.000, πήγε στα 37.000.000, το τένις από 12.000.000 πήγε στα 47.000.000, η άρση βαρών στη Νίκαια από 12.000.000 στα 49.000.000 ευρώ, η σκοποβολή από 12.000.000 στα 60.000.000. Μιλήσαμε για τον Κουρουπητό, για το Κτηματολόγιο που έχει κοστίσει 250.000.000 ευρώ, για την Ψυττάλεια, για το Νοσοκομείο της Κέρκυρας, του Πύργου, για τη σήραγγα Καλλιδρόμου -πάνω από 50.000.000 ευρώ χαμένα- για το Ελαιοκομικό Μητρώο, που μας πήρε πίσω η Ευρωπαϊκή Ένωση 50.000.000 ευρώ.
      Να σας θυμίσω τι σας έγραφε για το πόσο καλά διαχειριζόσαστε το κράτος, αγαπητοί συνάδελφοι, η Ευρωπαϊκή Ένωση; Έλεγε: «Τα περισσότερα έργα…» -τα οποία εσείς δώσατε- «…είχαν προβλήματα υπερβάσεων στις συμβάσεις …αναθέσεις χωρίς σωστούς διαγωνισμούς, μεγάλες υπερβάσεις στο κόστος, …κακοτεχνίες και καθυστερήσεις στην παράδοση… σημαντικές αλλαγές στις συμβατικές υποχρεώσεις μετά την υπογραφή της σύμβασης… δαπάνες συντήρησης έργων που είχαν ήδη κατασκευαστεί και που εκ φύσεως είναι μη επιλέξιμες για χρηματοδότηση. Μιλούσε για «συστηματικές ελλείψεις», για «έργα που πληρώθηκαν, αλλά που δεν έχουν καταστεί λειτουργικά…»  «…και ότι ούτε υπάρχουν ενδείξεις ότι θα καταστούν λειτουργικά στο μέλλον», «για παραβάσεις και παραβιάσεις της αρχής της διαφάνειας και της χρηστής δημοσιονομικής διαχείρισης των Κοινοτικών Ταμείων».  Aυτά τα λένε οι Ευρωπαίοι.
      Τι δείχνουν αυτοί οι αριθμοί, αγαπητοί συνάδελφοι; Πως κάτι πήγαινε στραβά, πως το ΠΑΣΟΚ είχε χάσει τον έλεγχο της κατάστασης. 
      Πέρα, όμως, από τους αριθμούς, το κράτος και η οικονομία στο σύνολό της δυσλειτουργούσε. Δεν θέλω να σας κουράσω πολύ με αριθμούς. Τα βασικά στοιχεία του Προϋπολογισμού τα έχουμε αναλύσει κατά τη διάρκεια της συζήτησης για το προσχέδιο, στη συζήτηση για το σχέδιο, στα Μέσα Μαζικής Ενημέρωσης και τώρα στη συζήτηση στην Ολομέλεια.
      Θέλω, όμως, να αναφερθώ σε κάποιες πληγές της οικονομίας, επαναλαμβάνω, όχι για να επιρρίψουμε ευθύνες, αλλά για να διδαχθούμε από τα λάθη του παρελθόντος, για να μην τα επαναλάβουμε και για να μπορέσουμε να τα αντιμετωπίσουμε όλοι μαζί.
      Πρώτη πληγή: Το δημόσιο χρέος. Χρωστάμε 210.000.000.000 ευρώ και ως κράτος έχουμε εγγυηθεί δάνεια ύψους περίπου 15.000.000.000 ευρώ. Αυτό τι σημαίνει; Πρώτον -αυτό που έχουμε ξαναπεί- ότι κάθε τετραμελής οικογένεια έχει χρεωθεί από το δημόσιο 78.000 ευρώ. Και καλείται να πληρώσει φόρους που θα εξυπηρετήσουν τους αντίστοιχους τόκους και τα χρεωλύσια.
      Από τα 41.000.000.000 ευρώ που εισπράττουμε για φόρους κάθε χρόνο, αγαπητοί συνάδελφοι, τα 30.000.000.000 ευρώ πάνε για τόκους και για χρεωλύσια. Τα 11.000.000.000 που περισσεύουν, δεν φτάνουν για να πληρώσουμε ούτε τους μισθούς των δημοσίων υπαλλήλων. Από κει και πέρα, όλες οι άλλες πληρωμές που κάνει το δημόσιο, γίνονται με δανεικά. Δηλαδή, για να πληρώσουμε τις συντάξεις, δανειζόμαστε. Οι επιχορηγήσεις ασφαλιστικών ταμείων γίνονται με δανεικά, τα νέα προγράμματα με δανεικά, το εθνικό σκέλος του φίλου μου του κ. Χρήστου Φώλια με δανεικά, οι επιχορηγήσεις στους συγκοινωνιακούς φορείς με δανεικά. Για όλα αυτά δανειζόμαστε, αγαπητοί συνάδελφοι. Τριάντα από τα σαράντα ένα δισεκατομμύρια, που εισπράττουμε από φόρους, πάνε για τόκους και χρεωλύσια. 
      Τόσα χρόνια στην κυβέρνηση το ΠΑ.ΣΟ.Κ. και πληρώνουμε για τόκους μόνο, περισσότερα απ’ όσα πληρώνουμε για όλο το Πρόγραμμα Δημοσίων Επενδύσεων. Και πληρώνουμε για τόκους, στις ξένες τράπεζες κυρίως, περισσότερα απ’ όσα πληρώνουμε για τα Υπουργεία Εθνικής Άμυνας, Ανάπτυξης, Δημόσιας Τάξης, Γεωργίας, Δικαιοσύνης, Μεταφορών, Τουρισμού, Μακεδονίας– Θράκης και Αιγαίου μαζί. 
      Από το 1994 μέχρι και το 2005, ξέρετε πόσα λεφτά έχουμε πληρώσει για την εξυπηρέτηση του δημόσιου χρέους, αγαπητοί συνάδελφοι; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ξέρουμε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν ξέρετε. Είναι πάνω από 280.000.000.000 ευρώ, αγαπητοί συνάδελφοι. Κάτι δεν πρέπει να αλλάξει; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μας τα έχετε πει εκατό φορές. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σ’ αυτά τα στοιχεία, πρέπει να λάβουμε υπ' όψη και τα μεγάλα ανοίγματα των ασφαλιστικών ταμείων. Ας μην ξεχνάτε ότι οι επιχορηγήσεις των ασφαλιστικών ταμείων...
      (Θόρυβος από την πτέρυγα του ΠΑ.ΣΟ.Κ.)
      ΜΙΛΤΙΑΔΗΣ ΕΒΕΡΤ: Το ξέρατε και το κρύβατε, κύριοι συνάδελφοι.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): ...αυξήθηκαν 23% το 2003 σε σχέση με το 2002, 19% το 2004 σε σχέση με το 2003, 10% το 2005 σε σχέση με το 2004 και 9% με 10% το 2006 σε σχέση με το 2005. Δηλαδή, οι αυξήσεις στα ασφαλιστικά ταμεία είναι πολλαπλάσιες των αυξήσεων του τιμάριθμου. Και τι λέμε εμείς; Ότι το θέμα είναι τόσο σημαντικό που δεν πρέπει να γίνει αντικείμενο κομματικής εκμετάλλευσης. Πρέπει μαζί να πιστοποιήσουμε τους αριθμούς και τα μεγέθη, ώστε τουλάχιστον να έχουμε μια κοινή αντίληψη για τα αναλογιστικά ανοίγματα και τις υποχρεώσεις. 
      Και επί τη ευκαιρία, ξέρετε πόσα χρήματα έχει μαζέψει και ξοδέψει το Δημόσιο από φόρους την περίοδο 1994-2003; Είναι 302.000.000.000 ευρώ. Μάζεψε άλλα 12 δισεκατομμύρια ευρώ από αποκρατικοποιήσεις, αλλά 23 δισεκατομμύρια για επιδοτήσεις αγροτικών προϊόντων και περίπου 25 δισεκατομμύρια ευρώ από τα κοινοτικά προγράμματα. Επίσης, άλλα 113 δισεκατομμύρια ευρώ αυξήθηκε το δημόσιο χρέος, αγαπητοί συνάδελφοι. Δηλαδή, πέρασαν πολλά λεφτά από τα χέρια του Δημοσίου. Πόσο τόπο έπιασαν; Γιατί κανένας δεν φαίνεται ευχαριστημένος; Γιατί δεν είμαστε όλοι πιο εύποροι και πιο ανταγωνιστικοί, αγαπητοί συνάδελφοι; 
      Δεν είναι μόνο τα χρέη, τα ελλείμματα και οι απλήρωτοι λογαριασμοί που παραλάβαμε από το ΠΑ.ΣΟ.Κ.. Παραλάβαμε και ανεργία, παραλάβαμε ένα κράτος μεγάλο σε όγκο, αλλά μικρό σε λειτουργικότητα, ένα βασίλειο διαδικασιών, χαρτούρας, επιτροπών, γνωμοδοτικών συμβουλίων. Μικρά κράτη μέσα στο κράτος. Έτσι, κάθε φορά με όλα αυτά τα συμβούλια είναι δύσκολο, εάν όχι αδύνατο, να προσδιορίσεις ποιος είναι υπεύθυνος, γιατί παραλάβαμε ένα κράτος περιορισμένης ευθύνης, αγαπητοί συνάδελφοι. Παραλάβαμε μια οικονομία σε απραξία, όπου το όνειρο πάρα πολλών γονιών είναι πώς θα βολέψουν το παιδί τους κάπου στο Δημόσιο, σε κάποια Δ.Ε.Κ.Ο.. 
      Τα αναφέρω αυτά για να έχετε μιαν ιδέα, μια γεύση για τα προβλήματα που αντιμετωπίζουμε. Γι’ αυτό όμως μας ψήφισε ο ελληνικός λαός: για να βρούμε λύσεις, για να κάνουμε το κράτος να δουλεύει πιο αποτελεσματικά, για να δημιουργεί ευκαιρίες και να συνδράμει τους ανήμπορους. 
      Και μη νομίζετε ότι παραλάβαμε ένα κράτος με οικονομική ισότητα, αγαπητοί συνάδελφοι. Είναι τέτοια η οικονομική ανισότητα, που το 7% των πιο πλούσιων Ελλήνων, αυτών που δηλώνουν περισσότερα εισοδήματα, πληρώνει το 60% των φόρων και το 60% των πιο φτωχών Ελλήνων, αγαπητοί συνάδελφοι, ξέρετε πόσο φόρο, από τους φόρους που μαζεύουμε, μπορεί και πληρώνει; Το 1,4%. Τέτοια είναι η οικονομική αδυναμία των ασθενέστερων.
      Προσπαθούμε συνεχώς τα χρήματα που ξοδεύουμε να πιάνουν τόπο. Για παράδειγμα, προσπαθούμε να περιορίσουμε τις επιδοτήσεις στις δημόσιες επιχειρήσεις και να εκσυγχρονίσουμε τη λειτουργία τους. Αυτό κάναμε με το νόμο για τις Δ.Ε.Κ.Ο.. Είπαμε ότι για να επιβιώσουν, πρέπει να αλλάξουν, πως οι ζημιογόνες Δ.Ε.Κ.Ο. πρέπει να κοιτάξουν πιο ουσιαστικά τα κοστολόγια τους και ότι δεν μπορούμε συνέχεια να στέλνουμε το λογαριασμό στον Έλληνα φορολογούμενο. 
      Δύο λόγια για τις δημόσιες επιχειρήσεις και την κατάσταση στην οποία βρίσκονται. 
      Ολυμπιακή Αεροπορία: Το άνοιγμά της είναι πάνω από 4.000.000.000 ευρώ, αγαπητοί συνάδελφοι, δηλαδή περίπου 500.000 ευρώ για κάθε εργαζόμενο στην εταιρία, σαν να δίναμε Ε.Κ.Α.Σ. 10.000 ευρώ σε κάθε δικαιούχο. Αυτά μόνο για την Ολυμπιακή Αεροπορία, για την οποία θέλουμε το καλύτερο. Πονάμε την εταιρία. 
      Κάθε λύση που θα έχουμε μπροστά μας, πρέπει να έχει τρία βασικά χαρακτηριστικά: Πρέπει να είναι συμβατή με το Ευρωπαϊκό και το Κοινοτικό Δίκαιο και τις σχετικές αποφάσεις της Ευρωπαϊκής Ένωσης, ώστε να ελαχιστοποιηθεί ο κίνδυνος για κυρώσεις και πρόστιμα. Δεύτερον, πρέπει η κάθε πρόταση να είναι ελκυστική για σοβαρούς επενδυτές με μεγάλη οικονομική επιφάνεια. Σας υπενθυμίζω ότι η τελευταία προσπάθεια που έκανε το ΠΑ.ΣΟ.Κ. για να βρει στρατηγικό επενδυτή, προέκρινε μία εταιρία, η οποία πτώχευσε ένα μήνα αργότερα. Τρίτον, πρέπει να είναι αναπτυξιακή η πολιτική της, να μπορεί να ανοίξει τις φτερούγες της, να καλύψει όλες τις ανάγκες και του κέντρου και όλης της περιφέρειας. Προχωράμε γοργά και μέχρι το τέλος Ιανουαρίου θα κάνουμε τις πρώτες ανακοινώσεις.
      Για τον Ο.Σ.Ε. έχουμε μιλήσει. Τα χρέη του είναι σαν να χτίζαμε ογδόντα χιλιάδες εργατικές πολυκατοικίες προς 70.000 ευρώ η κάθε μία. 
      Η Ε.Α.Β. έχει ανοίγματα άνω του 1.000.000.000 ευρώ.
      Στον Ο.Α.Σ.Α. διαγράψαμε χρέη 1,6 δισεκατομμυρίου ευρώ. Είναι σαν να δίναμε Ε.Κ.Α.Σ. 4.000 ευρώ σε κάθε δικαιούχο.
      Στην Ε.Β.Ο.-ΠΥΡ.ΚΑΛ. (Ε.Α.Σ.) διαγράψαμε χρέη της τάξεως των 650.000.000 ευρώ, τα δε ανοίγματα της ΑΓΡΟΤΙΚΗΣ είναι 4.000.000.000 ευρώ, δηλαδή περισσότερα απ’ όσα πληρώνουμε για όλες τις συντάξεις του δημοσίου.
      Η «ΕΜΠΟΡΙΚΗ» μόνο το 2002 διέγραψε από τον ισολογισμό της κεφάλαια ύψους 750.000.000 ευρώ. Ψάχνει ο Δημήτρης ο Σιούφας 25.000.000 ευρώ για να χτίσει ένα αγωγό πετρελαίου και μ’ αυτά τα λεφτά θα μπορούσε να χτίσει τριάντα αγωγούς πετρελαίου.
      Κάνουμε πολλά, αγαπητοί συνάδελφοι. Καταρχήν, να σημειώσουμε τη μεγάλη επιτυχία της Κυβέρνησης και προσωπικά του Πρωθυπουργού για τα 20,1 δισεκατομμύρια ευρώ, που θα πάρουμε από την Ευρωπαϊκή Ένωση.
      (Χειροκροτήματα από την πτέρυγα της Νέας Δημοκρατίας)
      Αυτά θα τα πάρουμε, παρ’ ότι ο συνολικός ευρωπαϊκός προϋπολογισμός μειώθηκε κατά 10.000.000.000 ευρώ σε σχέση με τον Ιούνιο. Οι κύριοι συνάδελφοι του ΠΑ.ΣΟ.Κ. θα μιλούσαν για παταγώδη αποτυχία, εάν εισπράτταμε 16.000.000.000 ευρώ ή 15.000.000.000 ευρώ. Τώρα που θα εισπράξουμε 20,1 δισεκατομμύρια ευρώ, δεν μπορούν να παραδεχτούν ότι ήταν μεγάλη επιτυχία;
      Διασφαλίσαμε πως δεν θα αλλάξει η Κοινή Αγροτική Πολιτική μέχρι το 2013, πως θα έχουμε όχι μόνο δύο αλλά τρία χρόνια μετά το τέλος του κανονικού χρόνου απορρόφησης των κοινοτικών προγραμμάτων. Το ποσοστό συγχρηματοδότησης των κοινοτικών προγραμμάτων θα αυξηθεί από το 75% στο 85% και στην εθνική συμμετοχή θα συμπεριλαμβάνεται και το κόστος του Φ.Π.Α.. 
      Νοικοκυρεύουμε την οικονομία. Συγκρατούμε τις πρωτογενείς δαπάνες σε επίπεδα 1,5% περίπου χαμηλότερα από την αύξηση του όγκου της οικονομίας. Κρατάμε την οικονομική δραστηριότητα σε επίπεδα υπερδιπλάσια του μέσου όρου της Ευρωζώνης, που είναι περίπου 1,6%. Βελτιώνουμε το επενδυτικό κλίμα και την ανταγωνιστικότητα. 
      Και όταν μιλάμε για ανταγωνιστικότητα, αγαπητοί συνάδελφοι, δεν εννοούμε το να δουλεύουμε πιο φθηνά και να μειώσουμε τους μισθούς. Μιλάμε για το πώς θα δουλεύουμε πιο έξυπνα, με μεγαλύτερη ευελιξία, πιο παραγωγικά, πώς να δίνουμε λύση σε πιο σύνθετα προβλήματα, πώς να παράγουμε πιο προηγμένα και σύνθετα προϊόντα, που να πιάνουν τις καλύτερες τιμές στις διεθνείς αγορές.
      Αγαπητοί συνάδελφοι, ο λαός έχει συνειδητοποιήσει πως χρειάζονται πιο τολμηρές αλλαγές και ριζοσπαστικές μεταρρυθμίσεις. Χρειάζεται να είμαστε τολμηροί και δίκαιοι. Το ζητά η ίδια η κοινωνία. Η ίδια η κοινωνία έχει αλλάξει. Όσο πιο τολμηρές και δίκαιες αλλαγές επιχειρήσαμε μέχρι σήμερα, τόσο μεγαλύτερη ήταν η επικρότηση. 
      Αντιλαμβανόμαστε τις δυσκολίες. Ο Πρωθυπουργός έχει καλέσει όλους τους Έλληνες, όποιες και αν είναι οι πολιτικές τους προτιμήσεις, σε μια συσπείρωση για να προχωρήσουμε όλοι μαζί μπροστά, για να μη μείνει κανένας πίσω, για να πιάνει τόπο η δουλειά, η προσπάθεια του κάθε Έλληνα, του κάθε νοικοκύρη εργάτη, υπάλληλου, τεχνίτη, βιομηχάνου και επιχειρηματία. Για να αναδείξουμε τις μεγάλες αρετές της χώρας μας.
      Η Κυβέρνηση της Νέας Δημοκρατίας και ο Πρωθυπουργός είναι η καλύτερη εγγύηση για σκληρή δουλειά, για τολμηρές αλλαγές και ένα καλύτερο αύριο για όλους.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Τοπικά Συμβούλια νέων και άλλες διατάξεις».
      Παραπέμπεται στην αρμόδια Διαρκή Επιτροπή.
      Επανερχόμεθα στον κατάλογο των εγγεγραμμένων ομιλητών και καλείται στο Βήμα ο κ. Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κυρία Πρόεδρε.
      Κύριοι συνάδελφοι, ο άρτι κατελθών από του Βήματος Υφυπουργός Εθνικής Οικονομίας πάρα πολύ ευσύνοπτα μας έπεισε. Καταλάβαμε. Μας είπε δηλαδή ότι παρέλαβε η Νέα Δημοκρατία ένα κράτος στο οποίο δεν υπάρχει ισονομία, αφού το 7% των πλουσίων Ελλήνων πληρώνει το 60% των φόρων και το 60% των φτωχών Ελλήνων πληρώνει το 1,3% των φόρων. Βέβαια, αναφέρθηκε στους άμεσους φόρους, δεν αναφέρθηκε στους έμμεσους. Το μήνυμα όμως ήταν σαφές: Σ’ αυτήν τη χώρα πρέπει να υπάρξει ισονομία, πρέπει οι φτωχοί να πληρώνουν περισσότερα και φυσικά γι’ αυτόν το λόγο κάνουμε μεταρρυθμίσεις!
      (Χειροκροτήματα από την πτέρυγα του ΠΑ.ΣΟ.Κ.)
      Αξιότιμες κυρίες και αξιότιμοι κύριοι συνάδελφοι, μια λέξη που ακούστηκε πριν από ένα χρόνο στην Αίθουσα αυτή, μια λέξη βαρυσήμαντη, που χαρακτήριζε τον προηγούμενο προϋπολογισμό, ήταν η λέξη «αξιόπιστος». Ήταν «ο πρώτος αξιόπιστος προϋπολογισμός». Αυτή η λέξη στη συνέχεια και όσο περνούσε ο καιρός στοίχειωνε και ακολουθούσε όχι μόνο τον προϋπολογισμό αλλά και το Υπουργείο Εθνικής Οικονομίας και την Κυβέρνηση. Στο τέλος μας ακολουθούσε όλους μας.
      Κύριοι συνάδελφοι, επειδή τόσο η οικονομία όσο και η ανάπτυξη άρα και ο προϋπολογισμός της χώρας που αποτυπώνει την πολιτική βούληση της Κυβέρνησης είναι κατ’ εξοχήν πολιτικά ζητήματα, προτίθεμαι να απασχολήσω την Ολομέλεια της Βουλής με λίγες σκέψεις και συγκεκριμένα ερωτήματα πολιτικής στόχευσης που εδράζονται στο κείμενο του νομοσχεδίου για τον Προϋπολογισμό και βέβαια αφορούν την αξιοπιστία του.
      Κύριοι συνάδελφοι, τις μέρες αυτές δημοσιεύματα εγκύρων εφημερίδων σχολιάζουν την «κωμωδία του Δεκεμβρίου», αναφερόμενες στη διαδικασία συζήτησης και ψήφισης του Προϋπολογισμού, και την αντιδιαστέλλουν με το δράμα της πραγματικής οικονομίας, το δράμα των ανέργων, των μισθοσυντήρητων, το δράμα της αγοράς, το δράμα των επιχειρήσεων. Δεν είναι, άραγε, ακραίοι αυτοί οι χαρακτηρισμοί, όταν χαρακτηρίζουν κωμωδία ένα νομοθέτημα το οποίο κοινοβουλευτικά χαρακτηρίζεται κορυφαίο; Προφανώς. Μένει, όμως, να αποδειχθεί και την ευθύνη για την περί του αντιθέτου απόδειξη την έχει αυτή η Αίθουσα, αφού η συζήτηση αυτή αποτελεί τον καθρέφτη των επιχειρημάτων μας, αποτελεί καθρέφτη της ποιότητας των ισχυρισμών μας και τελικά αποτελεί καθρέφτη της πολιτικής μας. Με τον τρόπο αυτό, όμως, άμεσα τίθεται το θέμα της αξιοπιστίας του Προϋπολογισμού, τίθεται άμεσα το ζήτημα της αξιοπιστίας της πολιτικής της Κυβέρνησης, τελικά το θέμα της αξιοπιστίας της ίδιας της Κυβέρνησης.
      Εάν, λοιπόν, κύριοι συνάδελφοι, το ζητούμενο για την Ελλάδα είναι η ανάπτυξη της χώρας, η αύξηση της ανταγωνιστικότητας και η επένδυση στην παιδεία, την έρευνα, την τεχνολογία και η αντιμετώπιση της ανεργίας, εάν το ζητούμενο είναι ο σεβασμός της Δημόσιας Διοίκησης προς τον πολίτη και τη νεολαία, εάν επιδιώκουμε την ανάπτυξη χωρίς να απεμπολούμε το κοινωνικό πρόσωπο της πολιτικής, τότε μπορούμε να συζητήσουμε επί της ουσίας για την ευστοχία ή την αστοχία του παρόντος Προϋπολογισμού άρα και για την αξιοπιστία του σε συνάρτηση με τα πραγματικά προβλήματα της οικονομίας.
      Καταθέτω ενώπιόν σας ερωτήματα -όσα μου επιτρέπει η κλεψύδρα της διαδικασίας- που θεωρώ ότι συμβάλλουν στην ανάδειξη του ζητήματος της αξιοπιστίας. Πρώτον, ποια είναι η πρόνοια του Προϋπολογισμού για το μέλλον της χώρας; Εννοώ την παιδεία. Υπάρχει πραγματική αύξηση των κονδυλίων, έτσι ώστε να μπορεί να ατενίσει η ελληνική παιδεία με αισιοδοξία το μέλλον; Υπάρχει βελτίωση σε σχέση με τις προηγούμενες χρονιές; Υπάρχει ανταπόκριση στις προεκλογικές δεσμεύσεις της Νέας Δημοκρατίας για την παιδεία;
      Δεύτερον, τι κλίμα διαμόρφωσε η Κυβέρνηση στα δυο χρόνια που κυβερνά, ώστε να στηρίξει την ελληνική οικονομία, να στηρίξει την ελληνική νεολαία στον αγώνα και την αγωνία για ένα άλλο επίπεδο μόρφωσης που θα της επιτρέπει να ανταποκριθεί ισότιμα στο διεθνή ανταγωνισμό;
      Τρίτον, ποια είναι η πρόβλεψη στον Προϋπολογισμό για τη βελτίωση της ανταγωνιστικότητας της οικονομίας μας; Δηλαδή, για την ανάπτυξη δυναμικών επιχειρήσεων για την έρευνα και την καινοτομία; Νομίζω ότι υπάρχουν απαντήσεις γι’ αυτά τα ερωτήματα στις πολλές σελίδες του νομοσχεδίου που συζητάμε, αλλά υπάρχουν και στην πολιτική πρακτική της Κυβέρνησης τους προηγούμενους μήνες.
      Έτσι στα πρώτα τα ερωτήματα είναι σαφές πως υπάρχει μείωση των κονδυλίων για την παιδεία, μείωση των κονδυλίων για τον πολιτισμό, απαξίωση των θεσμών που στήθηκαν για να βοηθήσουν τις κοινωνικά και οικονομικά αδύνατες οικογένειες, όπως το ολοήμερο σχολείο, η ενισχυτική και η πρόσθετη διδασκαλία, τα μουσικά σχολεία. Ενώ ταυτόχρονα έχουμε απαξίωση χιλιάδων συμβασιούχων στο Υπουργείο Πολιτισμού, απαξίωση και απολύσεις υπαλλήλων, αρχαιολόγων με πολυετή εμπειρία και βέβαια απαξίωση της δυναμικής των ολυμπιακών εγκαταστάσεων.
      Έχουμε τη δημιουργία ενός αρνητικού κλίματος μέσα στην κοινωνία και μάλιστα μέσα στη νεολαία. Ενός κλίματος, που σε μία εποχή που η Ευρώπη μιλάει για τον ανταγωνισμό, για την ανταγωνιστικότητα, εμείς αντιστρατευόμαστε στην ευγενή άμιλλα, αντιστρατευόμαστε στον υγιή ανταγωνισμό, επηρεάζουμε ανασταλτικά τη βούληση των νέων για απόκτηση πρόσθετων εφοδίων στην επιστήμη, στη γλωσσομάθεια, στους ηλεκτρονικούς υπολογιστές. Και γνωρίζετε καλά ότι κλίμα ανταγωνιστικότητας δεν δημιουργείται απλά και μόνο με ομιλίες και διαλέξεις σε συνέδρια και fora, αλλά δημιουργείται με εφαρμοσμένη πολιτική. Εδώ όμως τη στιγμή που η Κυβέρνηση εξέπεμπε με τις δηλώσεις της μηνύματα ενίσχυσης της ανταγωνιστικότητας, την ίδια στιγμή με την πολιτική της πρακτική έστελνε ακριβώς τα αντίθετα μηνύματα στη νεολαία της Ελλάδας. Και το μήνυμα ήταν σαφές, πως για να προσληφθείς στο δημόσιο είτε για πενταετία στο Στρατό είτε για φύλακας στην Τράπεζα της Ελλάδας είτε για κοινωνικός λειτουργός στο ΕΣΥ, χρειάζεται πιστοποιητικό γαλάζιας συνέντευξης.
      Κύριοι συνάδελφοι, δεν πρόκειται να ενισχυθεί η ανταγωνιστικότητα ούτε η έρευνα ούτε η παιδεία όταν η Κυβέρνηση προβαίνει σε πλήρη απαξίωση της αξιοκρατίας, με μεθοδεύσεις κομματισμού που ευτελίζουν το νέο που σπούδασε, το νέο που κόπιασε, το νέο που έχει μόρφωση και διάθεση να συμβάλει στην αναπτυξιακή πορεία της χώρας.
      Θα μου επιτρέψετε να ρωτήσω και για τη συμβολή της Κυβέρνησης στη δημιουργία διαφάνειας και κλίματος υγιούς ανταγωνισμού στην ελληνική οικονομία. Είναι ένα κρίσιμο παράδειγμα στο οποίο θα αναφερθώ.
      Το μήνα Δεκέμβριο είχαμε την ευκαιρία να συζητήσουμε στην Επιτροπή Άμυνας το νομοσχέδιο για τους εξοπλισμούς και είχαμε τη δυνατότητα να διαπιστώσουμε το αδιέξοδο στο οποίο οδηγήθηκε η Κυβέρνηση, όταν έχοντας τη δυνατότητα να θεσμοθετήσει διατάξεις διαφάνειας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε, να ολοκληρώσω το συνειρμό μου.
      ΠΡΟΕΔΡΟΣ (Άννα Μπενάκη - Ψαρούδα): Το πολύ ένα λεπτό, κύριε συνάδελφε.
      ΜΑΡΚΟΣ ΜΠΟΛΑΡΗΣ: Είχε τη δυνατότητα η Κυβέρνηση και ο Πρωθυπουργός που ευαγγελιζόταν κάθαρση, αξιοπρέπεια, διαφάνεια, να περάσει διατάξεις συναινετικά –συναινούσαν και συναινούν όλα τα κόμματα της Αντιπολίτευσης- για τη λειτουργία θεσμών διαφάνειας στη Δημόσια Διοίκηση, στην οικονομία, θεσμοθέτηση ουσιαστικού ελέγχου από τη Βουλή, όχι απλά ενημέρωση, όπως ζήτησε ο Πρόεδρος του ΠΑ.ΣΟ.Κ., ο Γιώργος Παπανδρέου με την πρόταση διαφάνειας των οκτώ σημείων.
      Δυστυχώς, η Κυβέρνηση και η χώρα έχασε τη δυνατότητα για τη θεσμοθέτηση θεσμών οι οποίοι προασπίζουν την αξιοπιστία, όχι απλά των προμηθειών των Ενόπλων Δυνάμεων, αλλά προασπίζουν την αξιοπιστία του πολιτικού συστήματος συνολικά και την προσωπική αξιοπιστία του καθενός από εμάς.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς.
      Το λόγο έχει ο συνάδελφος κ. Χρύσης.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, κορυφαία πολιτική πράξη κατ’ έτος είναι η κατάθεση του Προϋπολογισμού στην Εθνική Αντιπροσωπεία.
      Με αίσθημα ευθύνης και σεβασμό στο δημόσιο χρήμα, οφείλουμε και φέτος να δώσουμε την πραγματική εικόνα της οικονομίας στον ελληνικό λαό. Ο καιρός των ωραιοποιήσεων και του εθελοτυφλισμού πέρασε ανεπιστρεπτί.
      Σήμερα είμαστε θαρραλέα αντιμέτωποι με τα προβλήματα που κληρονομήσαμε. Δεν υπάρχουν πια αφελείς Έλληνες που να πιστεύουν ότι όλα τα χρέη, όλη η ανεργία, όλη η φτώχεια είναι δημιούργημα αυτής της Κυβέρνησης των είκοσι ενός μηνών. Αντί όμως, οι κύριοι της Αντιπολίτευσης, να κάνουν την αυτοκριτική τους εξακολουθούν να αποποιούνται τις ευθύνες τους και με περισσό πολιτικό θράσος μεταμφιέζονται σε επικριτές αυτής της Κυβέρνησης, που πασχίζει να μαζέψει τα ασυμμάζευτα που άφησαν πίσω τους. Βιάζονται και δήθεν ζητούν εκλογές για να τονώσουν το ηθικό όσων ακόμη τους πιστεύουν. Γιατί τις ζητούν; Για να επαναφέρουν την ευημερία που απολάμβαναν οι Έλληνες το 2004 όταν τους απέπεμπαν από την εξουσία; 
      Κωφεύει βέβαια ο ελληνικός λαός στις νέες υποσχέσεις και στις εξαγγελίες που κάνουν τώρα ανέξοδα ως Αντιπολίτευση. Ό,τι δεν πέτυχαν στα είκοσι χρόνια διακυβέρνησης, το υπόσχονται ξανά, αλλά δεν πείθουν πια κανέναν. Αν ο Πρωθυπουργός, Κώστας Καραμανλής, δεν έθετε υπεράνω σκοπιμοτήτων το συμφέρον της χώρας, ο σημερινός Αρχηγός του ΠΑ.ΣΟ.Κ. που λεονταρίζει και ζητά δειλά, δειλά εκλογές, αν προκηρυσσόντουσαν την επομένη δεν θα ήταν στη θέση του. Ένας Καραμανλής όμως θέτει πάντα υπεράνω του προσωπικού του συμφέροντος, το συμφέρον του τόπου και προχωρά αταλάντευτα στις αναγκαίες μεταρρυθμίσεις για να ανοίξουν νέες προοπτικές για τη χώρα. 
      Ο τόπος έχει ανάγκη από ανάπτυξη, παραγωγικότητα και μεταρρυθμίσεις για να ανταποκριθεί στις απαιτήσεις του 21ου αιώνα. Σε αυτό το στόχο είμαστε όλοι προσανατολισμένοι. Σε αυτή την προσπάθειά μας έχουμε τη συμπαράσταση της συντριπτικής πλειοψηφίας του ελληνικού λαού. Δεν θα διαχειριστούμε την ανέχεια και τη μιζέρια του χθες. Προσδοκούμε οι επιχειρηματικές δράσεις που έμπρακτα υποστηρίζουμε με το νέο αναπτυξιακό νόμο η τουριστική άνθιση και η παραγωγικότητα ότι θα φέρουν πλούτο στη χώρα, που με την κοινωνική ευαισθησία αυτής της Κυβέρνησης θα διανεμηθεί σε κοινωνικές ανάγκες και σε αύξηση αποδοχών των οικονομικά ασθενέστερων.
      Μια αναδρομή όμως στα οικονομικά επιτεύγματα των κυβερνήσεων του ΠΑ.ΣΟ.Κ. θα ήταν χρήσιμη για να θυμόμαστε τους μεταμφιεσμένους σήμερα σε μελλοντικούς σωτήρες του τόπου. Παρέλαβαν το δημόσιο χρέος, το 1981 στο 29% του Α.Ε.Π. και το εκτόξευσαν στο 110% το 2004. Η ανεργία το 1980 κυμαινόταν στο 3% και την εκτίναξαν στο 11,5% το 2004. Αυτά και μόνο τα ποσοστά είναι ενδεικτικά της ευημερίας που παραλάβαμε. Όμως παρ’ όλα αυτά το πολιτικό παραμύθι περί καταθέσεως  πλεονασματικού προϋπολογισμού συνεχιζόταν μέχρι το Δεκέμβριο του 2003. Βέβαια οι κυβερνήσεις της εικονικής πραγματικότητας έφυγαν. Τα χρέη όμως έμειναν στις πλάτες του ελληνικού λαού.
      Σαν να μην έφθαναν όλα αυτά, το δημοσιονομικό κόστος λόγω κρυφών ελλειμμάτων επικρατούσε παντού. Ταλαιπωρήθηκε η ευρωπαϊκή Στατιστική Υπηρεσία σε συνεργασία με την ελληνική Στατιστική Υπηρεσία για να ρίξει φως στην οικονομία μόλις τον περασμένο Σεπτέμβριο. Εκείνο όμως που ενοχλεί και ξενίζει είναι ότι η σημερινή Αντιπολίτευση ενοχλείται από τα αποκαλυπτήριά της. 
      Εμείς με αίσθημα ευθύνης περιορίσαμε δραστικά τη σπατάλη στο δημόσιο τομέα και με διαρθρωτικές μεταρρυθμίσεις ενισχύσαμε την ανταγωνιστικότητα της χώρας, κατεβάσαμε τους δείκτες της ανεργίας και θέσαμε προτεραιότητα τα προβλήματα του κοινωνικού κράτους. Παρά τις δυσμενείς συγκυρίες τις διεθνείς ιδιαίτερα στην Ευρωζώνη, η χώρα μας στάθηκε ικανοποιητικά με ρυθμό ανάπτυξης της τάξεως του 3,6% που είναι ο υψηλότερος στην Ευρώπη.
      Η εκτίναξη της τιμής του πετρελαίου στις διεθνείς αγορές περιόρισε την ανάπτυξη και τροφοδότησε παντού τον πληθωρισμό. Παρ’ όλα αυτά πετύχαμε πολλά και ιδιαίτερα την αύξηση των ρυθμών ανάπτυξης καθώς και την αύξηση της απασχόλησης. Σήμερα η ανεργία έχει πτωτική τάση και ήδη έφθασε το 10,4% από 11% που ήταν το 2004. 
      Το 2006 θα συνεχιστεί η αποκατάσταση της δημοσιονομικής ισορροπίας. Αποβλέπουμε στην αύξηση της παραγωγικότητας και την ενίσχυση της ανταγωνιστικότητας, ενώ η απασχόληση με στοχευμένες δράσεις αποτελεί κοινωνική προτεραιότητα. 
      Τα αποτελέσματα αυτής της ανάπτυξης και αυτού του νοικοκυρέματος θα φανούν πρωτίστως στις συντάξεις του Ο.Γ.Α. που θα ανέλθουν στο τέλος της τετραετίας στα 330 ευρώ και στο Ε.Κ.Α.Σ., που θα φτάσει τα 230 ευρώ. 
      Επειδή δεν επαρκεί ο χρόνος της ομιλίας μου για να καλύψω όλες τις προτεραιότητες του προϋπολογισμού, ούτε είναι δυνατόν να κάνω λεπτομερή αναφορά σε συγκεκριμένα επιτεύγματα των τελευταίων είκοσι μηνών, θα περιοριστώ ως Δωδεκανήσιος Βουλευτής σε προβλήματα η επίλυση των οποίων θα δώσει αναπτυξιακή πορεία στα νησιά μας. 
      Το νεοσύστατο Υπουργείο Τουρισμού πέτυχε φέτος να σταματήσει τον τετραετή τουριστικό κατήφορο, επίτευγμα και αυτό του ΠΑΣΟΚ. Η αναστροφή αυτή πιστεύουμε πως θα έχει συνέχεια, γιατί η επιβίωση των νησιών είναι εθνική αναγκαιότητα. 
      Εκτός της τουριστικής αύξησης, που φέτος, σύμφωνα με τα επίσημα στοιχεία της Τράπεζας της Ελλάδος κυμάνθηκε στο 13%, χρειάζεται και η επιμήκυνση της τουριστικής περιόδου. Αυτή η στόχευση αποτελεί και προτροπή του ίδιου του Πρωθυπουργού κ. Κώστα Καραμανλή, που με εξειδικευμένες δράσεις το Υπουργείο Τουρισμού έχει κληθεί από την αρχή να υλοποιήσει.
      Ο ιαματικός τουρισμός, ο αγροτοτουρισμός, ο ιατρικός τουρισμός, οι αθλητικές δραστηριότητες, οι καταδύσεις και πολλά άλλα θα συμβάλουν τα μέγιστα σ’ αυτόν το στόχο. 
      Παράλληλα οι υποδομές που ουδόλως κατά την παρελθούσα εικοσαετία δημιουργήθηκαν ή βελτιώθηκαν, ας γίνουν προτεραιότητα των αρμοδίων Υπουργείων. Η δημιουργία γηπέδων γκολφ, μαρινών και η ανακαίνισή τους θα προσελκύσει ποιότητα τουριστών. Ήδη η Ε.Τ.Α. προχωρεί στην αξιοποίηση του γηπέδου γκολφ Αφάντου της Ρόδου και ευελπιστούμε εντός του 2006 να εγκατασταθεί μετά από διαφανείς διαδικασίες ο επενδυτής. Χίλια οκτακόσια στρέμματα γης δίπλα σε μία πεντακάθαρη θάλασσα περίμεναν καρτερικά είκοσι χρόνια την αξιοποίησή τους, που θα σημάνει τώρα μ’ αυτές τις νέες δράσεις την ανάπτυξη της ευρύτερης περιοχής της Ρόδου και την επιμήκυνση της τουριστικής περιόδου.
      Η ακτοπλοϊκή σύνδεση των νησιών είναι απαραίτητη προϋπόθεση ανάπτυξης. Ασφαλώς κι εδώ δεν είναι άμοιροι ευθυνών αυτοί που μας παρέδωσαν γηρασμένο ακτοπλοϊκό στόλο και τις υφιστάμενες υποδομές. Καταβάλλονται προσπάθειες για τη δρομολόγηση νέων και ταχύπλοων πλοίων και πιστεύω ότι με σωστό σχεδιασμό των αρμοδίων θα έχουμε σύντομα αποτελέσματα.
      Κυρίες και κύριοι συνάδελφοι, μπήκαμε με αυξημένες προσδοκίες στον 21ο αιώνα. Γνωρίζουμε τις δυσκολίες, τις διεθνείς συγκυρίες, αλλά πιστεύουμε στις δυνατότητες του Έλληνα. Πιστεύουμε ότι το στοίχημα για την αναπτυξιακή πορεία του τόπου θα το κερδίσουμε όλοι μαζί. Εμείς δεν μένουμε θεατές, ούτε περιμένουμε μοιρολατρικά κάποια βελτίωση. 
      Η διασφάλιση των 20.101 εκατομμυρίων ευρώ για τα έτη 2007-2013 που έγινε στην πρόσφατη Σύνοδο Κορυφής των Βρυξελλών άφησε άφωνες και αμήχανες τις Κασσάνδρες. Χρειάζεται πολιτική μεγαλοψυχία για να αναγνωρίσει ο κ. Παπανδρέου την εθνική αυτή επιτυχία του Κώστα Καραμανλή. Θα το πράξει άραγε; Ξέρουμε ότι η Αξιωματική Αντιπολίτευση θα παραμείνει σε μια άρνηση, που δεν βοηθά τον τόπο, ούτε την ίδια πολιτικά. 
      Εμείς στηρίζουμε τον Προϋπολογισμό, τον υπερψηφίζουμε και πιστεύουμε ότι η Ελλάδα με τον Κώστα Καραμανλή θα πάει μπροστά και στην ευημερία που προσδοκούμε θα έχουν μερίδιο όλοι και ιδιαίτερα αυτοί που χρειάζονται την ευαισθησία μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Σας ευχαριστούμε πολύ, κύριε συνάδελφε.
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, γίνονται δημοσκοπήσεις. Βεβαίως, οι πολύ μικρές μερίδες δεν καταγράφονται στις δημοσκοπήσεις αυτές. Έτσι περνά απαρατήρητο το γεγονός ότι υπάρχει μία μειοψηφία και είναι περίπου πενήντα άνθρωποι οι οποίοι πιστεύουν σε μια σειρά από προϋποθέσεις. Το πρώτο, ότι αυτός ο Προϋπολογισμός θα πετύχει, το δεύτερο, ότι θα είναι αξιόπιστος, το τρίτο, ότι η χώρα πηγαίνει καλά κ.ο.κ..
      Ποιοι είναι αυτοί; Είναι τα μέλη του Υπουργικού Συμβουλίου. Πιστεύω ότι δεν συμπίπτουν σε άλλον Έλληνα τόσες πολλές θετικές γνώμες για την οικονομική πορεία του τόπου. 
      Τα πράγματα όμως δεν πάνε καλά, κυρίες και κύριοι συνάδελφοι. Πιστεύω ότι εσείς θα ψηφίσετε τον Προϋπολογισμό από πολιτική υποχρέωση και εγώ σας ρωτώ για μια σειρά από πραγματικότητες. 
      Για παράδειγμα, σας προβληματίζει το γεγονός ότι από την τριακοστή τέταρτη θέση που ήμασταν στην ανταγωνιστικότητα, κατρακυλήσαμε μέσα σε είκοσι δύο μήνες στην τεσσαρακοστή έκτη; Σας ταράζει το γεγονός ότι τα έσοδα κατέρρευσαν σε πολύ μεγάλο ποσοστό, με αποτέλεσμα σήμερα να ακούσουμε το πρωτοφανές από την Κυβέρνηση ότι οι φτωχοί Έλληνες πρέπει να πληρώνουν παραπάνω, διότι η άμεση φορολογία τους είναι πολύ μικρή; 
      Μήπως σας ανησυχεί το γεγονός ότι ανέβηκαν οι ακάλυπτες επιταγές μέσα σε είκοσι δύο μήνες κατά πενήντα και πλέον τοις εκατό; Μήπως σας εντυπωσιάζει ότι μέσα στο ίδιο διάστημα, κατά σύμπτωση, είχαμε μία αύξηση των κερδών των τραπεζών κατά 50%, 60%, 70%, 80%, τη στιγμή που η οικονομία, οι πολίτες και οι περισσότερες επιχειρήσεις είναι στο κόκκινο; 
      Σας ικανοποιεί μόνο το γεγονός ότι εξασφαλίστηκαν 20,1 δισεκατομμύρια ευρώ. Όμως, ξεχνάτε να πείτε ότι αυτό είναι κάτι το οποίο ανάγεται σε προεργασία, σε συγκυρία της στιγμής, δηλαδή στο ότι κάνατε μία διαπραγμάτευση -διότι είχατε τραγικά αποτελέσματα στην απορρόφηση μέσα σ’ αυτό το διάστημα- και ανταλλάξατε τον ένα χρόνο τον οποίο πήρατε ως παράταση με όλα τα άλλα θέματα. 
      Διότι αυτό το οποίο θα πρέπει, αγαπητοί συνάδελφοι και συναδέλφισσες, να προσέξετε είναι ότι με τους ρυθμούς που προχωρείτε είναι εξαιρετικά αμφίβολο εάν αυτά τα 20.000.000.000 ευρώ θα απορροφηθούν σε κάποιο ποσοστό. Για παράδειγμα, γνωρίζετε ότι μέσα σε μία περίοδο είκοσι δύο μηνών σωρεύσατε καθυστέρηση δύο ετών στα έργα του σιδηροδρόμου, όπως παραδέχθηκε το αρμόδιο Υπουργείο; 
      Για παράδειγμα, γνωρίζετε ότι οι απορροφήσεις για τα σιδηροδρομικά έργα που ήταν της τάξης των 400.000.000 ευρώ κατ’ έτος την περίοδο μέχρι το 2003, ξαφνικά έπεσαν στα 280.000.000 το 2004 και στα 160.000.000 το 2005; Και από ποιον θα ζητήσουμε τις ζημιές; Από αυτούς που απολύσατε από την ΕΡΓ.Ο.Σ.Ε.;
      Δεν σας καταθλίβει το γεγονός ότι εγκαταλείφθηκε το έργο του Δυτικού Σιδηροδρομικού Άξονα που είχε ενταχθεί στα Διευρωπαϊκά Δίκτυα και δεν ακούγεται τίποτα γι’ αυτό; 
      Δεν σας συγκλονίζει ότι όλες οι Δ.Ε.Κ.Ο., χωρίς μία εξαίρεση, εξελίσσονται χειρότερα από ότι ήταν πριν δύο χρόνια;	 Να σας πω για τον Ο.Τ.Ε., ο οποίος κατάφερε και έγινε ζημιογόνα επιχείρηση για πρώτη φορά επί των ημερών σας και αν δεν υπήρχαν οι περίφημες επενδύσεις για τις οποίες δεχθήκαμε εκατοντάδες ερωτήσεων στο πρόσφατο παρελθόν, θα ήταν μία επιχείρηση με 400.000.000 ευρώ και πλέον ζημιές; Και μη μου πείτε ότι αυτό είναι τυχαίο, διότι για παράδειγμα στη σταθερή τηλεφωνία ούτε ένα προϊόν δεν βγήκε τους τελευταίους είκοσι δύο μήνες. 
      Μήπως να σας πω για τη Δ.Ε.Η., όπου κατέρρευσαν τα κέρδη της, η μετοχή της κατέρρευσε και όπου η πολιτική ασκείται με εξώδικα ανάμεσα στους διοικούντες; 
      Να σας πω για τα ΕΛ.ΤΑ., όπου τα κέρδη συρρικνώθηκαν κατά 35% και όπου εκεί υπήρχε διευθύνων σύμβουλος ο οποίος δεν μπορούσε να διαβάσει ισολογισμό και θεωρούσε ότι αν σταματούσε τις επενδύσεις, θα αυξάνονταν τα κέρδη;
      Να σας πω ακόμα για τον Ο.Σ.Ε., όπου σταμάτησαν να γίνονται επενδύσεις, όπου ακυρώθηκαν όλα τα έργα και όπου δεν πρόκειται να υπάρχει σύγχρονος σιδηρόδρομος τα επόμενα χρόνια, ούτε μέσα σε μια δεκαετία, αν συνεχίσετε μ’ αυτόν το ρυθμό; 
      Να σας πω για την ΕΥ.Δ.Α.Π., όπου μειώθηκαν οι επενδύσεις τα τελευταία δύο χρόνια και όπου η σχέση των ποσών τα οποία διατίθενται προς τις επενδύσεις έχει γίνει πλέον 9 προς 1 από δανεικά κεφάλαια, ενώ μέχρι πριν από δύο χρόνια ήταν ακριβώς το αντίθετο;
      Να σας πω για την εξειδικευμένη εταιρία «ΑΣΠΡΟΦΩΣ», η οποία καταρρέει και η οποία θα κλείσει; Να σας πω για το «ΤΡΑΜ» στο οποίο εξασφαλίσατε τριπλάσιο προσωπικό -από ό,τι χρειάζεται- μέσα σε είκοσι μήνες; Να σας πω για τον «Προαστιακό», στον οποίο έχετε βάλει μέσα περίπου δύο φορές επιπλέον προσωπικό απ’ ό,τι χρειάζεται, με αποτέλεσμα από την αρχή να είναι προβληματικός; 
      Μιλάτε για μεταρρυθμίσεις. Ας δούμε ποιες είναι αυτές οι μεταρρυθμίσεις. Μιλήσατε για το ωράριο των καταστημάτων. Πέρασε ένα ικανό διάστημα. Έγινε κάποια χρήση; Υπάρχει ένα ποσοστό άνω του 2% των καταστημάτων που έχουν κάνει χρήση των διατάξεών σας ή μήπως προσλήφθηκαν παραπάνω από είκοσι άνθρωποι και δεν το γνωρίζουμε σ’ αυτόν τον τόπο;
      Μιλάτε για την απελευθέρωση των αγορών. Έχει γίνει τίποτα και δεν το αντιληφθήκαμε; Απελευθερώθηκε η αγορά ενέργειας; Απελευθερώθηκε η αγορά φυσικού αερίου ή πρόκειται να απελευθερωθεί; Τίποτα απολύτως δεν θα γίνει!
      Μιλάτε για αύξηση του δείκτη ανάπτυξης κατά 3,6%. Δεν σας προβληματίζει από πού προήλθε αυτό το 3,6%, όταν οι ιδιωτικές επενδύσεις αυξήθηκαν μόνο κατά 1%, οι δε δημόσιες επενδύσεις μειώθηκαν, όπως μειώθηκε και το Πρόγραμμα Δημοσίων Επενδύσεων; 
      Από πού προέρχεται, λοιπόν, αυτή η αύξηση; Μα, είναι πολύ απλό. Προέρχεται από την αύξηση του δανεισμού. Διότι μέσα σ’ ένα χρόνο είχαμε αύξηση του δανεισμού κατά 16,5 δισεκατομμύρια ευρώ και θέλετε να το αποπληθωρίσω αυτό; Θέλετε να βγάλω τον ετήσιο ρυθμό αύξησης που υπήρχε τα τελευταία χρόνια; Θα πάμε στα 8.000.000.000 ευρώ. 
      Ξέρετε πόσο τοις εκατό του Α.Ε.Π. είναι αυτό; Είναι ένα ποσοστό που ξεπερνά το 4,5%. Ξέρετε τι σημαίνει το ότι, εάν δεν υπήρχαν αυτοί οι υπερδανεισμοί των νοικοκυριών από κάρτες ή για αγορά κατοικίας, θα είχαμε κατάρρευση του ρυθμού ανάπτυξης; Ξέρετε, επίσης, ότι αν είχαμε όλα αυτά τα στοιχεία, δεν θα είχαμε ούτε ανάπτυξη πιστωτικών καρτών ούτε ανάπτυξη καταναλωτικών δανείων ούτε ανάπτυξη δεκάδων χιλιάδων «μαϊμού» επισκευαστικών δανείων;
      Αυτό συμβαίνει, κυρίες και κύριοι συνάδελφοι, στην αγορά. Εάν δεν το γνωρίζετε, μπορείτε να το πληροφορηθείτε. Η χώρα χρειάζεται άμεσα ριζοσπαστικές πολιτικές.
      Είχαμε δώσει για την έρευνα ελάχιστα ποσά. Ήταν ένα από τα πράγματα που δεν κάναμε σωστά ως ΠΑ.ΣΟ.Κ. Εσείς τα μηδενίσατε! Υπάρχει χώρα αυτήν τη στιγμή, που λέγεται «Ελλάδα» και που παράγει χιλιάδες διδακτορικά κάθε χρόνο και δεκάδες χιλιάδες μεταπτυχιακά. Διαθέτουμε τετρακόσια είκοσι μεταπτυχιακά τμήματα και δεν έχουμε καταφέρει να αναγνωρίσουμε την έννοια της ερευνητικής εταιρείας στον αναπτυξιακό νόμο. Δεν δέχθηκε η Κυβέρνησή σας να το κάνει αυτό! 
      Μοιραία περιμένετε να αναδειχθούμε προάστιο της Σαγκάης, επαρχία της Κίνας. Ποιο είναι το σχέδιό σας; Γνωρίζει κανείς να μας το πει απολύτως συγκεκριμένα, με σαφήνεια και γνώση; Αντί για γεωπόνους και υποδομές στους αγρότες, θέλετε να δώσετε αγροφύλακες. Είναι αυτό λογική σ’ ένα κράτος που έχει τόσες ανάγκες, με τα οικονομικά που διαθέτει;
      Κυρίες και κύριοι συνάδελφοι, αυτοανακηρύσσεσθε «χρήσιμοι». Δυστυχώς, για πολλές κατηγορίες είστε μόνο ευχάριστοι. Είστε μόνο ευχάριστοι, διότι μην έχοντας πρόγραμμα, παίζοντας ένα σενάριο που η μόνη σταθερή του είναι ότι κυβερνάτε, κάνετε αυτό που στα ιταλικά λέγεται «comedia dell’ arte». Είναι το θέατρο όπου οι υποκριτές κάνουν το διάλογό τους, αυτοσχεδιάζοντας το σενάριο με μία μόνο κεντρική ιδέα. Όμως, επειδή θα μιλήσει κάποια στιγμή ο Κοινοβουλευτικός σας Εκπρόσωπος, που αρέσκεται στα λατινικά, ρωτήστε τον τι σημαίνει «acta est fabula». Θα ήταν πολύ χρήσιμο να το ακούσετε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο κ. Αγγελής.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, δεν αντέχω να μην κάνω ένα σχόλιο, ακούγοντας βεβαίω, τον κ. Βερελή. Αναφερόμενος σε κάποιους δείκτες, μίλησε για το κόκκινο. Ως τέως Υπουργός Μεταφορών, φαίνεται ότι ακόμα και τον γκρεμό τον έβλεπε πράσινο. Γι’ αυτό δεν σταματούσατε πουθενά! Γκρεμίσατε, διαλύσατε τη χώρα!
      (Χειροκροτήματα από την πτέρυγα της Νέας Δημοκρατίας)
       Έχει πολύ μεγάλη σημασία να αναζητούμε την ουσία των πραγμάτων, όταν μάλιστα ο Προϋπολογισμός του 2006 αποτελεί τη βάση εκείνη που θα προσδιορίσει την πορεία της χώρας μας στο μέλλον. Ο Προϋπολογισμός αποδεικνύει την απόφαση της Κυβέρνησης να προχωρήσει ασυμβίβαστη στο μέλλον, χωρίς φοβίες, αγκυλώσεις και προσκολλήσεις του παρελθόντος. Η Κυβέρνηση στέκεται απέναντι στις προκλήσεις των καιρών με ευθύνη. Αντιμετωπίζει όρθια τα προβλήματα και συγκρούεται σ’ όλα τα επίπεδα με τις αρρωστημένες νοοτροπίες του χθες.
      Αν θέλουμε να προσδιορίσουμε τα χαρακτηριστικά του Προϋπολογισμού, θα λέγαμε ότι είναι ειλικρινής.
      Συνεχίζει την προσπάθεια της ήπιας προσαρμογής, θέτει σε προτεραιότητα και εγγυάται την κοινωνική συνοχή, ανταποκρίνεται στις προκλήσεις των καιρών. 
      Δεν θα πρέπει κανείς να ξεχνά ότι η πολιτική του ΠΑ.ΣΟ.Κ. είχε σαν αποτέλεσμα το τεράστιο δημόσιο χρέος, το δημοσιονομικό έλλειμμα, το έλλειμμα του εμπορικού ισοζυγίου, την έλλειψη επενδύσεων, την ανεργία, την ανισότητα. Επομένως, η Νέα Δημοκρατία δεν παρέλαβε να κυβερνήσει τη χώρα της Εδέμ ή τη μυθική Ατλαντίδα, αλλά μια χώρα που σε κάθε τετραμελή οικογένεια αντιστοιχεί χρέος 80.000 ευρώ, μια κοινωνία με δυόμισι εκατομμύρια συμπολίτες μας κάτω από τα όρια της φτώχειας, ένα κράτος με αδυναμίες και παθογένειες, όπου βασίλευε η ατιμωρησία και οι συντεχνίες.
      Αγαπητοί συνάδελφοι, μια είναι η αλήθεια: Βιώνουμε συσσωρευμένα προβλήματα του χθες. Σε καμία περίπτωση δεν ωραιοποιούμε καταστάσεις. Αντιμετωπίζουμε δυσκολίες, αλλά είμαστε βέβαιοι ότι θα τις ξεπεράσουμε, με στόχο τη διασφάλιση μιας ισχυρής οικονομίας, μιας ανθρωποκεντρικής ανάπτυξης, μιας συνεκτικής κοινωνίας. Ήδη έχει διαμορφωθεί ισχυρή συλλογική συνείδηση στην κοινωνία, που στηρίζει τη νέα διακυβέρνηση και γυρίζει την πλάτη στις κραυγές και το ψέμα, που απαιτεί από την Κυβέρνηση εντατικοποίηση των μεταρρυθμίσεων, που απαιτεί ρήξεις και τομές, που επιζητεί ακόμη μεγαλύτερη αποτελεσματικότητα, με στόχο τη βελτίωση της καθημερινότητας όλων και όχι των ολίγων.
      Είναι να απορεί κανείς με την πολιτική ΠΑ.ΣΟ.Κ., όπως διεγράφη τους είκοσι μήνες της θητείας της Κυβέρνησης. Αμφισβήτησαν την απογραφή. Μόλις αποδείχθηκε ότι το έλλειμμα δεν ήταν 1,7 αλλά 6,6, μέσα στη σύγχυση και τον πανικό, ακόμη και σήμερα, θέλουν να αγνοούν ότι αυτή ήταν το αποτέλεσμα της συνεργασίας της Ευρωπαϊκής Στατιστικής Υπηρεσίας με την αντίστοιχη Εθνική Στατιστική Υπηρεσία. Μετά ανακάλυψαν τα «γαλάζια» παιδιά, διαχωρίζοντας τους Έλληνες. Και αφού επί είκοσι χρόνια τακτοποίησαν τα δικά τους παιδιά -εξ ιδίων κρίνουν τα αλλότρια- για να συμπληρώσουν την αντιπολιτευτική τακτική, υιοθετούν το «όχι» στο σύνολο σχεδόν των μεταρρυθμίσεων. 
      Η Κυβέρνηση, ήδη στους πρώτους μήνες που πέρασαν, διαμόρφωσε εκείνο το θεσμικό πλαίσιο που αποτελεί εγγύηση για την πορεία του κράτους στο μέλλον. Έφερε για εφαρμογή το νέο αναπτυξιακό νόμο, που χρηματοδοτεί έως και κατά το 55% τις επενδύσεις, μετατρέπει τη χώρα σε διεθνές ενεργειακό κέντρο και ενεργειακό δίαυλο με δράσεις στρατηγικής σημασίας, απελευθέρωσε στην αγορά την ηλεκτρική ενέργεια και το φυσικό αέριο, αύξησε το αφορολόγητο στα νοικοκυριά, έδωσε λύσεις στο πρόβλημα με τα πανωτόκια, κατήργησε την εισφορά των συνταξιούχων στο Λ.Α.Φ.Κ.Α., ρύθμισε την επιστροφή των παρανόμως παρακρατηθέντων, ενίσχυσε με το πρόγραμμα «ΘΗΣΕΑΣ» την Τοπική Αυτοδιοίκηση, καταβάλλει πλέον εντός τριμήνου τις αποζημιώσεις του Ε.Λ.Γ.Α. στους αγρότες. Και εδώ βεβαίως –το κατήγγειλε και ο κ. Ιωαννίδης- είναι παράλογο να ελέγχετε την Κυβέρνηση, επειδή αποζημιώνει –ποιους;- τους παραγωγούς που υπέστησαν ακαρπία από τον παγετό.
      Καταθέτω το σχετικό έγγραφο στα Πρακτικά για την ιστορία και μάλιστα το υπογράφει και ο Υπουργός Γεωργίας.
      (Στο σημείο αυτό ο Βουλευτής κ. Ανέστης Αγγελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Αυτή η Κυβέρνηση ενέταξε το εμπόριο στις επιδοτήσεις του Γ΄ Κοινοτικού Πλαισίου Στήριξης, έδωσε λύσεις στο ασφαλιστικό πρόβλημα των τραπεζών, διαμόρφωσε θεσμικό πλαίσιο για τις μελέτες και για τις αναθέσεις έργων του δημοσίου, καθιέρωσε τα συγχρηματοδοτούμενα έργα, με στόχο την ενεργοποίηση των ιδιωτικών κεφαλαίων, προχωρά στην ίδρυση σε κάθε νομό των κέντρων αγροτικής ανάπτυξης. Καταρτίζονται ήδη δεκατρείς μελέτες σε κάθε περιφέρεια της χώρας για τις επιπτώσεις της Κοινής Αγροτικής Πολιτικής και τις αναγκαίες αναδιαρθρώσεις. 
      Κερδίσαμε το μεγάλο στοίχημα με τα ράντζα στα νοσοκομεία, μετατρέπονται τα Κ.Ε.Π. σε σημεία ολοκληρωμένων συναλλαγών, προωθούνται έργα δισεκατομμυρίων ευρώ στην ξεχασμένη περιφέρεια. 
      Αυτή η Κυβέρνηση επενδύει στο πολυτιμότερο κεφάλαιο της χώρας, στην παιδεία και τον πολιτισμό, τομείς με μεγάλα περιθώρια βελτίωσης, αλλά και ανταπόδοσης. 
      Αυτή η Κυβέρνηση διακηρύσσει, αλλά και κάνει καθημερινά πράξη, τη μηδενική ανοχή στα φαινόμενα διαφθοράς, κάτι παντελώς άγνωστο για το σύστημα ΠΑ.ΣΟ.Κ. κατά την εικοσαετή διακυβέρνησή του. 
      Αντί, λοιπόν, η Αντιπολίτευση να ψάχνει ψύλλους στα άχυρα και μέσω των φιλικών Μέσων Μαζικής Ενημέρωσης να προσπαθεί να αναδείξει ήσσονος σημασίας θέματα, καιρός είναι να διαμορφώσει τη δική της πολιτική ατζέντα και πρόταση, διότι αυτά επιβάλλουν  η ανάγκη της δημοκρατίας  και οι άμεσες ανάγκες της χώρας. 
      Ήδη, αγαπητοί συνάδελφοι, η εξέλιξη των οικονομικών μεγεθών μας επιτρέπει να είμαστε αισιόδοξοι. Το δημόσιο έλλειμμα μειώθηκε από 6,6% στο 4,3%. Ο ρυθμός ανάπτυξης είναι από τους υψηλότερους στην Ευρώπη, 3,6%. 
      Η ανεργία ήδη παρουσιάζει σταθερές τάσεις κάμψης. Το τουριστικό συνάλλαγμα αυξήθηκε σημαντικά. Το εμπορικό ισοζύγιο βελτιώθηκε. Οι εξαγωγές αγροτικών προϊόντων αυξήθηκαν. 
      Στους άμεσους στόχους του Προϋπολογισμού, είναι: Η μείωση του ελλείμματος στο 2,6% του Α.Ε.Π., ο περαιτέρω περιορισμός του δημοσίου χρέους, η ενίσχυση της ανταγωνιστικότητας, η σημαντική ενίσχυση της περιφέρειας. 
      Στον ακριτικό Νομό Καστοριάς αυτό γίνεται πράξη. Ήδη δημοπρατήθηκε ο κάθετος άξονας Καστοριάς-Σιάτιστας προς την Εγνατία. Εκτελούνται οι  εργασίες των κτηριακών εγκαταστάσεων των Τ.Ε.Ι.. Χρηματοδοτήθηκε η μελέτη για τη σιδηροδρομική σύνδεση του νομού. Ολοκληρώθηκαν οι σχετικές διαδικασίες για τη βιομηχανική περιοχή. Με το νέο πρόγραμμα «ΠΙΝΔΟΣ», 18.000.000 ευρώ προορίζονται για έργα αναζωογόνησης της ξεχασμένης αυτής περιοχής. Χρηματοδοτήθηκε η προβολή της γουνοποιίας στην παγκόσμια αγορά. Χρηματοδοτήθηκε με 1.000.000 ευρώ η μελέτη του φράγματος του Νεστορίου. Κάτι αντίστοιχο έγινε με το φράγμα του Αγίου Αντωνίου. Εκτελούνται δεκατέσσερα μεγάλα έργα αναδασμού. Χρηματοδοτούνται από τα Π.Ε.Π. σημαντικά έργα πολιτισμού: αποκαταστάσεις αρχοντικών και βυζαντινών εκκλησιών. 
      Αγαπητοί συνάδελφοι, η κοινωνία, οι πολίτες αξιώνουν να συνεχίσει η Κυβέρνηση αυτή το δρόμο των αλλαγών και των μεταρρυθμίσεων. Απαιτούν να προχωρήσει η Κυβέρνηση με ακόμη μεγαλύτερη τόλμη, γιατί η συντήρηση οδηγεί σε αδιέξοδα. Η Νέα Δημοκρατία προχωρά με κανόνες ισονομίας, ισοπολιτείας, με κανόνες διαφάνειας. Τίποτα δεν σταματά την πορεία αυτή ούτε τα ιδεολογήματα του παρελθόντος ούτε οι γνωστοί διαχωρισμοί ούτε τα συμφέροντα ούτε οι συντεχνίες ούτε το παλιό ούτε το νέο ΠΑ.ΣΟ.Κ., γιατί η πορεία αυτή έχει σαν βάση την αλήθεια και υπηρετεί το συμφέρον όλων. Είναι ασυμβίβαστη. Ταυτίζεται με τη συλλογική συνείδηση και δεν έχει σαν στόχο μόνο την οικονομική ανάπτυξη, αλλά  και διαμέσου αυτής ή μαζί μ’ αυτήν, την κοινωνική συνοχή…
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ ολοκληρώστε, κύριε συνάδελφε. 
      ΑΝΕΣΤΗΣ ΑΓΓΕΛΗΣ: Τελειώνω, κυρία Πρόεδρε.
      … όπως και την ηθική, πνευματική και αισθητική αναβάθμιση της ελληνικής κοινωνίας. Πορευόμαστε στην οδό της συνεχούς αναζήτησης με δράση, με στόχους, με την πεποίθηση ότι το αύριο που έρχεται, είναι καλύτερο για τα παιδιά μας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε συνάδελφε. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, κύριε Πρωθυπουργέ, πιστεύω ότι ούτε οι λογιστικές αλχημείες στον Προϋπολογισμό ούτε τα ψευτοάλλοθι στο παρελθόν, ούτε οι πρόσφατοι πανηγυρισμοί για τις Βρυξέλλες μπορούν να κρύψουν μια ωμή πραγματικότητα για τη χώρα: Τη χαμένη διετία, με την κυβέρνηση της Νέας Δημοκρατίας, για την οικονομία ιδιαίτερα. Δεν το λέμε εμείς. Το διαπιστώνουν όλοι οι διεθνείς οργανισμοί. Και αν ούτε αυτό σας αρκεί, κύριοι συνάδελφοι της Νέας Δημοκρατίας, σας λέω ότι το μαρτυρά η καθολική απογοήτευση και η κατακραυγή των πολιτών. 
      Μίλησε για θερμόμετρο  ο κ. Δούκας. Λέει ο κ. Δούκας –γι’ αυτό μίλησα για ψευτοάλλοθι- ότι: «Δεν φταίει το θερμόμετρο, φταίει ο πυρετός». Η διαφορά ξέρετε ποια είναι, κύριε Δούκα; Ότι εσείς βάλατε το θερμόμετρο στο «καυτό τσάι» της απογραφής, για να ανεβάσετε τεχνητά τον πυρετό. 
      (Χειροκροτήματα από την πτέρυγα του ΠΑΣΟΚ)
      Μου θυμίζετε τους στρατιώτες που, όταν ήθελαν να κάνουν λούφα από τις ασκήσεις, το βάζανε στο τσάι. Και εσείς θέλατε να κάνετε λούφα από τις προεκλογικές υποσχέσεις που δώσατε αφειδώς. 
      (Χειροκροτήματα από την πτέρυγα του ΠΑ.ΣΟ.Κ.)
      Ακούγοντας χθες τον εισηγητή της Νέας Δημοκρατίας -ο οποίος ήλθε εδώ με ύφος εκατό καρδιναλίων- να κομπορρημονεί και να κατακεραυνώνει όλους τους άλλους, μου ήλθε στο νου ένα ποίημα του Βάρναλη, πρωτοχρονιάτικο: «Όξ’ ο κοσμάκης φώναζε: Πεινάμε εμείς τέτοιες μέρες και οι των επίγειων αγαθών σφιχτοί νοικοκυραίοι» –εσείς, εν προκειμένω- ανοίξαν τα παράθυρα και κράξαν: Είστε αθέοι!». Αθέοι και κακόβουλοι είμαστε όλοι εμείς, όλα τα κόμματα. Εχθροί και αθέοι είναι οι πολίτες, οι εργαζόμενοι, οι δήθεν βολεμένοι, που διαμαρτύρονται. Εσείς, αθώοι και ανεύθυνοι!
      Ξεχάσατε ότι οι δικές σας επιλογές τώρα μετά, από μία διετία, κρίνονται. Η δική σας διαχείριση κρίνεται και σ’ αυτόν τον Προϋπολογισμό. Πού οδήγησε η δική σας διαχείριση; Οδήγησε σε αδιέξοδο την οικονομία.
      Βάλατε φρένο στο «τρένο» της ανάπτυξης. Πήγαινε στην ανηφόρα, αλλά φρενάρατε και πισωγύρισε. Έτσι είναι. Γίναμε πρωταθλητές στην ακρίβεια στην Ευρώπη. Αφαίμαξη κάνατε στα νοικοκυριά, τα οποία «στενάζουν». Να συνεχίσω; Νομίζω ότι δεν χρειάζεται. Καταγράφεται συνεχώς γενικευμένη δυσαρέσκεια, πρέπει να το καταλάβετε. 
      Επίσης, μας κατηγορήσατε μας ψέξατε, γιατί δεν σας δοξάσαμε, γιατί δεν χειροκροτήσαμε για την απόφαση στις Βρυξέλλες. Καμώνεστε πως δεν καταλάβατε γιατί ανησυχούμε; 
      ΗΛΙΑΣ ΚΑΛΛΙΩΡΑΣ: Θα μας διαβάσετε ποίημα πάλι;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, αφού το θέλετε. Δεν διακρίθηκε, όμως, κανένας ως διακοψίας, κύριε συνάδελφε, στη Βουλή, ούτε μπορεί να διακριθεί εν όψει ανασχηματισμού παρόντος του Πρωθυπουργού.
      Θα σας θυμίσω περίπου, λοιπόν, αφού θέλετε, ένα ποίημα του Καβάφη που λέει: «Στις Βρυξέλλες» -στη Ρώμη, λέει ο Καβάφης- «δόθηκε ο χρησμός, εκεί έγινε η μοιρασιά». Ο χρησμός, λοιπόν, ήταν πολύ δυσοίωνος για τους αγρότες. Γιατί χάθηκαν 300.000.000 από τους πόρους, από τα κονδύλια για την αγροτική ανάπτυξη. Κκαι γιατί πραγματικά, με την απόφαση για την πρόωρη συζήτηση πριν το 2013 για την αναθεώρηση της αγροτικής πολιτικής, μπαίνουν σε κίνδυνο τα κονδύλια για τους αγρότες. Αυτήν την πολιτική του Σημίτη για τα κονδύλια μέχρι το 2013 την είχατε τότε κατακεραυνώσει. Πού είναι ο κ. Τσιτουρίδης που μας έλεγε τότε«όλα τα λεφτά, όλα τα κιλά»; Και τώρα μ’ εσάς μπορεί να «Πάει και το παλιάμπελο»; Να το ποίημα, με το χρησμό, κύριε συνάδελφε. Γι’ αυτό δεν χειροκροτούμε. Ζητήστε εσείς, αν τολμάτε, από τους αγρότες να σας χειροκροτήσουν. Εμείς ανησυχούμε και προειδοποιούμε. 
      Κυρία Πρόεδρε, πιστεύω ότι η ορθή ανάγνωση του Προϋπολογισμού του 2006 επιβάλλει να λάβουμε υπόψη ένα δεδομένο, για να κρίνουμε σωστά και αντικειμενικά. 
      Πώς πήγαν οι προβλέψεις της Κυβέρνησης για το 2005; Όλες οι προβλέψεις της Κυβέρνησης έπεσαν έξω. Άρα, αν κάποιος πρέπει να σκίσει τα πτυχία του –αναφέρομαι στον κ. Τσιτουρίδη που το είπε χθες- είστε εσείς. Δεν κατέρρευσαν τα έσοδα; Δύο δισεκατομμύρια ευρώ χαμένα με το «όργιο» της φοροκλοπής στο Φ.Π.Α., της φοροδιαφυγής και με το λαθρεμπόριο.
      Στο ίδιο διάστημα υπήρχαν χαριστικές ρυθμίσεις προς τους ολίγους, τους εκλεκτούς, ύψους 1,5 δισεκατομμύρια. Να τα αθροίσω; Είναι 3.500.000.000. Να ακολουθήσω τη λαϊκίστικη πρακτική του κ. Δούκα, που άκουσα και προηγουμένως; Ν’ αρχίσω να μετράω, πόσα σχολεία, πόσα νοσοκομεία, πόσα μετρό, πόσα επιδόματα θέρμανσης, πόσα επιδόματα πολυτέκνων αντιστοιχούν στα χαμένα αυτά 3,5 δισεκατομμύρια ευρώ αυτήν τη διετία; 
      Ο Προϋπολογισμός του 2006, ο Προϋπολογισμός της γομολάστιχας, θα έλεγα, γράφτηκε και σβήστηκε τρεις φορές. Είναι κι αυτός «στον αέρα». Βασίζεται σε επισφαλείς προβλέψεις και δεν πρόκειται να εφαρμοστεί χωρίς νέα αντιλαϊκά μέτρα. 
      Η δημοσιονομική εξυγίανση που παρουσιάζεται –τα έχω πει και στην Επιτροπή Οικονομικών Υποθέσεων στον κύριο Υπουργό- είναι πλασματική. Με συγκάλυψη και μεταφορά ελλειμμάτων. Η μείωση του ελλείμματος του 2005 κατά 2,3% είναι εικονική. Μειώθηκε το Πρόγραμμα Δημοσίων Επενδύσεων, μειώθηκαν οι κοινωνικές δαπάνες, δεν υπάρχει προφανώς επανάληψη δαπανών, όπως για τους Ολυμπιακούς Αγώνες και υπάρχει και μεταφορά τόκων. Δεν οφείλεται σε υγιή έσοδα η δήθεν εξυγίανση που κάνετε ούτε σε περιορισμό της σπατάλης. Πού είναι εκείνα τα 10.000.000.000 των σπαταλών που θα εξοικονομούσατε από τη σπατάλη; 
      Με το νέο Προϋπολογισμό διευρύνονται οι κοινωνικές ανισότητες και αποδυναμώνεται περισσότερο το κοινωνικό κράτος. Δεν θα αναφερθώ σε λεπτομέρειες για την εισοδηματική πολιτική. Έχουμε, όμως, μείωση των πραγματικών εισοδημάτων ύστερα από δώδεκα χρόνια.
      Εγώ θέλω να πω και στον παρόντα κύριο Πρωθυπουργό, ότι τα νοσοκομεία θα μείνουν πάλι χωρίς νοσηλευτές με τα κονδύλια που δίνετε για την υγεία και ότι σημαντικά προγράμματα, όπως το «Βοήθεια στο Σπίτι», κινδυνεύουν με διακοπή.
      Τελειώνω με το χειρότερο, κυρία Πρόεδρε, κύριοι συνάδελφοι: Η πολιτική της Κυβέρνησης σωρεύει αναπτυξιακά ελλείμματα. Αυτά υποθηκεύουν το μέλλον. Κι εδώ πληρώνουμε το τίμημα της απογραφής.
      Βάλατε την οικονομία σ’ ένα φαύλο κύκλο. Μειώνετε το Πρόγραμμα Δημοσίων Επενδύσεων, δηλαδή αφαιρείτε πόρους από την ανάπτυξη, για να μειώσετε τα ελλείμματα. Έτσι, όμως, δημιουργείτε νέα ελλείμματα από τους χαμηλούς ρυθμούς ανάπτυξης και από τη δυσκολία απορρόφησης πόρων από το Γ΄ Κοινοτικό Πλαίσιο Στήριξης. Σπιράλ, δηλαδή, ύφεσης-ελλειμμάτων. Η πορεία του Κοινοτικού Πλαισίου Στήριξης –και χαίρομαι που το ακούει ο Πρωθυπουργός- κρύβει βόμβα που θα σκάσει. Η πρόοδος είκοσι ένα μηνών είναι αποκαρδιωτική. Πήγατε από το 22%, το πολύ στο 36%. Είναι πρόοδος διετίας αυτή, όταν είχαν ωριμάσει ήδη τα έργα; Πρέπει να απορροφηθούν στα επόμενα τρία χρόνια 24.000.000.000 ευρώ πόροι. Πώς θα απορροφηθούν με τους ρυθμούς που κινείσθε; Θα χάσουμε σίγουρα πόρους. Είναι ενδεχόμενο να χάσουμε πόρους που θα ξεπεράσουν τα 6.000.000.000 ευρώ. Είναι εγκληματικό. Η Κυβέρνηση προσπαθεί, στρουθοκαμηλίζοντας, να το κρύψει.
      Ζήτησα προχθές στην Επιτροπή από τον κύριο Υπουργό να μου δώσει τη μελέτη που παρέλαβε το Υπουργείο Εθνικής Οικονομίας, που εκτιμάει αυτούς τους κινδύνους. Δεν ανταποκρίθηκε. Την κρύβει. Δεν δώσατε σημασία στο Γ΄ Κοινοτικό Πλαίσιο Στήριξης, που είναι σημαντικό για την ανάπτυξη και την απασχόληση. Κύριε Πρωθυπουργέ. Δεν κάνατε ούτε μία σύσκεψη για το Γ΄ Κοινοτικό Πλαίσιο Στήριξης. Είναι καιρός να επιληφθείτε, γιατί πραγματικά κινδυνεύουμε να χάσουμε κοινοτικούς πόρους. 
      Και είναι βέβαιο πλέον–και τελειώνω, κυρία Πρόεδρε, προκύπτει και από το νέο Προϋπολογισμό- ότι η οικονομική σας πολιτική έχει παταγωδώς αποτύχει. Εάν δεν αλλάξετε ρότα, τα πράγματα γίνονται πολύ δυσμενή πραγματικά για τον τόπο. Ευτυχώς οι πολίτες καταλαβαίνουν ότι ο δήθεν μονόδρομος της πολιτικής σας δεν είναι διέξοδος. Η διέξοδος βρίσκεται σε άλλη πρόταση, σε άλλο δρόμο, που εμείς προτείνουμε. Και πιστεύω ότι στις εκλογές, όποτε και να γίνουν, θα μείνετε ως άλλη μία κυβερνητική παρένθεση, μετά από εκείνη του 1991-1993, στην ιστορία της Δεξιάς! 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η συνάδελφος κ. Χρυσή Καρύδη.
      (Χειροκροτήματα από την πτέρυγα της Νέας Δημοκρατίας)
      ΧΡΥΣΗ ΚΑΡΥΔΗ: Σας ευχαριστώ πολύ.
      Κυρίες και κύριοι συνάδελφοι, ο Προϋπολογισμός του 2006 για τον οποίο συζητάμε αυτές τις μέρες, παρ’ όλο που καταρτίστηκε σε μία περίοδο πολύ δύσκολη για την ελληνική οικονομία, κατορθώνει να αποτελέσει εργαλείο αναπτυξιακής και αναδιανεμητικής πολιτικής. Τα αποτελέσματα της απογραφής και οι επισημάνσεις της Ευρωπαϊκής Επιτροπής αποκάλυψαν τα πραγματικά προβλήματα της ελληνικής οικονομίας και κατέστησαν επιτακτική την άμεση αντιμετώπισή τους. 
      Η πολιτική της ήπιας προσαρμογής, για την οποία είχε δεσμευτεί προεκλογικά ο Κώστας Καραμανλής, έχει μέχρι σήμερα αποδώσει σε μεγάλο βαθμό, αφού παρά τις διεθνείς αντιξοότητες –ύφεση στην ευρωπαϊκή οικονομία, αλματώδης άνοδος στην τιμή του πετρελαίου- καταφέραμε να μειώσουμε το έλλειμμα και μάλιστα χωρίς να ανακοπεί η αναπτυξιακή πορεία της χώρας και χωρίς να «πνιγεί» η κοινωνική συνοχή. Το 2005 η ελληνική οικονομία παρουσίασε έναν από τους υψηλότερους ρυθμούς ανάπτυξης της ευρωζώνης
      Ο Προϋπολογισμός του 2006 επιχειρεί ουσιαστικά την έξοδο από την επιτήρηση, που μας επιβλήθηκε από το ΕCOFIN για παρατεταμένη παραβίαση του Συμφώνου Σταθερότητας. Η έξοδος από την κρίση επιχειρείται με τολμηρό και πρωτοποριακό για τα ελληνικά δημοσιονομικά δεδομένα τρόπο, δηλαδή χωρίς να επιβάλλονται μαζικοί φόροι και χωρίς να μειώνονται τα πραγματικά εισοδήματα των μισθωτών. Κεντρικός στόχος του Προϋπολογισμού είναι η μείωση του ελλείμματος κάτω από το 3% του Α.Ε.Π. στο τέλος του χρόνου, η αύξηση των επενδύσεων, ο περιορισμός της ανεργίας, ο περαιτέρω περιορισμός του δημοσίου χρέους και η ενίσχυση της κοινωνικής συνοχής. Είναι ένας Προϋπολογισμός πολύ δυσκολότερος από τον προηγούμενο, αφού το σύνολο των δαπανών που καλούμαστε να μειώσουμε είναι στο σύνολό τους ανελαστικές, ενώ η πάταξη της φοροδιαφυγής έχει να αντιπαλέψει το αδύναμο ελεγκτικό και φοροεισπρακτικό σύστημα. Είναι, όμως, παράλληλα ένας προϋπολογισμός ανάπτυξης και προοπτικής, που συγκρούεται μετωπικά με τις παθογένειες του παρελθόντος.
      Αναγνωρίζουμε ότι οι αυξήσεις σε μισθούς και συντάξεις είναι μικρές και ότι τα προβλήματα των οικονομικά ασθενέστερων πολιτών παραμένουν, αλλά δεν επιλέγουμε μία πολιτική άκριτων παροχών που θα μας οδηγήσει σε αδιέξοδα ούτε μεταθέτουμε τις δύσκολες αποφάσεις για τις επόμενες γενιές. 
      Επιλέγουμε το δύσκολο δρόμο, αυτόν που δεν αποφέρει άμεσα πολιτικά οφέλη, αλλά μακροπρόθεσμο κέρδος για την οικονομία και ευημερία για την κοινωνία. 
      Με τις μεταρρυθμίσεις, που ξεκίνησαν το προηγούμενο διάστημα, επιδιώκουμε την κινητοποίηση της ιδιωτικής πρωτοβουλίας, την πάταξη της φοροδιαφυγής, την προσέλκυση ξένων επενδύσεων και την ενίσχυση της απασχόλησης.
      Θα ήθελα να σταθώ στους τομείς της παιδείας και του πολιτισμού, τους οποίους παρακολουθώ από κοντά:
      Στο χώρο της παιδείας επιτυγχάνεται ο εξορθολογισμός του εκπαιδευτικού συστήματος προς την κατεύθυνση της εξωστρέφειας και της επιχειρηματικότητας. Λαμβάνονται μέτρα, ώστε τα Ανώτατα Εκπαιδευτικά Ιδρύματα να ανταποκριθούν στις εκπαιδευτικές και κοινωνικές απαιτήσεις της παγκόσμιας κοινωνίας της γνώσης, αλλά και στις νέες προκλήσεις που απορρέουν από το άνοιγμα της παγκόσμιας αγοράς και τις διεθνείς συνεργασίες. Παράλληλα, υποστηρίζεται η βασική εκπαίδευση, ώστε να επιτελεί αποτελεσματικά το ρόλο της, που είναι να προσφέρει τη δυνατότητα της ελεύθερης ανάπτυξης της προσωπικότητας ενός κριτικά σκεπτόμενου πολίτη.
      Το τετράπτυχο της Λισαβόνας, «ανάπτυξη – ανταγωνιστικότητα -εκπαίδευση - απασχόληση», αποτελεί απαρέγκλιτο στόχο της πολιτικής μας για την παιδεία. Για την υλοποίηση των πολιτικών προς αυτήν την κατεύθυνση, το Υπουργείο Παιδείας και Θρησκευμάτων έχει εκμεταλλευτεί στο έπακρο τις χρηματοδοτήσεις του Γ΄ Κοινοτικού Πλαισίου Στήριξης.
      Στο χώρο του πολιτισμού, όλοι γνωρίζουμε ότι η προστασία, η συντήρηση και η ανάδειξη της πολιτιστικής μας κληρονομιάς απαιτεί τεράστια κονδύλια, που δεν είναι δυνατόν να καλυφθούν από τις δημόσιες επενδύσεις. Οι υπηρεσίες του Υπουργείου Πολιτισμού προχώρησαν στην ανάληψη νέων έργων, που χρηματοδοτήθηκαν από το Γ΄ Κοινοτικό Πλαίσιο Στήριξης. Πρόκειται για επεμβάσεις σε μουσεία, όπως ο εκσυγχρονισμός του Εθνικού Αρχαιολογικού Μουσείου, του Μουσείου Ηρακλείου Κρήτης και εκείνων των Δελφών και της Θεσσαλονίκης. Ακόμη, αναφέρομαι σε επισκευές και επανεκθέσεις σε μικρότερα μουσεία, αλλά και στην αποκατάσταση των αρχαίων και βυζαντινών μνημείων σε όλη την περιφέρεια.
      Ένα χρόνο μετά τη διοργάνωση των Ολυμπιακών Αγώνων, το Υπουργείο Πολιτισμού προωθεί το Πρόγραμμα της Μεταολυμπιακής Αξιοποίησης των Υποδομών και Εγκαταστάσεων επιλέγοντας τις μεικτές χρήσεις. Με το ν.3342 δημιουργήθηκε το κατάλληλο θεσμικό πλαίσιο, το οποίο μέσα από συνθήκες απόλυτης διαφάνειας εξασφαλίζει τους απαραίτητους πόρους για τη λειτουργία και τη συντήρηση των εγκαταστάσεων, ενώ παράλληλα ενισχύει την επιχειρηματική δραστηριότητα και δημιουργεί νέες θέσεις εργασίας.
      Κυρίες και κύριοι συνάδελφοι, μακάρι να είχαμε περισσότερα χρήματα για τον πολιτισμό. Μια χώρα σαν την Ελλάδα έχει υποχρέωση, αλλά και συμφέρον, να επενδύσει σ’ αυτόν ως μέσο προβολής, βελτίωσης της εικόνας της και σύσφιξης των σχέσεών της με τους άλλους λαούς. 
      Ο πολιτισμός, όμως, είναι δαπανηρός και σε περιόδους χαλεπούς για την οικονομία, όπως αυτή που διανύουμε τώρα, θα είναι πάντα δύσκολο να υποστηρίζονται, στο βαθμό που θα έπρεπε, οι πολιτιστικές δράσεις. 
      Πολλά ευρωπαϊκά κράτη, πολύ πιο εύρωστα οικονομικά από την Ελλάδα, ενεργοποίησαν το θεσμό της χορηγίας, προκειμένου να αντιμετωπίσουν τις ολοένα αυξανόμενες ανάγκες του τομέα του πολιτισμού. Στη Γαλλία, στην Ιταλία, στην Ισπανία οι όποιες αμφιβολίες ή επιφυλάξεις διατυπώθηκαν αρχικά, κάμφθηκαν όταν διαπιστώθηκαν ουσιαστικά αποτελέσματα και ως προς την ανάδειξη της πολιτιστικής κληρονομιάς και ως προς την παραγωγή σύγχρονου πολιτισμού. 
      Στη χώρα μας, η ιδέα της εταιρικής κοινωνικής ευθύνης είναι πια αρκετά διαδεδομένη και οι συνθήκες έχουν ωριμάσει ως προς τη συνεργασία του δημοσίου με ιδιώτες ή επιχειρήσεις. Η οργάνωση του κατάλληλου θεσμικού και νομοθετικού πλαισίου, που θα ενθαρρύνει την ενεργή συμμετοχή των ιδιωτών στην ενίσχυση και την παραγωγή πολιτισμού, είναι βέβαιο ότι θα αποφέρει σημαντικά αποτελέσματα. Η ιδέα είναι φιλόδοξη. Εμείς έχουμε τις γνώσεις και τις δυνάμεις να την πραγματοποιήσουμε.
      Κυρίες και κύριοι συνάδελφοι, τελειώνοντας θέλω να πω ότι θεωρώ πως η εκτέλεση του Προϋπολογισμού που συζητούμε, είναι εθνική υπόθεση και όχι κομματική επιδίωξη. Απαιτούνται χαμηλοί τόνοι, ήπιο πολιτικό κλίμα και υψηλή πολιτική ηθική, προκειμένου να δημιουργηθεί μία εθνική στρατηγική για την οικονομία, για το καλό του τόπου, για το καλό όλων μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Τουριστικής Ανάπτυξης κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρίες και κύριοι συνάδελφοι, πρώτα από όλα θα μου επιτρέψει ο συμπατριώτης μου κ. Γείτονας να του πω ότι τελικά «ουδέν κακόν αμιγές καλού». Φαίνεται ότι η Αντιπολίτευση έχει και τα καλά της. Με χαρά βλέπω ότι πολλοί συνάδελφοι γύρισαν και πάλι και διαβάζουν ιστορία και ποίηση.
      Κυρίες και κύριοι συνάδελφοι, ο φετινός Προϋπολογισμός, ο δεύτερος που καταθέτει προς συζήτηση και ψήφιση η Κυβέρνησή μας, μην έχετε καμία αμφιβολία ότι ανταποκρίνεται στα πραγματικά δεδομένα της ελληνικής οικονομίας και προαναγγέλλει τη σταθεροποίηση και την ανάκαμψη.
      Κεντρικά σημεία αυτής της πρότασης που έχει κατατεθεί, είναι πρώτα από όλα η αύξηση των φορολογικών εσόδων μέσω της πάταξης της φοροδιαφυγής και η μείωση των δημόσιων δαπανών. 
      Ο Προϋπολογισμός αυτός έχει καταρτιστεί με βάση τη  στρατηγική πολιτική της Κυβέρνησής μας για ήπια προσαρμογή, επιβάλλοντας περιορισμούς που κρίνονται απόλυτα αναγκαίοι για τη δημοσιονομική εξυγίανση. Ταυτόχρονα, αυτός ο Προϋπολογισμός αποτελεί βασικό εργαλείο για τη μείωση του δημόσιου ελλείμματος κάτω από το 3%, που θα επιτρέψει στην Ελλάδα, μετά από πολλά χρόνια να ξαναμπεί σε αναπτυξιακή τροχιά. Προηγήθηκε μία περίοδος ιδιαίτερα δύσκολη, με τους οικονομικούς δείκτες σε πτώση και τον αναπτυξιακό ρυθμό χαμηλό, το δε τοπίο, όλοι το θυμόμαστε, ήταν ακατάστατο και ασυντόνιστο. 
      Η ελληνική οικονομία εντάσσεται πλέον σε μακροχρόνιας πρόβλεψης στρατηγική, με κύρια χαρακτηριστικά της την κοινωνική συνοχή, την ενδυνάμωση της επιχειρηματικότητας και την άνοδο των δεικτών παραγωγικότητας, ανταγωνιστικότητας και ανάπτυξης.
      Είναι ένας Προϋπολογισμός που λειτουργεί ως πυλώνας της τετραετούς συνεχώς οικοδομούμενης νέας κοινωνικής και οικονομικής αρχιτεκτονικής, με δεδομένες βέβαια τις προϋποθέσεις ένταξης στις ευρωπαϊκές πολιτικές. 
      Η Ελλάδα, βλέποντας πλέον μπροστά, προχωρά με σιγουριά, αξιοπιστία και αυτοπεποίθηση. Και είναι βέβαιο ότι τα αποτελέσματα της κοινωνικής πολιτικής θα ανταποκριθούν στις προσδοκίες της ελληνικής κοινωνίας, όσο και αν δεν παραδέχεται κανείς ότι οι μεταβατικές περίοδοι στην οικονομία προκαλούν δικαιολογημένες αντιδράσεις και αυτό είναι φυσικό, αφού κτυπούν κατεστημένες συνήθειες και νοοτροπίες.
      Κεντρικός αναπτυξιακός μοχλός ο τομέας του τουρισμού, ο οποίος, όπως από την αρχή είχαμε τονίσει, πέρασε με επιτυχία το δύσκολο στάδιο της ανάκαμψης και οδηγείται στη σταθερή γεωμετρική άνοδο των ποιοτικών, αλλά και των ποσοτικών δεικτών. 
      Κυρίες και κύριοι συνάδελφοι, πριν από ένα χρόνο σ’ αυτήν την Αίθουσα, με την ίδια ευκαιρία, είχα περιγράψει τη στρατηγική που επιτέλους αποκτούσε ο σημαντικότατος αυτός τομέας της ελληνικής οικονομίας. Το χρόνο που πέρασε, πετύχαμε την ορθολογική διαχείριση των διαθέσιμων πόρων, με γνώμονα την μείωση της αλόγιστης σπατάλης και την εστίαση σε στρατηγικές δράσεις αναπτυξιακού χαρακτήρα.
      Ήδη στο Υπουργείο μας πετύχαμε σημαντικά αποτελέσματα και αυτά βέβαια με τους περιορισμένους διαθέσιμους οικονομικούς πόρους που είχαμε το 2005, που ήταν μόλις 70.000.000 ευρώ. Σήμερα με ικανοποίηση, απευθυνόμενος στο Σώμα, σας επιβεβαιώνω αυτό που είναι και αίσθηση της κοινωνίας, αλλά και της τουριστικής αγοράς, ότι δηλαδή οι πρώτοι στόχοι επετεύχθησαν. Η χρονιά που πέρασε, ήταν χρονιά ανορθωτική. Και τα επόμενα χρόνια, μην έχετε καμία αμφιβολία ότι θα είναι ακόμα καλύτερα.
      Το τουριστικό τοπίο ανασυγκροτείται, αναδιοργανώνεται, θεσμικά ολοκληρώνεται. Η Ελλάδα αναδεικνύεται όλο και περισσότερο ως τουριστική δύναμη στον κόσμο ολόκληρο, με σημαντικό και πρωτεύοντα ρόλο στη διαμόρφωση των νέων τάσεων της παγκόσμιας τουριστικής αγοράς. Στις δε τρέχουσες συναλλαγές, με βάση τα στοιχεία από την Τράπεζα της Ελλάδας, οι ακαθάριστες εισπράξεις, από ταξιδιωτικές υπηρεσίες μόνο, αυξήθηκαν κατά 6,1% σε σύγκριση με την περσινή περίοδο, που ήταν, όπως όλοι θυμόμαστε, περίοδος Ολυμπιακών Αγώνων -δηλαδή, είχαμε φθάσει σχεδόν στην οροφή- και αυτό το ποσοστό, που σύμφωνα με τις εκτιμήσεις του Υπουργείου Τουρισμού, καταδεικνύει ότι η αύξηση του εισρέοντος τουριστικού συναλλάγματος είναι κατ’ ουσία 16% με 17% , γιατί η αύξηση του 2004, λόγω των Ολυμπιακών Αγώνων ακριβώς, ήταν συγκυριακή. 
      Δεν υπάρχει καμία αμφιβολία ότι καταφέραμε να δώσουμε πνοή, δύναμη, κύρος στον καταπονημένο και παραγκωνισμένο αυτόν τομέα. Καταφέραμε να διαψεύσουμε τις «Κασσάνδρες», μέσα και έξω από την Ελλάδα, που πέρυσι τέτοιο καιρό σ’ αυτήν εδώ την Αίθουσα προανήγγειλαν μία κακή χρονιά για τον ελληνικό τουρισμό και να επιβεβαιώσουμε όλους αυτούς, μέσα και έξω πάλι από τη χώρα μας, που εξέφραζαν αισιοδοξία, ελπίδα και πάνω απ’ όλα εμπιστοσύνη στους χειρισμούς της Κυβέρνησής μας.
      Στο διάστημα των είκοσι μηνών διακυβέρνησης της Νέας Δημοκρατίας, ανατρέψαμε την καθοδική πορεία του τουριστικού ρεύματος και τη θέσαμε σε μία νέα, ανοδική τροχιά, αξιοποιώντας με τον καλύτερο δυνατό τρόπο, μέσα από μία παγκόσμιας κλίμακας διαφημιστική εκστρατεία και αναβάθμιση της παρουσίας της χώρας μας σε όλα τα σημαντικά διεθνή τουριστικά γεγονότα, το θετικό αντίκτυπο που είχαν για την Ελλάδα οι Ολυμπιακοί Αγώνες, θέτοντας τα θεμέλια μίας νέας εποχής για τον ελληνικό τουρισμό. Ο Προϋπολογισμός, για τη διαφήμιση, του 2006 θα παραμείνει στα ίδια επίπεδα με το 2005. Την ίδια ώρα, όμως, αυξήθηκαν κατά 50% οι ενισχύσεις προβολής στις νομαρχίες της χώρας, ενώ αυξήθηκαν και τα κονδύλια για τον κοινωνικό τουρισμό, αναδεικνύοντας και το κοινωνικό πρόσωπο και χαρακτήρα του τουρισμού.
      Κυρίες και κύριοι συνάδελφοι, οι προλαλήσαντες συνάδελφοι κάλυψαν ένα μεγάλο μέρος εκείνων που ήθελα και εγώ να σας πω απόψε. Περισσότερο, όμως, εγώ μοιράζομαι τον ενθουσιασμό και τη χαρά τους για τα αποτελέσματα που μας μετέφεραν απ’ όλες τις γωνιές της πατρίδας μας και δεν θα ήθελα να προσθέσω τίποτα παραπάνω. 
      Ωστόσο, θα ήθελα να σημειωθεί ότι ήδη η εικόνα της Ελλάδας έχει αλλάξει και παρατηρείται σημαντική αύξηση της επισκεψιμότητας στη χώρα μας. Σήμερα, η στοχευμένη μεταολυμπιακή προβολή έχει λειτουργήσει ιδιαίτερα θετικά, τόσο στο επίπεδο της αύξησης της ελκυστικότητας του προορισμού όσο και στο ιδιαίτερα σημαντικό επίπεδο της δημιουργίας της αίσθησης, που είναι και πραγματικότητα, ότι η Ελλάδα είναι μία ασφαλής και φιλόξενη χώρα, μια χώρα που μπορεί με ποιοτική προσφορά τουριστικών υπηρεσιών να έχει τουρισμό και τους δώδεκα μήνες του χρόνου. Και είστε όλοι σε θέση να αντιληφθείτε πόσο σημαντικό είναι αυτό για την ενδυνάμωση της κοινωνικής συνοχής στην ελληνική περιφέρεια και για την ενίσχυση της οικονομίας. Η προώθηση μιας σύγχρονης και αποτελεσματικής πολιτικής για τον τουρισμό αποτελεί αναντίρρητη προτεραιότητα για την Κυβέρνηση. Και τα καταγεγραμμένα πρώτα θετικά αποτελέσματα δικαιώνουν την απόφαση του Πρωθυπουργού να ιδρύσει αυτό το Υπουργείο. 
      Σήμερα, προχωρούμε στην αξιοποίηση των νέων δυνατοτήτων που έχουν δημιουργηθεί για τον ελληνικό τουρισμό, με ολοκληρωμένες πολιτικές μακράς πνοής, με την επεξεργασία νομοθετικών πλαισίων για τις εναλλακτικές μορφές τουρισμού, καθώς και άλλων διατάξεων που δίνουν λύση σε χρονίζοντα προβλήματα του τουριστικού προϊόντος και με την επεξεργασία του θεσμικού πλαισίου που διέπει τις τουριστικές επιχειρήσεις. Αναφέρομαι σε απλούστευση των διαδικασιών και σε μείωση των δικαιολογητικών αδειοδότησης, της άρσης του κορεσμού, της απόσυρσης των ακατάλληλων ξενοδοχειακών κτηρίων και της προώθησης νομοθετικού πλαισίου για την τουριστική χωροταξία. Ειδικότερα, αυτό το τελευταίο συνιστά επανάσταση, τα δε οφέλη για την ελληνική οικονομία θα είναι εντυπωσιακά. 
      Παράλληλα, με τη διοργάνωση των εξωτερικών επιχειρηματικών forum, που ουσιαστικά προωθούν τις τουριστικές επενδύσεις στην Ελλάδα και με στρατηγική συμμαχία με δύο από τις μεγαλύτερες εφημερίδες στον κόσμο, τη “Herald Tribune” και τους “New York Times” διαμορφώνεται ένα φιλικό και φιλόξενο επενδυτικό περιβάλλον. Επίσης, επιτυγχάνεται η έγκαιρη και αναβαθμισμένη τουριστική μας προβολή στο εξωτερικό. Ήδη τρέχει η νέα διαφημιστική καμπάνια στις σημαντικότερες πρωτεύουσες με ιδιαίτερα θετικό αντίκτυπο. Προχωρούμε ακόμη στο άνοιγμα νέων γραφείων τουρισμού σε νέες χώρες, όπως η γειτονική Τουρκία, η Ινδία, η Αργεντινή, τα Εμιράτα, οι χώρες της Κεντρικής και Ανατολικής Ευρώπης. Ήδη το γραφείο μας στο Πεκίνο λειτουργεί με τα πρώτα θετικά αποτελέσματα. Παράλληλα, συντελείται αναβάθμιση και ενίσχυση των ήδη λειτουργούντων.
      Συνάμα, με την τουριστική αξιοποίηση όλων των αθλητικών, τουριστικών και πολιτιστικών γεγονότων που θα πραγματοποιηθούν στην Ελλάδα, όπως το Europe Corporate Games, η Ένωση Βρετανών Τουριστικών Πρακτόρων επέλεξε εδώ τον τόπο για να διοργανώσει το επόμενο συνέδριό της. Το Παγκόσμιο Συμβούλιο Τουρισμού θα κάνει το annual meeting του εδώ, στην Αθήνα επίσης έχουμε την Eurovision και άλλα πολλά, καθώς και τη δημιουργία εντός της χώρας σε όλους τους τουριστικούς προορισμούς και σε όλες τις πρωτεύουσες νομών γραφείων πληροφοριών του Ελληνικού Οργανισμού Τουρισμού. Παράλληλα, αναφέρω την προώθηση, σε συνεργασία με το Υπουργείο Πολιτισμού, ώστε να συμπεριληφθούν, πέραν των ήδη υπαρχόντων, τόποι ιδιαίτερου φυσικού κάλλους και πολιτιστικά μνημεία στον κατάλογο των παγκόσμιων μνημείων πολιτιστικής κληρονομιάς της UNESCO και την επανεξέταση για εκσυγχρονισμό του νομοθετικού πλαισίου που αφορά στην κατηγοριοποίηση των ξενοδοχείων με βάση το σύστημα των αστεριών.
      Την ίδια στιγμή, προωθούμε την ανάπτυξη του συνεδριακού τουρισμού, την ενίσχυση των υποδομών και την προβολή, όπως και την ανάπτυξη του τουρισμού του Σαββατοκύριακου, τα city breaks, για την ενίσχυση του τουρισμού των πόλεων και των αστικών κέντρων εκτός τουριστικής περιόδου, με πρώτες την Αθήνα και τη Θεσσαλονίκη.
      Κυρίες και κύριοι συνάδελφοι, δεν υπάρχει καμία αμφιβολία ότι ένας χρόνος δεν αρκεί για να εξασφαλίσει κανείς το μέλλον σ’ ένα μεταβαλλόμενο και ανταγωνιστικό παγκόσμιο οικονομικό τοπίο, στην καρδιά του οποίου ο τουρισμός υπόκειται σε απρόβλεπτους παράγοντες της πολιτικής, της οικονομίας, ακόμα δε και αυτής της ίδιας της φύσης. Απαιτείται εγρήγορση, έγκαιρα αντανακλαστικά, ετοιμότητα, μέθοδος, καλώς εννοούμενος επαγγελματισμός. Απαιτείται προσήλωση στη στρατηγική μας.
      Το νέο τουριστικό δόγμα της Ελλάδος, με κύρια χαρακτηριστικά την ποιότητα, την ανταγωνιστικότητα, το ενισχυμένο διεθνές κύρος της χώρας, την ενίσχυση της πολιτιστικής ταυτότητάς μας, την προστασία του περιβάλλοντος και -πάνω απ’ όλα- την καλλιέργεια τουριστικής συνείδησης τόσο στους κόλπους της κοινωνίας όσο και στην επιχειρηματική κοινότητα, με την πολιτεία να κινείται με ολοκληρωμένες συγκροτημένες πολιτικές μέσα και έξω από την Ελλάδα, καθιστώντας τη χώρα φιλόξενο και φιλικό προορισμό για τα εκατομμύρια των τουριστών, αλλά και για τους επενδυτές, προαναγγέλλει με βεβαιότητα ένα ιδιαίτερα θετικό μέλλον για τον τομέα αυτό.
      Ο φετινός Προϋπολογισμός ορθολογιστικά, ρεαλιστικά, υπεύθυνα βοηθά το Υπουργείο Τουριστικής Ανάπτυξης να κινηθεί με ακόμη πιο γερό βηματισμό στην πορεία που έχουμε χαράξει και την οποία σας περιέγραψα. Οι Έλληνες πολίτες, η ελληνική οικονομία, ο επιχειρηματικός κόσμος, τη χρονιά που πέρασε, μας εμπιστεύτηκαν, μας στήριξαν και εμείς τους δικαιώσαμε. 
      Η χρονιά που έρχεται, να είσθε βέβαιες και βέβαιοι ότι θα συνεχίσει με τον ίδιο ρυθμό, τον ίδιο ενθουσιασμό και την ίδια αποφασιστικότητα την πορεία μας, στην οποία, κυρίες και κύριοι συνάδελφοι, σας καλούμε όλους να σταθείτε κοντά μας και να εμπιστευτείτε την Κυβέρνησή μας, η οποία έχει αναγάγει την πολιτική μας για τον τουρισμό σε εθνική υπόθεση. 
      Εμείς σ’ αυτήν την Κυβέρνηση τόσο για τον τουρισμό αλλά ειδικότερα για την οικονομία, γνωρίζοντας ότι προβάλλει προκλητικά μπροστά μας αυτό το παγκόσμιο τοπίο, ναι μεν σκεπτόμαστε εθνικά, ενεργούμε όμως παγκόσμια για τον τουρισμό, για τον πολιτισμό, για την οικονομία, για τη νέα Ελλάδα στον κόσμο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Μάνος.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, όπως και πέρυσι, θα καταψηφίσω τον Προϋπολογισμό στο σύνολό του, επειδή δεν έχω καμία εμπιστοσύνη στον τρόπο κατάρτισής του. 
      Η Κυβέρνηση με τις ενέργειές της εξευτέλισε την έννοια των προϋπολογισμών του 2004 και του 2005. Είναι αλήθεια ότι το 2004 κληρονόμησε τον προϋπολογισμό που είχε καταψηφίσει και αντί να τον προσαρμόσει, ως όφειλε όταν ανέλαβε την εξουσία, αποφάσισε να τον εκτελέσει με την κουτοπόνηρη σκέψη να χρεώσει τις δικές της δεκάμηνες σπατάλες στο ΠΑ.ΣΟ.Κ.. Το 2005 τα έσοδα δεν είχαν σχέση με τις προβλέψεις, μολονότι τους δύο τρεις τελευταίους μήνες κάτι πάει να γίνει, ευτυχώς προς τη σωστή κατεύθυνση.
      Γιατί, όμως, να πιστέψουμε το 2006 τους ίδιους ανθρώπους, που λένε τα ίδια πράγματα με αυτά που έλεγαν τα τελευταία δύο χρόνια; Σημαντικό για την Κυβέρνηση του κ. Καραμανλή είναι να συνειδητοποιήσει ότι το μήνυμα που εκπέμπει για την οικονομία, δεν είναι μόνο ό,τι λέει ο ίδιος και ενδεχομένως ο κ. Αλογοσκούφης, αλλά τι λένε όλοι οι Υπουργοί και δευτερευόντως οι Βουλευτές του κόμματος.
      Δεν πρόλαβα να επαινέσω την Κυβέρνηση για το νομοσχέδιο για τις Δ.Ε.Κ.Ο. και ο Υπουργός Ανάπτυξης έφερε νομοσχέδιο για τη Δ.ΕΠ.Α., που αφ’ ενός ανατρέπει τις προβλέψεις του νομοσχεδίου για τις Δ.Ε.Κ.Ο. μία ημέρα μετά την ψήφισή του και αφ’ ετέρου ακυρώνει κάθε προοπτική ιδιωτικοποίησης της Δ.ΕΠ.Α.. Το νομοσχέδιο αυτό παραδόξως φέρει την υπογραφή και του κ. Αλογοσκούφη, μολονότι -απ’ ό,τι ήξερα- αυτός επιδιώκει την ιδιωτικοποίηση της Δ.ΕΠ.Α.. 
      Την ίδια εβδομάδα ο κ. Σιούφας, που μεταξύ άλλων έχει και την ευθύνη του ανταγωνισμού, μας γύρισε πενήντα χρόνια πίσω, καταργώντας τον ανταγωνισμό στην αρτοποιία. 
      Αυτά είναι δύο παραδείγματα της τελευταίας μόνο εβδομάδας. Τι να πιστέψει κανείς!
      Δύο λόγια για το δημόσιο χρέος, επειδή δεν θέλω να καταψηφίσω τον Προϋπολογισμό χωρίς να προτείνω κάτι, που ακόμη και η σημερινή Κυβέρνηση μπορεί να εφαρμόσει. 
      Το εξαιρετικά υψηλό δημόσιο χρέος, προϊόν απύθμενης πολιτικής ανευθυνότητας, είναι ένα δυσβάσταχτο φορτίο, που όπως πολύ σωστά είχε παρατηρήσει ο Ανδρέας Παπανδρέου, αν δεν το εξαφανίσουμε εγκαίρως, θα εξαφανίσει αυτό την Ελλάδα. Η συρρίκνωσή του πρέπει να είναι η πρώτη οικονομική προτεραιότητα. Για να επιτευχθεί αυτός ο στόχος, είναι ανάγκη να ελεγχθούν αποτελεσματικά και να περιοριστούν οι κρατικές δαπάνες. Ασφαλώς πρέπει να εκσυγχρονιστούν και οι φορολογικές υπηρεσίες και να αρχίσουν να λειτουργούν σωστά. Αλλά το προέχον, κατά τη γνώμη μου, είναι να υπάρξει πλήρης αλλαγή στον τρόπο παρακολούθησης και ελέγχου των δαπανών.
      Ως μέτρο κατανόησης του μεγέθους του δημόσιου χρέους και των προβλημάτων που προκαλεί, σκεφθείτε το εξής και θα σας δώσω δύο αριθμούς: 
      Ο Προϋπολογισμός του 2006 προβλέπει ότι τα συνολικά έσοδα από το φόρο εισοδήματος φυσικών προσώπων θα ανέλθουν σε 8.860 εκατομμύρια ευρώ, ενώ οι δαπάνες μόνο για τόκους του δημοσίου χρέους σε 9.600 εκατομμύρια ευρώ. Δηλαδή όλοι οι φόροι εισοδήματος που πληρώνουν όλοι οι Έλληνες πολίτες, δεν φθάνουν για να καλύψουν τους τόκους του δημοσίου χρέους. Και αυτό, συμβαίνει τη στιγμή που τα επιτόκια του ευρώ έφθασαν στο 2,25%.
      (Στο σημείο αυτό την Προεδρική Έδρα καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σκεφθείτε, λοιπόν, τι μπορεί να συμβεί αν τα επιτόκια από 2,25%, φθάσουν στο 4%. Θα διπλασιαστεί η δαπάνη για τόκους. Από πού θα βρεθούν τα λεφτά; Σας λέω ότι όλοι οι φόροι εισοδήματος φυσικών προσώπων, που πληρώνουν όλοι οι Έλληνες, δεν φθάνουν για την πληρωμή των τόκων τώρα. Φανταστείτε, αν διπλασιαστούν οι τόκοι, τι θα γίνει;
      Τι θα ήθελα, λοιπόν, να προτείνω: Η αρμοδιότητα του Υφυπουργού Οικονομικών, που είναι η παρακολούθηση των δαπανών, η εκτέλεση του Προϋπολογισμού και το δημόσιο χρέος –σήμερα τη δουλειά την κάνει ο κ. Δούκας- πρέπει να αποσχιστεί από το Υπουργείο Οικονομικών και να υπαχθεί απευθείας στον Πρωθυπουργό.
      Η αλλαγή, κύριοι συνάδελφοι, δεν είναι διακοσμητική. Οι Υπουργοί, χωρίς εξαίρεση, θεωρούν ότι η πολιτική τους σημασία, το ειδικό τους βάρος, μεγαλώνει σε συνάρτηση με τις δαπάνες που πραγματοποιούν. Έτσι νιώθουν όλοι οι Υπουργοί. Έχουν πολιτικό συμφέρον και πολιτικό όφελος να ξοδεύουν. Ο Υπουργός Οικονομίας και Οικονομικών, όποιος και να είναι –δεν αφορά αυτό τον κ. Αλογοσκούφη- δυσκολεύεται να περιορίσει τους συναδέλφους του Υπουργούς. Αν, όμως, μεταφερθεί η εκτέλεση του προϋπολογισμού στον ίδιο τον Πρωθυπουργό, θα είναι πολύ δύσκολο για τους Υπουργούς να τον αμφισβητήσουν, χώρια ότι ο Πρωθυπουργός θα αποκτήσει μία πολύ ακριβέστερη αίσθηση του πώς λειτουργεί η Κυβέρνησή του. Με εξαιρετικές και γρήγορες διαδικασίες, η νέα υπό τον Πρωθυπουργό υπηρεσία θα πρέπει να αποκτήσει σύγχρονη μηχανογραφική υποδομή, που θα επιτρέπει τη σε πραγματικό χρόνο παρακολούθηση των κρατικών δαπανών, όπου κι αν αυτές γίνονται. Αυτό είναι το πρώτο σκέλος αυτής της πρότασης.
      Σε όλες τις ιδιωτικές επιχειρήσεις, κύριοι συνάδελφοι, οι επικεφαλής παρακολουθούν από πολύ κοντά την κίνηση του ταμείου.
      Ελέγχουν συστηματικά τι πληρώνουν σε ποιους και για ποιο σκοπό. Δεν είναι έτσι τα Υπουργεία. Κανένας Υπουργός, Υφυπουργός ή Γενικός Γραμματέας δεν γνωρίζει τι πληρώνει το Υπουργείο, σε ποιον και γιατί. 
      ΑΠΟΣΤΟΛΟΣ ΚΑΚΛΑΜΑΝΗΣ: Και θα ξέρει ο Πρωθυπουργός;
      ΣΤΕΦΑΝΟΣ ΜΑΝΟΣ: Όχι, βέβαια. Και δεν χρειάζεται να το ξέρει. Προσέξτε, όμως, τι σας λέω. Λέω ότι κανένας Υπουργός δεν γνωρίζει τι πληρώνει το Υπουργείο του και γιατί. Αυτό, λοιπόν, πρέπει να αλλάξει. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όλοι τα ξέρουν…
      ΣΤΕΦΑΝΟΣ ΜΑΝΟΣ: Υπάρχουν μερικά πολύ μικρά Υπουργεία, όπως το δικό σας, όπου ενδεχομένως κάτι περισσότερο ξέρετε. 
      ΠΡΟΕΔΡΕΥΩΝ (Γεώργιος Σούρλας): Τα ξέρει αυτά ο κ. Μάνος, αφού διετέλεσε Υπουργός και ο ίδιος.
      ΣΤΕΦΑΝΟΣ ΜΑΝΟΣ: Αυτό, λοιπόν, πρέπει να αλλάξει και να αλλάξει αμέσως. 
      Για να γίνει λοιπόν αυτό, θα πρέπει να καθιερωθεί ότι ορισμένες κατηγορίες δαπανών εγκρίνονται κάθε φορά που γίνονται από τον Υπουργό, άλλες από τον Υφυπουργό και άλλες από το Γενικό Γραμματέα. Όσες δε, δεν εγκρίνονται από πολιτικά πρόσωπα θα πρέπει να εγκρίνονται και από τους προϊσταμένους των υπηρεσιών που πραγματοποιούν τη δαπάνη και όχι μόνο από τις οικονομικές υπηρεσίες. Έτσι, κύριοι συνάδελφοι, όλοι αυτοί θα μάθουν να συνειδητοποιούν, ότι θα έχουν στο κεφάλι τους την οικονομική διαχείριση του Υπουργείου τους.
      Ο χρόνος δεν μου επιτρέπει να επεκταθώ. Θέλησα μόνο να δείξω μια διαφορετική προσέγγιση που, κατά τη γνώμη μου, θα μπορούσε να έχει στη διαδρομή του χρόνου εξαιρετικά θετικά αποτελέσματα. Το ζητούμενο είναι όλοι οι Υπουργοί και οι ανώτεροι υπηρεσιακοί παράγοντες να γνωρίζουν τι δαπανούν. Αν το ξέρουν, αν το μάθουν, μ’ αυτήν την προϋπόθεση, θα μπορούν εφ’ εξής να εκπονούνται προϋπολογισμοί από μηδενική βάση και όχι όπως γίνεται σήμερα, όπου κάθε υπηρεσία προσθέτει ένα αυθαίρετο ποσοστό στη δαπάνη του προηγουμένου έτους και εξίσου αυθαίρετα το Υπουργείο Οικονομικών αφαιρεί ένα ποσοστό απ’ αυτά που του προτείνουν. Το τελικό αποτέλεσμα απ’ αυτά που προτείνω δεν θα είναι μόνο ο περιορισμός στις δαπάνες, αλλά κάτι ακόμα σημαντικότερο: Θα υπάρξει πολύ αποτελεσματικότερη χρήση των χρημάτων που συνεισφέρουν οι φορολογούμενοι. 
      Νομίζω, λοιπόν, ότι είναι σωστό να κάνω την εξής παρατήρηση. Η Ελλάδα -η σημερινή Κυβέρνηση- δεν πρόκειται να πάει πουθενά, αν δεν αποφασίσει ότι πρέπει να αλλάξει, να αποβάλει το συντηρητισμό που συνήθως οφείλεται στο φόβο της άγνοιας και να δοκιμάσει καινούργιους τρόπους και νέες μεθόδους. Αν αποτύχει μ’ αυτά που θα δοκιμάσει, να ξαναδοκιμάσει μέχρι να πετύχει. Επιμένω στην άποψη ότι το πρόβλημα των δαπανών δεν πρόκειται να λυθεί, αν δεν έχουμε μία διαρθρωτική αλλαγή στον τρόπο παρακολούθησής τους. Τότε θα μπορούμε να συζητήσουμε για προϋπολογισμούς που είναι πράγματι προϋπολογισμοί. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μάνο.
      Το λόγο έχει ο συνάδελφος κ. Μπεκίρης.
      Παράκληση, να τηρείται το οκτάλεπτο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, συμπληρώνονται είκοσι ένας μήνες από τις εκλογές του Μαρτίου 2004, είκοσι ένας μήνες που την ευθύνη της διακυβέρνησης της χώρας την έχει η Νέα Δημοκρατία. 
      Μέσα σ’ αυτό το διάστημα καταφέραμε να αλλάξουμε πολλά. Αντιμετωπίσαμε και αντιμετωπίζουμε δυσκολίες. Παραλάβαμε μια Ελλάδα ουραγό στην Ευρωπαϊκή Ένωση. Παραλάβαμε μια οικονομία με τεράστια ελλείμματα και κρυφά χρέη, ένα τεράστιο και σπάταλο κράτος. Δεν ωραιοποιήσαμε ποτέ την κατάσταση. Είπαμε αμέσως την αλήθεια στον ελληνικό λαό, την αλήθεια που εσείς προσπαθήσατε όλα αυτά τα χρόνια επιμελώς να κρύψετε, την αλήθεια που ποτέ δεν είπατε στον ελληνικό λαό.
      Μέσα σ’ αυτά τα πλαίσια της απόκρυψης της αλήθειας αλλά και των ευθυνών, το ΠΑ.ΣΟ.Κ. εγκαινίασε μια νέα τακτική στον αντιπολιτευτικό του λόγο. Σύμφωνα μ’ αυτήν την τακτική, δεν επιτρέπεται σε κανέναν να κάνει κριτική για τα πεπραγμένα της προηγούμενης εικοσαετίας. Μόλις αναφερθεί κάποιος στο παρελθόν, αμέσως του απαντούν: «Μη μιλάτε άλλο για το παρελθόν, από εδώ και πέρα τι γίνεται». Ποιοι το λένε αυτό; Εκείνοι που μέχρι το Μάρτιο του 2004 αναφέρονταν στη διακυβέρνηση του 1990-1993, εκείνοι που δεν είναι υπερήφανοι για το παρελθόν τους. Διότι το παρελθόν σας είναι ένοχο, γεμάτο λάθη και παραλείψεις. 
      Μας ρωτούσε ο κ. Παπανδρέου πέρυσι τέτοια εποχή αναφερόμενος στον προϋπολογισμό, θα μειώσετε μ’ αυτή την οικονομική πολιτική την ανεργία; Και απαντούσε ο ίδιος, όχι. Το αποτέλεσμα όμως ήταν να μειωθεί η ανεργία. Δεν λέμε ότι είμαστε ικανοποιημένοι, αλλά είναι φανερό ότι υπάρχει πτωτική τάση.
      Μιλούσε ακόμα ο Αρχηγός του ΠΑ.ΣΟ.Κ. για δημοσιονομικό εκτροχιασμό, ότι θα υπάρξει ύφεση, ότι δεν θα πετύχουμε τους στόχους. Για να σας απαντήσω, δεν θα αναφερθώ σε στοιχεία της ελληνικής Κυβέρνησης. Θα σας παραπέμψω στις δηλώσεις του αρμόδιου Κοινοτικού Επιτρόπου κ. Αλμούνια σε Έλληνες δημοσιογράφους, ότι οι υπηρεσίες της Επιτροπής έπεσαν έξω στις προβλέψεις τους, καθώς επίσης και στην πρόσφατη έκθεση της “Morgan Stanley”, σύμφωνα με την οποία ο μεγαλύτερος επενδυτικός οργανισμός στον κόσμο αναγνωρίζει ότι δεν επαληθεύτηκαν οι άσχημες προβλέψεις που είχαν κάνει για την ελληνική οικονομία, εκτός και αν μας πείτε σήμερα ότι όλοι έχουν συνωμοτήσει εναντίον σας, προκειμένου να διαψευστεί το ΠΑ.ΣΟ.Κ..
      Μιλούσε επίσης ο κ. Παπανδρέου για δυσβάσταχτες αυξήσεις στη φορολογία. Σίγουρα για τα δεδομένα του ΠΑ.ΣΟ.Κ. η αύξηση της μιας ποσοστιαίας μονάδας στο Φ.Π.Α. ισοδυναμεί με επίθεση στα χαμηλά εισοδήματα. Μάλλον ξεχάσατε πολύ εύκολα πάλι, κυρίες και κύριοι του ΠΑ.ΣΟ.Κ., ότι από το 1995 έως το 2003 οι φόροι από τα έσοδα του δημοσίου αυξήθηκαν από τα 17,5 δισεκατομμύρια ευρώ στα 36,9 δισεκατομμύρια ευρώ. Δηλαδή μέσα σε οκτώ χρόνια υπερδιπλασιάστηκαν, δηλαδή, μέσα σε οκτώ χρόνια αδειάσατε τις τσέπες των Ελληνίδων και των Ελλήνων. Αυτό τι ήταν; Κοινωνική πολιτική; Ή μήπως ήταν ακόμη μια ένδειξη της κοινωνικής σας ευαισθησίας;
      Μας λέγατε πέρυσι τέτοια εποχή ότι έχουμε ξεχάσει την περιφέρεια, ότι την έχουμε εγκαταλείψει. Και μας το λέγατε εσείς, εσείς που είστε υπεύθυνοι για το ότι οι πέντε περιφέρειες της χώρας μας ανήκουν στις φτωχότερες της Ευρωπαϊκής Ένωσης.
      Τέλος μας έλεγε ο Αρχηγός της Αξιωματικής Αντιπολίτευσης, εδώ από το Βήμα της Βουλής ότι ψηφίσαμε έναν αναπτυξιακό νόμο που δεν θα εφαρμοστεί ποτέ. Πιθανόν είχε επηρεαστεί από τη δική σας εμπειρία. Τα αποτελέσματα όμως και εδώ τον διέψευσαν. Μέχρι σήμερα έχουν υποβληθεί πάνω από εννιακόσια πενήντα επενδυτικά σχέδια, έχουν εγκριθεί πάνω από τετρακόσια πενήντα σχέδια και έχουν δημιουργηθεί σχεδόν άμεσες νέες θέσεις εργασίας δυόμισι χιλιάδες και πολύ περισσότερες έμμεσες.
      ΙΩΑΝΝΗΣ ΤΣΑΚΛΙΔΗΣ: Θα, θα…
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, τα ανέφερα όλα αυτά για δύο λόγους. Πρώτον, για να καταδείξω ότι όλα αυτά τα χρόνια η Ελλάδα έχασε πολύτιμο έδαφος, έχασε κρίσιμο χρόνο στην εξέλιξή της. Σήμερα αναζητούμε λύσεις για προβλήματα τα οποία εσείς είχατε δημιουργήσει και που έπρεπε να έχουν λυθεί εδώ και πάρα πολλά χρόνια. Και δεύτερον, γιατί με λύπη διαπιστώνω ότι και η φετινή επιχειρηματολογία της Αξιωματικής Αντιπολίτευσης, όπως αντίστοιχα και η περσινή βασίζεται στην άρνηση, στο μηδενισμό και την ισοπέδωση. Προβλέπετε δεινά που τελικά δεν έρχονται. Επενδύετε συστηματικά στο εμπόριο της ανασφάλειας. Αποτύχατε πέρυσι. Οι προβλέψεις σας έπεσαν στο κενό. Αντί όμως το πάθημά σας να σας γίνει μάθημα, συνεχίζετε με την ίδια τακτική. Καμία νέα πρόταση, καμία καινούργια ιδέα, μόνο άρνηση.
      Απέναντι στην ισοπέδωση και την άρνηση του ΠΑ.ΣΟ.Κ., εμείς απαντούμε με το έργο μας, απαντούμε με την υλοποίηση του κυβερνητικού μας προγράμματος, απαντούμε με τη συνέπειά μας απέναντι στις προεκλογικές μας δεσμεύσεις.
      Μέσα σε είκοσι ένα μήνες η νέα διακυβέρνηση κατάφερε να δώσει νέα πνοή στη χώρα. Εργαζόμαστε σταθερά προσανατολισμένοι για την Ελλάδα του μέλλοντος, για την Ελλάδα του εικοστού πρώτου αιώνα. Κάνουμε πράξη την εντολή των πολιτών να αλλάξουμε τα πράγματα, να συγκρουστούμε με ξεπερασμένες νοοτροπίες και πρακτικές, που τόσο πολύ έβλαψαν τους πολίτες και τη χώρα. 
      Δώσαμε μεγάλη έμφαση στην ήπια δημοσιονομική προσαρμογή και τα αποτελέσματα μας δικαίωσαν. Περιορίσαμε το έλλειμμα από το 6,6% στο 4,3%.Σ μια περίοδο ύφεσης για την Ευρώπη καταφέραμε να δώσουμε και να διατηρήσουμε ρυθμούς ανάπτυξης στο 3,6%, ενώ αυξήσαμε τους πραγματικούς μισθούς δύο ποσοστιαίες μονάδες.
      Ακολουθήσαμε και ακολουθούμε πρόγραμμα μεταρρυθμίσεων και αλλαγών για το οποίο μας εμπιστεύτηκαν και μας εμπιστεύονται οι Έλληνες πολίτες. Ανάμεσα στα άλλα αναφέρω: Το νέο φορολογικό νόμο, ο οποίος έχει ήδη αρχίσει να αποδίδει. Τον αναπτυξιακό νόμο για την αποτελεσματικότητα του οποίου σας μίλησα νωρίτερα. Τις συμπράξεις δημοσίου και ιδιωτικού τομέα. Τη νέα γενιά των αποκρατικοποιήσεων. Την επίλυση του ασφαλιστικού των τραπεζών. Τη μεταρρύθμιση στην αγορά εργασίας. Την απελευθέρωση στην αγορά της ηλεκτρικής ενέργειας και του φυσικού αερίου. Και βέβαια το νέο πλαίσιο λειτουργίας των Δ.Ε.Κ.Ο. που ψηφίσαμε μόλις την προηγούμενη εβδομάδα.
      Αυτές οι διαρθρωτικές μεταρρυθμίσεις αποτελούν τη βάση για την ανάπτυξη της ελληνικής οικονομίας. 
      Αποτελούν την αφετηρία για μια ισόρροπη περιφερειακή ανάπτυξη, για ένα αποτελεσματικό και δίκαιο κράτος. Είναι ορατό απ’ όλους μας ότι η οικονομία ανταποκρίνεται θετικά. Δεν μένουμε όμως εδώ, δεν επαναπαυόμαστε. Στοχεύουμε στο καλύτερο. Ο Προϋπολογισμός του 2006 έχει τρεις βασικές προτεραιότητες:
      Πρώτον, την αποκατάσταση της δημοσιονομικής ισορροπίας. Δεύτερον, την αύξηση της παραγωγικότητας και την ενίσχυση της ανταγωνιστικότητας. Τρίτον, την αύξηση της απασχόλησης καθώς και στοχευμένες δράσεις για τη μείωση του κινδύνου του κοινωνικού αποκλεισμού. Είναι ένας αξιόπιστος αποτελεσματικός, κοινωνικά δίκαιος Προϋπολογισμός. Και επιμένω στο κοινωνικά δίκαιος, διότι εμείς την κοινωνική πολιτική δεν την κάνουμε με λόγια και με δανεικά αλλά με ανάπτυξη και με έργα.
      Κυρίες και κύριοι συνάδελφοι του ΠΑ.ΣΟ.Κ., θέλετε ή όχι να πάει η χώρα μπροστά; Θέλετε ή όχι, να υπάρξει πρόοδος, κοινωνική ευημερία και δικαιοσύνη; Θέλετε ή όχι να υπάρξει καταπολέμηση της διαφθοράς; Αν όχι συνεχίστε όπως συνεχίζετε με τη γνώριμη πλέον καταστροφολογία, με το μηδενισμό και με την ισοπέδωση που σας χαρακτηρίζει. Αν ναι, εργαστείτε γι’ αυτό με προτάσεις, με θέσεις, με γόνιμα επιχειρήματα και παρατηρήσεις. Ίσως έτσι μπορέσετε κάποτε να πείσετε ότι δεν χαίρεστε μόνο με την εικονική πραγματικότητα που ευτυχώς καλλιεργείτε μόνο για τους εαυτούς σας, για υποτιθέμενες ήττες της κυβέρνησης, αλλά ότι μπορείτε να χαρείτε όπως όλος ο ελληνικός λαός με τις γνήσιες νίκες της ελληνικής κυβέρνησης στο εσωτερικό και στο εξωτερικό της κυβέρνησης όλων των Ελλήνων με την πρόσφατη νίκη του Πρωθυπουργού Κώστα Καραμανλή στη Σύνοδο Κρυφής των Βρυξελλών.
       Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, στο μέσο περίπου της θητείας της σημερινής Κυβέρνησης της Νέας Δημοκρατίας κάποια στελέχη της πέρα από τη διαρκή και αναξιόπιστη αντιπολίτευση προς τις προηγούμενες κυβερνήσεις του ΠΑ.ΣΟ.Κ. στην οποία κατά κόρον επιδίδονται όλοι τους επί δυο χρόνια, άρχισαν δειλά, δειλά να ψελλίζουν κάτω από την πίεση της θεσμικής τους υποχρέωσης και γρίφους για τα πεπραγμένα τους. Όμως ο απολογισμός που παρουσιάζουν στους πολίτες, είναι ψεύτικος αφού οι ενέργειές τους και τα αποτελέσματά τους κινούνται προς την αντίθετη κατεύθυνση απ’ αυτή που δημαγωγικά εγγυήθηκαν προεκλογικά στον ελληνικό λαό ότι θα ακολουθήσουν όταν θα γίνουν Κυβέρνηση.
      Η κοινωνία έχει πλέον συνειδητοποιήσει ότι ο ισολογισμός μεταξύ του κυβερνητικού έργου από τη μια και των προεκλογικών προσδοκιών, υποσχέσεων και δεσμεύσεων της Νέας Δημοκρατίας από την άλλη είναι απελπιστικά ελλειμματικός για το λαό. Οι πολίτες δεν θα παρασυρθούν από τον πολιτικό παραλογισμό των στελεχών της Νέας Δημοκρατίας που επιχειρούν να τους πείσουν με κάλπικους αριθμούς και με ανακριβή στοιχεία ότι αυξήθηκαν τα εισοδήματά τους και ότι ζουν την ευημερία που τους υποσχέθηκαν, αφού η φτώχεια, η ανέχεια και η ακρίβεια που έφερε η διακυβέρνησή σας τους υποχρεώνει πλέον και σε ακριβή υπολογισμό ακόμη και των λεπτών του ευρώ, γιατί μόνο τόσα λίγα λεφτά τους δίνεται για ημερήσια αύξηση. Και κανένας νεολογισμός απ’ αυτούς που κατά κόρον χρησιμοποιείτε, όπως η λέξη εξυγίανση, για να διαστρεβλώσετε τη σημερινή σκληρή πραγματικότητα, δεν θα διαγράψει από τη μνήμη των εργαζομένων και των συνταξιούχων και των ανέργων τη «γη της επαγγελίας» που τους τάξατε προεκλογικά για να τους παραπλανήσετε. Και αυτό γιατί τώρα βιώνουν τη δεινή κατάσταση που εσείς δημιουργήσατε εις βάρος τους. 
      Για τους πολίτες λοιπόν, που έχουν και νόηση και κρίση προέχει ο συλλογισμός του τρόπου της αντιμετώπισης των αδιεξόδων που προβάλλουν καθημερινά μπροστά τους. Και αναλογιζόμενοι τις καλύτερες ημέρες του παρελθόντος βλέπουν ότι εξαπατήθηκαν πολιτικά και υφίστανται τις συνέπειες των αλλοπρόσαλλων επιλογών μιας Κυβέρνησης διαχειριστικά ανίκανης, ιδεολογικά νεοφιλελεύθερης και λειτουργικά παλαιοδεξιάς. Είναι μια πολιτική   επικίνδυνου μείγματος των προαναφερθέντων χαρακτηριστικών που ανατρέπει βασικές κατακτήσεις, που αφαιρεί θεμελιώδη δικαιώματα, που διαιρεί την κοινωνία, που αιχμαλωτίζει στο κόμμα το δημόσιο βίο, που εκχωρεί δημόσια περιουσία στους λίγους, που οδηγεί τη χώρα στην οπισθοδρόμηση, που αποδυναμώνει τις ελπίδες των Ελλήνων για ένα καλύτερο αύριο. Απ’ αυτή τη λογική διαπνέεται και μ’ αυτές τις νοοτροπίες συντάχθηκε και ο Προϋπολογισμός του 2006 ο οποίος είναι και ο πρώτος στη νεοελληνική μας ιστορία που συνοδεύεται από αστερίσκους. Όμως για την κοινωνία το άστρο της Νέας Δημοκρατίας έσβησε αφού η πορεία της μοιάζει με αυτή του κομήτη που στο πέρασμά του προκαλεί ζημιές στον τόπο και φέρνει προβλήματα στους κατοίκους του. 
      Και τα μεγαλύτερα θύματα αυτού του πλανητικού πολιτικού περάσματος είναι η περιφέρεια και το κοινωνικό κράτος, τα περισσότερα προβλήματα από την ελλειπτική τροχιά της τωρινής νεοδημοκρατικής παρένθεσης δημιουργούνται στα έργα των υποδομών της υπαίθρου και τις υπηρεσίες του κοινωνικού κράτους. 
      Αυτός ο Προϋπολογισμός που μπορεί να χαρακτηριστεί ως διήγημα φαντασίας, αφού είναι εικονικός και ανεφάρμοστος σαν τον περσινό, ο οποίος παρ’ ότι εσείς τον ακυρώσατε με τα πρόσθετα φορολογικά εισπρακτικά μέτρα που πήρατε, δεν πέτυχε τους στόχους που έθετε στα μακροοικονομικά μεγέθη, όπως ο πληθωρισμός, το έλλειμμα και η αύξηση του Α.Ε.Π.. Και είναι βέβαιο ότι κατά τη διάρκεια του νέου χρόνου, τα πράγματα θα γίνουν ακόμη χειρότερα σε όλους τους τομείς, αφού θα υποχρεωθείτε στη λήψη νέων φοροεισπρακτικών μέτρων και σε περισσότερες περικοπές δαπανών απ’ αυτές που προβλέπει ο Προϋπολογισμός. 
      Έτσι, οι κάτοικοι της υπαίθρου, λόγω της μείωσης του Προγράμματος Δημοσίων Επενδύσεων σαν ποσοστό επί του Α.Ε.Π. στα προ δεκαετίας επίπεδα του 4,3% και της βέβαιης απώλειας πόρων από το Γ΄ Κοινοτικό Πλαίσιο Στήριξης για τα συγχρηματοδοτούμενα έργα, ούτε φέτος θα ακούσουν κασμά στην περιοχή τους ούτε του χρόνου θα δουν εκσκαφέα στον τόπο τους με ό,τι αυτό συνεπάγεται για την ανεργία, την ανάπτυξη και την πρόοδο της περιφέρειας. Οι κάτοικοι έργα ακούνε και έργα δεν βλέπουν! Δυστυχώς, για άλλη μια φορά επιβεβαιώνεται από την Κυβέρνηση η θυμόσοφη λαϊκή ρήση που λέει ότι: «Με τα λόγια χτίζω ανώγια και κατώγια». 
      Αυτός ο Προϋπολογισμός είναι και κοινωνικά άδικος, αφού οδηγεί τα πλατιά λαϊκά στρώματα στο «Γολγοθά» της μονόπλευρης λιτότητας με τις δραστικές μειώσεις των κοινωνικών δαπανών που περιλαμβάνει, ενώ όλοι αποδεχόμαστε ότι οι ανάγκες σ’ αυτόν τον τομέα αυξάνονται. 
      Καταθέτω για τα Πρακτικά πίνακα με αντιπροσωπευτικά παραδείγματα περικοπών και κατάργησης επιχορηγήσεων γι’ αυτές τις δράσεις. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όταν σας επισημαίνουμε ότι με το ρυθμό των μηδαμινών αυξήσεων των 10 ευρώ περίπου, που δίνετε μηνιαία στις συντάξεις του Ο.Γ.Α. και στο Ε.Κ.Α.Σ. αναιρείτε την προεκλογική σας δέσμευση για αυξήσεις 130 ευρώ και 100 ευρώ αντίστοιχα, μας αντιτείνετε ότι θα κριθείτε στο τέλος της τετραετίας, δείχνοντας όμως έτσι πολιτική ασέβεια απέναντι στους ηλικιωμένους συνταξιούχους των οποίων το προσδόκιμο επιβίωσης επιβάλει διαφορετική αντιμετώπιση από την πλευρά σας. 
      Όμως και για τις δημόσιες υπηρεσίες υγείας τα ήδη οξυμένα από την πολιτική σας προβλήματα θα διογκωθούν, αφού μειώνονται οι δαπάνες σαν ποσοστό επί του Α.Ε.Π. από το 2,8 στο 2,75. Έτσι, παραπέμπονται στις καλένδες οι προεκλογικές υποσχέσεις για στήριξη και ενίσχυση του Ε.Σ.Υ., για αύξηση των μισθών των εργαζομένων, για ανθυγιεινό επίδομα, για λειτουργία νέων μονάδων και για πολλά άλλα. 
      Με τα δεδομένα του νέου Προϋπολογισμού όχι μόνο δεν θα υλοποιηθεί τίποτα απ’ όλα αυτά, όχι μόνο θα μειωθεί το επίπεδο των παρεχομένων υπηρεσιών υγείας και πρόνοιας, αλλά είναι βέβαιο ότι μονάδες, τμήματα και δράσεις τους που σήμερα λειτουργούν οριακά λόγω μεγάλης έλλειψης προσωπικού, άμεσα θα αναστείλουν τη λειτουργία τους. 
      Η Κυβέρνηση χαρακτηρίζει αυτή τη μονεταριστική αντιλαϊκή πολιτική σαν πολιτική του μεσαίου χώρου, αλλά οι πράξεις σας και τα αποτελέσματά τους παραπέμπουν περισσότερο σε εργασιακό, κοινωνικό και πολιτικό μεσαίωνα. Και για να παραπλανήσετε τους πολίτες οι οποίοι δεν πείθονται πλέον από τις εξαγγελίες σας, φορέσατε τις μάσκες του Λούθηρου, υποδύεστε τους μεταρρυθμιστές, παριστάνετε ότι πολεμάτε τη διαφθορά και υποκρίνεστε ότι χαίρεστε για τις αποτυχίες σας. 
      Γιατί εάν δεν αποτελούν μικροκομματική υποκρισία οι θριαμβολογίες σας για την επιτήρηση της οικονομίας, για την άτακτη υποχώρηση στο «Βασικό Μέτοχο» και για την απόρριψη την τιτλοποίησης, τότε πάσχετε από πολιτική απροσφορότητα, κατάσταση που είναι περισσότερο επικίνδυνη για τη χώρα απ’ ό,τι η μικροκομματική υποκρισία. 
      Όταν, όμως, πέφτουν οι μάσκες, όταν αποκαλύπτονται τα αποκρουστικά πολιτικά πρόσωπα της πραγματικότητας, τότε βγάζετε από τον κυβερνητικό θίασο τους εκτεθειμένους –τριάντα οκτώ των αριθμό έφτασαν έως τώρα- και σκεπάζετε την πολιτική σκηνή με πέπλο επικοινωνιακού σκότους για να συγκαλύψετε την απελπιστική κατάσταση που δημιούργησε η τραγική διακυβέρνησή σας.
       Έτσι, πορεύεστε στα τυφλά, αλλά επειδή έρχονται άγιες μέρες, επιτρέψτε μου να σας θυμίσω την πατερική ρήση του Αγίου Ιωάννη της Αποκάλυψης που προειδοποιεί ότι: «Όποιος περιπατεί εν τη σκοτία ούκ οίδε πού υπάγει». 
      Και σ’ αυτό το τεχνητό σκοτάδι που εσείς κινείστε, η κοινωνία δεν σας ακολουθεί, αλλά αντίθετα στρέφεται προς την ανατολή, γιατί γνωρίζει ότι όσο περισσότερο βαθαίνει το σκοτάδι, τόσο πλησιάζει η αυγή. Και σύντομα θα έρθει η αυγή, αφού ο ελληνικός λαός, όπως και το 1993, θα σας εκδιώξει από την εξουσία, όποτε και αν γίνουν εκλογές -το τονίζει και ο Πρόεδρός μας, ο Γιώργος Παπανδρέου- και θα ξαναδώσει πάλι στο ΠΑ.ΣΟ.Κ. την ευθύνη της διακυβέρνησης της χώρας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, συζητείται σήμερα σ’ αυτή την Αίθουσα το βασικότερο νομοσχέδιο, ο Προϋπολογισμός του 2006, που ρυθμίζει τον τρόπο με τον οποίο θα ζήσουν οι Έλληνες τον επόμενο χρόνο.
      Εξ αιτίας όμως της σοβαρότητας αυτού του νομοσχεδίου, είναι απαραίτητο να αρθούμε  όλοι στο ύψος των περιστάσεων και να εξηγήσουμε στον ελληνικό λαό, πού βαδίζουμε, ποιες είναι οι πραγματικές δυνατότητες της εθνικής οικονομίας και ποιοι είναι οι στόχοι μας, πού θέλουμε να φτάσουμε.
      Είναι όμως και μία ευκαιρία να σταθούμε όλοι αυτοκριτικά απέναντι στους εαυτούς μας, απέναντι στα κόμματά μας και να αποδείξουμε τελικά εδώ μέσα ποιοι εννοούν στην πράξη ότι επιθυμούν να εξυπηρετήσουν το συμφέρον του ελληνικού λαού και ποιοι επιδιώκουν μία στείρα και ξύλινη γλώσσα, για να εξυπηρετήσουν μόνο τις μικροπολιτικές σκοπιμότητές τους.
      Εδώ, κυρίες και κύριοι συνάδελφοι, κρίνεται και ο βαθμός της αξιοπιστίας του καθενός μας, αλλά και της κάθε παράταξης. Κι εδώ τίθεται ένα ερώτημα προς τους αξιότιμους συναδέλφους της Αξιωματικής Αντιπολίτευσης: σε όλους αυτούς τους είκοσι μήνες, δεν βρήκατε τίποτα θετικό σ’ αυτήν την Κυβέρνηση; Και ο πιο καλόπιστος οπαδός σας δεν θα δεχόταν ότι δεν έγινε τίποτα θετικό, όχι γι’ αυτήν την Κυβέρνηση, για την κάθε κυβέρνηση που επιχειρεί κάτι. Και το λέω εγώ εδώ, γιατί θα ήμουν ο τελευταίος που θα ερχόμουν να μηδενίσω το έργο του ΠΑ.ΣΟ.Κ. και να πω ότι δεν παρήχθη έργο σ’ αυτά τα είκοσι χρόνια.  Βεβαίως, ισχυρίζομαι ότι έγιναν πολύ λιγότερα απ’ αυτά που μπορούσαν να γίνουν, αλλά δεν είμαι μηδενιστής. Και μου κάνει εντύπωση μια παράταξη που κυβέρνησε είκοσι χρόνια τον τόπο να κρατά αυτή τη μόνιμα αρνητική στάση απέναντι στην Κυβέρνηση. Δεν συμφωνείτε σε τίποτα, δεν βρίσκετε τίποτα το εποικοδομητικό. Γι’ αυτό σας είπα ότι με τον Προϋπολογισμό είναι ευκαιρία να πούμε ορισμένα πράγματα, είναι ευκαιρία να ξεκαθαρίσουμε ορισμένα πράγματα.
      Βέβαια, επειδή μας κατηγορείτε ότι επικαλούμαστε συνεχώς τα δικά σας είκοσι χρόνια, κυρίες και κύριοι συνάδελφοι, μην ξεχνάτε ότι κάτι διδαχτήκαμε από σας: εσείς μέχρι και στον προϋπολογισμό του 2004 κάνατε επικλήσεις της κυβέρνησης της Νέας Δημοκρατίας του 1990-1993. Το κράτος έχει συνέχεια, πώς να το κάνουμε; Είκοσι χρόνια κυβερνούσατε. Δεν θα πρέπει να εξηγήσουμε στον ελληνικό λαό ότι για να φτάσουμε τους στόχους μας ξεκινήσαμε από κάπου; Και αυτό το κάπου το κληρονομήσαμε από σας. Σημασία έχει πού βρισκόμαστε και αυτό είναι το σημαντικό.
      Βεβαίως, εσείς επιλέξατε αυτή την πολιτική, της άρνησης, της στείρας αντιπολίτευσης. Εμείς ακολουθούμε το δικό μας δρόμο. Και αυτός ο δρόμος έχει κάποια αποτελέσματα, κάποια σημαντικά αποτελέσματα. Είμαστε στο μέσον μιας πορείας, η οποία αποδίδει θετικούς καρπούς: το έλλειμμα από 6,6% στο 4,4%, ο ρυθμός ανάπτυξης στο 3,6%. Και όλα αυτά ενάντια στις δικές σας προβλέψεις που λέγατε ότι ο τόπος θα ακολουθήσει μια καταστροφική πορεία μετά τους Ολυμπιακούς Αγώνες με την Κυβέρνηση της Νέας Δημοκρατίας. Σας διαψεύσαμε, κύριοι συνάδελφοι, όπως επίσης –ευτυχώς για μας- διαψεύσαμε και ξένους διεθνείς οργανισμούς που είχαν άλλες εκτιμήσεις για τη μεταολυμπιακή Ελλάδα. 
      Με τους δείκτες που καταφέραμε, με την ήπια δημοσιονομική προσαρμογή που πετύχαμε έως τώρα και θα συνεχίσουμε αυτή την οδό, έχουμε καταφέρει πραγματικά να μη μετακυλήσουμε τα βάρη στον ελληνικό λαό και από την άλλη πλευρά να προχωρήσουμε μπροστά, να μην οδηγηθούμε στην οδό που εσείς προβλέπατε, στην οδό της ύφεσης.
      Προχωρήσαμε στη φορολογική μεταρρύθμιση, προχωρήσαμε στον επενδυτικό νόμο. Ήδη τετρακόσια είκοσι έξι επενδυτικά σχέδια εγκρίθηκαν 643.000.000 ευρώ, τα οποία δημιουργούν δυόμισι χιλιάδες νέες θέσεις εργασίας, αλλά και πολλές άλλες ευκαιρίες για χιλιάδες ανέργους στην πατρίδα μας.
      Προχωρήσαμε στις συμπράξεις ιδιωτικού και δημόσιου τομέα, στη νέα γενιά των αποκρατικοποιήσεων. Επιταχύναμε τους ρυθμούς απορρόφησης των κοινοτικών κονδυλίων από το Γ΄ Κοινοτικό Πλαίσιο Στήριξης. Ψηφίσαμε το νέο πλαίσιο για τη λειτουργία και την εξυγίανση των Δ.Ε.Κ.Ο., θέτοντας τέρμα στη σπατάλη και την κακοδιαχείριση του δημόσιου χρήματος.
      Επιλύσαμε το ασφαλιστικό των τραπεζών. Δώσαμε λύση στο μεγάλο κοινωνικό πρόβλημα με τα πανωτόκια. Ρυθμίσαμε τις ληξιπρόθεσμες οφειλές προς το δημόσιο. Αυξήσαμε το αφορολόγητο όριο για τους μισθωτούς και τους ελεύθερους επαγγελματίες. Χορηγήσαμε αναδρομικά το επίδομα εξομάλυνσης στους συνταξιούχους στρατιωτικούς. Στηρίζουμε με συγκεκριμένα μέτρα και ενέργειές μας τις μικρομεσαίες επιχειρήσεις. Καταργήσαμε το Λ.Α.Φ.Κ.Α., που επιβάρυνε την πιο ευπαθή κοινωνική ομάδα, τους συνταξιούχους, και μεριμνήσαμε για την καταβολή των αναδρομικών του Λ.Α.Φ.Κ.Α., που εσείς παράνομα παρακρατούσατε όλα αυτά τα χρόνια. Αυτά είναι μόνο μερικά από τα αποτελέσματα της εικοσάμηνης διακυβέρνησης του τόπου από τη Νέα Δημοκρατία.
      Σ’ όλα αυτά, βέβαια,  περιμέναμε την Αξιωματική Αντιπολίτευση να ασκήσει τα συνταγματικά της δικαιώματα, να κάνει κριτική, αλλά και προτάσεις εποικοδομητικές, για να βοηθήσει και εμάς ως Κυβέρνηση να γίνουμε ακόμη πιο χρήσιμοι για τους Έλληνες πολίτες. Γιατί ο ελληνικός λαός δεν ενδιαφέρεται ποιο κόμμα από εδώ μέσα θα βγει κερδισμένο από τις διαμάχες, από τις μάχες των εντυπώσεων. Ενδιαφέρεται πώς μπορεί το Ελληνικό Κοινοβούλιο να δώσει λύσεις στα προβλήματά του.
      Μου κάνει εντύπωση ότι εσείς δεν αισθανθήκατε καν την ανάγκη -έστω και μια φορά- να σταθείτε επικριτικά και αυτοκριτικά απέναντι στην περίοδο της δικής σας διακυβέρνησης. Κάποια στιγμή στην πολιτική χρειάζεται και θάρρος να ζητείς συγγνώμη από τον ελληνικό λαό και να αναλαμβάνεις, επιτέλους, τις ευθύνες σου. Θεωρείτε ότι οι εκλογές της 7ης Μαρτίου 2004 σας έδωσαν συγχωροχάρτι για όσα χρεώσατε σ’ αυτόν τον τόπο με την πολιτική σας; Θεωρείτε ότι αυτά που πράξατε, κυρίες και κύριοι συνάδελφοι, διαγράφηκαν από τη στιγμή που ανέλαβε ένα άλλο κόμμα την εξουσία σ’ αυτόν τον τόπο;
      Ο εισηγητής της Αξιωματικής Αντιπολίτευσης χαρακτήρισε τον Προϋπολογισμό αντιλαϊκό. Και το λέτε εσείς που από το 1995 μέχρι το 2003 με μία πρωτοφανή φορολογική επιδρομή υπερδιπλασιάσατε τους φόρους και φέρατε από 17,5 δισεκατομμύρια ευρώ τα έσοδα της φορολογίας στα 37,5 δισεκατομμύρια ευρώ. Αυτή την οκταετία 1995-2003 το ελληνικό δημόσιο εισέπραξε 200.000.000.000 ευρώ από τους φόρους και εισπράξατε και πολλά άλλα δισεκατομμύρια από τα κοινοτικά ταμεία, από τους κοινοτικούς πόρους. 
      Πού πήγαν τελικά τα λεφτά; Γιατί με τόσα χρήματα μας παραδώσατε τους Έλληνες ως το φτωχότερο και πιο χρεωμένο λαό στην Ευρώπη; Γιατί αυξήσατε το δημόσιο χρέος από 100.000.000.000, που ήταν περίπου στα μέσα της δεκαετίας του ’90, στα 200.000.000.000 το 2004;
      Βεβαίως, ήσασταν απολύτως συνεπείς γι’ αυτά που μας λέγατε για την οικονομία. Πράγματι δώσατε μία σταθερότητα στην οικονομία. Την είχατε σταθερά τελευταία σ’ όλα τα μεγέθη: στους δημοσιονομικούς δείκτες, στο δημόσιο χρέος, στην απορροφητικότητα των κοινοτικών κονδυλίων. Και στα πέντε από τα επτά χρόνια –επειδή μιλάμε για τα κοινοτικά κονδύλια- είχατε απορροφήσει μόνο το 30% από το Γ΄ Κοινοτικό Πλαίσιο Στήριξης, αφήνοντας τα υπόλοιπα δύο-δυόμισι χρόνια που απομένουν να απορροφήσουμε το 70%. Και εγκαλείτε σήμερα αυτή την Κυβέρνηση, γιατί δεν μπορεί να απορροφήσει τα κονδύλια, που εσείς αφήσατε ανεκμετάλλευτα σε πέντε χρόνια που κυβερνούσατε τον τόπο, όσο έτρεχε το Γ΄ Κοινοτικό Πλαίσιο Στήριξης!
      Για να σας θυμίσω λίγο τις δικές σας μέρες και το βίο και την πολιτεία της δικής σας κυβέρνησης, θα διαβάσω τι έγραφε το 2003 το “ECONOMIST”, το οποίο διαβάζουν ουκ ολίγοι Ευρωπαίοι. Χαρακτήριζε την Ελλάδα ως παράδειγμα προς αποφυγή για τα υπό ένταξη ευρωπαϊκά κράτη και έγραφε ότι η δική σας κυβέρνηση εισέπραττε τις οικονομικές ενισχύσεις από την Ευρωπαϊκή Ένωση και σκορπούσε τα λεφτά δεξιά κι αριστερά, αντί να στηρίζει την ανάπτυξη, με αποτέλεσμα να ενθαρρύνεται η διαφθορά και η Ελλάδα με την τόσο άσχημη διαχείριση να βρίσκεται συγκριτικά σε χαμηλότερο επίπεδο απ’ αυτό που ήταν το 1981.
      Κυρίες και κύριοι συνάδελφοι, εμείς ακολουθούμε μια πορεία σταθερή προς τα μπροστά. Όμως, για να πετύχει μια ισχυρή κυβέρνηση, χρειάζεται και μια ισχυρή αντιπολίτευση. Και πραγματικά θα χαρούμε πολύ να καλωσορίσουμε την Αξιωματική Αντιπολίτευση με ένα σαφή προσανατολισμό, να αρθρώνει έναν ενιαίο πολιτικό λόγο, να σταματήσει αυτές τις παλινωδίες, γιατί κάτι τέτοιο το έχουμε ανάγκη και εμείς ως Κυβέρνηση και το Κοινοβούλιο, αλλά και ο τόπος. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκιουλέκα.
      Το λόγο έχει ο συνάδελφος κ. Αργύρης.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, έχω την εντύπωση ότι Κυβέρνηση είναι η Νέα Δημοκρατία, γιατί λίγο μπερδεύτηκα από τον προηγούμενο ομιλητή με την κριτική που ασκούσε στο ΠΑΣΟΚ. 
      Αγαπητές και αγαπητοί συνάδελφοι, έχω την εντύπωση ότι χαμογελάτε συνεπαρμένοι  και ζαλισμένοι από την επιτυχία των Βρυξελλών. Μη χαμογελάτε και κυρίως μη χειροκροτείτε γιατί είναι άνθρακες ο θησαυρός, ιδιαίτερα για τους αγρότες. Για μαλλί πήγατε, κουρεμένοι βρεθήκατε. Στα προφορικά καλά πήγατε. Στα γραπτά, όμως, έχω την εντύπωση ότι έχετε τεράστιο πρόβλημα, γιατί αν κάποιος διαβάσει την απόφαση της Επιτροπής του Συμβουλίου Κορυφής, θα δει ότι άλλα γράφει. Γράφει, λοιπόν, αυτό που δεν είπατε πουθενά, εκτός αν δεν το ακούσαμε εμείς. Δεν είπατε πουθενά ότι πήγαινε δεν πήγαινε ο κ. Καραμανλής στις Βρυξέλλες πάλι 20.000.000.000 θα παίρναμε, γιατί είναι απλά στατιστική, μοιράζουν τα χρήματα με βάση τον προϋπολογισμό, τον οποίο αποφασίζει η Ευρωπαϊκή Ένωση,
      (Θόρυβος από την πτέρυγα της Νέας Δημοκρατίας)
      Πανηγυρίζετε επίσης –αγαπητοί συνάδελφοι, οι πιο πολλοί είστε Βουλευτές της περιφέρειας, κρατείστε λίγα πράγματα πίσω, γιατί θα τα βρείτε μπροστά σας- για το ν+3. Και, βέβαια, γιατί να μην πανηγυρίσετε, αφού δεν είπατε πουθενά ότι  είμαστε τελευταίοι στην απορροφητικότητα. Άρα, λοιπόν, αυτό που κερδίσατε το ν+3 είναι απλά για να καλύψουμε την ανυπαρξία σας και το ότι είμαστε τελευταίοι στην απορροφητικότητα. 
      Είπατε πουθενά, αλήθεια -εκτός αν είπατε και δεν ακούσαμε εμείς το πιο σημαντικό για τους αγρότες και για την οικονομία της περιφέρειας- ότι το 2008 αρχίζει η ριζική αναθεώρηση της Κ.Α.Π.; Βέβαια θα ακούσατε λίγο τη μεγάλη αντιπαράθεση στην Αγγλία μεταξύ του Μπλερ και των αντιπάλων του. Ο κ. Μπλερ είπε: «Μα τι φωνάζετε, γιατί με εγκαλείτε; Μπορεί να μην έφερα όλες τις επιστροφές, αλλά από το 2008 και μετά θα φέρω όλα τα χρήματα της Κ.Α.Π.».
       Είπατε πουθενά –γιατί είδα σήμερα και μια ανακοίνωση του κ. Μπασιάκου που το επιβεβαιώνει αυτό- ότι η Ευρωπαϊκή Ένωση πούλησε ήδη στις διαπραγματεύσεις του Π.Ο.Ε το 35% της επιδότησης του βαμβακιού, επειδή δεν πήρατε χαμπάρι ότι υπήρχε ειδική επιτροπή που συζητούσε αυτό το συγκεκριμένο θέμα; 
      Είπατε πουθενά στους αγρότες της βόρειας Ελλάδας –εσείς αγαπητοί συνάδελφοι των Σερρών, εσείς της Αλεξανδρούπολης και των υπολοίπων νομών- ότι θα κλείσουν τα εργοστάσια ζάχαρης, γιατί ο κ. Μπασιάκος πούλησε «τσαμπουκά» στην Ευρωπαϊκή Ένωση και δεν διαπραγματεύθηκε και σήμερα αυτό που ψηφίστηκε είναι χειρότερο από αυτό που πρότεινε η επιτροπή; Είπατε τίποτα στους δεκαοκτώ χιλιάδες τευτλοπαραγωγούς ότι αύριο δεν θα έχουν δουλειά, καθώς και στους δυόμισι χιλιάδες εργαζόμενους σ’ αυτά τα εργοστάσια ότι επίσης δεν θα έχουν δουλειά; 
      Είπατε τίποτα απ’ όλα αυτά; Σας συνιστώ, λοιπόν, να μη χαμογελάτε, γιατί και αν δεν πήγαινε ο κύριος Πρωθυπουργός στις Βρυξέλλες, θα συνέβαινε ακριβώς αυτό. 
      Κάποιοι εδώ χθες, με αρχηγό τον κ. Τσιτουρίδη, χειροκροτούσατε και μάλιστα λοιδορούσατε και τον Πρόεδρο της Αξιωματικής Αντιπολίτευσης, ο οποίος σας είπε: «Μη γυρίσετε πίσω, αν δεν έχετε φέρει τα 20.000.000.000.», γιατί απλούστατα ήξερε ότι αυτά ήταν διασφαλισμένα. 
      ΓΕΩΡΓΙΟΣ ΒΑΣΙΛΕΙΟΥ: Άρα, ο κ. Παπανδρέου τα έφερε! Μπράβο!
      ΕΥΑΓΓΕΛΟΣ ΑΡΓΥΡΗΣ:  Τώρα, μέσα απ’ όλα αυτά τα χαμόγελα, ανακαλύφθηκε και κάτι άλλο. Δεν άκουγα σωστά –έτσι πίστευα- όταν ο κ. Καραμανλής έλεγε στην Έκθεση της Θεσσαλονίκης στους αγρότες «βγάλτε τα πέρα μόνοι σας». Να, λοιπόν, που τώρα ανακαλύπτεται  γιατί έλεγε στους αγρότες «βγάλτε τα πέρα μόνοι σας». Διότι είναι σίγουρο ότι οι αγρότες μετά το 2008 θα έχουν πρόβλημα με τις επιδοτήσεις και είναι το μεγάλο θέμα που μας απασχολεί και πρέπει να μας απασχολήσει όλους. 
      Ξέρετε πολύ καλά ότι τα χρήματα είναι διασφαλισμένα μέχρι το 2013. Τι θα γινόταν λοιπόν; Από το 2013 και μετά θα συζητούσαμε για τις τυχόν ή όποιες αλλαγές θα είχε η Κοινή Αγροτική Πολιτική και θα πηγαίναμε το 2014, το 2015. Αυτό όμως που συνέβη τώρα είναι ότι -πάρτε λίγο το κείμενο της απόφασης να δείτε τι ακριβώς λέει- μιλάει για ριζική αλλαγή της Κοινής Αγροτικής Πολιτικής από το 2008 και μετά. Για πείτε μου, κύριοι συνάδελφοι, τι σημαίνει, λοιπόν, ριζική αλλαγή της Κοινής Αγροτικής Πολιτικής; Εκτός αν θέλουμε να μην ακούμε ή να μη βλέπουμε. Αλλά είναι σίγουρο ότι η ριζική αναθεώρηση της Κοινής Αγροτικής Πολιτικής είναι ταυτοποιημένη απόλυτα μ’ αυτό το οποίο αποφασίστηκε στον Παγκόσμιο Οργανισμό Εμπορίου. Και τι λέει ο Παγκόσμιος Οργανισμός Εμπορίου και μάλιστα σε απόφαση; Ότι το 2006 θα μειωθούν και οι επιδοτήσεις και η στήριξη των Αμερικανών. Αυτό σημαίνει: γεωργία χωρίς στήριξη. Αυτό ξέρετε τι σημαίνει στα απλά ελληνικά; Σημαίνει ότι δεν θα υπάρχει ευρωπαϊκή και ελληνική γεωργία. 
      Να πάμε τώρα λίγο στα υπόλοιπα. Θα πρέπει να σας πω ότι οι αγρότες ζουν εδώ και δυο χρόνια στην απόγνωση, στην ανασφάλεια και στην αβεβαιότητα. Κάποιος θα πει: «Μα, Αντιπολίτευση είστε». Μα, αυτός είναι ο ρόλος μας, να φωτίζουμε ακριβώς αυτά που δεν λέτε, αυτά που κρύβετε από τον κόσμο, αυτά που κρύψατε προεκλογικά και που δεν κάνετε τώρα. Γιατί, μήπως κάνετε αυτό που λέγατε, ότι θα πληρώνετε τις αποζημιώσεις του ΕΛ.Γ.Α. στους αγρότες σε τρεις μήνες; Το κάνατε τρεις μήνες μετά από τη συγκομιδή. Και ξέρετε τι σημαίνει τρεις μήνες μετά τη συγκομιδή. Σημαίνει έξι και επτά μήνες. Μήπως ρυθμίσατε τα πανωτόκια; Μα, ο κ. Καραμανλής το είπε στην Έκθεση ότι θα ξαναφέρει νόμο για να ρυθμίσει αυτό που δεν ρυθμίσατε, τα πανωτόκια. Μήπως βελτιώσατε το εισόδημα; Γιατί ξέρετε πολύ καλά ότι πάντα λέγατε ότι εσείς θα βελτιώσετε το εισόδημα. Καταθέτω σήμερα στα Πρακτικά, στις 19 του μηνός, ότι το εισόδημα των αγροτών μειώθηκε 3,6. Και αν προσθέσουμε ότι πέρυσι είχαμε μία μείωση 5,9 ελάτε εσείς, λοιπόν, να μας πείτε ότι οι αγρότες περνάνε καλά με τη Νέα Δημοκρατία.
      (Στο σημείο αυτό ο Βουλευτής κ.  Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Αφού λοιπόν, κύριοι συνάδελφοι, λέγατε αυτά για το εισόδημα, θέλω να πω λίγα για το κόστος παραγωγής. Και πώς θα αυξηθεί το εισόδημα; Ξέρετε πολύ καλά ότι δεν ζητήσατε ακόμη συγγνώμη από τους αγρότες γιατί τους κοροϊδεύατε -ξεκίνησε ο κ. Έβερτ πριν από πολλά χρόνια, συνεχίσατε και εσείς- ότι θα μειώσετε το Φ.Π.Α.. Και καλά, δεν τα κατάφερε καλά το ΠΑ.ΣΟ.Κ. και δεν έκανε καλή εισήγηση στην Ευρωπαϊκή Ένωση. Εσείς τι κάνατε; Αντί, λοιπόν, να το μειώσετε, το 18 το κάνατε 19. Φαίνεται ότι η αριθμητική η δική σας είναι διαφορετική από αυτή που έχουμε μάθει κι ότι το 19 είναι λιγότερο από το 18. Ούτε κι εκεί ζητήσατε συγγνώμη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό δώστε μου ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ναι, συνεχίστε.
      ΕΥΑΓΓΕΛΟΣ ΑΡΓΥΡΗΣ: Επίσης, ζουν στην ανασφάλεια οι αγρότες γιατί δεν έχει  καμία σχέση ο προεκλογικός σας λόγος μ’ αυτό που πράττετε σήμερα.
      Και πάω τώρα στο κυριότερο. Κρατάτε σε ανασφάλεια και αβεβαιότητα τους αγρότες γιατί η Κοινή Αγροτική Πολιτική, η οποία ήταν εξασφαλισμένη και ήταν συγκεκριμένο το εισόδημα, έχει μεγάλη απόσταση απ’ αυτό που πράττετε. Δεν ξέρουν οι αγρότες, ενώ έχουμε λίγο καιρό μπροστά μας, τι ακριβώς δικαιούνται. Δεν ξέρουν το περιουσιακό τους στοιχείο. Ρωτήστε τους, κύριοι Βουλευτές, συνάδελφοι της περιφέρειας: Ξέρουν ακριβώς τι δικαιούνται μέχρι το 2013; Για ρωτήστε τον κ. Μπασιάκο. Ο κ. Μπασιάκος βέβαια έχει αιτιολογήσει κατ’ απόλυτο τρόπο γιατί πρέπει να φέρουμε την Αγροφυλακή. Αυτό που λέει ο κόσμος: γιατί αν είχαμε Αγροφυλακή, δεν θα τη χάναμε την γαλοπούλα. Αυτό λέει ο κόσμος, ότι αν είχαμε την Αγροφυλακή, πιθανόν να μην τη χάναμε τη γαλοπούλα. 
      Θέλω να σας πω επίσης, κύριοι συνάδελφοι, ότι ο κ. Μπασιάκος εδώ ερχόταν και μας έλεγε ότι «Αυτά που λέτε, κύριοι της Αντιπολίτευσης, δεν έχουν καμία σημασία». Γιατί δεν έχουν καμία σημασία; «Γιατί οι αγρότες και οι κάτοικοι της υπαίθρου εμάς ψηφίζουν». Έχω πολύ καιρό να δω τον κ. Μπασιάκο, καθώς επίσης έχουν πολύ καιρό να τον δουν και οι υπόλοιποι. Βέβαια μπορεί να μην τα είπατε αυτά στον ελληνικό λαό, μπορεί να μην τα είπατε στους αγρότες, αλλά να ξέρετε ένα πράγμα: Και να μην τα είπατε εσείς, θα σας τα πει ο ελληνικός λαός και οι αγρότες. Θα σας πουν να φύγετε το συντομότερο δυνατόν!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Να βρείτε τον κ. Μπασιάκο να πείτε τα υπόλοιπα. 
      Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κύριοι συνάδελφοι της Αντιπολίτευσης, δεν τρώγεστε με τίποτα. Ούτε να χαμογελάμε τώρα δεν θα μας επιτρέπετε. Αλλά τουλάχιστον εμείς χαμογελάμε από μόνοι μας, γιατί πραγματικά στη Γερμανία έχουν αναγκαστεί από την κατάθλιψη που άφησαν οι σοσιαλιστές να πληρώσουν διαφημιστική εκστρατεία για να χαρεί ο πληθυσμός.
      (Χειροκροτήματα από την πτέρυγα της Νέας Δημοκρατίας)
      Σας παρακαλώ, λοιπόν, ας σταματήσουμε γιατί είπατε πολλά άνοστα εδώ και είναι και χριστουγεννιάτικες μέρες και θα έπρεπε να γεμίσουμε και λίγο με αισιοδοξία. Είμαι όμως πέντε χρόνια στο Κοινοβούλιο και ξέρω ότι κάθε χρόνο η καταστροφολογία πηγαίνει από τη μία πτέρυγα στην άλλη. Συνηθίζεται στη συζήτηση του Προϋπολογισμού όλα να ισοπεδώνονται και να μηδενίζονται!
      Όμως εγώ θα ήθελα να πω λίγο ρεαλιστικά ότι ο Προϋπολογισμός αυτός αντανακλά τη δέσμευση της Νέας Δημοκρατίας προς τους πολίτες. Δεσμευτήκαμε για δημοσιονομική διαφάνεια και έτσι επανακτούμε την αξιοπιστία μας στην Ευρώπη και γιατρεύουμε τα κακώς κείμενα; Δεσμευτήκαμε και το πετύχαμε. Δεσμευτήκαμε για υψηλούς αναπτυξιακούς ρυθμούς 3,6% φέτος και πρόβλεψη 3,8% για το 2006; Δεσμευτήκαμε και το πετύχαμε. Εγκρίναμε τετρακόσια σαράντα έξι επενδυτικά σχέδια ύψους 664.000.000 ευρώ που δημιουργούν δύο χιλιάδες πεντακόσιες τριάντα πέντε νέες άμεσες θέσεις εργασίας και πάρα πολλές έμμεσες. Αυτά ενδιαφέρουν τους πολίτες. Αυτοί οι άνθρωποι που θα πιάσουν δουλειά θα ξέρουν ότι αυτά τα επενδυτικά σχέδια και αυτές οι κινήσεις απέδωσαν. Δεσμευτήκαμε για ήπια δημοσιονομική προσαρμογή; Δεσμευτήκαμε και δεν περάσαμε το κόστος εξυγίανσης στους ασθενέστερους. 
      Μπορώ να σας απαριθμήσω τα επιδόματα που δώσαμε στους ένστολους, την επέκταση των μισθολογικών παροχών στους συνταξιούχους αστυνομικούς, τα αναδρομικά του Λ.Α.Φ.Κ.Α., την αύξηση του αφορολογήτου ορίου 1000 ευρώ για μισθωτούς και ελεύθερους επαγγελματίες, την πολιτική για την πολύτεκνη οικογένεια που τώρα έχει και τρίτο παιδί. Υπάρχουν μέτρα κοινωνικά που αποδεικνύουν ότι στην κατάσταση που είναι η ελληνική οικονομία εμείς κάναμε μία επιλογή. Η επιλογή ήταν η εξυγίανση και η στήριξη με το κοινωνικό δίχτυ προστασίας των περισσότερο ευάλωτων πολιτών.
      Δεσμευτήκαμε να αναδείξουμε την περιφέρεια. Εκπροσωπώ τη Μεσσηνία μία περιφέρεια που πραγματικά επί των ημερών του ΠΑ.ΣΟ.Κ. αντί να συγκλίνει είχε αποκλίνει από τον κοινοτικό μέσο όρο και φέτος θα δαπανηθούν από το Πρόγραμμα Δημοσίων Επενδύσεων από 930.000.000 ευρώ που ήταν τα περσινά, 1.300 εκατομμύρια ευρώ και στην Πελοπόννησο 89.000.000 ευρώ από 64.000.000 ευρώ πέρυσι.
      Συνεπώς για να καταλαβαίνουμε τι λέμε με απλά ελληνικά εμείς υλοποιούμε τις δεσμεύσεις μας και πετυχαίνουμε ανεξάρτητα από το ότι εσείς δεν θέλετε να το αναγνωρίσετε. Προχωρούμε προς τη σωστή κατεύθυνση. Λύθηκαν όλα τα προβλήματα; Μα, όσες κυβερνήσεις και να εναλλάσσονται στην εξουσία δεν πρόκειται να λυθούν όλα τα προβλήματα. Αυτή είναι η αλήθεια. Το θέμα όμως είναι ότι προχωρούμε προς τη σωστή κατεύθυνση και δεν ζούμε σε κενό αέρος. Ζούμε μέσα στην πραγματικότητα και στις επιταγές των διεθνών οικονομικών δυσκολιών, του ανταγωνισμού, της νέας εποχής. 
      Άκουσα πάρα πολλά πράγματα για τα αγροτικά και επειδή εκπροσωπώ αγροτικό πληθυσμό θέλω να πω ότι πρώτον αυτά που είπε ο κ. Αργύρης, ότι η Κ.Α.Π. θα εγκαταλειφθεί από το 2008 και θα υπάρξει πλήρης αναθεώρηση, αυτό δεν ισχύει. Ο κ. Μπλερ ήθελε να δημιουργήσει μια καινούργια ατζέντα θεμάτων, να ενισχύσει τις νέες τεχνολογίες, να ενισχύσει την επιχειρηματικότητα και εν πάση περιπτώσει να εκφράσει την άποψη ότι η Ευρώπη πρέπει να βγει απ’ αυτή τη στασιμότητα στην οποία είναι και παρακολουθούμε ρυθμούς ανάπτυξης σε πολλές προηγμένες χώρες της Ευρώπης που δείχνουν ότι είναι σχεδόν στάσιμες και χρησιμοποίησε τις επιστροφές για να βάλει ένα νέο θέμα στην ατζέντα. Αλλά είμαστε είκοσι πέντε και από τους είκοσι πέντε πάρα πολλοί είμαστε αγροτικοί πληθυσμοί, αγροτικές χώρες και δεν πρόκειται να αλλάξει η αγροτική πολιτική μέχρι το 2013 σίγουρα γιατί είναι θεμελιώδης λίθος της κοινοτικής πολιτικής. 
      Προχωρούμε προς τη σωστή κατεύθυνση και αν λίγο αντικειμενικά βλέπατε τα πράγματα θα αναγνωρίζατε ότι υπήρξε πολύ μεγάλη πρόοδος και πολλές τομές, όπως οι τομές στις Δ.Ε.Κ.Ο., η σύμπραξη δημόσιου και ιδιωτικού τομέα, ο αναπτυξιακός νόμος, η πάταξη της φοροδιαφυγής, η δημιουργία ενός σταθερότερου και πιο δίκαιου φορολογικού τοπίου, η κατοχύρωση της διαφάνειας, οι πολιτικές υπέρ του ανταγωνισμού, η επιτυχημένη κατά κοινή ομολογία ανάδειξη της τουριστικής προβολής της χώρας, το νομοσχέδιο για τον καταδυτικό τουρισμό.
      Αρκεί να σας πω ότι ο τουρισμός δίνει οκτακόσιες χιλιάδες θέσεις εργασίας στους Έλληνες πολίτες και το καταδυτικό νομοσχέδιο ήταν πολύ σημαντικό διότι 2.000.000.000 ευρώ ετησίως ξοδεύονται από Ευρωπαίους δύτες που ταξιδεύουν γι’ αυτόν το σκοπό. 
      Κυρίες και κύριοι συνάδελφοι, ολόκληρη η Ελλάδα παρακολουθεί τον Προϋπολογισμό κάθε χρόνο, περισσότερο ίσως από άλλες χώρες του Ο.Ο.Σ.Α. και κάθε χρόνο ανεβαίνουν οι αντιπολιτευτικές «κορώνες». Εντείνεται η καταστροφολογία για να ενισχυθεί το αίσθημα ανασφάλειας των πολιτών για βραχυπρόθεσμα κομματικά οφέλη. Αυτή είναι η αλήθεια, διότι δεν αντιμετωπίζουμε την πραγματικότητα. Εδώ πέρα επικρατεί ένα «θέατρο» καταστροφολογίας και ανάδειξης των αρνητικών φαινομένων, έτσι ώστε να μην μπορούν και οι πολίτες να νιώσουν ασφάλεια. Αυτό λείπει από τους πολίτες πρώτα και κύρια. 
      Υπάρχει δε και η υποτίμηση του Προϋπολογισμού. Όταν κάποιος μιλά για νούμερα, μας λέτε να μη μιλάμε για νούμερα γιατί οι πολίτες δεν καταλαβαίνουν και κουράζονται. Όμως, πρέπει να πούμε ότι ο Προϋπολογισμός είναι το ετήσιο σχέδιο της Ελλάδας για το αύριο με γνώμονα το μέλλον που δεν περιμένει. Δίνει τις κατευθυντήριες γραμμές για το οικονομικό μας μέλλον. Καθορίζει τα όρια των κοινωνικών πολιτικών, της επένδυσης στην παιδεία και την έρευνα. 
      Ο Προϋπολογισμός δεν μπορεί να αντιμετωπίζεται ως το τι θα δώσει το κράτος φέτος σε ορισμένες κατηγορίες του πληθυσμού. Δεν μπορεί να αναλωθεί σ’ αυτό. Πρέπει να το δούμε σαν ένα συνολικό αναπτυξιακό σχέδιο. Θέτει τις βάσεις για την ελληνική οικονομία. Μία ελληνική οικονομία δίχως υπερβολικά χρέη, αυτό είναι που δίνει προοπτική, Αυτά τα 25.000.000.000 που φέρατε εσείς και τα 20.000.000.000 που έρχονται τώρα, όλα αυτά τα χρήματα έχουν υποχρέωση όλες οι κυβερνήσεις -και δεν αφήσατε κι εσείς κανένα πολύ καλό δείγμα και ρεκόρ- να τα απορροφήσουν γρήγορα και αποτελεσματικά. Ναι, αυτό είναι ευθύνη της Κυβέρνησης και αυτή η Κυβέρνηση θα κριθεί, όπως κι εσείς κριθήκατε για την απόλυτη αναποτελεσματικότητά σας σ’ αυτόν τον τομέα.
      Θα σας πω ότι όλα αυτά τα χρήματα είναι στην υπηρεσία των πολιτών. Όλα αυτά είναι για υποδομές, είναι για νέα προγράμματα, για κοινωνικές πολιτικές, για να γίνει η Ελλάδα μία σύγχρονη ευρωπαϊκή χώρα. 
      	Νομίζω ότι όταν συζητάμε πρέπει να αντιληφθούμε ότι για να επιβιώσουμε πρέπει να βγούμε από το καβούκι μας και να τολμήσουμε, διότι είναι εύκολο, κυρίες και κύριοι συνάδελφοι, να μείνουμε «στον πάγκο». Μπορούμε να καταλάβουμε ότι η Ελλάδα μπορεί να περιθωριοποιηθεί; Μπορεί να ανήκουμε στην Ευρώπη, αλλά μπορεί να είμαστε πάντα «στον πάγκο». Δεν το θέλουμε αυτό. Είμαστε λίγοι, είμαστε δέκα εκατομμύρια. Αυτοί που κατάλαβαν ότι η Ελλάδα απευθύνεται σε τετρακόσια πενήντα εννέα εκατομμύρια των πολιτών της Ευρωπαϊκής Ένωσης, όπως έχουν κάνει με επιτυχία πολλές ελληνικές εταιρείες πια σήμερα, όπως θα διαβάζετε και από τις οικονομικές στήλες, αυτοί θα μπορέσουν να κατακτήσουν το αύριο και να δημιουργήσουν ανάπτυξη και πλούτο για τη χώρα.
      Ενδεικτικά σας αναφέρω ότι ο κόσμος δεν σταματά και ήδη υπάρχουν οι νέες τεχνολογίες. Επειδή μιλούσατε για το ρεκόρ σας, όταν παραλάβαμε το πρόγραμμα «Κοινωνία της Πληροφορίας» ήταν στο 11% απορροφητικότητας, είναι σήμερα στο 32% και εκεί πρέπει να επισπεύσουμε. 
      Κλείνοντας, θα ήθελα να πω το εξής: Πρέπει να παραδεχθούμε μία πραγματικότητα. Το τέλμα στο οποίο είχε περιέλθει η ελληνική οικονομία ξεκινά από το «στενό κορσέ» των υποχρεώσεων που έχουμε. 
      Το κράτος δαπανά 15.000.000.000 ευρώ για μισθούς. Το κράτος δαπανά 8.000.000.000 για να κλείσει τις «τρύπες» των ασφαλιστικών ταμείων. Το κράτος δαπανά 9,6 δισεκατομμύρια ευρώ για τόκους. Το κράτος δαπανά 18,1 δισεκατομμύρια για χρεολύσια. Σύνολο: 50,7 δισεκατομμύρια ευρώ μονάχα για τα παραπάνω. Τα λεφτά που παίρνουμε από την Ευρωπαϊκή Ένωση για την οποία πανηγυρίζει όλος ο ελληνικός λαός, όποια κυβέρνηση και αν ήταν, είναι μόλις 20.000.000.000 ευρώ για έξι χρόνια. 
      Καταλήγοντας θα ήθελα να πω ότι ο Προϋπολογισμός του 2006 αντανακλά την προοπτική την οποία έχουν ανάγκη οι Έλληνες. Δεν θέλουμε να συνεχίσει η στασιμότητα που στο κάτω-κάτω της γραφής διαιωνίζει απλώς ένα ψέμα. 
      Εμείς σήμερα έχουμε μία Κυβέρνηση που προχωρά σταθερά προς τη σωστή κατεύθυνση με στόχο πραγματικά την κατοχύρωση μιας χρήσιμης και δυναμικής κοινωνίας και οικονομίας που μπορεί να ανταποκριθεί στις διεθνείς προκλήσεις που ήδη αντιμετωπίζουμε και που θα έχουμε να αντιμετωπίσουμε και στο μέλλον.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, θα ξεκινήσω από τον Υφυπουργό τον κ. Δούκα, ο οποίος μίλησε για τα έργα και θα του πω το εξής. Ας ξεκινήσει η Νέα Δημοκρατία ένα έργο και κατόπιν ας δούμε τις υπερβάσεις. Και επιτέλους ας μας πει τι γίνεται με το πέταλο του Μαλιακού, που σκοτώνονται κάθε μέρα άνθρωποι. Ας μας πει τι έγινε με αυτό το έργο, που το προανήγγειλε και ακόμα δεν έχει δημοπρατηθεί και ακόμα βρίσκονται στα δικαστήρια. 
      Κυρίες και κύριοι συνάδελφοι, πίσω από τους αριθμούς του Προϋπολογισμού που παραθέτει η Κυβέρνηση, κρύβονται ανάμεικτα σκάνδαλα, αλήθειες και ψέματα. Και θα αποκαλύψω ένα από κάθε είδος. 
      Το προεκλογικό σας σύνθημα κύριοι της Νέας Δημοκρατίας, ήταν «η ώρα της περιφέρειας». Όμως, ανάπτυξη της περιφέρειας σημαίνει δύο πράγματα. Απορρόφηση κοινοτικών κονδυλίων και δεύτερον Πρόγραμμα Δημοσίων Επενδύσεων.
      Ως προς το θέμα της απορρόφησης των κοινοτικών κονδυλίων, είπατε ότι ευθύνεται το ΠΑ.ΣΟ.Κ.. Εγώ θα σας καταθέσω έναν πίνακα της Επιτροπής Παρακολούθησης, Νοέμβριος του 2005, που δείχνει ότι η απορρόφηση του Γ΄ Κοινοτικού Πλαισίου Στήριξης σταμάτησε και έγινε αρνητική το 2004 και το 2005. Αυτός ο πίνακας με πολύ αγάπη! 
      (Στο σημείο αυτό ο Βουλευτής κ. Σγουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Όσο δε για το Πρόγραμμα Δημοσίων Επενδύσεων και φέτος το 2006 το έχετε πετσοκόψει κατά 1.200 εκατομμύρια ευρώ σε σχέση με το 2004. Αλλά εγώ όμως εδώ δεν θα σας μιλήσω για τις δημόσιες επενδύσεις. Είναι εδώ και ο κ. Φώλιας ο οποίος προέρχεται από τον ιδιωτικό τομέα. 
      Θα σας μιλήσω για τις ιδιωτικές επενδύσεις που τόσο επαίρεστε ότι τις προωθείτε και τις προστατεύετε. Ακούστε, λοιπόν, το σκάνδαλο. Στην πατρίδα μου την Ξάνθη έχουμε την εταιρεία «ΓEΡΜΑΝΟΣ Α.Ε.», που έδωσε 30.000.000 ευρώ φθηνότερη προσφορά για την κατασκευή πενήντα μιας τορπιλών βαρέως τύπου για τα καινούργια υποβρύχια, που οσονούπω παραλαμβάνουμε. 
      Ενόψει, λοιπόν, αυτής της προμήθειας, η εταιρεία με δικά της κεφάλαια, 20.000.000 ευρώ, επέκτεινε τις εγκαταστάσεις της για να προστεθούν διακόσιοι εργαζόμενοι στους ήδη τετρακόσιους εργαζόμενους. ‘Όμως το Υπουργείο Εθνικής Άμυνας έχει άλλη άποψη. Εμμένει να δώσει την προμήθεια με διακρατική σύμβαση στην γερμανική εταιρεία «Άτλας Ελεκτρόνικ», γιατί έμπλεξε το «Γερμανό» με τους Γερμανούς. Και ξέρετε γιατί θέλει να τη δώσει εκεί; Γιατί πίσω από εδώ κρύβεται το 15% της προμήθειας σε γνωστό της Κυβέρνησης όμιλο που έχει την αντιπροσωπεία της «Άτλας Ελεκτρόνικ». Καταντήσαμε η χώρα των «κολλητών». Αυτή είναι η ελληνοποίηση. Και επειδή εγώ ομιλώ με ονοματεπώνυμο και επειδή αυτά τα οποία είπα είναι ελέγξιμα, να πάτε να τα βρείτε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ονόματα.
      ΠΑΝΑΓΙΩΤΗΣ ΣΓΟΥΡΙΔΗΣ: Ονόμασα την εταιρεία. Γιατί όπως ξέρουν όλοι, εμένα δεν με αγγίζουν τα συμφέροντα, αγαπητέ, κύριε Μπαντουβά. Εγώ υπερασπίζομαι τα συμφέροντα της πατρίδας μας και τα συμφέροντα του τόπου μου. 
      Όσο δε για την αξιοπιστία της «ΓΕΡΜΑΝΟΣ Α.Ε.», σας καταθέτω στα Πρακτικά δημοσίευμα της εφημερίδος «ΤΑ ΝΕΑ» που η πακιστανική κυβέρνηση έδωσε για τα υποβρύχια τα δικά της την κατασκευή αυτού του υλικού στην εταιρεία «ΓΕΡΜΑΝΟΣ».  Αντίθετα, η Ελλάδα της Νέας Δημοκρατίας, δεν έδωσε. 
      (Στο σημείο αυτό ο Βουλευτής κ. Σγουρίδης, καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Σε άλλη επιχείρηση της Ξάνθης κατασκευής υποδημάτων, παρ’ όλο που μειοδότησε και εκκρεμεί ανάθεση για ογδόντα δύο χιλιάδες άρβυλα, εδώ και δέκα οκτώ μήνες δεν έγινε η ανάθεση. Όμως, δε μιλάω. Περιμένω την ακυρωτική απόφαση του Συμβουλίου της Επικρατείας για να δείξω μετά τους «παπουτσωμένους γάτους». Αυτά όλα συμβαίνουν σε μια ευαίσθητη και ακριτική περιοχή πολυπολιτισμική, που έχει Χριστιανούς, Μουσουλμάνους, Τσιγγάνους, Πόντιους ομογενείς και την οποία υποχρεώνετε να μοιράσει τη φτώχεια της. 
      Ακούστε τώρα και μία πικρή αλήθεια. Αναγγείλατε την αγορά των σαράντα F-16 για ένα ραντεβού του Πρωθυπουργού με τον κ. Μπους. Και προχωράτε σ’ αυτήν την αγορά έξω και πέρα από το γεγονός ότι αυτά είναι τρίτης γενιάς, ενώ ήδη πετάνε τα τέταρτης γενιάς, τα EUROFIGHTER, έξω και πέρα από τον ευρωπαϊκό προσανατολισμό της χώρας μας, έξω και πέρα από τη λογική μείωσης των εξοπλισμών, που λέγατε, ενόψει της ευρωπαϊκής πορείας της Τουρκίας. Αγοράζετε το ένα αεροπλάνο 37.000.000 ευρώ «γυμνό», απλώς για να κάνει τσάρκα στον αέρα ή 50.000.000 ευρώ οπλισμένο.
      Και επειδή ο κ. Αλογοσκούφης επαίρεται και αρέσκεται στο να κάνει συγκρίσεις -διότι θυμάμαι ότι στο νομοσχέδιο για τις Δ.Ε.Κ.Ο. μας έλεγε «πόσα σχολεία χάσαμε», «πόσα νοσοκομεία χάσαμε» κ.λπ.- ακούστε, κύριε Αλογοσκούφη, μία σύγκριση, διότι αρέσκεστε σε αυτά. Ξέρετε σε τι αντιστοιχεί το ποσό των 2.000.000.000 και πώς μεταφράζονται; Σε πέντε νοσοκομεία των πεντακοσίων κλινών, σε εκατό σχολικά συγκροτήματα για ογδόντα χιλιάδες μαθητές -για να λύσουμε το πρόβλημα της διπλοβάρδιας- σε δύο χιλιάδες μόνιμες θέσεις εργασίας γιατρών, νοσηλευτών και δασκάλων. 
      Επιπλέον –και ακούστε το αυτό, έχει ενδιαφέρον- θα μπορούσαμε να ρυμοτομήσουμε, να κατασκευάσουμε πάρκα, πλατείες και παιδικές χαρές, να δημιουργήσουμε αποχετευτικό σύστημα και να υδροδοτήσουμε οικισμούς τσιγγάνων για τριάντα πέντε χιλιάδες οικογένειες. Έτσι θα γλιτώναμε από το πρόβλημα της Αγίας Βαρβάρας, του Δροσερού, του Μενιδίου, του Ποσπός, του Κασιανέ, της Αγίας Μαρίνας και άλλων οικισμών, για να βγουν και αυτοί οι άνθρωποι από τον κοινωνικό αποκλεισμό, αντί να ετοιμάζεται και στην Ελλάδα ένα νέο Παρίσι.
      Είμαι, όμως, πραγματικά περίεργος, κύριε Φώλια –και θα έχει πολύ γέλιο- να δούμε πώς θα εγγράψετε τα κονδύλια αυτά στον Προϋπολογισμό. Λογιστικά ή ταμειακά; Εγώ στο 2006 δεν τα βρήκα τα κονδύλια αυτά. Για να δείτε σε τι χάλι οδηγείτε τη χώρα με την απογραφή και σε ποια κατάσταση και απομόνωση βρεθήκαμε διεθνώς.
      Κύριοι συνάδελφοι, εσείς που με παρακολουθείτε, πιθανόν να αναρωτιέστε: Καλά, εσύ είσαι εισηγητής του Τουρισμού και μόνο για τον Τουρισμό δεν μίλησες. 
      Ε, λοιπόν, σας υποσχέθηκα ότι θα πω και ένα ψέμα. Στη σελίδα σαράντα επτά της εισηγητικής έκθεσης αναφέρεται ότι ο Τουρισμός κατάφερε σε σύντομο χρονικό διάστημα να έχει διψήφιο νούμερο αύξησης. Μάλιστα. Σας καταθέτω, λοιπόν, τον πίνακα του Συνδέσμου Ελληνικών Τουριστικών Επιχειρήσεων που λέει ότι η αύξηση στην Ελλάδα είναι 4,7%, ενώ στην Ισπανία -στις ανταγωνίστριες χώρες μας- είναι 6,13%, στην Κύπρο 6,18%, στην Τουρκία 21,43%, στην Κροατία 7,05%.
      Σας καταθέτω τον πίνακα αυτό με αγάπη.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτός, λοιπόν, είναι ένας μύθος και ένα ψέμα του Υπουργείου Τουριστικής Ανάπτυξης, που εδώ και είκοσι μήνες, μόνο προαναγγέλλει νομοσχέδια για τον αγροτουρισμό, τον ιαματικό τουρισμό, το θεραπευτικό τουρισμό, τον εναλλακτικό τουρισμό. Νομοσχέδια ακούμε και νομοσχέδια δεν βλέπουμε.
      Όσο δε για το στρατηγικό σχεδιασμό των Τουριστικών Ακινήτων, φέρνει και ξαναφέρνει τι; Αυτό που το ΠΑ.ΣΟ.Κ. είχε καταρτίσει το 2003, το είχε ξεκινήσει, αλλά εσείς το σταματήσατε.
      Μετά από αυτά τι να πω για τον Υπουργό Τουρισμού που επανέλαβε όσα είπε στις προγραμματικές δηλώσεις, όσα είπε στον προϋπολογισμό του 2005, στην πρόταση μομφής; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, σας παρακαλώ ολοκληρώστε.
      ΠΑΝΑΓΙΩΤΗΣ ΣΓΟΥΡΙΔΗΣ: Πέρασαν είκοσι μήνες και τα ίδια. 
      Και τόσος είναι ο πόνος της Κυβέρνησης για τον Τουρισμό, κύριε Πρόεδρε –και ευχαριστώ πάρα πολύ- που στα 48.000.000.000 του Προϋπολογισμού έδωσε για τον Τουρισμό μόνο 135.000.000 και αυτά 85.000.000 από εθνικούς πόρους και 50.000.000 από κοινοτικούς.
      Ε, λοιπόν, ο Προϋπολογισμός της Νέας Δημοκρατίας μόνο ως κινηματογραφική ταινία θα είχε σουξέ με τίτλο «Ψέματα, σκάνδαλα και πικρές αλήθειες» και με ηθοποιούς την Κυβέρνηση. Είναι ένας Προϋπολογισμός που αναδιανέμει τη φτώχεια. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κελέτσης. 
      ΣΤΑΥΡΟΣ ΚΕΛΕΤΣΗΣ: Κύριε Πρόεδρε, ο πρώην Αντιπρόεδρος της Βουλής και αγαπητός συνάδελφος, του οποίου η αγάπη περίσσεψε καταθέτοντας τα διάφορα έγγραφα, μας είπε ορισμένα παραμύθια σχετικά με «παπουτσωμένους γάτους». Θα τον παρακαλούσα να παραμείνει στην Αίθουσα για να ακούσει τώρα και μερικές αλήθειες. 
      Κυρίες και κύριοι συνάδελφοι, το Μάρτιο του 2004 η Νέα Δημοκρατία πήρε από τον ελληνικό λαό μια σαφή και ξεκάθαρη εντολή. Να αλλάξει τα πράγματα, να βγάλει την Ελλάδα από το τέλμα, να έρθει σε ρήξη με το παρελθόν, ένα παρελθόν εμποτισμένο από μία βαθιά νοοτροπία βολέματος, ωχαδερφισμού, αδιαφορίας για το σύνολο, μικρότερης προσπάθειας, μια νοοτροπία ριζωμένη βαθιά στον καθένα. Έτσι φθάσαμε στην Ελλάδα του κρατισμού, του υπέρογκου δημόσιου τομέα, των μεγάλων ελλειμμάτων, του υψηλού χρέους, της κακής ποιότητας παροχής υπηρεσιών στην υγεία, στην παιδεία, στη Δημόσια Διοίκηση.
      Η μεγαλύτερη αντίθεση σήμερα στην Ελλάδα, κυρίες και κύριοι συνάδελφοι, είναι η αντίθεση μεταξύ των βολεμένων, που είναι και οι λιγότεροι, δηλαδή αυτών που με κάποιο τρόπο έχουν σχέση -άμεση ή έμμεση- με το κράτος, που έχουν δέσει, δηλαδή, το γάιδαρό τους και των μη βολεμένων, που είναι και η πλειοψηφία, αυτών που παλεύουν μόνοι τους σε δύσκολες συνθήκες να τα βγάλουν πέρα, όπως είναι οι εργάτες, οι ιδιωτικοί υπάλληλοι, οι ελεύθεροι επαγγελματίες. 
      Η κοινωνία μας σήμερα όχι μόνο είναι ώριμη να δεχθεί ό,τι είναι αναγκαίο να γίνει για να αλλάξει αυτή η κατάσταση, αλλά απαιτεί να αλλάξει αυτή η κατάσταση. Η κοινωνία μας σήμερα προηγείται της πολιτικής. Είναι εντυπωσιακά τα ευρήματα όλων των ερευνών που δημοσιεύτηκαν τελευταία, τα οποία δείχνουν ότι σε ποσοστά που ξεπερνούν το 50% η κοινή γνώμη επιθυμεί τις ιδιωτικοποιήσεις σε όλους τους τομείς της οικονομίας, όπως στην Ολυμπιακή, στον Ο.Τ.Ε., στη Δ.Ε.Η., στον Ο.Σ.Ε., στις τράπεζες και γενικότερα στις επιχειρήσεις του ευρύτερου δημόσιου τομέα, ενώ πάνω από το 55% τάσσεται κατά της μονιμότητας. Και το 61% πιστεύει ότι το εργασιακό καθεστώς στις Δ.Ε.Κ.Ο. πρέπει να εξομοιωθεί με εκείνο του ιδιωτικού τομέα. Πρόκειται για την επανάσταση της ίδιας της κοινωνίας, των μη βολεμένων Ελλήνων. Η Κυβέρνηση οφείλει να ακολουθήσει το δρόμο που δείχνει η κοινωνία, να έρθει σε ρήξη με τις νοοτροπίες αυτές που περιέγραψα προηγουμένως, με τον τρόπο που λειτουργεί το κράτος, η οικονομία, η Δημόσια Διοίκηση. Και αυτό κάνει. Αυτό κάνει η Κυβέρνηση της Νέας Δημοκρατίας.
      Ο στόχος είναι να δημιουργήσουμε ένα νέο πλαίσιο οικονομικής ανάπτυξης και λειτουργίας του κράτους, ένα νέο, ευνοϊκό, ελκυστικό επιχειρηματικό περιβάλλον, χωρίς εμπόδια σε όποιον θέλει να δημιουργήσει. Στόχος μας είναι να πάρει μπρος η μηχανή της οικονομίας, να έχουμε νέες επιχειρήσεις που θα φέρουν καινούργιες και σίγουρες θέσεις εργασίας. Ήδη, τα δύο χρόνια διακυβέρνησης έχουμε κάνει σημαντική δουλειά. Δημιουργήσαμε το απαραίτητο νομικό και θεσμικό πλαίσιο με το νέο αναπτυξιακό νόμο, το νέο φορολογικό νόμο, με τον εξορθολογισμό στη λειτουργία των Δ.Ε.Κ.Ο., με την απελευθέρωση των αγορών ενέργειας και φυσικού αερίου, με την απελευθέρωση του ωραρίου και τη δημιουργία νέου πλαισίου στις εργασιακές σχέσεις, με το νομικό πλαίσιο για τις συμπράξεις δημοσίου και ιδιωτικού τομέα και τη δημιουργία εμπορευματικών κέντρων, με το νέο πλαίσιο ανάθεσης και εκτέλεσης των δημοσίων έργων. Στην ίδια κατεύθυνση κινείται και ο Προϋπολογισμός που σήμερα συζητάμε. 
      Τα πρώτα αποτελέσματα της δουλειάς μας αρχίζουν πια να γίνονται ορατά. Οι ρυθμοί ανάπτυξης είναι στα ίδια με τα προ της Ολυμπιάδας επίπεδα. Είναι στο 3,6%, οι υψηλότεροι στην Ευρώπη. Το έλλειμμα μειώθηκε κατά δύο μονάδες χωρίς τα τερτίπια του παρελθόντος. Το Χρηματιστήριο μπήκε σε μια νέα εποχή χωρίς τυμπανοκρουσίες.
      Η ανεργία συγκρατείται και βρίσκεται σε πτωτική τροχιά. Με το νέο αναπτυξιακό νόμο μέσα σ’ ένα οκτάμηνο που ισχύει, έχουν εγκριθεί ήδη περίπου τετρακόσιες σαράντα νέες επενδύσεις, που φέρνουν δυόμισι χιλιάδες νέες θέσεις εργασίας. 
      Ο κ. Σγουρίδης βλέπω ότι δεν είναι στην Αίθουσα πια, αλλά θα ήθελα να του πω, επειδή μίλησε για ιδιωτικές επενδύσεις, ότι στην περιφέρεια ανατολικής Μακεδονίας και Θράκης έχουν ήδη υπαχθεί στο νέο νόμο στους οκτώ τελευταίους μήνες είκοσι μία νέες επενδύσεις με εκατόν είκοσι τρεις θέσεις εργασίας και έχει ήδη καλυφθεί το ποσό των 30.000.000 ευρώ, που το Υπουργείο Εθνικής Οικονομίας είχε διαθέσει για τη συγκεκριμένη περιφέρεια, προκειμένου να καλύψουμε την επιδότηση στις νέες επενδύσεις και ζητάμε άλλα 10.000.000 ευρώ, προκειμένου να υπαγάγουμε και νέες επενδύσεις.
      Αρπάζω την ευκαιρία, διότι έχουμε εδώ τον αρμόδιο Υφυπουργό, να του πω ότι νομίζω ότι είναι δίκαιο το αίτημα αυτό σε μία περιφέρεια όπως η ανατολική Μακεδονία και Θράκη να εγκρίνετε αυτά τα 10.000.000 ευρώ επιπλέον, προκειμένου να έχουμε και άλλες νέες επενδύσεις. 
      Και επειδή πρέπει να μιλάμε με πίνακες, με νούμερα και με συγκεκριμένα πράγματα, καταθέτω και εγώ τους πίνακες, που δείχνουν πόσες, ακριβώς, είναι οι επενδύσεις αυτές, το σύνολο της επιχορήγησης από το δημόσιο, τα 30.000.000 ευρώ δηλαδή, που έχουν ήδη καλυφθεί και μάλιστα τους πίνακες και κατά νομό για τις νέες αυτές επενδύσεις.
      (Στο σημείο αυτό ο Βουλευτής κ. Σταύρος Κελέτσης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Είναι είκοσι μία επενδύσεις εκ των οποίων οι είκοσι αφορούν τη μεταποίηση και η μία τον τουρισμό. Αυτά για να ενημερωθεί και ο κ. Σγουρίδης, επειδή είναι συμπατριώτης μου και πολύ αγαπητός και η Βουλή.
      Ασφαλώς, λοιπόν, αυτά είναι τα πρώτα δείγματα της δουλειάς που έχει κάνει μέχρι σήμερα η Κυβέρνηση. Μας λένε: «Είστε ικανοποιημένοι;» Ασφαλώς όχι. Θέλουμε περισσότερα. Χρειαζόμαστε πολλά περισσότερα πράγματα ακόμη, κυρίως στον τομέα της λειτουργίας του κράτους. Δεν μπορεί το κράτος να λειτουργεί με δυσπιστία και καχυποψία απέναντι στον πολίτη, να τον βλέπει ως αντίπαλο, να τον βλέπει ως εχθρό. Χρειαζόμαστε λιγότερο κράτος, φιλικό προς τον πολίτη. Χρειαζόμαστε μικρότερο δημόσιο τομέα, που δεν θα αποτελεί εμπόδιο στην επιχειρηματικότητα, αλλά θα υπηρετεί τον πολίτη, θα διευκολύνει τους υποψήφιους επενδυτές και δεν θα τους απογοητεύει, δεν θα τους αποκαρδιώνει.
      Και επειδή αναφέρθηκε…
      ΠΑΝΑΓΙΩΤΗΣ ΣΓΟΥΡΙΔΗΣ: Να με αποκαταστήσετε, κύριε συνάδελφε.
      ΣΤΑΥΡΟΣ ΚΕΛΕΤΣΗΣ: Βεβαίως! Σε ό,τι νομίζετε.
      ΠΑΝΑΓΙΩΤΗΣ ΣΓΟΥΡΙΔΗΣ: Εμείς οι Βουλευτές μπορεί να έχουμε και άλλες υποχρεώσεις.
      ΣΤΑΥΡΟΣ ΚΕΛΕΤΣΗΣ: Κατανοητές.
      Νόμιζα ότι αποχωρήσατε, κύριε Πρόεδρε.
      ΠΑΝΑΓΙΩΤΗΣ ΣΓΟΥΡΙΔΗΣ: Θα παρακαλέσω πολύ να μου ζητήσετε συγγνώμη.
      ΣΤΑΥΡΟΣ ΚΕΛΕΤΣΗΣ: Ήταν ένα κρίσιμο σημείο, διότι μίλησα για τις επενδύσεις, για τις…
      ΠΑΝΑΓΙΩΤΗΣ ΣΓΟΥΡΙΔΗΣ: Να μου ζητήσετε συγγνώμη.
      ΣΤΑΥΡΟΣ ΚΕΛΕΤΣΗΣ: Σας ζητώ. Δεν είχα κανένα λόγο να σας αποδώσω κάποια προσωπική μομφή.
      ΠΑΝΑΓΙΩΤΗΣ ΣΓΟΥΡΙΔΗΣ: Έτσι μπράβο! Τα είπατε σε πανελλαδικό δίκτυο.
      ΣΤΑΥΡΟΣ ΚΕΛΕΤΣΗΣ: Είδα ότι αποχωρήσατε τη στιγμή που παρέδιδα για τα Πρακτικά συγκεκριμένους πίνακες, που αφορούν τις επενδύσεις στη Θράκη και γι’ αυτό το είπα. Με πολύ χαρά βλέπω ότι επιστρέψατε και γι’ αυτό αποκαθιστώ αυτό το οποίο είπα.
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, και ότι σας τιμά και ότι σας εκτιμά είπε και ήθελε να είστε παρών στην Αίθουσα.
      ΣΤΑΥΡΟΣ ΚΕΛΕΤΣΗΣ: Ακριβώς!
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, αλλά υπάρχουν και υποχρεώσεις.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Κελέτση.
      ΣΤΑΥΡΟΣ ΚΕΛΕΤΣΗΣ: Επειδή αναφερθήκατε στις δημόσιες επενδύσεις, να σας πω ότι οι δημόσιες επενδύσεις αυξάνονται με τον Προϋπολογισμό κατά 9,1% και η χρηματοδότηση έργων του Προγράμματος Δημοσίων Επενδύσεων αυξάνεται μ’ αυτόν τον Προϋπολογισμό κατά 39,8%, από 930.000.000 ευρώ σε 1.300.000 ευρώ. 
      Πώς, λοιπόν, μας λέτε –και το επαναλαμβάνουν όλοι οι ομιλητές του ΠΑ.ΣΟ.Κ.- ότι μειώνονται οι δημόσιες επενδύσεις; Τις συγκρίνετε με τις προ της Ολυμπιάδος χρονιές; Είναι δυνατόν να έχουμε τα ίδια επίπεδα δημοσίων επενδύσεων με την εποχή προ της Ολυμπιάδας; Αντιλαμβάνεστε ότι συγκρίνετε ανόμοια πράγματα. Οι επενδύσεις, λοιπόν, αυξάνονται μ’ αυτόν τον Προϋπολογισμό.
      Αγαπητοί συνάδελφοι, έχουμε μπροστά μας ένα μεγάλο στοίχημα, που αφορά στο μέλλον, αφορά στις επόμενες γενιές των Ελλήνων και πρέπει να το κερδίσουμε.
      Κύριε Υπουργέ, τη δεκαετία του ’90, όταν ήμασταν στη νεολαία, λέγαμε ένα σύνθημα: Θέλουμε πολιτική για τις επόμενες γενιές και όχι για τις επόμενες εκλογές. Σήμερα εγώ λέω ότι επειδή κάνουμε πολιτική για τις επόμενες γενιές, ήμαστε σίγουροι για τις επόμενες εκλογές, γιατί έχουμε μαζί μας σύμμαχο την κοινωνία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κελέτση.
      Και μετά την αντιπαράθεση στη βόρεια Ελλάδα, στη Θράκη, πάμε νοτιότερα με τον κ. Στρατάκη που έχει το λόγο και μετά με τον κ. Μπαντουβά.
      Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, με πολύ κόπο ο κατελθών από το Βήμα συνάδελφος προσπάθησε να μας πει για τα κατορθώματα της Κυβέρνησης, για τις εκατόν είκοσι τρεις νέες θέσεις εργασίας και ταυτόχρονα να εκλιπαρεί για 10.000.000 ευρώ για να αυξηθούν αυτές οι θέσεις, αλλά δεν μας είπε πόσες επιχειρήσεις έκλεισαν στη βόρειο Ελλάδα το ίδιο διάστημα, στην ανατολική Μακεδονία και στη Θράκη, που είναι πάρα πολλές.
      ΣΤΑΥΡΟΣ ΚΕΛΕΤΣΗΣ: Αυτές που τις είχατε βάλει…
      ΕΜΜΑΝΟΥΗΛ ΣΤΡΑΤΑΚΗΣ: Αυτά τάχα τα αποκρύπτουμε ως στοιχεία.
      Βέβαια, πολλά ακούσαμε από τη βόρεια Ελλάδα, ας πούμε αυτά που είπε και ο εισηγητής της Νέας Δημοκρατίας μια και κατάγεται και εκείνος από εκεί.
      ΠΡΟΕΔΡΕΥΩΝ (Γεώργιος Σούρλας): Θα πάτε στην Κρήτη τώρα.
      ΕΜΜΑΝΟΥΗΛ ΣΤΡΑΤΑΚΗΣ: Ο εισηγητής της Νέας Δημοκρατίας για να δικαιολογήσει τα αδικαιολόγητα τόνισε με έμφαση ότι μείναμε έκπληκτοι από αυτά που βρήκαμε. 
      Γεγονός είναι ότι μένουμε όλοι έκθαμβοι εδώ και η Βουλή και ο λαός, όχι από αυτά που βρήκατε, αλλά από αυτά που κάνατε ως Κυβέρνηση. 
      Ο κ. Καραμανλής στην ομιλία του στη Βουλή στις 22.12.2003 δήλωνε επί λέξει: «Με βάση τα έως τώρα στοιχεία και μόνον αυτά, το σύνολο του κρυφού χρέους ξεπερνά τα 15.000.000.000 ευρώ. Αν συνυπολογίσουμε την υπέρβαση του δανεισμού του δημοσίου, 4,8 δισεκατομμύρια ευρώ και τα κρυφά χρέη, τότε το πραγματικό δημόσιο χρέος είναι, τουλάχιστον, 195.000.000 ευρώ, φθάνει δηλαδή το 130% σχεδόν του Ακαθάριστου Εθνικού Προϊόντος».
      Ο κ. Αλογοσκούφης στην έκθεσή του για τον απολογισμό του 2003, αλλά και το Ελεγκτικό Συνέδριο στην έκθεσή του, καταγράφουν στο τέλος του 2003 χρέος 171,3 δισεκατομμύρια ευρώ, δηλαδή 109% του Ακαθάριστου Εθνικού Προϊόντος. 
      Φέτος και συγκεκριμένα στις 30.9.2005 με τα στοιχεία της Διεύθυνσης Δημοσίου Χρέους του Υπουργείου Οικονομίας και Οικονομικών, δελτίο δημοσίου χρέους του Σεπτεμβρίου του 2005, το χρέος ανέρχεται στα 217,4 δισεκατομμύρια ευρώ. 
      Αυτά είναι τα στοιχεία που εσείς επικαλείσθε, πολλά από αυτά τα υπογράφετε και τα οποία δείχνουν τα ψέματα και την ανικανότητα σωστής διαχείρισης των οικονομικών της χώρας.
      Ο κ. Καραμανλής βέβαια υπερηφανεύεται επειδή προέκυψε έτσι από τις ημερομηνίες, για τα 20,1 δισεκατομμύρια ευρώ του Δ΄ Κοινοτικού Πλαισίου Στήριξης, που είναι όμως κατά 20% λιγότερα από αυτά που πήραμε από το Γ΄ Κοινοτικό Πλαίσιο Στήριξης. Δεν μας είπε όμως τίποτα για το ότι η Πορτογαλία πήρε μόνο 11% λιγότερα από το Γ΄ Κοινοτικό Πλαίσιο Στήριξης, που είναι μια χώρα που εσείς εδώ θαυμάζετε και μάλιστα ακολουθείτε κατά γράμμα τις αποτυχημένες επιλογές του κ. Μπαρόζο, που γνωρίζουμε ποιες ήταν οι επιπτώσεις με την απογραφή κ.λπ. 
      Ούτε βέβαια μας λέει τίποτα ο κ. Καραμανλής γιατί ο προϋπολογισμός της Ευρωπαϊκής Ένωσης από το 1,24% του Ακαθάριστου Εθνικού Προϊόντος, το οποίο ζητούσε η επιτροπή, δέχθηκε το 1,03% δηλαδή μόνο τα 862,5 δισεκατομμύρια ευρώ.
      Δεν μας είπατε ακόμα, ούτε λέτε τίποτα, για το ότι αποδεχθήκατε στα πλαίσια της διαπραγμάτευσης να χάσει η χώρα περίπου 300.000.000 ευρώ, τα οποία θα πήγαιναν για την ανάπτυξη της ελληνικής υπαίθρου.
      Δεν μας είπατε ακόμη ούτε για το ότι η Ευρωπαϊκή Ένωση έχει δεσμευθεί, γιατί συμφώνησε με τον Παγκόσμιο Οργανισμό Εμπορίου στο Χονγκ Κονγκ, να επαναδιαπραγματευτεί μείωση των πόρων της Κ.Α.Π. το 2008. Αντίθετα, για να δικαιολογηθείτε βασίζεστε στο ότι απαιτείτε ομοφωνία των κρατών της Ευρωπαϊκής Ένωσης για να επιτευχθεί μια εκ νέου διαπραγμάτευση των όρων της Κ.Α.Π., τη στιγμή που οι αναληφθείσες ήδη δεσμεύσεις από την Ευρωπαϊκή Ένωση θα την υποχρεώσουν να κάνει γεγονός αυτήν τη δέσμευση. Και εσείς αυτό το αποκρύπτετε. Βέβαια, είναι γνωστό ότι είχατε ήδη, από την ανάληψη της εξουσίας, αμφισβητήσει ότι υπήρχαν οι διασφαλίσεις των επιδοτήσεων μέχρι το 2013.
      Το ευτύχημα, κυρίες και κύριοι συνάδελφοι της Νέας Δημοκρατίας είναι ότι τότε, δηλαδή το 2008, δεν θα είστε κυβέρνηση, όποτε και να κάνετε τις εκλογές και έτσι η χώρα μας και οι αγρότες μας μπορούν να ελπίζουν ότι κάτι μπορεί να διασωθεί από αυτά που εσείς έχετε ήδη φαλκιδεύσει.
      Μάταια, βέβαια, προσπαθεί η Νέα Δημοκρατία αυτές τις αρνητικές εξελίξεις να τις χρεώσει στο ΠΑ.ΣΟ.Κ.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Γι’ αυτό επικαλεστήκατε και ένα νέο δόγμα και είπε ο εισηγητής σας: «Αφού εσείς μας χρεώνατε στην παρένθεση της τριετίας τα πάντα, γιατί να μην σας χρεώνουμε και εμείς αυτά που γίνονται τώρα;»
      Εσείς, κύριε Τσιτουρίδη, και η Κυβέρνηση μπορεί να μας χρεώνετε ψευδόμενος ό,τι θέλετε, αλλά ο ελληνικός λαός, που δεν ξεγελιέται πλέον από τις επινοήσεις σας, μέρα με τη μέρα θα μας πιστώνει, αφού, αντί για καλύτερες μέρες, βλέπει να χειροτερεύουν και τα οικονομικά του και η ζωή του. 
      Η Κυβέρνηση και ο εισηγητής της διατείνονται ότι με τον Προϋπολογισμό του 2006 πετυχαίνουν, πρώτον νοικοκύρεμα, δεύτερον ανάπτυξη και τρίτον δίκαιη κατανομή του πλούτου. Ας έρθουμε, όμως, στο κάθε ένα από αυτά. Βέβαια, υπάρχουν δεκάδες αρνητικά παραδείγματα που επιβεβαιώνουν τα ακριβώς αντίθετα. Θα επικαλεστώ λόγω χρόνου μόνο μερικά από αυτά. 
      Τα έξοδα και τις σπατάλες, τις οποίες μάλιστα θα περιόριζε ο κ. Καραμανλής για να εξοικονομήσει 10.000.000.000 ευρώ για την άσκηση κοινωνικής πολιτικής τα αυξάνετε και σ’ αυτόν τον Προϋπολογισμό όπως και στον προηγούμενο. Ενώ μιλάτε, βέβαια, για λιγότερο κράτος, αυξάνετε τις δαπάνες για προσλήψεις με σχέση εργασίας ιδιωτικού δικαίου και έτσι στον κωδικό 0300 γράφετε παραπάνω κονδύλια για να κάνετε ολιγόμηνες συμβάσεις μικρής διαρκείας στους νέους, για να κοροϊδέψετε ακόμα και τα δικά σας παιδιά, στα οποία υπόσχεστε ψευδώς μόνιμες θέσεις στο δημόσιο. Γι’ αυτό το νοικοκύρεμα μιλάμε, κυρίες και κύριοι συνάδελφοι.
      Όσον αφορά δε την ανάπτυξη, την έχετε ήδη κατεβάσει στο 3% από 4,7% που την βρήκατε και βέβαια στην ανταγωνιστικότητα πήγατε τη χώρα από την τριακοστή ένατη θέση στην τεσσαρακοστή έκτη και από την εικοστή τέταρτη θέση που είχε στον κόσμο την πήγατε στην εικοστή έκτη θέση μέσα σε δύο χρόνια. Βέβαια, επιπλέον μειώνετε και τις δαπάνες για δημόσιες επενδύσεις, τη στιγμή που διατυμπανίζετε ότι «είναι η ώρα της ελληνικής περιφέρειας», ενώ είναι γνωστό, παρά τα όσα έργα έχουν γίνει, ότι χρειάζονται και άλλα στην ελληνική περιφέρεια, έργα από τα οποία θα προκύψει η πραγματική ανάπτυξη της χώρας και θα βελτιωθεί η θέση της στο διεθνές και ευρωπαϊκό γίγνεσθαι.
      Μια ματιά στη διαχρονική εξέλιξη του Προγράμματος Δημοσίων Επενδύσεων φανερώνει ότι τα ποσά που εγγράφονται στον Προϋπολογισμό είναι λιγότερα ακόμη και από αυτά τα λίγα που διαθέσατε την περσινή χρονιά και είναι ως ποσοστό του Α.Ε.Π. λιγότερα κατά 1,4%, δηλαδή 4,3%, ενώ ο μέσος όρος της πενταετίας 2000-2004 ήταν 5,7% του Ακαθάριστου Εθνικού Προϊόντος. Μειώσατε στα 2,3 εκατομμύρια τις δημόσιες επενδύσεις από εθνικούς πόρους και κινδυνεύουμε να χάσουμε κονδύλια. Στην Κρήτη σε έργα των κάθετων οδικών αξόνων δεν δίνετε 4.000.000 ευρώ με κίνδυνο να χαθούν 35.000.000 ευρώ από τους κοινοτικούς πόρους.
      Όσον αφορά δε τη δίκαιη κατανομή του εισοδήματος, του πλούτου, μόνο η μείωση των άμεσων φόρων έναντι των έμμεσων και η αύξηση του Φ.Π.Α. από 18% σε 19% επιβεβαιώνουν για ποια δίκαιη κατανομή μιλάτε, όταν είναι γνωστό ότι στους πολύ λίγους χαρίσατε ακόμα και αυτά για τα οποία είχαν καταδικαστεί.
      Όλα αυτά απαντούν στα ψεύδη με τα οποία προσπαθείτε να ξεγελάσετε τον ελληνικό λαό, ο οποίος όμως πολύ γρήγορα σας έμαθε και καθημερινά διαπιστώνει ότι η συντηρητική παράταξη στη χώρα μας είναι και αδέξια και πολύ δεξιά σε νοοτροπίες και πρακτικές. Παρά τα όσα ακούγονται από τα στελέχη της για εκσυγχρονισμό και άλλη αντίληψη, παραμένετε στα ίδια απαράδεκτα πρότυπα του παρελθόντος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό μόνο ακόμα, κύριε Πρόεδρε.
       Για όλα αυτά τα απαράδεκτα που καθημερινά μηχανεύεστε, πέρα και έξω από τις προσδοκίες του ελληνικού λαού, το ΠΑ.ΣΟ.Κ. απαντά ότι υπάρχει άλλος δρόμος, τον οποίο μαζί με τον ελληνικό λαό θα πορευτούμε πολύ γρήγορα, γιατί η ετυμηγορία του θα είναι καταλυτική για εσάς που συνειδητά τον εξαπατήσατε και τον κοροϊδέψατε. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
      ΕΜΜΝΟΥΗΛ ΣΤΡΑΤΑΚΗΣ: Τελειώνω, κύριε Πρόεδρε.
      Αυτός ο άλλος δρόμος, παρά το ότι λέτε ότι δεν σας κάνουμε προτάσεις, αν και είναι γνωστές, αλλά προσποιείστε πως τις αγνοείτε, μιλάει για την αλλαγή της σχέσης των άμεσων φόρων προς τους έμμεσους, για να ελαφρυνθούν τα χαμηλά εισοδήματα, μιλάει για μηδενική φορολόγηση των επιχειρήσεων για τα κέρδη που θα επενδύσουν αλλά και για την φορολόγηση, όπως ακριβώς για τα φυσικά πρόσωπα, για τα κέρδη που δεν επενδύονται. Ο άλλος δρόμος προτείνει 40% των πόρων του Δ΄ Κοινοτικού Πλαισίου Στήριξης να διατεθεί για την εκπαίδευση και τη δια βίου μόρφωση. Το ΠΑ.ΣΟ.Κ. προτείνει ακόμα την αύξηση των δαπανών για τις δημόσιες επενδύσεις και μέσω όλων αυτών να καταπολεμηθεί η ανεργία.
      Εμείς, κύριε Πρόεδρε, όπως απαιτεί η μεγάλη πλειοψηφία του ελληνικού λαού που στενάζει από τις επιλογές σας καταψηφίζουμε τον Προϋπολογισμό του 2006.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, πρέπει να πω εις απάντηση του προηγούμενου ομιλητή ότι θα περάσουν πολλά χρόνια ακόμη μέχρι ο ελληνικός λαός να οδεύσει πλάι σας ξανά, γιατί, πράγματι, εσείς τον πρήξατε –να το πω στην ελληνική καθομιλουμένη- με τα ψέματα και με την κοροϊδία.
      Κυρίες και κύριοι συνάδελφοι, η ψήφιση του Προϋπολογισμού του κράτους είναι μετά την παροχή ψήφου εμπιστοσύνης σε κάθε νέα κυβέρνηση η κορυφαία πολιτική πράξη του Εθνικού Κοινοβουλίου. Είναι η πράξη με την οποία αναβαπτίζεται πολιτικά η Κυβέρνηση και λαμβάνει την ρητή και σαφή εντολή να συνεχίσει την υλοποίηση των προγραμματικών δηλώσεων στην εφαρμογή του κυβερνητικού της προγράμματος. Γιατί κακά τα ψέματα μια κυβέρνηση κρίνεται για τις επιδόσεις της στην οικονομική και δημοσιονομική διαχείριση.
      Με μεγάλη έκπληξη βλέπω εδώ μέσα, σ’ αυτόν τον ιερό χώρο, ανθρώπους που επί είκοσι χρόνια, άλλος λίγο άλλος πολύ, είχαν στα χέρια τους τις τύχες αυτού του Τόπου. Τους βλέπω και τους ακούω να επιτίθενται με δριμύτητα στην Κυβέρνηση σε μια προσπάθεια ακύρωσης της πολιτικής της τους είκοσι πρώτους μήνες της διακυβέρνησής της. Είναι η πρώτη φορά μετά από πάρα πολλά χρόνια που η Βουλή συζητά έναν Προϋπολογισμό, που δεν θα μπορέσει να εκτελεστεί. Είναι η πρώτη φορά που ένας Προϋπολογισμός βασίζεται σε τόσο σαθρές βάσεις με πλήρη δημοσιονομικό εκτροχιασμό στην οικονομική διαχείριση του τρέχοντος έτους. 
      Μήπως σας θυμίζουν κάτι αυτά τα λόγια; Είναι λόγια του Αρχηγού της Αξιωματικής Αντιπολίτευσης από την περσινή ομιλία του για τον προϋπολογισμό του 2005. Θέλετε να ακούσετε και άλλα; Έλεγε ο Αρχηγός σας ότι δεν είναι μόνο αντιαναπτυξιακός και αντικοινωνικός αλλά είναι και ένας εικονικός και πλαστός προϋπολογισμός. 
      Θέλετε τώρα να ακούσετε για ανάπτυξη; Ο ρυθμός ανάπτυξης το 2005 ανήλθε στο 3,6% χωρίς ολυμπιακά έργα και παρά τη ραγδαία αύξηση της τιμής του πετρελαίου και τη γενικότερη διεθνή συγκυρία που χαρακτηρίζεται από μακρά ύφεση. Θέλετε και άλλα; Χάρη στο νέο αναπτυξιακό νόμο έχουν υποβληθεί στις περιφέρειες και στο Υπουργείο Οικονομίας αρκετές εκατοντάδες νέα επενδυτικά σχέδια ύψους δισεκατομμυρίων ευρώ. Έχοντας ήδη εγκριθεί από αυτά πάνω από τριακόσια, ύψους πολλών εκατομμυρίων ευρώ πέραν των άλλων θα προσφέρουν μερικές χιλιάδες νέες θέσεις εργασίας. Αυτό θα πει ανάπτυξη. Αυτό αποδεικνύει πόσο αξιόπιστα και σοβαρά ήταν αυτά που έλεγε ο Αρχηγός σας πέρυσι και παπαγαλίζετε και εσείς σήμερα. 
      Το 2005 οι δαπάνες του Προγράμματος Δημοσίων Επενδύσεων αυξήθηκαν στον τομέα της γεωργίας κατά 34,53%. Στον τουρισμό 41,52% και στον τομέα της υγείας πρόνοιας κατά 62,5%. Παρά περί του αντιθέτου θρυλούμενα για το 2006 δεν υπάρχει μείωση του Προγράμματος Δημοσίων Επενδύσεων, αλλά αντιθέτως αύξηση 9,1%. Συνεπώς η αύξηση του 9,1% θα έχει άμεσο θετικό αντίκτυπο στην ελληνική επαρχία καθώς αυξάνονται οι δαπάνες κατά 39,8% για χρηματοδότηση έργων της περιφέρειας. Αυτή, λοιπόν, είναι η εγκατάλειψη της περιφέρειας που καταγγέλλετε; 
      Ειδικά για την περιφέρεια Κρήτης οι πιστώσεις που προβλέπονται στο Πρόγραμμα Δημοσίων Επενδύσεων για περιφερειακά προγράμματα ανέρχονται σε 132.000.000 ευρώ έναντι 103.000.000 που προβλεπόντουσαν το 2005. Όσον αφορά τις πιστώσεις του τακτικού Προϋπολογισμού για την περιφέρεια Κρήτης που τόσα πολλά ψεύδη ειπώθηκαν για το 2006 προβλέπονται 50.244.770 ευρώ έναντι 27.626.000 ευρώ του 2005. 
      (Θόρυβος στην Αίθουσα)
      Είναι σχεδόν υπερδιπλάσια. Και θα παρακαλέσω τον κ. Καρχιμάκη να σταματήσει να με διακόπτει για να μην του πω ό,τι του είπα στο Ρέθυμνο.
      ΑΓΓΕΛΟΣ ΤΖΕΚΗΣ: Δηλαδή;
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αυτό αφορά εμένα και τον κ. Καρχιμάκη. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μην κάνουμε ενδοκρητικό πόλεμο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Από αυτά τα 36.000.000 αποδίδονται στο Νομό Ηρακλείου έναντι 23.000.000 το 2005. Στο σημείο αυτό οφείλω, κύριε Υπουργέ της οικονομίας, χωρίς διάθεση λαϊκισμού να τονίσω και να επισημάνω ότι η Κρήτη μας αξίζει ακόμη περισσότερα από αυτά που τις δίνετε καθώς παρουσιάζεται πρωταθλήτρια στη συμμετοχή της στην αύξηση των εσόδων του κράτους από τη φορολογία με 216.000.000 ευρώ. 
      Η αύξηση ήταν 16% της εφορίας της Κρήτης από έσοδα μέχρι το Σεπτέμβριο του 2005. 
      Η βαριά βιομηχανία της χώρας, ο τουρισμός, παρουσίασε εντυπωσιακή ανάκαμψη. Η επανίδρυση του Υπουργείου Τουριστικής Ανάπτυξης, η ουσιαστική αναβάθμιση του Ε.Ο.Τ. και η συστηματική και εντυπωσιακή διαφημιστική προβολή της χώρας στο εξωτερικό αύξησε ποσοστιαίως τις αφίξεις τουριστών κατά διψήφιο αριθμό, κύριε Σγουρίδη.
      Σύμφωνα με τα στοιχεία της Τράπεζας της Ελλάδος οι ακαθάριστες εισπράξεις από τουριστικές υπηρεσίες αυξήθηκαν κατά 6,1% σε σχέση με την περσινή ολυμπιακή χρονιά. Όλα αυτά ήταν αποτέλεσμα ενός στρατηγικού σχεδιασμού πρωτόγνωρου για τα ελληνικά δεδομένα. Για το 2006 προβλέπεται περαιτέρω αύξηση των πιστώσεων του Υπουργείου Τουριστικής Ανάπτυξης κατά 7,5%. 
      Στον τομέα της Γεωργίας το 2005 επισπεύσθηκαν οι καταβολές των επιδοτήσεων από τον Ο.Π.Ε.Κ.Ε.Π.Ε. και των αποζημιώσεων από τον ΕΛ.Γ.Α.. Εμείς, η Κυβέρνησή μας πλήρωσε ζημιές στην Κρήτη, συγκεκριμένα στο Τυμπάκι από Π.Σ.Ε.Α. και ΕΛ.Γ.Α. από καταστροφές του 2002.
      Οι εξαγωγές αγροτικών προϊόντων αυξήθηκαν κατά 17,5% ενώ σημειώθηκε μείωση των εισαγωγών κατά 4,7%. 
      Εξαγγέλθηκε δέσμη μέτρων ενίσχυσης των νέων αγροτών αλλά και της αγροτικής παραγωγής συνολικά που συνίσταται σε δυνατότητα χορήγησης άτοκων βραχυπρόθεσμων δανείων για την κάλυψη λειτουργικών εξόδων των νέων αγροτών, καθώς και μεσοπρόθεσμων δανείων για την αγορά γης και αγροτικών εγκαταστάσεων και για την προμήθεια πάγιου εξοπλισμού και γεωργικών εργαλείων. Ακόμα σε ειδικά μέτρα για την ενίσχυση και επιτάχυνση των αναδασμών, στην παροχή οικονομικών, φορολογικών και αναπτυξιακών κινήτρων προς τις καθημαγμένες από τις πολιτικές του παρελθόντος συνεταιριστικές οργανώσεις ώστε να μπορέσουν και πάλι να καταστούν βιώσιμες και αποτελεσματικές προς όφελος του Έλληνα αγρότη.
      Εισάγεται ο νέος θεσμός των Κέντρων Αγροτικής Ανάπτυξης με στόχο να βρεθεί ο γεωπόνος κοντά στον αγρότη. Με λίγα λόγια να αποκτήσουμε γεωπόνους με γαλότσες και όχι απλούς γραφειοκράτες και διεκπεραιωτές υποθέσεων από τα γραφεία. Αυτό θα κάνει η Κυβέρνησή μας και παράλληλα θα φέρει και τους αγροφύλακες. Ακούω συνέχεια να μιλάτε για τους αγροφύλακες. Κατά πάσα πιθανότητα δεν βγαίνετε στην ύπαιθρο, δεν ακούτε την απαίτηση του αγρότη πως θέλει ξανά τον αγροφύλακα στο χωριό. Μάλλον κάθεστε στα σπίτια σας. 
      Για το 2006 προβλέπετε αύξηση των πιστώσεων του Υπουργείου Αγροτικής Ανάπτυξης κατά 8,8% και αύξηση στις επιδοτήσεις γεωργίας κατά 5,9%.
      Εμείς, κυρίες και κύριοι συνάδελφοι της Αντιπολίτευσης, αναγνωρίζουμε τα προβλήματα που υπάρχουν στον τόπο. Δεν τα κρύβουμε κάτω από το χαλί. Ο ελληνικός λαός γνωρίζει ότι αυτά είναι προβλήματα και βάρη που εσείς μας κληρονομήσατε. Δεν πλαστογραφήσαμε εμείς τα οικονομικά δεδομένα της χώρας όπως με περισσή κουτοπονηριά πράξατε εσείς, εξαπατώντας τότε τον ελληνικό λαό. 
      Εμείς δεν φτάσαμε το δημόσιο χρέος από 25% του Α.Ε.Π., που ήταν το 1980, στο 110% που μας παραδώσατε εσείς, ούτε την ανεργία στο 11% ούτε το δημόσιο έλλειμμα στο 6,6%. 
      Είναι βέβαιο ότι η νέα Κυβέρνηση προχωράει με τόλμη σε βαθιές τομές και στις μεταρρυθμίσεις που έχει ανάγκη ο τόπος. 
      Δεν θα σας ζητήσω βέβαια να υπερψηφίσετε τον Προϋπολογισμό της Κυβέρνησης. Κάτι τέτοιο θα ξεπερνούσε τα όρια κάθε φαντασίας. Σας ζητώ όμως να αναλογιστείτε τις ευθύνες σας έστω και τώρα και να ζητήσετε και μια συγγνώμη από τον ελληνικό λαό αντί να ζητάτε και τα ρέστα από πάνω. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπαντουβά.
      Ο κ. Κοσιώνης έχει το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, θα ήθελα να προσεγγίσω από μια άλλη πλευρά έναν τομέα, που παρουσίασε πολύ αναλυτικά και με αριθμούς και με προτάσεις ο ειδικός εισηγητής μας, του κόμματός μας, τον τομέα υγείας και πρόνοιας. Αν συγκρίνουμε τους διάφορους τομείς της δημόσιας ζωής που έχουν και μια αντιστοιχία με αντίστοιχα Υπουργεία θα διαπιστώσει κανείς ότι ίσως δεν υπάρχει κανένας άλλος τομέας που να έχει τέτοια πολυπλοκότητα παραγόντων που να συνδυάζονται με άλλους τομείς. 
      Για παράδειγμα, Υ.ΠΕ.ΧΩ.Δ.Ε., ΠΕ, περιβάλλον -γνωρίζουμε σε ποια κατάσταση είναι το περιβάλλον και πού πηγαίνει- ΔΕ δημόσια έργα, υπ. Μεταφορών, συγκοινωνιακό πρόβλημα, ρύπανση του περιβάλλοντος –δηλαδή ατμοσφαιρική ρύπανση- τροχαία ατυχήματα, αναπηρίες, νεκροί, υπ. Απασχόλησης –όχι εργασίας- απασχολησιμότητα κ.λπ., προβλήματα κοινωνικού χαρακτήρα, ψυχολογικά προβλήματα που δημιουργούνται και φυσικά υπ. Οικονομικών από τα οποία εξαρτάται κατά κύριο λόγο.  
      Αυτό σημαίνει, λοιπόν, ότι η παροχή περίθαλψης στον ελληνικό λαό αποτελεί ένα σημαντικό, μεγάλο δείγμα της πολιτικής του συστήματος και της εκάστοτε κυβερνήσεως, κάθε φορά.
      Αυτός ο τομέας, λοιπόν, που θα έπρεπε κανονικά να καλύπτει τις ανάγκες του ανθρώπινου δυναμικού της χώρας από πλευράς υγείας και ζωής, από την αναπαραγωγή του μέχρι τα βαθιά γεράματα, τι κάνει; 
      Εδώ, θα κάνω μια μικρή παρένθεση. Αντί για τον όρο «ανθρώπινο δυναμικό», θα μπορούσε να χρησιμοποιήσει κανείς τον όρο «παραγωγικό δυναμικό» μέσα στα πλαίσια του καπιταλιστικού συστήματος. Τι μου ήρθε και ανέφερα τώρα τον όρο «καπιταλιστικό σύστημα», αφού πρόκειται για μία λέξη, η οποία έχει διαγραφεί τελείως από το λεξικό πρώην επαναστατών; Έχει διαγραφεί τελείως! 
      Θα έπρεπε, λοιπόν, θεωρητικά μέσα στα πλαίσια του καπιταλιστικού συστήματος να προσφέρεται παροχή περίθαλψης στον ελληνικό λαό, στον εργαζόμενο για να μπορεί να τον «ξεζουμίζει» καλύτερα, για να μπορεί να τον εκμεταλλεύεται, για να αποκτά μεγάλα κέρδη το κεφάλαιο. Όμως, ούτε αυτό το κάνει! 
      Για να δούμε, λοιπόν, πώς λειτουργεί αυτό το σύστημα παροχής περίθαλψης στον ελληνικό λαό, για το πολυτιμότερο αγαθό, όπως έλεγαν πριν από λίγα χρόνια, το οποίο έχει καλμάρει τώρα και αυτό. Πώς αντιμετωπίζει το σύστημα αυτό το πολύτιμο αγαθό; Το θέμα της υγείας και της πρόνοιας το έχει κάνει εμπόρευμα με στόχο το κέρδος, κάτι που είναι αποδεδειγμένο. Είναι έτσι ή δεν είναι; Είναι μέσα στα πλαίσια της ελεύθερης αγοράς και έχει σχέση και με εκείνο που ψηφίστηκε με τη Συνθήκη του Μάαστριχτ και από μερικούς που έλεγαν «ναι» στη Συνθήκη του Μάαστριχτ και τώρα φέρνουν δήθεν κάποιες διαφωνίες σε επιμέρους θέματα.
      Τα στοιχεία είναι πάρα πολύ συγκεκριμένα. Μετά τα μέσα της δεκαετίας του ’80 παρουσιάστηκε μία τεράστια στροφή του μεγάλου επενδυτικού κεφαλαίου σε δύο τομείς. Τον πολιτισμό και την υγεία. Όσον αφορά τον πολιτισμό, ξέρουμε τι έχουν κερδίσει οι μεγαλοεπιχειρηματίες από αυτό το πράγμα, χωρίς ο απλός λαός να έχει κερδίσει τίποτα. Όσον αφορά την υγεία έγιναν τεράστιες επενδύσεις.
      Όμως το μεγάλο κεφάλαιο, αγαπητοί συνάδελφοι, για να κάνει επενδύσεις, πρέπει να του κάνει παραχωρήσεις το σύστημα και το δημόσιο, το Ε.Σ.Υ., αυτό που λέγεται «δημόσιο σύστημα υγείας». 
      Υπενθυμίζω κάτι, γιατί σήμερα ακούστηκαν κάποιες αντιμαχίες και φαίνεται κάποιοι να έχουν μία επιλεκτική μνήμη. Ο ν. 1397 που είχε ψηφιστεί τότε για το Ε.Σ.Υ. προέβλεπε τρία πράγματα: Κέντρα υγείας, νοσοκομεία, γιατρούς πλήρους και αποκλειστικής απασχόλησης. Στην εισηγητική έκθεση έκανε μια εισαγωγή για ορισμένα πράγματα που θα γινόντουσαν. Υπήρξε, όμως, μια σαφής διαφορά. Ενώ η εισηγητική έκθεση έλεγε ότι το κράτος έχει την αποκλειστική ευθύνη παροχής περίθαλψης στον ελληνικό λαό, το νομοσχέδιο που ήλθε και ψηφίστηκε τότε έλεγε ότι έχει την ευθύνη. Καταλαβαίνετε, λοιπόν, τώρα τι τεράστιο ρόλο παίζει η αλλαγή των λέξεων!
      Άρα, λοιπόν, το ιδιωτικό κεφάλαιο άρχισε να βλέπει τις παραχωρήσεις που δινόντουσαν από το σύστημα και το δημόσιο σύστημα υγείας, έκανε εκείνες τις επενδύσεις και προέκυψαν εκείνα τα πασίγνωστα μεγαθήρια, τα οποία ήταν τα «νέα τζάκια» εκείνης της εποχής και στον πολιτισμό και στο θέμα της υγείας. 
      Όσον αφορά τα κέρδη (δεν είναι καταγεγραμμένα) από το 1997 μέχρι το 2004 (βάσει ερευνών του Κομμουνιστικού Κόμματος) είχαμε αύξηση των κερδών του ιδιωτικού κεφαλαίου κατά 134,2%, στον τομέα αυτό.
      Κερδοφόρος, όμως, δεν είναι μόνο ο ιδιωτικός αλλά και ο δημόσιος τομέας. Τον πρώτο χρόνο εφαρμογής των απογευματινών ιατρείων –δεν θυμάμαι ποια κυβέρνηση ήταν τότε που τα εφάρμοσε!- επισκέφθηκαν τα απογευματινά ιατρεία διακόσιες δέκα χιλιάδες Έλληνες.
      Πλήρωσαν από την τσέπη τους 7,4 δισεκατομμύρια δραχμές. Είναι αυτό που έχει βγει από έρευνες, που είναι το 47% των δαπανών από την τσέπη του απλού εργαζόμενου Έλληνα πολίτη. Είναι πανευρωπαϊκό ρεκόρ, μια και διάφοροι λένε για την Ευρώπη που θα μας σώσει. 
      Αυτά τα τεράστια κέρδη γίνονται την ίδια ώρα που το Ακαθάριστο Εθνικό Προϊόν είχε αύξηση από 3,8% στο 4,2%,  συγχρόνως όμως με δυόμισι εκατομμύρια Έλληνες κάτω από το όριο της φτώχειας, χωρίς να μας λέει, ακριβώς, η έρευνα πόσοι ήταν στο όριο της φτώχειας.
      Η ανεργία έχει αυξηθεί. Υπάρχει καθήλωση μισθών. Έχουμε και δύο κοινωνικά προβλήματα. Πώς όμως αντιμετωπίζονται; Είναι το θέμα της υπογεννητικότητας, που οφείλεται κατά κύριο λόγο στην υπογονιμότητα και  υπάρχουν και  συγκεκριμένοι περιβαλλοντικοί, οικονομικοί, ψυχολογικοί λόγοι κ.α.
      Έχουμε αύξηση νοσηρότητας σε διάφορους τομείς. Παραδείγματος χάρη, έχει αποδειχθεί ότι ο καρκίνος στις αγροτικές περιοχές έχει ξεπεράσει σε ποσοστό τον καρκίνο των μεγάλων αστικών κέντρων. Είναι αυτό που έλεγαν πολλοί συνάδελφοι εδώ μέσα ότι καπνίζουν περισσότερο στις αγροτικές περιοχές; Φυτοφάρμακα, αγαπητοί συνάδελφοι! Ποιος θα τολμήσει να τα βάλει με τα φυτοφάρμακα, που έχουν σχέση και με τις μεγάλες φαρμακευτικές εταιρείες, που παράγουν –σημειωτέον- φάρμακα και για τον άνθρωπο και για το ζωικό και για το φυτικό βασίλειο.
      Μέχρι πρότινος, τουλάχιστον, έχουμε μία ιδεολογική συμφωνία μεταξύ του συστήματος και του μεγάλου κεφαλαίου στην εμπορευματοποίηση της υγείας. Λέω «μέχρι πρότινος», γιατί από εδώ και πέρα θα πηγαίνει και νομοθετικά στη σύμπραξη δημόσιου και ιδιωτικού τομέα. Άρχισε από τις Μ.Ε.Θ. με απόλυτη συμφωνία της Αξιωματικής Αντιπολίτευσης και της Κυβέρνησης, όταν συζητούσαμε το αντίστοιχο νομοσχέδιο, και θα πάει στα νοσοκομεία, όπου θα κατασκευάζονται μαζί. Έχει ακουστεί πώς θα γίνεται η απόσβεση. Θα γίνεται απ’ όλους τους τομείς λειτουργίας των νοσοκομείων, εκτός από το νοσηλευτικό τομέα. Αν είναι δυνατόν αυτό να γίνεται! 
      Εδώ και τα κυλικεία επιδρούν στον τρόπο με τον οποίο λειτουργεί ο δημόσιος τομέας, το νοσηλευτικό τμήμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου αφήσετε και μένα λίγο περισσότερο χρόνο, κύριε Πρόεδρε.
      Αυτή η σύμπραξη, βέβαια, δημόσιου και ιδιωτικού τομέα έχει αρχίσει πολύ πιο μπροστά, το 2002-2003 επί ΠΑ.ΣΟ.Κ. Παραδείγματος χάρη, ανάθεση σε ιδιώτες και σε ασφαλιστικές εταιρείες της καθαριότητας, της φύλαξης, της τροφοδοσίας των νοσοκομείων. Ακούστε τη διατύπωση, που την ξέρουν πολλοί συνάδελφοι: «Έστω και αν το κόστος ανάθεσης σε ιδιώτες υπερβαίνει το κόστος που θα είχε, εάν το έκανε ο δημόσιος τομέας». Αναφέρω, χαρακτηριστικά, το ίδρυμα Παπαγεωργίου με ιδιωτικοοικονομικά κριτήρια κ.λπ. Τώρα τα κονδύλια που δίνονται είναι μηδαμινά. Δεν πρόκειται να προσφέρουν τίποτα. 
      Ήθελα να τελειώσω, κύριε Πρόεδρε, με το εξής, γιατί δεν με παίρνει ο χρόνος. Ο τομέας όπου η κατάσταση έχει ξεπεράσει, πραγματικά, τα όρια της εξαθλίωσης, είναι ο τομέας της πρόνοιας. Υπάρχει μία συγκεκριμένη αλλαγή. Πρόνοια σημαίνει προλαμβάνω, προνοώ. Για το θέμα των αναπήρων γενικά και των ατόμων με ειδικές ανάγκες έγινε «φροντίδα» επί ΠΑ.ΣΟ.Κ. και τώρα, επί Νέας Δημοκρατίας, έγινε «αλληλεγγύη». Και το αρμόδιο Υπουργείο έδειξε αλληλεγγύη, που σημαίνει ότι οι κοινωνίες είναι αλληλέγγυες, δηλαδή μη κυβερνητικές οργανώσεις που αποκομίζουν τεράστια οφέλη.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κοσιώνη, σας παρακαλώ ολοκληρώστε.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Θα μπορούσε κανείς σ’ αυτόν τον τομέα της πρόνοιας, που είναι πάρα πολύ ευαίσθητος, να πει ότι δεν χρειάζονται ψίχουλα. Ψυχούλα χρειάζεται! Τα χρήματα υπάρχουν.
      Η πρόταση η δική μας είναι υγεία και πρόνοια να είναι αποκλειστικά δημόσιος τομέας, χωρίς επιχειρηματική δραστηριότητα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσιώνη.
      Το λόγο έχει η κ. Κόρκα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, ο προϋπολογισμός του 2006 απεικονίζει την προσπάθεια της Κυβέρνησης Καραμανλή για την εφαρμογή της πολιτικής της, προκειμένου να επέλθει μία ήπια δημοσιονομική προσαρμογή με παράλληλη επίτευξη διαρθρωτικών μεταρρυθμίσεων για μία ισχυρή Ελλάδα. Η ήπια προσαρμογή παραμένει κύρια πολιτική επιλογή μας για την αντιμετώπιση των σοβαρών δημοσιονομικών προβλημάτων του παρελθόντος. Βασικό μέλημα είναι η δημιουργία συνθηκών σταθερότητας και εμπιστοσύνης στην ελληνική οικονομία. 
      Αυτόν το χρόνο που διανύουμε, με τη φορολογική μεταρρύθμιση, με τον επενδυτικό νόμο, τις αποκρατικοποιήσεις και με την απελευθέρωση των αγορών, επιδιώχθηκε και επιτεύχθηκε η αντιστροφή της αρνητικής πορείας της δημοσιονομικής κατάστασης της χώρας: υψηλοί ρυθμοί ανάπτυξης, αύξηση της απασχόλησης και ενίσχυση της κοινωνικής συνοχής. Βασικό γνώρισμα του Προϋπολογισμού του 2006 είναι η αξιοπιστία, η αποτελεσματικότητα και ο κοινωνικός χαρακτήρας, διότι, κυρίες και κύριοι συνάδελφοι, η Κυβέρνηση της Νέας Δημοκρατίας δεν συμμαχεί με συμφέροντα, σύμμαχός της είναι η διαφάνεια και η δημοσιονομική εξυγίανση. 
      Πολιτικές, όπως είναι η υπερεκτίμηση καταστάσεων, η υποεκτίμηση δαπανών, ο εξωραϊσμός με αλχημείες, η πλαστογράφηση της πραγματικής εικόνας της οικονομίας, είναι πολιτικές του παρελθόντος. 
      Η χρονιά που διανύουμε είναι κρίσιμη για την πορεία της οικονομίας μας, είναι η πρώτη χρονιά μετά τους Ολυμπιακούς Αγώνες, είναι η χρονιά που έγιναν μεγάλα βήματα για τον περιορισμό των ελλειμμάτων, τα οποία κληρονομήσαμε. Η πρόοδος που έχει συντελεστεί στον τομέα της οικονομίας είναι σημαντική, διότι σε μία δύσκολη συγκυρία, με δεδομένη τη στασιμότητα στην Ευρωζώνη και την άνοδο των τιμών του πετρελαίου καταφέραμε να μειώσουμε το δημόσιο χρέος παραπάνω από δύο ποσοστιαίες μονάδες, από 6,6 στο 4,3, χωρίς να θέσουμε σε κίνδυνο το ρυθμό ανάπτυξης, ο οποίος είναι αρκετά ικανοποιητικός, διπλάσιος από τον αντίστοιχο που υπάρχει στην Ευρωζώνη. Να μην ξεχάσουμε, λοιπόν, τη μείωση του δημόσιου χρέους. Και παρά την άσχημη δημοσιονομική κατάσταση, μειώθηκε η ανεργία, έσπασε το φράγμα του διψήφιου αριθμού στο 9,6% από το 11% που ήταν το 2004, με κάποια αύξηση των μισθών.
      Οι διαρθρωτικές αλλαγές, οι οποίες θα συμβάλουν στη δημοσιονομική εξυγίανση και ανάπτυξη, αποτελούν βασικό στόχο αυτής της Κυβέρνησης. Και αν τα δημόσια οικονομικά είχαν όλα αρνητικό πρόσημο για μία εικοσαετία, αυτό οφείλεται σε καταστάσεις και συνθήκες που δημιουργήθηκαν από προηγούμενες κυβερνήσεις, πριν από το Μάρτιο του 2004. Στους δεκατρείς από τους δεκαπέντε δείκτες ήμασταν τελευταίοι στην Ευρωπαϊκή Ένωση και στους δύο ήμασταν λίγο πριν από το τέλος. Ήταν πρώτιστο μέλημα των κυβερνήσεων του ΠΑ.ΣΟ.Κ. η προσπάθεια της ωραιοποίησης της πραγματικότητας, η δημιουργική λογιστική. Δική σας φιλοσοφία και  τακτική είναι ο μηδενισμός του έργου των είκοσι μηνών της Κυβέρνησης της Νέας Δημοκρατίας. 
      Ο Προϋπολογισμός του 2006 κινείται σε πλαίσια διαφάνειας και αξιοπιστίας. Επιπλέον, η προώθηση της ανταγωνιστικότητας, της ανάπτυξης, εν γένει της ελληνικής οικονομίας αποτελούν στόχους του. Συνεπώς, ενυπάρχει η απαραίτητη αποτελεσματικότητα που ενδείκνυται να εμπεριέχεται σε έναν προϋπολογισμό κράτους. 
      Τέλος, προωθείται η κοινωνική δικαιοσύνη και συμβάλλει ο Προϋπολογισμός του 2006 στην κοινωνική σύγκλιση.
      Θα ήθελα εν τάχει, μέσα στο λίγο χρόνο που έχω, να σταθώ σε μερικά μόνο σημεία του Προϋπολογισμού: μείωση του ελλείμματος, μείωση των φορολογικών συντελεστών, ανάπτυξη, επενδύσεις αυξημένες κατά 5,4%, εξαγωγές  αγαθών και υπηρεσιών -η ναυτιλία μας και ο τουρισμός πάνε καλά- εξαγωγές αγροτικών προϊόντων αυξημένες κατά 6,8%, μείωση της σπατάλης, αύξηση καθαρών εσόδων. Δηλαδή καταλήγουμε στο ότι  η Κυβέρνηση Καραμανλή τολμά και προχωρά σε μεταρρυθμίσεις. 
      Θέλω να σταθώ στην ουσιαστική τομή για τη μεταρρυθμιστική πρωτοβουλία που απετέλεσε το σχέδιο νόμου για τις Δ.Ε.Κ.Ο., που ψηφίστηκε, όπως και ο  νόμος για τις συμπράξεις των δημοσίων και ιδιωτικών έργων, διότι είναι πολιτική βούληση για ένα κράτος δικαίου να καταπολεμηθεί η γραφειοκρατία, να συγκρουστούμε με καθεστηκυίες νοοτροπίες, να περιοριστούν οι κρατικές σπατάλες, να νοικοκυρευτεί το κράτος. 
      Οι βασικές προτεραιότητες της οικονομικής πολιτικής του 2006 είναι η αποκατάσταση της δημοσιονομικής ισορροπίας, η εξασφάλιση μακροχρόνιας βιωσιμότητας των δημοσίων οικονομικών, η αύξηση της παραγωγικότητας, η βελτίωση του επιχειρηματικού περιβάλλοντος, η ενίσχυση του ανταγωνισμού, η αύξηση της απασχόλησης, η μείωση του κοινωνικού αποκλεισμού. 
      Στους άμεσους στόχους είπαμε ότι είναι η μείωση των ελλειμμάτων, ο περιορισμός του δημόσιου χρέους και η ενίσχυση της κοινωνικής συνοχής, καθώς και η ανάπτυξη της περιφέρειας αυτής της ξεχασμένης Ελλάδας τα προηγούμενα χρόνια. 
      Η Κυβέρνηση της Νέας Δημοκρατίας προχωρά δυναμικά και με εντατικούς ρυθμούς. Και αυτό αποδεικνύεται έμπρακτα και στην τελευταία επιτυχία του χειρισμού του Πρωθυπουργού Κωνσταντίνου Καραμανλή και της Κυβέρνησης κατά τη Σύνοδο Κορυφής στις Βρυξέλλες διότι, παρά το γεγονός ότι η διαπραγμάτευση ήταν πάρα πολύ δύσκολη λόγω κατ’ αρχήν της αύξησης του αριθμού των κρατών- μελών της Ευρωπαϊκής Ένωσης, αλλά και λόγω του ότι οι συνεισφέρουσες χώρες δεν δέχονταν προϋπολογισμό μεγαλύτερο του 1%, στάθηκε στο ύψος των περιστάσεων, στο ύψος των στόχων, και κατάφερε αυτά τα αποτελέσματα που έχουμε. Και όλα αυτά ήταν αποτελέσματα συνεχούς μάχης για τα συμφέροντα της χώρας μας, βαθιάς γνώσης των πραγμάτων, ανάπτυξης των καταλλήλων μεθόδων και συμμαχιών για την επίτευξη των συμφερόντων μας, καλής προετοιμασίας και φυσικά μίας ουσιαστικής επιχειρηματολογίας.
      Αναφορικά, το ποσό αυτό το οποίο αντιστοιχεί στη χώρα μας, που κατέληξε στα 20.101.000.000 ευρώ για το 2007-2013 παρά το γεγονός ότι συνολικά ο προϋπολογισμός της Ευρωπαϊκής Ένωσης μειώθηκε, η αναθεώρηση της Κ.Α.Π. που δεν θα γίνει πριν το 2013, η παράταση του χρόνου του ν+2 που γίνεται ν+3, το ποσό της χρηματοδότησης των προγραμμάτων από την Ευρωπαϊκή Ένωση που αυξήθηκε από 75% σε 85%. Αυτά τι σημαίνουν; Περισσότεροι πόροι για τον εθνικό μας προϋπολογισμό, συνεπώς υλοποίηση περισσότερων προγραμμάτων, συνεπώς μεγαλύτερο ενδιαφέρον για την ξεχασμένη περιφέρεια. Και όλα αυτά εν μέσω αμφισβητήσεων, εκ μέρους των συναδέλφων της Μείζονος Αντιπολίτευσης, για έλλειψη προετοιμασίας και για αδυναμία της ελληνικής Κυβέρνησης. Άλλες εποχές υπήρχε αδιαφορία, άλλες εποχές η απορροφητικότητα των κονδυλίων ήταν μηδενική. Η ελληνική Κυβέρνηση παίρνει εύσημα για την πρόοδό της στην πραγματική σύγκλιση από την Ευρωπαϊκή Επιτροπή. Μαζί με τη Γαλλία φέτος η Ελλάδα καταγράφει τις πιο καλές επιδόσεις σε επτά από τους δεκατέσσερις δείκτες ανταγωνιστικότητας. 
      Η Κυβέρνηση παράγει έργο, ουσιαστικό έργο, με σχέδιο και στρατηγική. Διότι στόχος μας είναι η αναπτυξιακή πορεία της χώρας μας, οι λύσεις στα προβλήματα του παρελθόντος. Ευθύνη και κύριο μέλημά μας είναι ένα κράτος αποτελεσματικό, δίκαιο, με δίκαιη κοινωνία, με περισσότερες ευκαιρίες. 
      Όπως είπαμε και προγραμματικά, όλα θα γίνουν μέσα στην τετραετία και θα προχωρήσουν οι μεταρρυθμίσεις, με τα καλύτερα δυνατά αποτελέσματα. Εντείνουμε τις προσπάθειές μας γιατί αντλούμε δύναμη από το γεγονός ότι η οικονομία βρίσκεται σ’ έναν καλό δρόμο. Συνεχίζεται η προσπάθεια. Πρέπει να κερδίσουμε το στοίχημα, διότι το οφείλουμε στον ελληνικό λαό και στις επόμενες γενιές.
      Φυσικά υπερψηφίζω τον Προϋπολογισμό του 2006.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Κόρκα. 
      Ο κ. Παπαχρήστος έχει το λόγο.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αγαπητοί συνάδελφοι, ακούγοντας τις εισηγήσεις των εισηγητών της Νέας Δημοκρατίας αισθάνθηκα μια λύπη, γιατί στην ουσία είναι εισηγήσεις που αποπροσανατολίζουν. Αποπροσανατολίζουν από τα ουσιαστικά προβλήματα, βλέπουν το δένδρο και χάνουν το δάσος. Γιατί είναι λυπηρό για τη χώρα μας να επανέρχεται η δημόσια συζήτηση στην μακροοικονομική σταθερότητα και στα ελλείμματα και όχι να ασχολούμαστε με την κατεύθυνση και τη δυναμική της ανάπτυξης, με τις κλαδικές και περιφερειακές πολιτικές, που αποτελούν την ουσιαστικότερη προϋπόθεση για την αντιμετώπιση των δημοσιονομικών προβλημάτων. Είναι δυστύχημα ότι η δημόσια συζήτηση επικεντρώνεται στα προβλήματα του κράτους, στα οικονομικά του κράτους, αντί για τα ουσιαστικά ζητήματα της ανάπτυξης της οικονομίας. 
      	Κύριοι συνάδελφοι, μας γυρίσατε πίσω. Το έλλειμμα που λογιστικά διογκώσατε με την απογραφή αρχίζει να γίνεται ένας «βρόγχος» για την ανάπτυξη της πραγματικής οικονομίας και πλέον υποτάσσεται το μέλλον της χώρας στο μέλλον του ελλείμματος αντί να υποτάσσεται το έλλειμμα στο μέλλον της ανάπτυξης. Έχετε προσανατολίσει το καράβι σε λάθος ρότα. 
      	Όμως, ούτε και αυτό το σοβαρό ζήτημα του ελλείμματος το αντιμετωπίζετε με τη δέουσα σοβαρότητα. Κανείς μας δεν ξέρει από μήνα σε μήνα ποιο είναι το πραγματικό έλλειμμα της οικονομίας. Η πρόβλεψη του προηγούμενου προϋπολογισμού ήταν 2,5%. Δύο μήνες μετά, το Πρόγραμμα Σταθερότητας και Ανάπτυξης που στείλατε στην Ευρωπαϊκή Ένωση το ανέβαζε στα 3,5%. Στο προσχέδιο που μας είχατε καταθέσει πριν από δύο μήνες είχε ανέβει στα 3,6% και στον Προϋπολογισμό που συζητάμε ανέβηκε στο 4,3%. 
      	Είναι δυνατό να παίζουμε μ’ όλα αυτά τα στοιχεία; Όμως, ακούγοντας το λόγο των εισηγητών, αισθάνθηκα ότι ζούμε σε ένα παραμύθι. Ήταν ένας «παραμυθιακός» λόγος. Είναι χαρακτηριστικό ότι ο κ. εισηγητής της Πλειοψηφίας πολύ λίγο αναφέρθηκε στον Προϋπολογισμό. Μάλιστα, από τις σαράντα σελίδες που είναι στα Πρακτικά, μόνο μισή σελίδα αναφερόταν στον κοινωνικό χαρακτήρα του Προϋπολογισμού και καταλαβαίνω γιατί γίνεται αυτό. 
      	Επιχειρήσατε τις προηγούμενες μέρες με ένα μπαράζ νομοσχεδίων να αποπροσανατολίσετε την προσοχή της κοινής γνώμης από τον Προϋπολογισμό. Θέλετε να αποπροσανατολίσετε από τα βασικά κλασικά ερωτήματα που αφορούν έναν οποιονδήποτε προϋπολογισμό, δηλαδή ποιος πληρώνει και πώς χρησιμοποιούνται αυτά τα χρήματα. 
      Στο ποιος πληρώνει απ’ αυτόν τον Προϋπολογισμό, τι γίνεται καθαρό σε όλους μας; Ότι έχουμε μία μετατόπιση από τους άμεσους φόρους στους έμμεσους φόρους. Έχουμε μία διόγκωση των έμμεσων φόρων κι εδώ ούτε και αυτούς τους έμμεσους φόρους που έχει πληρώσει ο Έλληνας πολίτης δεν καταφέρνετε λόγω ανικανότητας να τους συγκεντρώσετε. 
      Μεταβάλλετε τη σχέση ανάμεσα στη φορολογία φυσικών προσώπων και νομικών προσώπων. Τα φυσικά πρόσωπα στην πλειοψηφία τους κυρίως είναι εργαζόμενοι και αυτοαπασχολούμενοι. Σ’ αυτούς η φορολογία αυξάνεται κατά 9,2%, ενώ στα νομικά πρόσωπα, στις επιχειρήσεις, αυξάνεται με 4%. 
      	Ρωτάει ο κόσμος όταν διαβάζει καθημερινά τις εφημερίδες: Αύξηση των κερδών των τραπεζών κατά 80%. Δεν θα έπρεπε αυτό να είχε αντανάκλαση στη φορολογία; Και όμως, η φορολογία των επιχειρήσεων αυξάνεται κατά 4%. Είναι σκανδαλώδες, όταν τα εισοδήματα των μισθωτών και των αυτοαπασχολούμενων είναι στάσιμα και μειώνονται, την ίδια στιγμή που τα κέρδη των μεγάλων επιχειρήσεων εκτοξεύονται, να έχουμε μείωση της φορολογίας των νομικών προσώπων.
      	Όμως, πού χρησιμοποιούνται αυτά τα χρήματα που έχετε αποσπάσει από τον ελληνικό λαό; Μας λέτε ότι εξοικονομείτε τις δαπάνες και θα καταλάβαινα ότι αυτή η εξοικονόμηση θα έπρεπε να προέρχεται από τον περιορισμό της σπατάλης, τον περιορισμό των λειτουργικών εξόδων. Όμως, οι καταναλωτικές δαπάνες αντί να μειώνονται κατά 16% που προέβλεπε ο προϋπολογισμός του 2005, αυξήθηκαν κατά 7%, δηλαδή είχαμε αύξηση της σπατάλης. 
      Και εμείς εδώ στη Βουλή είμαστε μάρτυρες ότι με τα νομοσχέδια που περάσατε φτιάξατε διακόσιους είκοσι νέους οργανισμούς, τετρακόσιες νέες επιτροπές που στοιχίζουν πάνω από 100.000.000 ευρώ το χρόνο. 
      Πού περιορίζετε; Περιορίζετε σε εκείνο το κομμάτι που είναι το δυναμικό στοιχείο από τις δαπάνες που είναι οι δημόσιες επενδύσεις. Και εδώ μου ήρθε στο μυαλό αυτό που είπε ο κ. Καραμανλής, προεκλογικά, «τρέχοντας» πίσω από τη δήλωση του κυρίου Παπανδρέου, ότι αυτή η τετραετία θα είναι τετραετία της περιφέρειας. Είχε σπεύσει λοιπόν ο κ. Καραμανλής να δηλώσει ότι οι πόροι που διατίθενται για ολυμπιακά έργα θα αναπροσανατολιστούν στην περιφέρεια. Και τι βλέπουμε; Μείωση των κονδυλίων που πάνε στην περιφέρεια. 
      ‘Ερχεται ο κ. Αλογοσκούφης στην Επιτροπή, και τι μας λέει; «Η πολιτική μας στοχεύει στην ενίσχυση της περιφέρειας. Και πώς το κάνουμε αυτό; Μέσα από το περιφερειακό πρόγραμμα επενδύσεων που το αυξάνουμε από 930.000.000 ευρώ σε 1,3 δισεκατομμύρια ευρώ». Κάθομαι και διαβάζω. Απ’ αυτά το 1,15 δισεκατομμύρια ευρώ είναι για να πάει στη συγχρηματοδότηση των έργων του Γ΄ Κοινοτικού Πλαισίου Στήριξης. Άρα, μόνο 150.000.000 ευρώ μένουν για έργα από εθνικούς πόρους. Και μας είπε ακόμη στην επιτροπή, ο κ.Αλογοσκούφης. Σας διαβάζω: «Με τον νέο αναπτυξιακό νόμο έχουμε τριακόσια ογδόντα πέντε επενδυτικά σχέδια που θα δημιουργήσουν τριακόσιες σαράντα χιλιάδες νέες θέσεις εργασίας». Το καταθέτω αυτό στα Πρακτικά.
      (Στο σημείο αυτό ο Βουλευτής κ. Παπαχρήστος καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Και λέω, μπράβο, έτσι θα λυθεί το πρόβλημα! 
      Τελειώνω, κάνοντας μια αναφορά όσον αφορά το πρόγραμμα για την Ήπειρο. Είναι τριάντα ένα επενδυτικά σχέδια και μόλις εκατόν εφτά θέσεις εργασίας. Και εκεί που περίμενα –όπως μας είπε ο εισηγητής- να δημιουργούνται συνολικά τριακόσιες σαράντα χιλιάδες θέσεις εργασίας, ούτε καν τριάντα τέσσερις χιλιάδες ούτε καν τρεις χιλιάδες θέσεις εργασίας, παρά μόνον δυόμισι χιλιάδες θέσεις, δημιουργούνται. Αυτή είναι η ανάπτυξη που προβλέπετε. 
      (Χειροκροτήματα από την πτέρυγα  του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: ‘Εχετε την υπομονή κύριοι συνάδελφοι να ακούσετε τώρα λίγα πράγματα για την επαρχία για να πληροφορηθείτε.
      Κύριε Πρόεδρε, κυρίες και κύριοι συνάδελφοι, συζητούμε ένα νομοσχέδιο με καθαρά οικονομικό περιεχόμενο. Είναι γνωστό ότι στην οικονομία μιας οικογένειας, μιας επιχείρησης, πολύ περισσότερο ενός κράτους, είναι εύκολο να προκαλέσει κανείς μια ζημία. Εκείνο το οποίο είναι δύσκολο και χρονοβόρο είναι να αποκαταστήσει αυτή τη ζημιά και να προκαλέσει ανάκαμψη. Και αυτό το δύσκολο εγχείρημα προσπαθεί να φέρει εις πέρας η σημερινή Κυβέρνηση κτίζοντας πάνω στα οικονομικά ερείπια που παρέλαβε. Και θα το αποδείξω αμέσως μετά για να μην σπεύσουν ορισμένοι αγαπητοί συνάδελφοι να διαμαρτυρηθούν.
      Τα πρώτα αποτελέσματα αυτής της προσπάθειας μέσα στους πρώτους είκοσι ένα μήνες της νέας διακυβέρνησης διαψεύδουν όσους επιχαίροντας ήλπιζαν ή εύχονταν να αποτύχει η Κυβέρνηση και μάλιστα αγνοώντας, κατά τρόπο που δεν τους τιμά, ότι αυτοί προκάλεσαν τα προβλήματα. Διαψεύστηκαν όμως και οι ειδήμονες της Ευρωπαϊκής Ένωσης οι οποίοι με πολύ σκεπτικισμό είχαν αντιμετωπίσει τους κυβερνητικούς σχεδιασμούς. 
      Χωρίς οδυνηρά μέτρα, που συνήθως λαμβάνονται σε τέτοιες περιπτώσεις, η Κυβέρνηση πέτυχε τα πρώτα θετικά αποτελέσματα.
      Η συνεχώς αυξανόμενη προ του 2004 ανεργία μειώθηκε κατά 0,5%, έναν αριθμό που για να τον αξιολογήσουμε αντικειμενικά και δίκαια πρέπει να τον συνεκτιμήσουμε, λαμβάνοντας υπ΄ όψιν τον οργασμό των ολυμπιακών έργων, που παρατηρήθηκε ιδιαίτερα στο διάστημα 2001-2004.
      Επομένως, κάθε σύγκριση στους τομείς της ανεργίας, της αύξησης του Ακαθάριστου Εθνικού Προϊόντος, του ύψους των κρατικών εσόδων μεταξύ των ετών 2001 και 2004 και αντίστοιχα των είκοσι ενός μηνών της νέας διακυβέρνησης πρέπει να λαμβάνει σοβαρά υπ΄ όψιν την πραγματικότητα της οικονομικής κινητήριας δύναμης κατασκευής των ολυμπιακών έργων.
      Η Κυβέρνηση του Κωνσταντίνου Καραμανλή χρησιμοποίησε μία δυσάρεστη ίσως, αλλά απαραίτητη και τίμια μέθοδο. Κατέγραψε και αποκάλυψε την αλήθεια στον οικονομικό τομέα. Η απογραφή της πραγματικής οικονομικής κατάστασης της χώρας ήταν απαραίτητη, διότι για να λύσεις ένα πρόβλημα, πρέπει πρώτα να καταγράψεις τα πραγματικά δεδομένα του προβλήματος και να προχωρήσεις στην επίλυσή του.
      Ένας γιατρός για να μπορέσει να θεραπεύσει έναν ασθενή, θα πρέπει να έχει προηγουμένως μία λεπτομερή και κυρίως ειλικρινή –όσο κι αν είναι δυσάρεστη- διάγνωση.
      Αυτό, λοιπόν, έκανε ο Υπουργός Εθνικής Οικονομίας και η Κυβέρνηση. Αποκατέστησαν την πραγματική εικόνα της ελληνικής οικονομίας και προχώρησαν σε μέτρα ανάκαμψης. 
      Τη γενναία και ειλικρινή αυτή στάση της Κυβέρνησης του Κωνσταντίνου Καραμανλή εξετίμησαν και οι Έλληνες και οι ξένοι. 
      Προχθεσινή δημοσκόπηση, που δημοσιεύεται σήμερα στον Τύπο, αναφέρει ότι το 53,6% των Ελλήνων θεωρεί το ΠΑ.ΣΟ.Κ. υπεύθυνο για τη σημερινή οικονομική δυσκολία και την αποδίδει στην πολιτική που ακολούθησαν οι κυβερνήσεις των προηγουμένων -πριν το 2004- ετών, η οποία πολιτική μας οδήγησε στα σημερινά, δύσκολα προβλήματα, τα οποία αντιμετωπίζει η Κυβέρνηση. 
      Δηλαδή, αν λάβουμε υπ΄ όψιν μας τον αριθμό 53,6%, που καταλογίζει ευθύνες στις κυβερνήσεις του ΠΑ.ΣΟ.Κ., αυτό αποδεικνύει ότι και πολλοί ψηφοφόροι του ΠΑ.ΣΟ.Κ., όπως και των άλλων Κομμάτων, καταλογίζουν ευθύνη στις προηγούμενες κυβερνήσεις για τη σημερινή δυσκολία της οικονομίας.
      Στην ίδια δημοσκόπηση το 43% των Ελλήνων θεωρούν καταλληλότερο ως Πρωθυπουργό τον Κωνσταντίνο Καραμανλή έναντι του 24,2% για τον κ. Γεώργιο Παπανδρέου. Γι’ αυτό και παρά τις δυσκολίες που αντιμετωπίζουν σήμερα οι συμπατριώτες μας, επιμένουν να στηρίζουν με την προτίμησή τους την Κυβέρνηση της Νέας Δημοκρατίας με σταθερή διαφορά άνω του 2% έναντι του ΠΑ.ΣΟ.Κ., που ήδη και ως Αντιπολίτευση έχει απογοητεύσει τους οπαδούς και ψηφοφόρους του.
      Ας δούμε πιο συγκεκριμένα τι έπραξε η σημερινή νέα διακυβέρνηση. 
      Άρχισε –και είναι σε εξέλιξη- φιλόδοξο πρόγραμμα βελτίωσης της λειτουργίας του αναποτελεσματικού κρατικού μηχανισμού. Ο νέος νόμος για τις Δ.Ε.Κ.Ο. επικροτήθηκε από το 60% των συμπατριωτών μας -σύμφωνα με την ίδια δημοσκόπηση που προανέφερα- που σημαίνει ότι και πολλοί ψηφοφόροι όλων των άλλων κομμάτων, πλην της Νέας Δημοκρατίας, επικροτούν το νομοσχέδιο, τα μέτρα, την κατεύθυνση, στην οποία βαδίζει η Κυβέρνηση αναφορικά με τη βελτίωση της λειτουργίας του δημόσιου τομέα.
      Άκουσα πριν από λίγο συνάδελφο του ΠΑ.ΣΟ.Κ. να ομιλεί για συντηρητική ταξική πολιτική της Κυβέρνησης, αυτοαναγορευόμενος αυτός και το Κόμμα του στους μοναδικούς προοδευτικούς μέσα σε αυτήν την Αίθουσα.
      Ας δούμε τα γεγονότα. 
      Με σειρά μέτρων ή παραλείψεων, που ελέγχονται ήδη, οι προηγούμενες κυβερνήσεις επέτρεψαν αδικαιολόγητη αύξηση του κόστους των δημοσίων έργων και προμηθειών προς όφελος ολίγων. Είναι μέτρο προοδευτικό αυτό; Παρακίνησαν, ενεθάρρυναν και επιδότησαν μεταφορά ελληνικών επιχειρήσεων στα Βαλκάνια. Έτσι, μείωσαν το Ακαθάριστο Εθνικό Προϊόν, την παραγωγή του πλούτου στην Ελλάδα και αύξησαν την ανεργία. Είναι μέτρο προοδευτικό αυτό;
      Έχω εδώ και θα το καταθέσω για τα Πρακτικά αυτό το απαράδεκτο έντυπο. Είναι έκδοση της Ελληνικής Πρεσβείας στη Σόφια, Γραφείο Συμβούλου Οικονομικών και Εμπορικών Υποθέσεων, της 8ης Απριλίου του 2003. Με αυτό το έντυπο σε σειρά σεμιναρίων σε όλη τη Βόρεια Ελλάδα, μεταξύ των οποίων δυστυχώς και στο Εμπορικό και Βιομηχανικό Επιμελητήριο των Σερρών, ο τότε Υπουργός των Εξωτερικών δια των συνεργατών του παρακινούσε τους τελευταίους Έλληνες επιχειρηματίες που έμειναν και έδιναν δουλειά στη Βόρειο Ελλάδα, να φύγουν και να πάνε στη Βουλγαρία, με απαράδεκτα στοιχεία, προτροπές και αναφορές στα κέρδη του επαναπατρισμού των κεφαλαίων, στα δικαιώματα κυριότητας ξένων επενδυτών στη Βουλγαρία και άλλες διευκολύνσεις, μεταξύ των οποίων και μερικές συζητήσιμες, επιλήψιμες και ευκαιριακές που δίνονταν και δίνονται σε αυτές τις χώρες. 
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά το προαναφερθέν έντυπο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αποτέλεσμα; Στις Σέρρες, για τις οποίες έχω ιδίαν αντίληψη, αλλά και σε άλλους νομούς της περιοχής, όπως η Θράκη, που προανέφερε ο αγαπητός συνάδελφος, τέως Αντιπρόεδρος της Βουλής, η ανεργία κυμαίνεται γύρω στο 30% του πραγματικού ενεργού πληθυσμού. 
      Όλα αυτά είναι στοιχεία τα οποία εξηγούν πώς έφθασαν  σ’ αυτό το σημείο οι Έλληνες εναγωνίως να ζητούν εργασία και αποδεικνύουν τη δυσκολία της Κυβέρνησης να τους αποδώσει μέσα σε λίγο χρονικό διάστημα, αυτό το οποίο επιθυμούν και αξίζουν. 
      Όμως, η ικανότητα του Πρωθυπουργού και της Κυβερνήσεώς του, ικανότητα που απέδειξε προσωπικά ο Πρωθυπουργός με τη μάχη που έδωσε μόνος και κέρδισε προχθές στις Βρυξέλλες, μας κάνουν αισιόδοξους ότι  όλοι οι συμπατριώτες μας, οι εργαζόμενοι, οι άνεργοι, οι αγρότες, οι βιοτέχνες, οι συνταξιούχοι μπορούν να αισιοδοξούν και να εμπιστεύονται ότι μέχρι το τέλος αυτής της τετραετίας, όπως ήταν η προεκλογική εξαγγελία της Κυβερνήσεως, θα πραγματοποιηθούν όλα εκείνα τα οποία είχε επαγγελθεί η Κυβέρνηση και τα οποία οι συμπατριώτες μας πραγματικά αξίζουν. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΑΓΓΕΛΟΣ ΤΖΕΚΗΣ: Καλά τα στοιχεία, αλλά πείτε τα και στη Κυβέρνηση, γιατί μας παρουσιάζει μείωση της ανεργίας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χαϊτίδη. 
      Το λόγο έχει η κ. Μερεντίτη Αθανασία. 
      ΑΘΑΝΑΣΙΑ ΜΕΡΕΝΤΙΤΗ:  Ευχαριστώ, κύριε Πρόεδρε.
      Κύριοι συνάδελφοι, ο Προϋπολογισμός που συζητάμε σήμερα, θεωρώ ότι επιβεβαιώνει τον τίτλο που αξίζει στη διετία της Νέας Δημοκρατίας, «η μεγάλη απάτη», απάτη εις βάρος όλων των πολιτών, των προσδοκιών που καλλιεργήσατε σε εκατοντάδες χιλιάδες Έλληνες, των ελπίδων, υποσχόμενοι τα πάντα στους πάντες. Η ψήφισή του σηματοδοτεί την αρχή της αντίστροφης μέτρησης για την Κυβέρνησή σας, γιατί μπορεί να μη μιλούν -για να απαντήσω στον προηγούμενο συνάδελφο που είπε για τις δημοσκοπήσεις- ακόμα οι πολίτες, αλλά κατανοούν. 
      Εάν υποθέσουμε ότι το 2007 θα αλλάξει ριζικά απολύτως προς το καλύτερο η οικονομία, είναι δεδομένο ότι οι συνταξιούχοι και οι μισθωτοί δεν θα μπορέσουν να πληρώσουν τα εισοδήματα που έχασαν το 2005 και κυρίως και ακόμα περισσότερο αυτά που θα χάσουν το 2006. Μόνο μέσα στο 2006 κάθε Έλληνας και κάθε Ελληνίδα θα πληρώσει στο κράτος 350 ευρώ περισσότερα απ΄ όσα ήδη πληρώνει. Γι’ αυτό το ποσό των 350 ευρώ για κάθε Έλληνα κανένας –λυπάμαι που το λέω- συνάδελφος από τη Συμπολίτευση, δεν δίνει την προσοχή που χρειάζεται, γιατί αυτός ο αριθμός θα παίξει καθοριστικό ρόλο στο μέλλον της Κυβέρνησής σας. Πρόκειται για το κατά κεφαλήν κόστος, που προσθέτει στον ελληνικό λαό η οικονομική πολιτική της Νέας Δημοκρατίας. Πρόκειται για ένα κεφαλικό φόρο, χωρίς κανένα αντίκρισμα. 
      Ο Προϋπολογισμός που συζητάμε σήμερα, προβλέπει πολύ μικρές αυξήσεις σε μισθούς και συντάξεις, αλλά αυτές οι μικρές αυξήσεις συνοδεύονται από πολύ μεγαλύτερες ανατιμήσεις σε όλα τα προϊόντα και τις υπηρεσίες. Το 2004 η Νέα Δημοκρατία υποσχέθηκε ευημερία σε όλους, δηλαδή δεσμεύθηκε να αυξάνονται τα εισοδήματα περισσότερο απ’ ό,τι αυξάνονται οι τιμές στα προϊόντα. 
      Είκοσι δύο μήνες τώρα παρατηρούμε ότι συμβαίνει ακριβώς το αντίθετο. Ο πρώτος προϋπολογισμός που συζητήσαμε, ο περσινός, ήταν εκείνος που δεν εφαρμόστηκε ποτέ. 
      Θυμόμαστε ότι η Κυβέρνηση αναγκάστηκε να προχωρήσει στην αύξηση του Φ.Π.Α. για να μπορέσει στοιχειωδώς να εκπληρώσει τα όσα χρειαζόταν. Αυτή η φορολογική αύξηση ήταν η πρώτη χειροπιαστή απόδειξη της ανικανότητας της Κυβέρνησης να διαχειριστεί την οικονομία. Η αύξηση αυτή πέρασε στην κατανάλωση, ενίσχυσε την ακρίβεια, έπληξε άμεσα τους μισθωτούς και τους συνταξιούχους και έσπρωξε την οικονομία στον ολισθηρό δρόμο της ύφεσης. 
      Με την οικονομία να επιβραδύνεται σε όλους τους τομείς εκτός από του τουρισμού, έχουμε έσοδα λιγότερα από τα αναμενόμενα. Επικρατεί πλήρης σύγχυση για το πώς θα κλείσει ο προϋπολογισμός του 2005 και πλήρης αβεβαιότητα αν μπορέσει να εφαρμοστεί και αν γίνει δεκτός ο Προϋπολογισμός του 2006 από την Ευρωπαϊκή Επιτροπή. 
      Συζητούμε για δεύτερη χρονιά έναν προϋπολογισμό που κανείς δεν ξέρει αν και πώς θα εφαρμοστεί. Αντιθέτως η Κυβέρνηση αυξάνει τον Φ.Π.Α. Θα τον εφαρμόσει από 1.1.2006 και στα ακίνητα. Αυτό, όμως, θα οδηγήσει σε αύξηση της τιμής των ακινήτων και ως εκ τούτου σε μείωση της οικοδομικής δραστηριότητας και ως εκ τούτου επίσης σε μείωση των εσόδων. Αυτός είναι ένας ακόμη λόγος που ο Προϋπολογισμός του 2006 δεν θα μπορέσει να εκτελεστεί. Η Κυβέρνηση πιθανότατα θα αναγκαστεί να προβεί σε ακόμη μία αύξηση του Φ.Π.Α. Αυτή είναι η μόνη μεταρρύθμιση της Κυβέρνησής σας που θα την οδηγήσει στα άκρα και δεν είναι τίποτε άλλο για μας παρά μόνο μία μεταρρύθμιση της τσέπης του ελληνικού λαού. 
      Κάθε λογής φόροι διαρκώς αυξάνονται αυτά τα δύο χρόνια. Το οικονομικό επιτελείο της Κυβέρνησης είναι ένα πειραματικό εργαστήριο αφιερωμένο αποκλειστικά στην ανακάλυψη μεθόδων για την αύξηση των φορολογικών εσόδων. Είναι ενδιαφέρον, λοιπόν, να δούμε τι θα συμβεί μέσα στον επόμενο χρόνο και πώς θα βρεθούν τα 3,5 δισεκατομμύρια ευρώ. Γι’ αυτό είπα πιο πάνω ότι κάθε Έλληνας και Ελληνίδα θα πληρώσουν 350 ευρώ περισσότερο απ’ ό,τι πληρώνουν. 
      Γενικότερα θα έλεγα ότι η Κυβέρνησή σας χαρακτηρίζεται από συμπτώματα ανησυχητικής αμνησίας. Αρκεί ένα παράδειγμα γι’ αυτό: Υποσχεθήκατε εκτός των άλλων ότι θα αυξήσετε το εισόδημα των αγροτών. Και μάλιστα άκουσα χθες τον κ. Τσιτουρίδη, ενώ περίμενα πραγματικά να ζητήσει συγνώμη, να μιλάει για την ιδιαίτερη σχέση που δημιουργήσατε με τους αγρότες και ότι θα την ενισχύσετε. Αναφέρθηκε μάλιστα και στα πανωτόκια. Και αμέσως μου δημιουργήθηκε η εντύπωση ότι μάλλον αυτή η σχέση για την οποία επαίρεται ο κ. Τσιτουρίδης, είναι σχέση συνεχούς εξαπάτησης. Γιατί το λέω αυτό; Από το 2000 και μετά συνεχώς αυξάνεται το αγροτικό εισόδημα από 2% έως 3%. Αυτό δεν ήταν αρκετό για τους αγρότες. Πείστηκαν, άκουσαν τις εξαγγελίες και τις υποσχέσεις και στράφηκαν στη Νέα Δημοκρατία για καλύτερες μέρες. Όμως, το 2005 το αγροτικό εισόδημα υπολογίζεται ότι μειώθηκε 4%, παντού. 
      Θα έλεγα να τα επαναλάβει κάποιος από τους Βουλευτές της Νέας Δημοκρατίας, αυτά που είπε ο κ. Τσιτουρίδης, στη Θεσσαλία, όπου υπάρχει πλήρης απογοήτευση του αγροτικού κόσμου. 
      Πρώτη φορά ένα ολόκληρο κόμμα ξεχνά τόσο γρήγορα τόσες πολλές υποσχέσεις για έναν τόσο μεγάλο κλάδο. Η Κυβέρνηση χρησιμοποιεί την εκλογική δύναμη που της έδωσαν οι αγρότες για να κυβερνά τη χώρα σαν να μην υπάρχουν σ’ αυτή τη χώρα καθόλου αγρότες. Αυτό χαρακτηρίζει την πολιτική σας για τους αγρότες. 
      Υπάρχουν και άλλα θέματα που έχετε ξεχάσει τελείως. Είναι οι νέες θέσεις εργασίας που με τις φορολογικές επιβαρύνσεις, σε συνδυασμό με την ακρίβεια και την εισοδηματική στασιμότητα, δεν μπορεί να υπάρχουν τέτοιες δυνατότητες και ειδικά μετά τη μείωση των δημοσίων επενδύσεων, που είναι στα επίπεδα του 1996. 
      Ακόμη και η ανεργία είναι μία λέξη που σιγά-σιγά προσπαθείτε …
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Με ξεγέλασε ο χρόνος. 
      ΣΤΑΥΡΟΣ ΜΠΕΝΟΣ: Ως Θεσσαλός, κύριε Πρόεδρε, να δείξετε ανοχή.
      ΑΘΑΝΑΣΙΑ ΜΕΡΕΝΤΙΤΗ: Πάντοτε δείχνει, αλλά ευχαριστώ.	
      Ακόμα, λοιπόν, και η ανεργία είναι μία λέξη που σιγά-σιγά προσπαθείτε να την αφαιρέσετε από το λεξιλόγιό σας. Αν δε σημειώσουμε εδώ ότι ένας στους δύο Έλληνες εργάζεται, εγώ θέλω να πω επιγραμματικά ότι κάθε Έλληνας εργαζόμενος θα πληρώσει όχι 350 ευρώ, αλλά 700 ευρώ το χρόνο. Όταν περίπου ένας μισθός είναι 700 ευρώ σημαίνει, κύριοι συνάδελφοι της Νέας Δημοκρατίας, ότι η Κυβέρνησή σας θα κλέψει από τους Έλληνες έναν ολόκληρο μισθό. 
      Με αυτά τα δεδομένα, θεωρώ ότι είναι πλέον νομοτελειακό ότι οδηγείστε οριστικά προς την έξοδο, γιατί είστε μία Κυβέρνηση που βουλιάξατε και συνεχίζετε να βουλιάζετε στην αναξιοπιστία, στην ανικανότητα και στην αφερεγγυότητα.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Δεν χρειάστηκε ούτε η ανοχή της ιδίας περιφέρειας!
      Το λόγο έχει ο κ. Χριστοφιλογιάννης.
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Σε ένα πρόσφατο βιβλίο που είχατε την καλοσύνη να μου στείλετε, δικό σας βιβλίο, κύριε Πρόεδρε, αναφερόμενος σε έναν σοφό, γράφατε ότι η μόνη καταφυγή για αυτούς που αρέσκονται στο ψέμα είναι το θράσος. Αυτό μου θυμίζει την ομιλία των τελευταίων ομιλητών της Αξιωματικής Αντιπολίτευσης.
      Κυρίες και κύριοι συνάδελφοι, τα έτη 2005 και 2006 παρουσιάζουν για την οικονομία μας εξόχως δυσμενείς ιδιαιτερότητες. Είναι τα δύο πρώτα έτη μετά την Ολυμπιάδα του 2004, του έτους δηλαδή κατά το οποίο ο οργασμός της κατασκευής ολυμπιακών έργων είχε προσωρινά θετική επίπτωση στην απασχόληση, στο ύψος των δημοσίων επενδύσεων και στο ρυθμό ανάπτυξης. Τα δύο αυτά έτη είναι τα έτη, στα οποία ξεκίνησαν και θα συνεχιστούν οι απαραίτητες μεταρρυθμίσεις που εκσυγχρονίζουν την οικονομία μας και βελτιώνουν τη διεθνή ανταγωνιστικότητά μας. Είναι τα πρώτα κρίσιμα έτη, στη διάρκεια των οποίων οφείλουμε να αντιμετωπίσουμε δραστικά τα ελλείμματα και το χρέος που μας κληροδοτήθηκε από τους προκατόχους μας. 
      Παράλληλα, η διεθνής συγκυρία υπήρξε εντόνως αρνητική για την επίτευξη των στόχων μας, λόγω της στασιμότητας των οικονομιών της Ευρωζώνης και της αλματώδους αύξησης των διεθνών τιμών του πετρελαίου, από το οποίο -ως γνωστόν- εξαρτάται σε πολύ υψηλό βαθμό η ενεργειακή επάρκεια της χώρας μας.
      Για την αντιμετώπιση των προβλημάτων επιλέξαμε την ήπια δημοσιονομική προσαρμογή, παρά τις αντίθετες συστάσεις που καθημερινά έρχονταν τόσο από το εσωτερικό όσο και από το εξωτερικό. Ιδιαίτερα δε εδώ στη Βουλή, χαιρέκακες φωνές από το χώρο της Αντιπολίτευσης προέβλεπαν φορολογικές επιδρομές στο εισόδημα των Ελλήνων, επιδείνωση των δεικτών της οικονομίας μας, χρεοκοπία της πολιτικής μας. Οι κασσάνδρες διαψεύστηκαν και ήδη έχουμε ορατά τα πρώτα θετικά αποτελέσματα της πολιτικής της ήπιας προσαρμογής. 
      Επιτυγχάνεται ήδη αυτό που για την Αντιπολίτευση θεωρείτο αντίθετο. Ο περιορισμός του ελλείμματος στο ύψος που προβλέπεται από το αναθεωρημένο πρόγραμμα σταθερότητας και ανάπτυξης, η μείωση του χρέους της Γενικής Κυβέρνησης, η διατήρηση υψηλού ρυθμού ανάπτυξης στο διπλάσιο και πλέον του μέσου όρου της Ευρωπαϊκής Ένωσης, η μείωση της ανεργίας, η συγκράτηση του πληθωρισμού και η αύξηση των μισθών και των συντάξεων πάνω από τον τρέχοντα πληθωρισμό, καθώς και η ενίσχυση των ευάλωτων και ευπαθών κοινωνικών ομάδων είναι οι πρώτες αναμφισβήτητες πανθομολογούμενες επιτυχίες της Κυβέρνησής μας. 
      Παρά τη δυσμενή συγκυρία, η προοπτική της ελληνικής οικονομίας εμφανίζεται ευοίωνη και οι αταλάντευτοι στόχοι της πολιτικής Καραμανλή για μείωση του ελλείμματος κάτω από το 3%, για δραστικό περιορισμό του δημόσιου χρέους και για ενίσχυση της κοινωνικής συνοχής εξυπηρετούνται απόλυτα με τον Προϋπολογισμό που συζητείται αυτές τις μέρες και πρόκειται να ψηφιστεί την προσεχή Πέμπτη. 
      Κυρίες και κύριοι συνάδελφοι, είναι πολυτέλεια να ζητήσουμε από αυτήν την Αξιωματική Αντιπολίτευση έπαινο ή έστω κατανόηση για όσα πετύχαμε στους είκοσι έναν μήνες της κυβερνητικής μας θητείας. Όμως, τα πολιτικά ήθη απαιτούν να αρθεί αυτή η Αξιωματική Αντιπολίτευση στο ύψος των περιστάσεων, να αναλογιστεί τις ευθύνες της κα να παραδεχθεί, επιτέλους, ότι από το καράβι της ελληνικής οικονομίας την 7η Μαρτίου 2004 μας παρέδωσε μόνο το έρμα και την άγκυρά του. Η πολιτική του «όμφακες εισίν» δεν τιμά ούτε την Αντιπολίτευση ούτε τον πολιτικό μας βίο.
      Την Κυριακή ακούστηκαν σ’ αυτήν την Αίθουσα αχαρακτήριστες κρίσεις για τη μεγάλη επιτυχία του Πρωθυπουργού και της Κυβέρνησης στη Σύνοδο Κορυφής, επιτυχία που ξεπέρασε τις προσδοκίες και του πλέον αισιόδοξου Έλληνα. Ούτε λίγο ούτε πολύ μας είπαν ότι η συμμετοχή μας στο ευνοϊκό αποτέλεσμα ήταν μηδαμινή, ότι ήμασταν απλοί παρατηρητές των εξελίξεων, ότι δεν υπηρετήσαμε τα συμφέροντα της Ελλάδας. Δεν υπήρξε δισταγμός να διατυπώσουν αυτές τις σκέψεις ούτε από τα ρεπορτάζ για τις επανειλημμένες συναντήσεις του Προέδρου της Ευρωπαϊκής Ένωσης και του Πρωθυπουργού του Ηνωμένου Βασιλείου κ. Μπλερ με τον Πρωθυπουργό μας κ. Κώστα Καραμανλή. Άραγε, τι να έλεγαν στις επανειλημμένες συζητήσεις; Ίσως ο Μπλερ αναφερόταν στα παραδοσιακά πνευματώδη ανέκδοτα των Σκωτσέζων και ο δικός μας Πρωθυπουργός στα ποντιακά ανέκδοτα. Πιθανόν, έτσι να το εξέλαβαν. 
      Είναι τραγική και δεν εκφράζει τους Έλληνες πολίτες και δεν τιμά τον πολιτικό μας πολιτισμό, η συνήθεια που έχουμε να  υμνούμε ότι καλό κάνουμε για τον τόπο εμείς οι ίδιοι και να υποβαθμίζουμε ότι δεν καταφέραμε εμείς και το κατέφεραν οι άλλοι. Σ’ αυτό το αμάρτημα δυστυχώς όλοι μας άλλοι λιγότερο, άλλοι περισσότερο έχουμε τη συμμετοχή μας. 
      Ένα από τα σοβαρότερα χαρακτηριστικά αυτού του Προϋπολογισμού είναι ότι μετά την πρόοδο και την ολοκλήρωση σπουδαίων έργων υποδομής στο λεκανοπέδιο, επιτέλους, το ενδιαφέρον επικεντρώνεται στην ξεχασμένη ελληνική περιφέρεια και στην ανάπτυξή της. Η ελληνική περιφέρεια απαιτούσε να αρθούν οι εις βάρος της ανισότητες που πλημμέλειες δεκαετιών κατέστησαν την Ελλάδα χώρα δεύτερης ταχύτητας. Η Κυβέρνηση Κώστα Καραμανλή έτεινε ευήκοον ους στην κραυγή απόγνωσης της άλλης όπως την έλεγαν Ελλάδας και προχώρησε με αποφάσεις και νομοθετήματα στην αποκατάσταση ισορροπίας μεταξύ κέντρου και περιφέρειας. Ο προϋπολογισμός του 2006 συμβάλει αποτελεσματικά στην επίτευξη και αυτού του στόχου.
      Κυρίες και κύριοι συνάδελφοι, ο νομός Καβάλας είναι απόλυτα ικανοποιημένος από τις μέχρι τώρα κυβερνητικές επιδόσεις που τον αφορούν ιδιαίτερα και επενδύει στην πολλάκις διατυπωθείσα δήλωση του Πρωθυπουργού ότι μέχρι τέλος της τετραετίας θα υλοποιηθεί στο σύνολό του το πρόγραμμα της Νέας Δημοκρατίας, όπως αυτό εξαγγέλθηκε και ψηφίστηκε από τους πολίτες του νομού μας με πρωτοφανή πλειοψηφία. Ολοκληρώνεται η Εγνατία Οδός εντός του νομού. Ξεκινάει η κατασκευή της γέφυρας του Νέστου που έχει ήδη μελετηθεί. Η μεσογειακή χάραξη του τμήματος της Εγνατίας από τον Στρυμόνα έως τον Άγιο Ανδρέα, σαράντα περίπου χιλιόμετρα βρίσκεται σε διαδικασία άμεσης υλοποίησης. Τα έργα επέκτασης του νέου λιμανιού έχουν εξασφαλισμένη χρηματοδότηση και επίκειται η άμεση έναρξη της κατασκευής τους. Το νέο νοσοκομείο της Καβάλας ύστερα από την περιπέτεια του αναδόχου είχε επιλεγεί από την προηγούμενη κυβέρνηση και είχε σαν αποτέλεσμα την καθυστέρηση πολλών μηνών, ήδη κατασκευάζεται με ταχύτατους ρυθμούς από άλλον εργολάβο. Όχι, μόνο, καλύφθηκε ο χαμένος χρόνος αλλά και διαφαίνεται η ολοκλήρωση του έργου πολύ νωρίτερα απ’ ό,τι προεβλέπετο.
      Τέλος, ανάσα και αναπτυξιακή προοπτική έδωσε στο νομό μας η πρόσφατη ένταξή του στην Δ3 ζώνη επενδυτικών κινήτρων. Έτσι σταματά οριστικά η αποβιομηχάνηση της περιοχής και γίνεται ορατή η προσέλκυση νέων επενδύσεων. Απαραίτητη προϋπόθεση κύριε Υπουργέ είναι η σύνδεση της ΒΙ.ΠΕ. Καβάλας με το δίκτυο του φυσικού αερίου και η συμπλήρωση των υποδομών του. 
      Τελειώνοντας, απευθύνω έκκληση στους Υπουργούς Οικονομίας και Ανάπτυξης να καταβάλουν κάθε δυνατή προσπάθεια, ώστε η λειτουργία των δύο μοναδικών μεγάλων επιχειρήσεων της Καβάλας στις οποίες απασχολούνται πολλές εκατοντάδες συμπολιτών μου να συνεχιστεί απρόσκοπτα. Αν κινδυνεύσει η λειτουργία της Βιομηχανίας Φωσφορικών Λιπασμάτων και της «Καβάλα OIL» θα καταρρεύσει η βιομηχανία της Καβάλας με αλυσιδωτή αντίδραση εν μία νυκτί. 
      Και αυτό διότι γύρω από αυτές τις δυο επιχειρήσεις και εξαιτίας τους δραστηριοποιούνται και δεκάδες άλλες επιχειρήσεις και απασχολούνται επιπλέον πολλές εκατοντάδες τεχνιτών και εργατών. Το κλειδί για την αποφυγή του διαγραφόμενου κινδύνου είναι η συνεργασία των δυο Υπουργών που ανέφερα με τις υπό κυβερνητικό σχετικά έλεγχο διοικήσεις των τραπεζών Εθνικής και Εμπορικής αφενός και της Δ.ΕΠ.Α. και των ΕΛ.ΠΕ. αφετέρου. 
      Τον Προϋπολογισμό τον ψηφίζω με μεγάλη προθυμία και ικανοποίηση για τη πληρότητά του και για τη διαγραφόμενη αποτελεσματικότητά του. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): ο κ. Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Αγαπητοί συνάδελφοι, δυο χρόνια μετά, στον Προϋπολογισμό του κράτους που εμπεριέχει τα οράματα και τις ελπίδες του ελληνικού λαού αποτυπώνονται με σαφήνεια οι κατακτήσεις της Νέας Δημοκρατίας. Από την εισηγητική έκθεση και τα ισοσκελισμένα δημόσια έξοδα φαίνεται ότι πραγματικά έχει γίνει μια τεράστια «πρόοδος» στα δυο τελευταία χρόνια.
      Στα μέσα της κυβερνητικής θητείας οι πέντε στόχοι που έθεσε προεκλογικά η Νέα Δημοκρατία φαίνεται ότι είναι εφικτοί και υλοποιήσιμοι: 
      Πρώτον, πουθενά στους τόμους των εξόδων του Προϋπολογισμού δεν εμφανίζεται πλέον η διαπλοκή. Οι νταβατζήδες, οι γνωστοί μας, αυτοί που κατονόμασε ο Υπουργός Εμπορικής Ναυτιλίας έχουν εξαφανιστεί. Μπορεί να μην πέρασε ο «Βασικός Μέτοχος» αλλά το καλό το παλικάρι ξέρει και άλλο μονοπάτι. Με πονηρό τρόπο απέναντι στους σκληρούς πυρήνες της διαπλοκής διέγραψε από τα έξοδα του Προϋπολογισμού τις δημόσιες επενδύσεις για να μην υπάρχει αντικείμενο διαπλοκής! 
      Δεύτερον, η διαφθορά στις στήλες των εσόδων του Προϋπολογισμού πατάχθηκε. Όλοι οι απατεώνες που χρησιμοποίησαν πλαστά και εικονικά τιμολόγια και εμφανίζονταν στα δημόσια έσοδα ως οφειλέτες διεγράφησαν, μια γενναία και αποτελεσματική πράξη της Νέας Δημοκρατίας, ώστε μια και έξω να εξαφανιστούν η διαφθορά και οι διαφθορείς. Ήταν αδιανόητο βλέπετε στα βιβλία του κράτους μιας κυβέρνησης που ευαγγελίζεται την τιμιότητα να υπάρχουν καταγεγραμμένα πάνω από 2.000.000.000 ευρώ μαύρα και όχι καθαρά έσοδα! 
      Τρίτον, ανάγλυφα παρουσιάζεται στον Προϋπολογισμό και ο επιτυχημένος στόχος για την επανίδρυση του κράτους. Για πρώτη φορά στη νεότερη ιστορία μας μειώνονται τα έξοδα και διαγράφονται από τον Προϋπολογισμό κωδικοί και δαπάνες του σπάταλου και γραφειοκρατικού δημόσιου που αφορούν δαπάνες για αγορά πτυελοδοχείων, επανωμανικίων των γραμματέων, γραφομηχανών και χειροκίνητων ταμειακών μηχανών. Διαγράφονται δαπάνες για τα DDT –θυμάστε – για την απολύμανση των χώρων και κρεμάμενες μυγοπαγίδες!
       Δεν προχωρά η αλλαγή των ταυτοτήτων στις οποίες δεν αναγράφεται το θρήσκευμα για να μη γίνουν περιττά έξοδα, παρ’ όλο που είπατε ότι θα το αλλάξετε. Στη μάχη δε της επανίδρυσης έχει μπει ακόμη και η Ο.Ν.ΝΕ.Δ. –σήμερα το άκουγα- με μικρά και φθηνά επιδοτούμενα προγράμματα!
      Τέταρτον, στον ίδιο Προϋπολογισμό το προεκλογικό πρόγραμμα της Νέας Δημοκρατίας για το λαό και τις αδύναμες τάξεις βρίσκεται σε εξέλιξη. Αυξάνονται οι συντάξεις του Ο.Γ.Α. και του Ε.Κ.Α.Σ. κατά 100% από τον πληθωρισμό!
      Ενισχύεται η ασφάλεια της υπαίθρου για την πάταξη των κλοπών ζώων ελεύθερης βοσκής με την πρόσληψη δέκα χιλιάδων αγροφυλάκων.
      Στην υγεία μόνο με 50 ευρώ σε φάκελο παίρνεις άμεσα πιστοποιητικό υγείας. 
      Στην εκπαίδευση ανοίγουν νέες σχολές για να καλύψουν τις μεγάλες απαιτήσεις του χριστεπώνυμου ορθόδοξου λαού.
      Πέμπτο, όσον αφορά τη σεμνότητα και ταπεινότητα ολόκληρος ο Προϋπολογισμός αποπνέει αυτό το άρωμα. Αλλά και ο ίδιος ο κύριος Υπουργός Οικονομίας το διατυμπανίζει.
       Αγαπητοί συνάδελφοι, αν δεν υπήρχαν τα είκοσι χρόνια του επάρατου ΠΑ.ΣΟ.Κ. με τον σημερινό Προϋπολογισμό θα κτίζαμε εκατόν είκοσι πέντε μεγάλα νοσοκομεία, τετρακόσια είκοσι δύο σχολεία, εξακόσια τριάντα τρία νηπιαγωγεία και θα κατασκευάζαμε όπως είπε ο κύριος Υπουργός μία νέα Ιόνια Οδό, άλλη μία γέφυρα όπως αυτήν του Ρίο και φυσικά ακόμα ένα αεροδρόμιο όπως αυτό του ΕΛΕΥΘΕΡΙΟΣ ΒΕΝΙΖΕΛΟΣ.
      Είναι τόσο σεμνός ο Προϋπολογισμός που για πρώτη φορά στην ιστορία του έθνους μας ο Υπουργός Οικονομίας καταθέτει στις ομιλίες του και παράρτημα του Προϋπολογισμού του 2008 στον οποίον αναφέρονται οι αυξήσεις που οπωσδήποτε –όπως υπογραμμίζει- θα πάρουν οι συνταξιούχοι.
      Αγαπητοί συνάδελφοι, γνωρίζω ότι εμάς τους ασήμους και μικρούς Βουλευτές δεν μας ακούτε. Ξέρω πως ό,τι και αν λέμε δεν το λαμβάνουν υπ΄ όψιν τους. Αντιλαμβάνομαι ότι οι υπερβολές και οι αοριστίες όπως αυτές που σας είπα ενδεχομένως των λόγων μας έχουν κάνει μεγάλη ζημιά στην πολιτική και στους πολιτικούς. Και επειδή θέλω να τεκμηριώσω με πειστήρια ότι η Νέα Δημοκρατία και αυτός ο Προϋπολογισμός υπηρετεί τους πλούσιους και όχι τους φτωχούς, ότι η Νέα Δημοκρατία κοροϊδεύει το λαό ακόμα και σήμερα με μεγαλοστομίες και φαμφαρονισμούς, επειδή θέλω ως άτομο να βροντοφωνάξω, αγαπητοί συνάδελφοι της Νέας Δημοκρατίας, ότι διαπράξατε αδικία σε βάρος εκατοντάδων χιλιάδων συμπατριωτών μας που θα δυσκολευτούν να περάσουν τις γιορτές που δεν θα τους δώσουμε 300 ευρώ για να ζεσταθούν, γι’ αυτούς τους λόγους θα σας καταθέσω σαν ένα μικρό δώρο πριν από τις γιορτές την κοινή υπουργική απόφαση που έστειλε ο δημοσιογράφος Δημήτρης Ρίζος, ο γνωστός μας δημοσιογράφος για μία από τις περιπτώσεις των ληπτών πλαστών και εικονικών τιμολογίων που εσείς με απόφασή σας απαλλάξατε, του μεγαλοξενοδόχου και του εκδότη των γνωστών εφημερίδων, του Κώστα Μήτση, αξίας 2.000.000 ευρώ.
      Φοβάμαι, αγαπητοί συνάδελφοι της Νέας Δημοκρατίας ότι είναι ένα μέρος των 2.000.000.000 ευρώ που με νόμο στις αρχές της δικής σας θητείας και που δεν ξέρατε ενδεχομένως τι κάνατε, τα διαγράψατε. 
      (Στο σημείο αυτό ο Βουλευτής κ. Κωνσταντίνος Καϊσερλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ρωτήστε να μάθετε, κύριοι συνάδελφοι, σε ποιους χαρίσατε δισεκατομμύρια, προϊόντα διαφθοράς και διαπλοκής και μετά πέστε στους πολίτες γιατί αυτός ο Προϋπολογισμός δεν χωράει τις ελπίδες και τις προσδοκίες που εσείς τους είπατε.
      Ρωτήστε να μάθετε γιατί σε εμάς δε λέει ο κύριος Υπουργός, όταν τον ρωτάμε ποιοι είναι αυτοί που χρησιμοποίησαν πλαστά και εικονικά τιμολόγια άνω των 2.000.000.000 ευρώ και γιατί τους απαλλάξατε. Μετά να πείτε στο μισθωτό και στον συνταξιούχο τα ωραία λόγια σας, τα λόγια τα ωραία, τα μεγάλα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Νικόλαος Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Κυρίες και κύριοι συνάδελφοι, ο Προϋπολογισμός του  2006 κινείται στην ίδια δημοσιονομική φιλοσοφία που από την αρχή επέλεξε η Κυβέρνηση ως μοντέλο διαχείρισης της πρωτοφανούς κακής εικόνας των δημοσίων οικονομικών της χώρας. 
      Απευθύνεται με σοβαρότητα και ευθύνη στην ελληνική κοινωνία που δεν αντιλήφθηκε το μέγεθος της δημοσιονομικής εκτροπής των μεγεθών και την έκταση της παραποίησης των αριθμών. 
      Ο οικονομικός απολογισμός του εκσυγχρονιστικού οράματος του ΠΑ.ΣΟ.Κ. είναι ο απολογισμός ενός υποθηκευμένου οράματος που δεν άλλαξε απλά τους αριθμούς, αλλά και τα πρόσημα. 
      Και δεν σαν ενοχλεί, κύριοι συνάδελφοι του ΠΑ.ΣΟ.Κ., η οικονομία που παραδώσατε, αλλά όπως συμβαίνει σε όλους όσους αποτυγχάνουν, σαν ενοχλεί να σας το θυμίζουμε.
      Κάνατε σημαία της αντιπολιτευτικής σας τακτικής τα θέμάτα της οικονομίας στην απογραφή. Για λόγους περισσότερο προφανείς, κανείς δεν θέλει να αποκαλύπτονται τα ανομήματά του, αλλά και για λιγότερο προφανείς, θα εξυπηρετούσε άριστα το μικροπολιτικό σας σχεδιασμό να χρεώνατε ελλείμματα και χρέη στη νέα διακυβέρνηση ως αποτέλεσμα της κακής διαχείρισης των δικών σας δήθεν έντιμων προϋπολογισμών. Σαφής η πρόθεση, κακός ο σχεδιασμός! Θεωρήσατε αφελείς τους Έλληνες και κάνατε λάθος. Όμως, κάνατε και ένα άλλο μεγαλύτερο λάθος, κύριοι συνάδελφοι! 
      Αυτές τις μέρες καταθέσατε μία ερώτηση με επικεφαλής πρώην Υπουργό της Γεωργίας εναντίον των ΕΛ.Γ.Α., διότι δήθεν οι ΕΛ.Γ.Α. μοιράζουν χρήματα σε γεωργούς που δεν έχουν υποστεί τις εκ του νόμου προβλεπόμενες απώλειες.
      ΜΙΧΑΗΛ ΚΑΡΧΙΜΑΚΗΣ: Και δεν μοιράζει σ’ αυτούς που δικαιούνται! 
      ΝΙΚΟΛΑΟΣ ΚΟΡΤΣΑΡΗΣ: Αυτό όμως να το πείτε στην καινούργια ερώτηση που θα κάνετε, κύριε συνάδελφε!
      Και οι αποζημιώσεις αυτές καλύπτονται κατά το μεγαλύτερο μέρος τους από τα χρήματα των φορολογουμένων πολιτών. Αυτούς τους φορολογούμενους πολίτες, πολύ αργά τους θυμηθήκατε! Εγώ δεν θα το καταθέσω στα Πρακτικά, αλλά θα το κρατήσω ως μνημείο κακίας εναντίον των γεωργών μας. 
      Επιπλέον, επιχαίρατε για τον προβληματισμό του οικονομικού επιτελείου στο θέμα των τιτλοποιήσεων. Απόλυτα δικαιολογημένα, διότι εσείς θα συμπεριλαμβάνατε τα σχετικά έσοδα χωρίς κανέναν δισταγμό, χωρίς ανακοίνωση, χωρίς την έγκριση της Ευρωπαϊκής Επιτροπής και βεβαίως, χωρίς να υπολογίσετε το πόσο θα εκθέτατε τη χώρα. 
      Με άλλα λόγια, σας ενοχλεί πολύ η ειλικρίνεια. Αυτό ήταν το μέτρο της πολιτικής σας πρακτικής. Το βασικό οικονομικό σας δόγμα ήταν το εξής: «Όποιος καταχράται και το κρύβει, καλά κάνει.» και δείχνετε να επιμένετε σ’ αυτό. 
      Προσπαθείτε αγωνιωδώς να αναβαπτιστείτε, υποστηρίζοντας πως ο λαός σας τιμώρησε στις εκλογές του 2004 για τα λάθη και τις παραλείψεις σας. Ξεχνάτε όμως πως η ετυμηγορία των πολιτών και η ιστορία δεν απάλλαξε εσάς από τις ευθύνες σας. Απλώς απάλλαξε τον ελληνικό λαό από εσάς, αφαιρώντας σας την ευθύνη της διακυβέρνησης και στερώντας σας τη δυνατότητα να κάνετε μεγαλύτερο κακό στον τόπο. 
      Κυρίες και κύριοι συνάδελφοι, για όσους γνωρίζουν καλά την οικονομία, η απόφαση της Κυβέρνησης να μειώσει το έλλειμμα χωρίς να μετακυλίσει το κόστος στους πολίτες είναι τολμηρή και πρωτοποριακή στην ελληνική δημοσιονομική ιστορία. 
      Βασικοί άξονες του νέου Προϋπολογισμού είναι η επίλυση μιας διαρθρωτικής αδυναμίας του συστήματος που είναι η καταπολέμηση της φοροδιαφυγής και η εφαρμογή μιας απλής οικονομικής αρχής σε χώρες με ιστορικό δημοσιονομικής πειθαρχίας. 
      Οι πρωτοβουλίες σε πολιτικό επίπεδο είναι συνεχείς. Φορολογική μεταρρύθμιση, νέος επενδυτικός νόμος, νέα πολιτική εξαγωγών, αύξηση του ρυθμού απορρόφησης των κοινοτικών πόρων, αυστηροποίηση των κανόνων διαχείρισης του δημοσίου χρήματος, αποτελεσματικότερες πολιτικές ελέγχου των δαπανών, διαρκείς έλεγχοι των δαπανών μισθοδοσίας και πρόσθετων αμοιβών. Στόχος είναι κανείς να μην πληρώνεται περισσότερο απ’ ό,τι αξίζει ή παράγει. 
      Κυρίες και κύριοι συνάδελφοι, η κριτική του ΠΑ.ΣΟ.Κ. για τον Προϋπολογισμό του 2006 κινείται εκτός των ορίων της θεσμικής του υπευθυνότητας και συχνά εκπλήσσει. 
      Έτσι, ο Προϋπολογισμός μεταξύ άλλων κρίνεται αναξιόπιστος απ’ αυτούς που το μόνο αληθές μέγεθος στον προϋπολογισμό της περιόδου τους ήταν ο αριθμός των σελίδων της εισηγητικής έκθεσης και φραγμός στην ανάπτυξη, όταν η ανάπτυξη των προηγούμενων ετών δεν βρήκε ποτέ το δρόμο για την ελληνική περιφέρεια. 
      Εκεί, όμως, που πραγματικά πρωτοτυπεί η Αξιωματική Αντιπολίτευση είναι στην πρότασή της για την ύπαρξη ενός άλλου δρόμου για το νοικοκύρεμα της οικονομίας, του δικού της. Πρόκειται για έναν πολύ νέο δρόμο που εξυπηρετεί τον πολιτικό αντίλογο και επιχειρεί να διασώσει τα προσχήματα. Έχει τις ίδιες στροφές, τους ίδιους κινδύνους και την ίδια κακή ποιότητα, αφού φτιάχτηκε από τους ίδιους ανθρώπους που σήμερα επαγγέλλονται το νέο, αλλά είναι ουσιαστικά πολιτικώς μετέωροι ανάμεσα στο μέλλον και στο παρελθόν και μάλλον πιο κοντά στο δεύτερο.
      Κυρίες και κύριοι συνάδελφοι, οικονομικός ρεαλισμός είναι η ευημερία των πολιτών και όχι η ευημερία των αριθμών. Γιατί πίσω από τους αριθμούς υπάρχουν άνθρωποι, προβλήματα και ανάγκες. Άνθρωποι, όπως οι συμπολίτες μου στην ακριτική Φλώρινα, που μετρούν την ανάπτυξη εκεί που τη βλέπουν και όχι εκεί που απλώς την ακούν. Την ζουν στην καθημερινότητα του μικρόκοσμού τους, όταν κινούνται στο βελτιωμένο οδικό δίκτυο του νομού μας και όταν η σιδηροδρομική σύνδεση με άλλα αστικά κέντρα αποκαθίσταται μετά από τέσσερα χρόνια. Όταν χρειάζονται τον αξονικό τομογράφο και τον τεχνητό νεφρό, που πλέον υπάρχουν στο νοσοκομείο μας. Όταν στην πόλη τους, την πόλη της τέχνης και του πολιτισμού, αρχίζει να λειτουργεί η Σχολή Καλών Τεχνών που πρόσφατα αποκτήθηκε. Όταν βλέπουν την ίδρυση διδασκαλείου στο Παιδαγωγικό Τμήμα του νομού της Φλώρινας. Τέλος, όταν βλέπουν τα αποτελέσματα της διπλωματίας με την ίδρυση ελληνικής προξενικής αρχής στο Μοναστήρι της FYROM. Όταν νιώθουν πως ο τόπος τους αποτελεί πλέον κεφάλαιο του περιφερειακού σχεδιασμού και όχι υποσημείωση. Όταν σήμερα εισπράττουν αυτό που δικαιούνται και όχι αυτό που περισσεύει. Όταν δεν βλέπουν να υπάρχει πια λόγος να φύγουν από τα μέρη τους. 
      Κύριε Υπουργέ, είναι πολύ αργά. Αυτήν την ώρα στη Φλώρινα μπορεί να κοιμούνται. Εδώ έχουμε πολύ καλή θερμοκρασία. Σήμερα η μέρα ήταν ηλιόλουστη. Εκεί είναι 15 βαθμοί υπό το μηδέν και όσοι μας παρακολουθούν ενδεχομένως έχουν κλείσει τις σόμπες τους. Έτσι που καταφέραμε και πήραμε αρκετά χρήματα από την Ευρωπαϊκή Ένωση, σκεφτείτε κάτι. Βρείτε ειλικρινά έναν τρόπο.
       (Χειροκροτήματα από την πτέρυγα του ΠΑ.ΣΟ.Κ )
       Είναι πάρα πολύ άδικο να πληρώνουν στη Φλώρινα ό,τι πληρώνουμε στην Αθήνα! 
      ΡΟΔΟΥΛΑ ΖΗΣΗ: Το ΠΑ.ΣΟ.Κ. είχε καταθέσει πρόταση νόμου για το πετρέλαιο θέρμανσης και δεν την ψήφισε η Νέα Δημοκρατία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΝΙΚΟΛΑΟΣ ΚΟΡΤΣΑΡΗΣ: Κυρίες και κύριοι συνάδελφοι, η προσπάθεια για την εξυγίανση και ανάπτυξη της ελληνικής οικονομίας είναι εθνική και κρίσιμη. Ο νέος Προϋπολογισμός έχει την ευθύνη να μεταβάλει το δημοσιονομικό κλίμα και να καλλιεργήσει νέες εθνικές προσδοκίες σε όλα τα επίπεδα. Να δείξει πώς αποτυπώνει μια μεταρρυθμιστική προσπάθεια που θα έχει συνέχεια. 
      Θα πρότεινα, λοιπόν, στο όλο ΠΑ.ΣΟ.Κ. ως ένα είδος πολιτικού εξαγνισμού να συμμετέχει σε αυτή την προσπάθεια, υπερψηφίζοντας τον Προϋπολογισμό. 
      Εάν πάλι επιλέγει την άρνηση μέσα από αντιπολιτευτικές δικαιολογίες, του θυμίζω ότι όποιος είναι καλός στις δικαιολογίες σπανίως είναι καλός σε οτιδήποτε άλλο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κορτσάρη. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ο κ. Κορτσάρης είναι από τους λίγους συναδέλφους που έχουν ήθος, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Μην το λέτε αυτό. Όλοι εδώ μέσα έχουν ήθος. Μην το λέτε αυτό, γιατί απ’ έξω οι «Κασσάνδρες» είναι έτοιμες, με το όπλο παρά πόδας! Μην το λέτε αυτό. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Απλώς το λέμε για έμφαση. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μπένος. Ορίστε, κύριε συνάδελφε. 
      ΣΤΑΥΡΟΣ ΜΠΕΝΟΣ: Κύριε Πρόεδρε, αγαπητοί συνάδελφοι, η πατρίδα μας από το 1974 και μετά, χωρίς διακοπή -θα έλεγα- προσπάθησε μέσω των κυβερνήσεών της να αντιμετωπίσει όλες τις σημαντικές στρατηγικές προκλήσεις των περιόδων που πέρασαν, με επιτυχία -θα έλεγα- τις περισσότερες φορές. 
      Ο Κωνσταντίνος Καραμανλής αντιμετώπισε την πρόκληση της αποκατάστασης της Δημοκρατίας και είχε και την οραματική προσέγγιση της Ευρωπαϊκής Ένωσης. 
      Ο Ανδρέας Παπανδρέου είχε τη μεγάλη αποστολή της κατάργησης των διακρίσεων, της θεμελίωσης του κοινωνικού κράτους, του επαναπροσανατολισμού της εξωτερικής μας πολιτικής ως μια νέα ισορροπία ανάμεσα στις ΗΠΑ και της Ευρωπαϊκής Ένωσης. 
      Ο Κωνσταντίνος Μητσοτάκης προσπάθησε να επιβάλει το νεοφιλελεύθερο εκσυγχρονισμό στη χώρα. 
      Ο Κωνσταντίνος Σημίτης είχε τη μεγάλη επιτυχία της ΟΝΕ, τη μεγάλη επιτυχία της ένταξης της Κύπρου στην Ευρωπαϊκή Ένωση. 
      Γιατί τα λέω όλα αυτά: Προσπαθώ να δω την αντίστοιχη αντιμετώπιση, κύριε Υπουργέ, των στρατηγικών προκλήσεων της εποχής μας από την Κυβέρνησή σας. Το μόνο που ανακαλύπτω μέσα από τις σελίδες και του περσινού και του φετινού Προϋπολογισμού είναι, ότι θα διαθέσετε όλες τις εθνικές δυνάμεις, προκειμένου να καλύψετε το έλλειμμα του 3% και να πάρετε την άδεια από τον κ. Αλμούνια σε ένα χρόνο, προκειμένου να δώσετε το ΕΚΑΣ και το επίδομα στους αγρότες του Ο.Γ.Α.. Και φοβούμαι ότι θα εξαντληθεί η τετραετία σας. 
      Αυτή, αγαπητοί συνάδελφοι, νομίζω, είναι και η κύρια αιτία που βλέπουμε σε όλες τις μετρήσεις της κοινής γνώμης, να έχει καταποντισθεί το ηθικό των Ελλήνων και η εθνική τους αυτοπεποίθηση. Είναι πράγματα που πολύ δύσκολα αποκαθίστανται, είναι πράγματα οδυνηρά. Αυτά –ξέρετε- είναι από τα αφανή του Προϋπολογισμού, γιατί τα νούμερα συνήθως ο καθένας τα προσεγγίζει με το δικό του τρόπο αφ’ ενός και αφ’ ετέρου κουράζουν. 
      Παραδέχομαι, κύριε Υφυπουργέ, ότι δεν σας λείπει προσωπικά η καινοτομία -σας το έχω πει και άλλες φορές απ’ αυτό το Βήμα της Βουλής. Ποιο είναι το καινοτομικό στοιχείο του φετινού προϋπολογισμού; Αν θέλετε θα κάνω και διαχρονική κριτική  σε όλες τις κυβερνήσεις από το 1974 μέχρι σήμερα. Συνεχίζουμε να παλεύουμε μέσω γραφειοκρατών με τους λεγόμενους κωδικούς. Δεν τολμούμε να κάνουμε το επόμενο βήμα, τον Προϋπολογισμό δηλαδή μηδενικής βάσης, δεν τολμούμε, με άλλα λόγια, να κάνουμε ένα ποιοτικό βήμα: Από Προϋπολογισμό Υπουργείων, όπως κατατίθεται κάθε χρόνο, σε Προϋπολογισμό πολιτικών στόχων. 
      Να πω μερικά παραδείγματα. Αντί να μιλάμε εδώ με αριθμούς, δεν θα ήταν ωραίο να έρθουν οι Υπουργοί και να παρουσιάσουν τους πολιτικούς στόχους του επόμενου έτους; Να μας πείτε εσείς για παράδειγμα για τις επενδύσεις -όλοι λέτε ότι χρειάζεται ένα απλό φορολογικό σύστημα και γραφειοκρατικές διαδικασίες μικρές-  ότι βάζετε ένα στόχο: Οι επενδυτές να «ξεμπλέκουν» με τη δική σας ευθύνη σε πολύ σύντομο χρονικό διάστημα. Θα μπορούσε να έρθει το Υπουργείο Δημόσιας Διοίκησης και να πει ότι στα ΚΕΠ, που τα έχει αποδεχθεί ως θεσμό, θα βάλει την υπόθεση των μεταναστών, για να εξυπηρετηθούν σε τόσο χρονικό διάστημα, θα βάλει τα ασφαλιστικά ταμεία, θα τα επιβλέψει και θα εγγυηθεί ότι θα γίνουν. 
      Να έρθει το Υπουργείο Εργασίας και να πει –αντί να κομπάζετε για τις δήθεν μεταρρυθμίσεις- τι θα κάνετε με τον ιδιωτικό τομέα και τα δυο εκατομμύρια εργαζόμενους στον ιδιωτικό τομέα που είναι στην πλήρη ανασφάλεια; Γιατί δεν καθιερώνουμε την 158 διεθνή σύμβαση εργασίας -να την επιβλέψετε και να την εφαρμόζετε- προκειμένου να υπάρχει η ασφάλεια της αιτιώδους απόλυσης των εργαζομένων; 
      Γιατί δεν λέτε για τον αγροτικό τομέα ότι το 2013 τελειώνουν τα ψέματα και  θα κάνουμε μια στροφή στην ποιοτική και βιολογική γεωργία, όχι μόνο με νομοσχέδια, αλλά με μετρήσιμους στόχους, που θα τους παρακολουθείτε και θα τους ανακοινώνετε; 
      Γιατί δεν λέτε για το Υπουργείο Αιγαίου, για  το οποίο όλοι οι Έλληνες -ακόμη και οι περισσότεροι συνάδελφοι σε αυτή την Αίθουσα- πιστεύουν ότι είναι ένα χωρικό Υπουργείο; Βάλατε τον τίτλο «νησιωτικότητας». Επιτέλους, κύριε Χωματά, που ξέρω ότι πονάτε για τα νησιά σας, πότε θα εφαρμοστεί αυτή η «νησιωτικότητα»; «Νησιωτικότητα» με απλά λόγια σημαίνει εξειδίκευση των δημοσίων πολιτικών, προκειμένου να είναι το ίδιο αποδοτικές και για τους στεριανούς και για τους νησιώτες. Πότε θα γίνουν αυτά τα δυο; 
      Σας είπα μερικά πράγματα, για να δείτε πόσο γοητευτική θα μπορούσε να είναι η συζήτηση, αγαπητοί συνάδελφοι, στο Κοινοβούλιο αν, αντί να μιλάμε και να διαγκωνιζόμαστε με έναν άχαρο τρόπο αισθητικά πολύ χαμηλού επιπέδου που έχει κουράσει και εμάς και τους πολίτες, μιλούσαμε για όνειρα, για πολιτικούς στόχους και να αναμετρώμαστε πάνω σε αυτούς και να εγγυάστε εσείς, ότι θα προχωρείτε αυτούς τους πολιτικούς στόχους.
      Και θα κλείσω –γιατί δεν χρειάζονται πολλά λόγια- με ορισμένους αριθμούς. Θέλω, κύριε Υφυπουργέ, να μου λύσετε μια απορία. Όταν συζητούσαμε στην Επιτροπή πριν από ενάμιση μήνα το προσχέδιο του Προϋπολογισμού είχατε τότε τις τιτλοποιήσεις –είναι έτσι;- και προβλέπατε 3,5 δισεκατομμύρια ευρώ από τις τιτλοποιήσεις. Πώς έγινε άραγε αυτό το θαύμα και έφυγαν οι τιτλοποιήσεις από την μέση και άρα ο Προϋπολογισμός μπορεί τώρα να εφαρμοστεί; Μπορείτε να μας απαντήσετε; Εσείς, αγαπητοί συνάδελφοι της Νέας Δημοκρατίας, έχετε δώσει απάντηση σ’ αυτό το απλό ερώτημα; Πού βρέθηκαν άραγε αυτά τα έσοδα, ενώ δεν μπήκαν καινούριοι φόροι;
      Και ένα τελευταίο θα πω και θα κλείσω μ’ αυτό. Τον ξέρετε αυτό τον Πίνακα, κύριε Υφυπουργέ; Αυτός ο Πίνακας, αγαπητοί συνάδελφοι, είναι από το Υπουργείο Οικονομίας. Τι δείχνει; Δείχνει την είσπραξη των εσόδων από το Φόρο Προστιθέμενης Αξίας. Αν κοιτάξετε, θα διαπιστώσετε ότι σε δύο σημεία έχουμε κραχ οικονομικό. Το ένα είναι το 1989 και το άλλο είναι το 2004 και το 2005. Έχουμε μείωση εσόδων δηλαδή ως ποσοστού του ΑΕΠ κατά μιάμιση μονάδα, αθροιστικά δηλαδή το 2004 και το 2005 κατά τρεις μονάδες, δηλαδή 6 και πλέον δισεκατομμύρια ευρώ, αγαπητοί συνάδελφοι. Έσοδα που τα έχουν πληρώσει οι Έλληνες πολίτες, αλλά απλώς δεν έχουν αποδοθεί στο κράτος. Μιλάμε για φοροκλοπή δηλαδή, μιλάμε για πλήρη κατάπτωση των φοροεισπρακτικών μηχανισμών του κράτους. 
      Είδα ότι πολύ χλωμά ο Υπουργός σε μια τελευταία συνέντευξή του σε κυριακάτικη εφημερίδα μίλησε για την αστοχία των εσόδων. Τι έχετε να πείτε για τα έξι δισεκατομμύρια ευρώ που έχουν χαθεί; Λέτε τόσα και τόσα για εκατό εκατομμύρια ευρώ εκεί, διακόσια εκεί, πεντακόσια εκεί. Ποια είναι η φερεγγυότητά σας για να εισπράξετε και για να αποκαταστήσετε τη δημοσιονομική πειθαρχία και ισορροπία στη χώρα; 
      Λυπάμαι, κύριε Υφυπουργέ. Ξέρετε ότι είμαι πολιτικός χαμηλών τόνων, αλλά σας λέω ειλικρινά -και δεν θέλω να χρησιμοποιήσω άλλους χαρακτηρισμούς- ότι είναι εντελώς ανεφάρμοστος ο Προϋπολογισμός αυτός. Το μόνο προσωνύμιο που του ταιριάζει, σε μια εποχή που έπρεπε να καλπάζει η χώρα και να σφύζει από φερεγγυότητα και αποτελεσματικότητα,  είναι ότι δυστυχώς αυτός είναι ένας προσωρινός Προϋπολογισμός. 
      Σας ευχαριστώ πολύ.
      (Στο σημείο αυτό ο Βουλευτής κ. Σταύρος Μπένος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       (Χειροκροτήματα από την πτέρυγα του ΠΑ.ΣΟ.Κ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπένο.
      Ο κ. Δημοσθένης Τσιαμάκης έχει το λόγο.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κυρία και κύριοι συνάδελφοι, χαίρομαι καταρχήν που στο Βήμα διαδέχθηκα το συνάδελφο του ΠΑ.ΣΟ.Κ. κ. Μπένο, ο οποίος ως Υφυπουργός Εσωτερικών είχε θεσπίσει τα Κέντρα Εξυπηρέτησης Πολιτών, θεσμός ο οποίος απεδείχθη πρόσφατα από μετρήσεις της κοινής γνώμης ότι είναι σωστός. Και το αναφέρω αυτό, κύριε συνάδελφε, διότι σας θεωρώ πνευματικό πατέρα αυτού του θεσμού –το αναγνωρίζω και προσωπικά- για να σας πω ότι η Νέα Δημοκρατία δεν μηδενίζει, παρά μόνον αναγνωρίζει, συνεχίζει και αναβαθμίζει οτιδήποτε θετικό βρήκε από τους προκατόχους.
      Περί Προϋπολογισμού: Κύριε Πρόεδρε, ως μέλος του Κοινοβουλίου, ως εκπρόσωπος του ορεινού και πανέμορφου Νομού της Ευρυτανίας, ως Βουλευτής της Νέας Δημοκρατίας είμαι ιδιαιτέρως υπερήφανος που συζητάμε απόψε και για τις επόμενες μέρες έναν Προϋπολογισμό, τον δεύτερο μετά από αρκετά χρόνια, εφικτό, πραγματικό, με μετρήσιμους στόχους, καταρτισμένο με σαφήνεια, ανοιχτό σε κάθε έλεγχο και εξέταση. Έναν Προϋπολογισμό που μετά από εικοσιένα μήνες σκληρής, οργανωμένης και συστηματικής κυβερνητικής εργασίας, είναι σε θέση να αποτιμήσει την πραγματική κατάσταση της ελληνικής οικονομίας και, με βάση αυτή, εμπνέει πραγματική σιγουριά για την αναπτυξιακή πορεία της χώρας. 
      Κανείς από τους συναδέλφους της Αξιωματικής Αντιπολίτευσης δεν θα μπορούσε καν να φανταστεί ότι και χωρίς τη χρήση της δημιουργικής λογιστικής, την τήρηση διπλών και τριπλών Προϋπολογισμών και τη διαρκή εξαπάτηση του ελληνικού λαού είναι δυνατή η κατάρτιση κι η υλοποίηση ενός πραγματικού Προϋπολογισμού. 
      Τα αποτελέσματα της κυβερνητικής πολιτικής είναι ορατά και όση προσπάθεια και αν καταβάλλεται, δεν μπορούν να διαστρεβλωθούν από κανέναν.
      Το έλλειμμα της γενικής κυβέρνησης μειώνεται από το 6,6 του Ακαθάριστου Εθνικού Προϊόντος του 2004 στο 4,3 το 2005 και προβλέπεται να φθάσει στο 2,6 το 2006. Ο ρυθμός μεγέθυνσης της ελληνικής οικονομίας το 2005 εκτιμάται στο 3,6, από τις πρώτες θέσεις μεταξύ των χωρών της Ευρωζώνης και το 2006 προβλέπεται η επιτάχυνση στο 3,8%. Η ανεργία εκτιμάται ότι μειώθηκε από το 11% το 2004 στο 10,4 φέτος και προβλέπεται η περαιτέρω μείωσή της στο 9,8 το 2006. 
      Βεβαίως, δε δρέπουμε δάφνες, ούτε επαιρόμεθα γι’ αυτό, είναι όμως ένα θετικό δείγμα και πρέπει να το πω, είναι θετικό προς τα κάτω, είναι μείωση της ανεργίας. 
      Με βάση αυτά, αγαπητοί συνάδελφοι, σήμερα πρέπει όλοι, ανεξάρτητα από πολιτικές τοποθετήσεις και κομματικές γραμμές, τιμώντας την εμπιστοσύνη που έδειξε ο ελληνικός λαός στο πρόσωπο του καθενός μας και ξεχωριστά να ενσκήψουμε στον παρόντα Προϋπολογισμό και στηρίζοντάς τον να εργαστούμε στην κατεύθυνση της δημοσιονομικής πολιτικής που ως στόχους έχει τη μείωση του ελλείμματος της γενικής κυβέρνησης κάτω από το κρίσιμο όριο του 3% του Ακαθάριστου Εθνικού Προϊόντος, την περαιτέρω αποκλιμάκωση του δημοσίου χρέους, τον περιορισμό της σπατάλης στο Δημόσιο, την καταπολέμηση της φοροδιαφυγής, την ενίσχυση της αποτελεσματικότητας του κοινωνικού ρόλου του κράτους και φυσικά τη δημιουργία των προϋποθέσεων που θα κάνουν τη χώρα μας περισσότερο ανταγωνιστική.
      Κυρίες και κύριοι συνάδελφοι, οι κακόπιστες κριτικές και οι ανάποδες αναγνώσεις του Προϋπολογισμού είναι μία τακτική που δεν μπορεί να αποτελεί επιλογή για κανέναν στην παρούσα συζήτηση, αρκεί μόνο να αναλογιστούμε το βάρος της ευθύνης που έχουμε όλοι απέναντι στον ελληνικό λαό. 
      Εδώ θα ήθελα να πω το εξής, ότι στο «καράβι», στο ελληνικό «σκάφος», όποιος και αν είναι καπετάνιος, όποιοι και αν είναι οι κωπηλάτες κάθε φορά, επιβάτες είμαστε κατ’ αρχήν όλοι εμείς οι τριακόσιοι στη Βουλή και ο ελληνικός λαός γενικότερα. Αν το «καράβι» το προσαράξουμε εκεί που πρέπει και έχει θετικά αποτελέσματα, τα θετικά είναι για όλους μας και τα αρνητικά επίσης για όλους μας.
      Μ’ αυτές τις γενικές παρατηρήσεις θα αναφερθώ διεξοδικά εφεξής στην εκλογική μου περιφέρεια, την Ευρυτανία, στο έργο που έχει γίνει και σ’ αυτό που εκκρεμεί, καθώς θεωρώ ότι για τον Προϋπολογισμό αναφέρθηκαν και θα αναφερθούν διεξοδικά πολλοί συνάδελφοι και τις επόμενες μέρες, διότι στην περιφέρεια της Ευρυτανίας είναι ένας μόνο Βουλευτής και οι ευκαιρίες που δίδονται είναι ελάχιστες.
      Κύριε Πρόεδρε, ένα πολυπόθητο έργο, καθοριστικό για την ανάπτυξη του Νομού της Ευρυτανίας, ήταν και παραμένει ο κεντρικός οδικός άξονας των Αγράφων. Το ζωτικό αυτό έργο για δεκαετίες παρέμεινε στις καλένδες χωρίς όχι μόνο να σημειώνεται πρόοδος, αλλά και να κινδυνεύει να χαθεί κάθε προοπτική απορρόφησης των σχετικών κονδυλίων. 
      Σήμερα είμαι ευτυχής που ανακοινώνω και απ’ αυτό το Βήμα ότι η πρώτη φάση του έργου που αφορά το τμήμα Κρέντη-Μπαρμπαριάδα όχι μόνο δρομολογήθηκε, αλλά έχει ήδη εγκατασταθεί και ο εργολάβος. Πρόκειται για ένα έργο για το οποίο η Νέα Δημοκρατία, αλλά και ο Πρωθυπουργός προσωπικά, είχε δεσμευτεί να εκπληρώσει, δέσμευση την οποία τήρησε. Θέλω να ευχαριστήσω τον Πρωθυπουργό, τον κύριο Κώστα Καραμανλή, για την άμεση εκπλήρωση τόσο της προαναφερόμενης δέσμευσης, όσο και ενός πάγιου αιτήματος όλων των Ευρυτάνων. 
      Βέβαια, ο κεντρικός οδικός άξονας των Αγράφων είναι ένα έργο πνοής του οποίου η χρηματοδότηση πρέπει να συνεχιστεί και να ενταθεί μέχρι την ολοκλήρωσή του, δηλαδή μέχρι να γίνει η σύνδεση των δύο τεχνητών λιμνών, Κρεμαστών και Πλαστήρα, δηλαδή Νομοί Ευρυτανίας και Καρδίτσας, όμοροι νομοί.
      Το 2005 ο Νομός Ευρυτανίας προχώρησε σε σημαντικό επίπεδο και σε άλλα έργα, κυρίως στο εσωτερικό οδικό δίκτυο, αλλά αυτά δεν είναι της παρούσης στιγμής να αναφερθώ διότι ο χρόνος είναι περιορισμένος. 
      Θα αναφερθώ όμως στο 2006, στα έργα που το σύνολο των Ευρυτάνων κι εγώ προσωπικά περιμένουμε και ζητάμε τη χρηματοδότησή τους από το Πρόγραμμα Δημοσίων Επενδύσεων και από τους κεντρικούς αυτοτελείς πόρους. 
      Άμεσης προτεραιότητας είναι η δρομολόγηση σύμφωνα με σύγχρονες ευρωπαϊκές προδιαγραφές του οδικού άξονα Λαμία-Καρπενήσι-Αγρίνιο. Ο λεγόμενος παραλίμνιος άξονας, όραμα του Χαριλάου Τρικούπη, συγκαταλέγεται επίσης στα έργα προτεραιότητας για το 2006 γιατί πρέπει κάποτε να τελειώσει, δεδομένου ότι αυτός ο δρόμος, κύριε Πρόεδρε, άρχισε το 1964.
      Είμαστε ευτυχείς που έχουμε στο κέντρο του νομού, δηλαδή στο Καρπενήσι, ένα Ολυμπιακό προπονητήριο, το προπονητικό κέντρο Καρπενησίου, το οποίο ωστόσο, όπως πολύ καλά γνωρίζει και ο κ. Ορφανός, πρέπει να ενισχυθεί, ώστε η λειτουργία του να είναι συνεχής και απρόσκοπτη στο υψηλό επίπεδο για το οποίο έχει σχεδιαστεί και κατασκευαστεί.
      Στον τομέα της παιδείας παραμένει σε εκκρεμότητα η λειτουργία Τμήματος Περιφερειακής Ανάπτυξης και Περιβάλλοντος, υπαγόμενο στο Τ.Ε.Ι. Λαμίας με έδρα το Καρπενήσι. Πρόκειται για ένα έργο που θα δώσει πραγματικά ζωή στον τόπο, ένα έργο που βρίσκει σύμφωνο και το Υπουργείο Παιδείας και εντάσσεται στην προγραμματική δήλωση της Κυβέρνησης της Νέας Δημοκρατίας για την περιφερειακή ανάπτυξη αλλά και για την περιβαλλοντική ευαισθητοποίηση.
      Στον τομέα του τουρισμού η Ευρυτανία έχει πάρα πολλά να δώσει. Μέσα στο 2005 είχαμε μια καλή αρχή συνεργασίας με τους Υπουργούς Ανάπτυξης, Τουρισμού, Μεταφορών και Ναυτιλίας για την αξιοποίηση της τεχνητής λίμνης των Κρεμαστών. Στο πλαίσιο αυτής της συνεργασίας διερευνήθηκαν και επιτόπια οι δυνατότητες επίσκεψης με υδροπλάνο στην περιοχή. Είναι πολύ σημαντική η ανάπτυξη που πρέπει να γίνει στη λίμνη των Κρεμαστών. Πρόκειται για ένα κοιμώμενο γίγαντα που αφορά τον τουρισμό.
      Άμεσα βήματα που πρέπει να γίνουν είναι η ψήφιση μοναδικού νομοσχεδίου δια του οποίου θα οριοθετείται η χρήση των υδάτινων πόρων και παράλληλα θα παρέχονται συγκεκριμένα και δυναμικά κίνητρα προσέλκυσης ιδιωτικών επενδύσεων στην περιοχή.
      Η αξιοποίηση της λίμνης των Κρεμαστών θα αποτελέσει το εναρκτήριο λάκτισμα μιας πλουτοπαραγωγικής πηγής, όχι μόνο για την περιοχή του Νομού της Ευρυτανίας, αλλά και για το Νομό της Αιτωλοακαρνανίας και των ορεινών τμημάτων των Νομών Άρτας και Καρδίτσας.
      Έρχομαι τέλος στο καίριο υπουργείο, το Υπουργείο Αγροτικής Ανάπτυξης. Εδώ κύριε Υπουργέ, μια και παρίστασθε, δεν έκανα σύγκριση με ανταγωνισμό. Έκανα σύγκριση δειγματοληπτική και είδα ότι σχετικά με τα κονδύλια που αφορούν τα δάση, Γρεβενών και Ευρυτανίας σε σας είναι εγγεγραμμένα 380.000 ευρώ και στο Νομό Ευρυτανίας 220.000 ευρώ. Τα δάση του Νομού Ευρυτανίας υπερέχουν παντός άλλου και θέλουν την αξιοποίησή τους.
      Τελειώνοντας, θέλω να πω ότι πρέπει επιτέλους, κύριε Πρόεδρε, να επαναλειτουργήσει το εργοστάσιο που λειτουργούσε στα Φουρνά, που παρήγαγε και ποσότητα και ποιότητα ξυλείας.
      Μ’ αυτά τα λίγα τελείωσα και δηλώνω ότι ψηφίζω τον Προϋπολογισμό στο σύνολό του. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος, κύριος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριοι συνάδελφοι, περασμένα, όχι τα μεσάνυχτα, αλλά μία η ώρα το πρωί συζητάμε τον Προϋπολογισμό του 2006, ο οποίος δεν πρωτοτυπεί βέβαια, βαδίζει την πεπατημένη των προκατόχων του, μόνο που του έπεσε περισσότερη δόση νεοφιλελευθερισμού.
      Είναι ένας Προϋπολογισμός άδικος, ταξικός, φορολογεί ακόμη σκληρότερα τα λαϊκά εισοδήματα, τους μισθωτούς, τους συνταξιούχους, που ευνοεί ακόμη περισσότερο τα υψηλά εισοδήματα και το μεγάλο κεφάλαιο. Τα λαϊκά εισοδήματα συμπιέζονται, το κράτος πρόνοιας βάλλεται, ο πολιτισμός, η έρευνα περιθωριοποιούνται, ιδιαίτερα ο πολιτισμός που φθάνουμε σ’ αυτό που έλεγαν οι αρχαίοι «φιλοκαλούμεν μετ’ ευτελείας…». Δεν ξέρω αν εκεί θέλουμε να το φθάσουμε, κύριοι συνάδελφοι.
      Βέβαια, ως μεγάλος ευνοημένος εμφανίζονται οι αμυντικές δαπάνες όπου αναφέρθηκε ότι σχεδιάζεται η αγορά οπλικών συστημάτων ύψους 52.000.000.000 ευρώ, δηλαδή δυόμισι φορές του ύψους του Δ΄ Κ.Π.Σ. για το οποίο τόσο θριαμβολογούμε.
      Ο Εισηγητής μας ο κ. Δραγασάκης, αναφέρθηκε με εξαιρετικά τεκμηριωμένο τρόπο στις απόψεις του Συνασπισμού Ριζοσπαστικής Αριστεράς για το σύνολο του Προϋπολογισμού. Από την πλευρά μου θα αναφερθώ στις κοινωνικές δαπάνες και ιδιαίτερα στα προβλήματα και τις δαπάνες στον τομέα της υγείας που τόσο αδικούνται και μ’ αυτόν τον Προϋπολογισμό.
      Κυρίες και κύριοι συνάδελφοι, το κράτος πρόνοιας, το κοινωνικό κράτος υφίσταται το τελευταίο διάστημα στη χώρα μας ασφυκτική συμπίεση. Εργασιακά και κοινωνικά δικαιώματα, που αποκτήθηκαν με μακροχρόνιους αγώνες των εργαζομένων, περιορίζονται, φαλκιδεύονται, καταργούνται. Οδηγούμαστε σ’ έναν εργασιακό μεσαίωνα. Τίποτε δεν μένει όρθιο. Οκτάωρο, πενθήμερο ωράριο, μισθοί, συντάξεις, ασφαλίσεις, σταθερή και μόνιμη δουλειά έχουν μπει στο στόχαστρο και με το τσουνάμι των αντεργατικών νόμων που ξεκίνησε η Κυβέρνηση. Βέβαια, το έδαφος είχε προετοιμαστεί άλλωστε από τις προηγούμενες κυβερνήσεις.
      Τώρα, με τον Προϋπολογισμό, κόβουν τα λεφτά για τα κοινωνικά προγράμματα, και δεν προβλέπουν καθόλου κονδύλια για να πληρωθούν οι εργαζόμενοι στα προγράμματα της Αυτοδιοίκησης, για τη «Βοήθεια στο Σπίτι», για τα άτομα με ειδικές ανάγκες, για τους σχολικούς φύλακες.
      Στον Προϋπολογισμό δεν περιλαμβάνεται κονδύλιο 260.000.000 ευρώ για τη μονιμοποίηση των δεκαέξι χιλιάδων οκτακοσίων συμβασιούχων της Αυτοδιοίκησης -ανάμεσά τους και έξι χιλιάδων επτακόσια άτομα με αναπηρίες- με την πρόφαση ότι δεν είναι γνωστό το τελικό ύψος της δαπάνης. Έτσι είπε ο κ. Νάκος.
      Από τα άτομα με αναπηρίες, παρά τις μεγαλόστομες διακηρύξεις, μόνο το 10% έχει πρόσβαση στην εκπαίδευση και ένα μικρό μόνο ποσοστό, κάτω του 30% των αναπήρων, παίρνει έστω και αυτό το γλίσχρο επίδομα, ενώ η ανεργία εδώ είναι επταπλάσια από το έτσι κι αλλιώς υψηλό ποσοστό του άνω του 10% γενικής ανεργίας.
      Στους είκοσι ένα μήνες που βρίσκεται στην εξουσία η Κυβέρνηση της Νέας Δημοκρατίας έφερε μερικά νομοσχέδια για την Υγεία που τακτοποιούν επιμέρους διαχειριστικές εκκρεμότητες, αλλά δεν κάνουν τομές. Δεν έχουν βέβαια οικονομικό κόστος για το Δημόσιο, αλλά ενισχύουν με τον τρόπο τους τον ιδιωτικό τομέα -και σε αυτό το σημείο- όπως είναι ο νόμος για την Ολυμπιακή Πολυκλινική, όπως είναι ο νόμος για την ιατρικώς υποβοηθούμενη αναπαραγωγή.
      Όσον αφορά το τι έφτιαξε το Υπουργείο Υγείας σε αυτούς τους είκοσι ένα μήνες, διαβάζουμε στην εισηγητική έκθεση του Προϋπολογισμού -στο κεφάλαιο 2, στη σελίδα σαράντα δύο- ανάμεσα στα άλλα που είναι επουσιώδη, ότι: «γίνονται συστηματικές προσπάθειες για την οικονομική εξυγίανση του Ε.Σ.Υ. και τη μείωση των ανεξέλεγκτων δαπανών των νοσοκομείων. Υπήρξε –όπως αναφέρεται σε άλλο σημείο- αξιοποίηση των αποθεμάτων των νοσοκομείων και σημαντική αύξηση των εσόδων τους με ταυτόχρονο περιορισμό των δαπανών τους. Θα συνεχιστεί, όπως λέει αλλού, η καταγραφή και προστασία από πλειστηριασμούς των περιουσιακών στοιχείων των προνοιακών φορέων» κ.ο.κ. Πουθενά δεν υπάρχει λέξη για αύξηση των δημόσιων δαπανών, για κάλυψη των κενών σε προσωπικό κλπ.
      Αυτή τη στιγμή η κατάσταση στο χώρο της Υγείας δεν είναι καθόλου ευχάριστη. 
      Ο «ΕΥΑΓΓΕΛΙΣΜΟΣ», η ναυαρχίδα του υγειονομικού μας συστήματος, εργάζεται με κενές, το 1/3 των οργανικών του θέσεων -οι οργανισμοί αυτοί έχουν φτιαχτεί πριν είκοσι χρόνια, είναι ξεπερασμένοι- με τετρακόσιες είκοσι έξι νοσηλεύτριες και νοσηλευτές λιγότερους, επί συνόλου χιλίων τετρακοσίων ογδόντα ένα. Για αντιστάθμισμα έχουν προκηρυχθεί εξήντα θέσεις νοσηλευτών, που ακόμα δεν έχουν καλυφθεί, ενώ έως το τέλος του χρόνου θα έχουν αποχωρήσει πενήντα.
      Το «ΑΤΤΙΚΟ ΝΟΣΟΚΟΜΕΙΟ» μετά από πέντε χρόνια λειτουργίας εργάζεται με το 40% του δυναμικού του. 
      Αντίστοιχα συμβαίνουν και σε όλα τα νοσοκομεία της χώρας και ακόμα περισσότερο στα Κέντρα Υγείας.
      Σύμφωνα με στοιχεία που έδωσε το ίδιο το Υπουργείο Υγείας το 2004 προσελήφθησαν χίλιοι ενενήντα οκτώ -όσον αφορά το νοσηλευτικό προσωπικό- και χίλιοι εξήντα εννέα το 2005, ενώ τα προηγούμενα χρόνια οι προσλήψεις κυμαίνονταν μεταξύ χιλίων εξακοσίων δεκαοκτώ το 2003 και δύο χιλιάδων πεντακοσίων ογδόντα δύο το 2002, που και πάλι ήσαν λίγες, διότι και τώρα εξακολουθούμε να έχουμε εικοσιπέντε χιλιάδες κενές θέσεις νοσηλευτικού προσωπικού, με ό,τι αυτό συνεπάγεται. Συνολικά τριάντα πέντε χιλιάδες κενές θέσεις υγειονομικών. 
      Πώς θα καλύψει αυτά τα κενά στο χώρο της Υγείας ο Προϋπολογισμός; Πώς θα ανοίξουν τα καινούργια νοσοκομεία; Πώς θα λειτουργήσουν οι κλειστές μονάδες; Πώς θα λειτουργήσουν τα εκατόν πενήντα κρεβάτια μονάδων εντατικής θεραπείας, τα οποία τόσο έχουμε ανάγκη; Κι όμως καταφεύγουμε στον ιδιωτικό τομέα γι’ αυτές τις ανάγκες.
      Ενώ ο Γενικός Προϋπολογισμός προβλέπει αύξηση εσόδων κατά 7% σε σχέση με πέρυσι, για την Υγεία προβλέπει αύξηση μόνο 4,8% -272.000.000 ευρώ- ενώ παλαιότερα έφτανε μέχρι το 8%. Με το φετινό ποσοστό καλύπτεται μετά βίας το ποσοστό του γενικού πληθωρισμού, που όμως στο χώρο της Υγείας είναι πολύ υψηλότερο. 
      Σύμφωνα με στοιχεία της EUROSTAT στην Ευρωπαϊκή Ένωση των είκοσι πέντε το σύνολο των δαπανών για την Υγεία σε σχέση με το σύνολο των δαπανών, είναι 13,6%. Στην Ελλάδα είναι μόνο 6%, κάτω και από το μισό. Στην Ισπανία είναι 13,9%, στην Πορτογαλία 14,9%, στη Μεγάλη Βρετανία 15,6% και στην Ιρλανδία 19,5%.
      Η Ιρλανδία, δηλαδή, ξοδεύει τρεις φορές παραπάνω από μας για την υγεία. Με 272.000.000 ευρώ, λοιπόν, ελάχιστα μπορούν να γίνουν. 
      Από την άλλη μεριά, πρέπει να πούμε ότι το Ι.Κ.Α. παίρνει το 1% του Α.Ε.Π. Κανονικά, δηλαδή, θα έπρεπε να πάρει 1,93 δισεκατομμύρια ευρώ και παίρνει μόνο 1,7 δισεκατομμύρια ευρώ με αυτόν τον Προϋπολογισμό, δηλαδή 270.000.000 ευρώ λιγότερα. 
      Δεδομένη είναι η ευθύνη και των προηγούμενων κυβερνήσεων για την κακή πορεία των υγειονομικών μας πραγμάτων. Οι δημόσιες δαπάνες έμειναν καθηλωμένες στο χαμηλότερο επίπεδο όλης της Ευρωπαϊκής Ένωσης, κάτω του 3% του Α.Ε.Π. για όλα αυτά τα χρόνια.
      Η Νέα Δημοκρατία μοίρασε υποσχέσεις και καλλιέργησε ελπίδες ότι η κατάσταση της υγείας θα βελτιωθεί. Δεν πρέπει να παραγνωρίσουμε ότι οι ανάγκες σ’ αυτόν τον ευαίσθητο τομέα καθημερινά αυξάνουν ως αποτέλεσμα των νέων επιτευγμάτων της ιατρικής και της τεχνολογικής προόδου, που είμαστε υποχρεωμένοι να παρακολουθούμε, αλλά και λόγω της αύξησης του μέσου όρου ζωής. 
      Με αυτήν την πολιτική που ακολουθεί η Κυβέρνηση όχι μόνο δεν προχωρεί στη δημιουργία δικτύου πρωτοβάθμιας φροντίδας υγείας για την πρόληψη και την προαγωγή της υγείας των πολιτών, αλλά με μαθηματική ακρίβεια οδηγεί σε έμφραγμα μικρά και μεγάλα νοσοκομεία και δημιουργεί επιπλέον ανασφάλεια στους έχοντες ανάγκη για υπηρεσίες υγείας. 
      Η κακή εικόνα ολοκληρώνεται με την άρση της μονιμότητας των υγειονομικών, την παραχώρηση σημαντικών τομέων λειτουργίας των νοσοκομείων σε υπεργολάβους, τη μείωση σε όλους τους τομείς. Ο Προϋπολογισμός στο σκέλος της υγείας δεν δίνει καμία προοπτική ότι η χώρα μας θα αποκτήσει αξιόπιστες και ποιοτικές υπηρεσίες υγείας. 
      Εμείς έχουμε μία εντελώς άλλη αντίληψη για την υγεία, κύριοι συνάδελφοι, γιατί θέλουμε διπλασιασμό των δαπανών για την υγεία, μία υγεία σύγχρονη, που να ανταποκρίνεται στις σημερινές ανάγκες. Κρίνουμε ότι πρέπει να υπάρξει ενιαία υγειονομική πολιτική, ενιαίος φορέας υγείας, να μην υπάρχουν γιατροί πολλών ταχυτήτων, να υπάρξει προσανατολισμός και στροφή προς την πρωτοβάθμια φροντίδα υγείας, την ενημέρωση και την πρόληψη, να λειτουργήσουν Κέντρα Υγείας αστικού τύπου, όπως τα έχει υποσχεθεί η Κυβέρνηση και προσωπικά ο κ. Πρωθυπουργός -ένα Κέντρο Υγείας, αυτό στο Βύρωνα, με τόσες τυμπανοκρουσίες αναγγείλαμε και τίποτα άλλο δεν έχει γίνει- να γενικευτεί ο θεσμός του οικογενειακού γιατρού, να υπάρξει σύγχρονος υγειονομικός χάρτης, να υπάρξει άμεση αντιμετώπιση των εργασιακών προβλημάτων των εργαζομένων, να χαρακτηριστεί ανθυγιεινό το υγειονομικό επάγγελμα και να προωθηθούν δημόσιες πολιτικές για τα έργα υποδομής, το περιβάλλον, την κατοικία, τη διατροφή, τον πολιτισμό, γι’ αυτές τις ευπαθείς ομάδες που τόσα έχουν ακουστεί το τελευταίο διάστημα και που τόσο λίγα γίνονται, για τα οποία πολλοί είναι υπόλογοι, αλλά πρώτα και κύρια η ίδια η Κυβέρνηση και οι συντάκτες αυτού του προϋπολογισμού.
      Εμείς αυτόν τον Προϋπολογισμό τον θεωρούμε άδικο, τον θεωρούμε απαράδεκτο για τη σημερινή εποχή και τον καταψηφίζουμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Κυρία και κύριοι συνάδελφοι, ο Προϋπολογισμός του 2006 είναι ένας κρίσιμος Προϋπολογισμός, υψηλών προσδοκιών, ο οποίος διαπνέεται από μεταρρυθμιστικό και αναπτυξιακό πνεύμα και έχει ως βασικό γνώμονα το αίσθημα της κοινωνικής ευθύνης και της δημοσιονομικής πειθαρχίας. Στηρίζεται σε ειλικρινή οικονομικά στοιχεία και θέτει ρεαλιστικούς στόχους, έχοντας βασικές προτεραιότητες την αξιοποίηση των εθνικών και κοινοτικών πόρων, την ταχύτερη διάχυση της ανάπτυξης στην περιφέρεια, την ουσιαστική ενίσχυση της ανταγωνιστικότητας και την άμεση τόνωση της απασχόλησης. 
      Όλοι βέβαια θα επιθυμούσαμε ο φετινός Προϋπολογισμός να ήταν ακόμη πιο γενναιόδωρος, με μεγαλύτερες αυξήσεις για τους μισθούς και τις συντάξεις, με περισσότερες δημόσιες επενδύσεις και υψηλότερα κονδύλια για την κοινωνική πολιτική. 
      Είμαι, όμως, πεπεισμένος ότι ακόμη και οι πιο δύσπιστοι απέναντι στη σημερινή Κυβέρνηση γνωρίζουν πολύ καλά τους λόγους για τους οποίους ο φετινός Προϋπολογισμός είναι φειδωλός σε παροχές. Τα τεράστια χρέη, η γραφειοκρατία, η ανεξέλεγκτη φοροδιαφυγή, η διαφθορά και η διαπλοκή συνέθεταν ένα προβληματικό οικονομικό περιβάλλον, με σωρευμένα χρόνια και δομικά προβλήματα, που δεν ήταν ποτέ δυνατόν να αντιμετωπιστούν μέσα σε είκοσι μόλις μήνες.
      Το έλλειμμα της γενικής κυβέρνησης ανερχόταν στο 6,6% επί του Α.Ε.Π., η ανεργία στο 11%, οι δαπάνες μόνο για τους τόκους των δανείων έφθαναν το 20% των συνολικών δαπανών του Προϋπολογισμού και το δημόσιο χρέος είχε ξεπεράσει το 110% του Α.Ε.Π. 
      Με δεδομένα αυτά εφαρμόσαμε μια πολιτική ήπιας δημοσιονομικής προσαρμογής, περιορίζοντας δραστικά τα ελλείμματα και την κρατική σπατάλη. Εξασφαλίσαμε την αναπτυξιακή προοπτική της χώρας μας με μια σειρά αποτελεσματικών μέτρων. Στο πλαίσιο αυτό μειώσαμε τους φορολογικούς συντελεστές για τις επιχειρήσεις κατά 3%, θεσπίσαμε ένα νέο Αναπτυξιακό Νόμο προσελκύοντας επενδυτικά σχέδια ύψους 1,4 δισεκατομμυρίων ευρώ, προχωρήσαμε σε νέες αποκρατικοποιήσεις, αυξήσαμε τις εξαγωγές μας κατά 12,7%, μειώσαμε τις εισαγωγές μας κατά 3,6%, μειώσαμε την ανεργία στο 9,6% παρά την αρνητική συγκυρία της μεταολυμπιακής εποχής, πετύχαμε ρυθμό ανάπτυξης 3,7%, που είναι το διπλάσιο που ισχύει στην Ευρωζώνη και καταφέραμε μια ουσιαστική βελτίωση του επενδυτικού και επιχειρηματικού κλίματος. 
      Θα ήθελα ακόμα να επισημάνω ότι παρά τη δυσχερή οικονομική συγκυρία, ο Προϋπολογισμός του 2006 προβλέπει αυξημένους πόρους για τους ευαίσθητους τομείς της παιδείας και της υγείας. 
      Οι συνολικές πιστώσεις του Υπουργείου Εθνικής Παιδείας και Θρησκευμάτων για το 2006 αυξήθηκαν κατά 10%. Οι αντίστοιχες πιστώσεις του Υπουργείου Υγείας και Κοινωνικής Αλληλεγγύης για το 2006 ανέρχονται σε 4,7 δισεκατομμύρια ευρώ έναντι των 4.000.000.000 ευρώ του 2005 αφαιρουμένων όμως των 2,2 δισεκατομμυρίων ευρώ, τα οποία διατέθηκαν για τακτοποίηση παλαιών διαχειρίσεων. 
      Για τον κρίσιμο τομέα της υγείας θα ήθελα να επισημάνω ότι έχουν γίνει πραγματικά σημαντικά βήματα. Φυσικά είναι πολλά ακόμη αυτά που πρέπει να γίνουν. Και εδώ ίσως θα πρέπει να κάνω μια μικρή παρένθεση γι’ αυτά που ενδεχομένως καλοπροαίρετα θα ακουστούν από συναδέλφους της Αντιπολίτευσης σχετικά με τη στελέχωση των Μονάδων Εντατικής Θεραπείας και την ανάγκη για περισσότερες κλίνες, την πληρέστερη στελέχωση και το σύγχρονο εξοπλισμό των περιφερειακών μονάδων υγείας, την παροχή υψηλού επιπέδου υπηρεσιών υγείας απ’ όλα τα νοσηλευτικά ιδρύματα της χώρας και την τόνωση του αισθήματος ασφαλείας των ασθενών σε όλα τα νοσοκομεία του κέντρου και της περιφέρειας.
       Όλα αυτά να είστε σίγουροι, κυρίες και κύριοι συνάδελφοι, ότι η σημερινή ηγεσία του Υπουργείου Υγείας και τα γνωρίζει και θέλει να τα επιλύσει. Χρειάζεται όμως και χρόνος και χρήμα. Τα ταμεία, δυστυχώς, τα βρήκαμε ελλειμματικά. Άλλωστε δεν θα ήταν δυνατό αυτά τα οποία δεν έγιναν μέσα σε είκοσι χρόνια να γίνουν μέσα σε είκοσι μήνες. 
      Όμως το μεγαλύτερο χρέος της νέας Κυβέρνησης είναι να στρέψει την προσοχή της και το ενδιαφέρον της στην παραμελημένη περιφέρεια και ιδιαίτερα στη νησιωτική Ελλάδα.
      Θα ήθελα για μια ακόμη φορά να τονίσω ότι τα νησιά του Αιγαίου δεν θα πρέπει να αντιμετωπίζονται από την πολιτεία μόνο ως ένας δημοφιλής τουριστικός προορισμός που θα πρέπει να είναι καλαίσθητος και προσεγμένος κατά τη θερινή τουριστική περίοδο. Πάνω απ’ όλα η ολοκληρωμένη νησιωτική μας πολιτική θα πρέπει να σέβεται και να εξυπηρετεί τις μεγάλες ανάγκες των μονίμων κατοίκων των νησιών μας, οι οποίοι γνωρίζουν καλύτερα από τον καθένα ότι το υγρό στοιχείο που τα περιβάλλει το καλοκαίρι συνιστά πόλο έλξης για τους τουρίστες, το χειμώνα όμως αποτελεί πηγή σωρείας προβλημάτων γι’ αυτούς και τις οικογένειές τους.
      Οι πρωτοβουλίες και τα μέτρα που περιμένουν από την πολιτεία εδώ και χρόνια οι κάτοικοι των νησιών μας είναι πολλά και σημαντικά. Αυτά, όμως, που προέχουν είναι μεταξύ άλλων: Η αναβάθμιση των ακτοπλοϊκών συγκοινωνιών μέσω του εκσυγχρονισμού των πλοίων και της πύκνωσης των δρομολογίων και της βελτίωσης της ενδοεπικοινωνίας των νησιών. Η βελτίωση των λιμενικών εγκαταστάσεων ούτως ώστε αυτές να γίνουν πιο σύγχρονες και ασφαλείς. Η πληρέστερη κάλυψη των υγειονομικών αναγκών με τον εκσυγχρονισμό των μονάδων υγείας και την εξασφάλιση επαρκούς ιατρικού και νοσηλευτικού προσωπικού. Η αξιοποίηση της τηλεϊατρικής. Η βελτίωση των αεροδιακομιδών. Η προμήθεια πλήρως εξοπλισμένων κινητών ιατρικών μονάδων και μονάδων αιμοκάθαρσης. Η ίδρυση τμημάτων Α.Ε.Ι. και Τ.Ε.Ι. στα μεγαλύτερα νησιά, προσαρμοσμένων κυρίως στις ανάγκες της αγροτικής και της τουριστικής ανάπτυξης.
      Η αναβάθμιση της εκπαίδευσης με την εξασφάλιση του αναγκαίου στελεχιακού δυναμικού και σύγχρονου τεχνολογικού εξοπλισμού. Η αναμόρφωση του συστήματος Δημόσιας Διοίκησης και η ουσιαστική ενίσχυση της Τοπικής Αυτοδιοίκησης. 
      Η ενίσχυση της αγροτικής οικονομίας με την υπεύθυνη ενημέρωση των αγροτών, την πραγματοποίηση εγγειοβελτιωτικών έργων και την παροχή κινήτρων για τους νέους αγρότες. Η αντιμετώπιση της λειψυδρίας με την πραγματοποίηση των αναγκαίων έργων υποδομής, όπως είναι η κατασκευή φραγμάτων, λιμνοδεξαμενών και μονάδων αφαλάτωσης. Η αξιοποίηση των ανανεώσιμων πηγών ενέργειας, που αφθονούν πράγματι στα νησιά μας. 
      Η προώθηση νέων μορφών τουρισμού και η επιμήκυνση της τουριστικής περιόδου. Η κατασκευή σύγχρονων μαρίνων για τη συντήρηση και τον εφοδιασμό διαχείμασης πλοίων. Η βελτίωση των αεροπορικών συνδέσεων και η ενεργοποίηση του πρόσφατα ψηφισθέντος νόμου που αφορά τα υδροπλάνα. Η ορθολογική διαχείριση των απορριμμάτων με τη χωροθέτηση των απαραιτήτων Χ.Υ.Τ.Α.. 
      Παρά την προβλεπόμενη στον Προϋπολογισμό αύξηση των πιστώσεων του Υπουργείου Αιγαίου κατά 10,4%, το ποσό των 31,2 εκατομμυρίων ευρώ θεωρείται πάρα πολύ χαμηλό, κύριε Υφυπουργέ. Επιβάλλεται ως εκ τούτου όχι μόνο η διάθεση περισσοτέρων κονδυλίων για το Υπουργείο Αιγαίου αλλά και η εκχώρηση αυξημένων αρμοδιοτήτων προς αυτό, ούτως ώστε όλα τα προβλήματα τα οποία δημιουργούνται να λύνονται επιτόπου, στον τόπο της δημιουργίας τους, χωρίς την παρεμβολή και τη διαμεσολάβηση άλλων συναρμοδίων Υπουργών.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να καταργηθεί, άμα δεν μπορεί να ενισχυθεί.
      ΙΩΑΝΝΗΣ ΧΩΜΑΤΑΣ: Να  μην καταργηθεί, να αξιοποιηθεί καλύτερα. Είναι χρήσιμο, κύριε συνάδελφε, το Υπουργείο και μπορούμε να το αξιοποιήσουμε καλύτερα. 
      Έχει σημασία για τον εξής λόγο, διότι τα νησιά συγκεντρώνουν το 67% της τουριστικής κίνησης που αφορά την Ελλάδα και προσφέρουν στο Α.Ε.Π. γύρω στο 30% περισσότερο σε σχέση με τον πληθυσμό τους, συγκριτικά με τις άλλες περιοχές. Γι’ αυτό, αν οι υποδομές εξυπηρετηθούν και βελτιωθούν, θα μπορούν να προσφέρουν ακόμη περισσότερο. 
      Βασικός προσανατολισμός του φετινού Προϋπολογισμού είναι το νοικοκύρεμα των δημόσιων οικονομικών και η δημιουργία των απαραίτητων βάσεων για ένα αξιόπιστο και φιλόδοξο πρόγραμμα σταθερότητας και προόδου. Φιλοδοξία μας είναι να δημιουργήσουμε μια νέα ισχυρή Ελλάδα, με κοινωνική συνοχή και ευημερία, με αρχές και αξίες, με ανάπτυξη και πρόοδο ακόμα και για την πιο απομακρυσμένη γωνιά της. 
      Αυτούς τους σκοπούς εξυπηρετεί ο συζητούμενος Προϋπολογισμός, παρά τη δυσχερή οικονομική κατάσταση, γι’ αυτό και σας καλώ να τον υπερψηφίσουμε όλοι. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα τον χειροκροτήσω και εγώ, γιατί μίλησε ωραία για τα νησιά μας!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χωματά. Εσείς οι νησιώτες θα τα βρείτε!
      Το λόγο έχει η κυρία Ζήση.
      ΡΟΔΟΥΛΑ ΖΗΣΗ:  Ευχαριστώ, κύριε Πρόεδρε.
      Επειδή είμαι η τελευταία ομιλήτρια της ημέρας της συζήτησης του Προϋπολογισμού, θα ήθελα -κοιτάζοντας και εσάς, αλλά απευθυνόμενη και στον κύριο Υπουργό και στην Κυβέρνηση- να πω ότι πολύ για το παρελθόν μιλήσατε, πολύ το ΠΑ.ΣΟ.Κ. κατηγορήσατε και αυτό με έκανε μαζί με τον Σταύρο το Μπένο να θυμηθώ και εγώ και να νοιώσω το έλλειμμα των ονείρων του ελληνικού λαού που ζει σε μια αβεβαιότητα. 
      Για να παραπέμψω πάλι σ’ αυτά που λέτε για το κακό ΠΑ.ΣΟ.Κ. του παρελθόντος, θέλω να θυμίσω κάτι από το δικό μας φιλόσοφο, το σοφό Σωκράτη: «Είναι δύσκολο να φτιάξει κανένας ένα έργο χωρίς να κάμει κανένα λάθος, αλλά δύσκολο είναι, και αν ακόμα φτιάσει κάτι αλάθητο, να μην πέσει σε άδικο κριτή». Τον άδικο κριτή, συκοφάντη του έργου του ΠΑ.ΣΟ.Κ. υφιστάμεθα είκοσι δύο μήνες τώρα αλλά και στη συζήτηση του Προϋπολογισμού, αφού η Κυβέρνηση και ο εισηγητής της Πλειοψηφίας, μη έχοντας πολιτικές, μη έχοντας αναπτυξιακό σχεδιασμό, περιορίζονται στην κατανάλωση ενός «κατηγορώ» για το ΠΑ.ΣΟ.Κ., αποκαλύπτοντας έτσι, κύριε Υπουργέ, πόσο ανεπαρκής, πόσο μίζερη, πόσο μισαλλόδοξη και πόσο φτωχή είναι η νέα διακυβέρνηση.
      Μιλάτε για το παρελθόν. Θα μας πείτε αύριο για το μέλλον τις ίδιες υποσχέσεις. Άκουσα τον Υπουργό Τουριστικής Ανάπτυξης, τον Υπουργό που σε είκοσι δύο μήνες δεν έχει φέρει ούτε ένα νομοσχέδιο, ούτε μία πολιτική, που βρήκε τα χρήματα από τις αποκρατικοποιήσεις των καζίνο κ.λπ. για να κάνει διαφήμιση και ζει ακόμη το μύθο του, να μιλάει πάλι για το μέλλον.
      Για το παρόν, κύριε Υπουργέ, τι έκανε επί είκοσι δύο μήνες η νέα διακυβέρνηση; Έκανε ό,τι υποσχέθηκε; Όχι. Τι μας λέει για το μέλλον συγκεκριμένα; Τίποτα. Επιβεβαίωση και απόδειξη ο υπό συζήτηση προϋπολογισμός, προϋπολογισμός ασυνέπειας, ανεντιμότητας, λιτότητας και κοινωνικής ανισότητας. Πού είναι ο Πρωθυπουργός και οι προεκλογικές δεσμεύσεις;
      Η γραφειοκρατία γιγαντώνεται. Η μείωση των δημοσίων δαπανών αφυδατώνει τη ροή της ανάπτυξης και τη μεταολυμπιακή δυναμική της χώρας. Η απορροφητικότητα του Γ’ Κοινοτικού Πλαισίου Στήριξης είναι μικρή. Στην περιφέρεια τα έργα σταματούν. Κάνετε αλλαγές και αναθεωρήσεις και δεν ξέρουμε για πού, για ποιο λόγο. Τι θα γίνουν αυτά τα χρήματα; Η περιφερειακή ανάπτυξη έμεινε κενή περιεχομένου. Δεν υπάρχει σχεδιασμός. Δεν έχουμε το μοντέλο της χώρας. Πού πατάει η νέα διακυβέρνηση; Η διαφάνεια, τα πολλά διοικητικά συμβούλια, οι επιτροπές, η ρύθμιση της αγοράς, οι κανόνες, οι αρχές και οι αξίες. Τι είναι τάχα η ρύθμιση της αγοράς με αυτήν την απελευθέρωση που κάνετε; Είναι το ωράριο των καταστημάτων που θα ανοίγουν και τις Κυριακές, όπως είπε σήμερα ο κ. Σιούφας; 
      Τι έγινε με τις καταγγελίες που έχουμε από την Ευρωπαϊκή Ένωση, γιατί τα θέματα της νέας αγοράς του περιβάλλοντος, τα έχετε εντελώς εγκαταλείψει; Η νησιωτική πολιτική, η ακτοπλοϊα, η ναυτιλία. Πού βρίσκονται όλα αυτά τα ζητήματα;
      Κύριοι της Κυβέρνησης, αν θέλετε να ξεπεράσετε τα συμπλέγματά σας απέναντι στο ΠΑ.ΣΟ.Κ. προσπαθείστε να κάνετε και εσείς κάτι καλό για τη χώρα, για τον ελληνικό λαό. Προσπαθείστε να γίνετε καλύτεροι από τον παλιό εαυτό σας. Να γίνετε διαφορετικοί και να είστε δίκαιοι. Προκαλεί φρίκη στον ελληνικό λαό η ανάλγητη πολιτική που ακολουθείτε απέναντι στους εργαζόμενους, στους χαμηλόμισθους και στους χαμηλοσυνταξιούχους. Προκαλεί φρίκη στους πολίτες το γεγονός ότι στη σχολή σας, την κυβερνητική, η κοινωνική δικαιοσύνη και η πολιτική ηθική είναι προαιρετικά, δευτερεύοντα μαθήματα.
      Προκαλεί ανασφάλεια στον κόσμο της παραγωγής και της δημιουργίας το γεγονός ότι η ανάπτυξη και η ανταγωνιστικότητα της οικονομίας είναι επίφαση αφού οι δείκτες υποχωρούν. Η Ελλάδα χάνει προβάδισμα και η παραγωγική βάση συρρικνώνεται. Τι λέει γι’ αυτά ο κύριος Πρωθυπουργός; Πού είναι ο αξιόπιστος Προϋπολογισμός του 2005 και το Έτος Ανταγωνιστικότητας; Εννέα θέσεις πήγαμε πίσω. 
      Αν ακολουθήσετε την ίδια μέθοδο και την ίδια πρακτική τότε πρόκειται για ανεφάρμοστο Προϋπολογισμό ρευστό και εναλλασσόμενο που ανυψώνει τους έχοντες και κατέχοντες, κυβερνητική εύνοια, συντρίβει στα ερείπια τους πολλούς παραγωγούς πολίτες και ισοπεδώνει τους κοινωνικά αδύναμους. Ο Προϋπολογισμός του 2006 δημιουργεί την Ελλάδα των πολλών ταχυτήτων και διευρύνει τις κοινωνικές ανισότητες. Πού είναι εδώ ο Πρωθυπουργός όλων των Ελλήνων; Η δική του δίκαιη παρέμβαση θα ήταν ίσως η καλύτερη επένδυση. Αλλά όταν ο Πρωθυπουργός είναι απών οι εντολές του Προϋπολογισμού παραπέμπουν σε επιθυμίες, απληστίες και ικανοποιήσεις ανάμεικτες με κομματικές και επικοινωνιακές ιδιοτέλειες και προσωπικές στρατηγικές. Συμφωνεί ο Πρωθυπουργός;
      Όταν διακυβεύονται η βιώσιμη ανάπτυξη της χώρας, τα δικαιώματα των εργαζομένων και της μικρομεσαίας επιχείρησης, όταν ο κόσμος του επιχειρείν διστάζει μέσα σ’ ένα ανασφαλές οικονομικό περιβάλλον, όταν η ακρίβεια σπάει το φράγμα της αντοχής, όταν το μειωμένο, μικρό, ελάχιστο εισόδημα εξαντλεί τα όρια της υπομονής, όταν η ελληνική περιφέρεια οδηγείται στην ερημοποίηση, ποια κυβέρνηση έχει το θράσος και την πρωτιά της δικαιολογίας των δημοσιονομικών; Μόνο η σκληρή Κυβέρνηση της Νέας Δημοκρατίας που απέτυχε σε κάθε περίπτωση και στα δημοσιονομικά και στα κοινωνικά.
      Δικαιολογείστε θαρρείτε, κύριοι της Κυβέρνησης, όταν στην περιφέρεια και για παράδειγμα στη Μαγνησία στην εκλογική μου περιφέρεια σταματήσατε όλες τις υποδομές, ανακόψατε τη μεταολυμπιακή δυναμική και συσσωρεύσατε ανεργία; Πώς θα δικαιολογήσετε την πολιτική σας απέναντι στο Νομό Μαγνησίας, που του αφαιρείτε πόρους, που δεν εγκρίνετε επενδύσεις του αναπτυξιακού νόμου, που αφυδατώνετε τις μικρομεσαίες επιχειρήσεις και τις εξαιρείτε από τα προγράμματα της ανταγωνιστικότητας;
      Τους αφαιρείτε και το δικαίωμα να συμμετάσχουν στα προγράμματα του εμπορίου και των υπηρεσιών. Τι θα πείτε στους αγρότες της πολυλειτουργικής γεωργίας και παραγωγής για τις πρωτοφανείς χαμηλές τιμές των προϊόντων τους και για τα αδιάθετα προϊόντα στις αποθήκες; 
      Ο Προϋπολογισμός σας είναι παραμορφωτικός και αποπροσανατολιστικός. Δε μιλάει για το σήμερα και την πραγματικότητα. Μοιάζει με εκείνα τα τεχνάσματα της Νέας Δημοκρατίας που στόχο έχουν το προσωπικό και κομματικό κέρδος ενώ απεμπολούν την προσωπική και κυβερνητική ευθύνη.
      Είναι αντιαναπτυξιακός και αναξιόπιστος με πυρήνα τη λιτότητα και εφαπτομένη, παντού, την ασυνέπεια. Είναι κάτι σαν δαρβινισμός, θα επιβιώσουν μόνο οι λίγοι, οι οικονομικά ισχυρότεροι, κύριε Υπουργέ. γι’ αυτό είναι κοινωνικά άδικος, ανάλγητος και ταξικός. Με οικονομικούς όρους δεν αποδεικνύεται η ορθότητά του, ενώ με πολιτικούς και κοινωνικούς όρους δεν αποδεικνύεται η χρησιμότητά του. 
      Είναι γυμνός Προϋπολογισμός, χωρίς πνοή και είναι μονεταριστικός, αφού απόλυτος και θεμελιώδης στόχος του είναι η συσσώρευση χρημάτων και η συσσώρευση κοινωνικών θυμάτων.
      Είναι ανεύθυνος γιατί ξεχνάει την καθημερινότητα του πολίτη και απουσιάζει από τους «καημούς και τα πάθια» του σημερινού Έλληνα. Είναι δογματικός και αλαζονικός γιατί εκφράζει μονοσήμαντα τη δήθεν ακατανίκητη λογική και λογιστική της Κυβέρνησης. 
      Υπάρχει αλήθεια ο Πρωθυπουργός που μιλούσε πριν δυο χρόνια για την καθημερινότητα του πολίτη; Αν ναι, θέλω να του πω ότι η Κυβέρνησή του και ο ίδιος έφεραν την οικονομική και ποιοτική φυματίωση της καθημερινότητας του πολίτη. Και ετούτος ο Προϋπολογισμός θα την κάνει την καθημερινότητα ερείπια και ρινίσματα.
      Γι’ αυτό το ΠΑ.ΣΟ.Κ. αντιστέκεται. Γι’ αυτό καταψηφίζουμε τον Προϋπολογισμό σας και όλην την πολιτική σας που σήκωσε σύννεφα σκόνης και σκέπασε την ελπίδα του ελληνικού λαού.
      Άλλωστε, προς τη δύση τραβάει ο δρόμος της εξουσίας σας και σύντομα θα ανατείλει ο ήλιος μιας πραγματικά δημοκρατικής διακυβέρνησης που μόνο το ΠΑ.ΣΟ.Κ. και ο Πρόεδρός του μπορούν να εγγυηθούν για το συμφέρον της χώρας μας και του ελληνικού λαού.
      Εμείς, κύριε Πρόεδρε, με αυτόν τον Προϋπολογισμό παραδίδουμε την Κυβέρνηση της Νέας Δημοκρατίας στην κρίση του ελληνικού λαού.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 15 Νοεμβρίου 2005, της Τετάρτης 23 Νοεμβρίου 2005 και της Παρασκευής 25 Νοεμβρίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τρίτης 15 Νοεμβρίου 2005, της Τετάρτης 23 Νοεμβρίου 2005 και της Παρασκευής 25 Νοεμβρίου 2005 επικυρώθηκαν.
      Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 1.37΄ λύεται η συνεδρίαση για σήμερα ημέρα Τρίτη 20 Δεκεμβρίου 2005 και ώρα 18.00΄ με αντικείμενο εργασιών εργασιών του Σώματος νομοθετική εργασία: α) ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί (Δ.Ε.Κ.Ο.)» και β) συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2006».
      
      Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 19-12-2005	ΣΕΛ. 4

