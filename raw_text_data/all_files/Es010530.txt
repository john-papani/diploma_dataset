

ΣΥΝΕΔΡΙΑΣΗ ΡΠΒ΄
Τετάρτη 30 Μαΐου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 1ο Δημοτικό Σχολείο Αγίου Στεφάνου Αττικής, το 21ο Δημοτικό Σχολείο Πειραιά, το 18ο Δημοτικό Σχολείο Αθήνας και 21ο Δημοτικό Σχολείο Λαμίας Φθιώτιδας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 31 Μαΐου 2001, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας: ι) σχετικά με τη δυνατότητα αξιοποίησης των εκτάσεων που παραχώρησε το κράτος στους πρόσφυγες Μικρασιατικής και Ποντιακής καταγωγής, στην περιοχή "Πανόραμα" Θεσσαλονίκης, σελ.
ιι) σχετικά με την καθυστέρηση στην κατασκευή του αντιπλημμυρικού έργου του Βορβά και του αρδευτικού της Γλυκόβρυσης στο Νομό Λακωνίας, σελ.
β) Προς τον Υπουργό Υγείας και Πρόνοιας, σχετικά με την αντιμετώπιση των λειτουργικών προβλημάτων του Νοσοκομείου Αλεξανδρούπολης, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Πρόνοιας: "Σώμα Επιθεωρητών Υπηρεσίας Υγείας και Πρόνοιας και άλλες διατάξεις", σελ.
2. Κατάθεση σχεδίου νόμου: Οι Υπουργοί Eμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Δικαιοσύνης και Οικονομικών κατέθεσαν σχέδιο νόμου: "Προσωπικό Λιμενικού Σώματος και άλλες διατάξεις", σελ.
ΟΜΙΛΗΤΕΣ
Α. Επί του κανονισμού:
ΚΑΚΛΑΜΑΝΗΣ Α., σελ.
ΜΠΑΣΙΑΚΟΣ Ε., σελ.
Β. Επί των επικαίρων ερωτήσεων:
ΑΜΠΑΤΖΟΓΛΟΥ Γ., σελ.
ΔΑΒΑΚΗΣ Α., σελ.
ΣΠΥΡΑΚΗ Χ., σελ.
ΤΖΕΚΗΣ Α., σελ.
ΧΑΤΖΗΜΙΧΑΛΗΣ Φ., σελ.
Γ. Επί του σχεδίου νόμου του Υπουργείου Υγείας και Πρόνοιας:
ΑΜΠΑΤΖΟΓΛΟΥ Γ., σελ.
ΒΛΑΣΣΟΠΟΥΛΟΣ Ε., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Ν., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΝΑΣΙΩΚΑΣ Ε., σελ.
ΠΑΠΑΔΕΛΛΗΣ Φ., σελ.
ΠΑΠΑΔΟΠΟΥΛΟΣ Α., σελ.
ΠΑΠΑΝΙΚΟΛΑΟΥ Ε., σελ.
ΣΠΥΡΑΚΗ Χ., σελ.
ΣΠΥΡΟΥ Σ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΠΒ'
Τετάρτη, 30 Μαΐου 2001

Αθήνα, σήμερα στις 30 Μαΐου 2001, ημέρα Τετάρτη και ώρα 10.39' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29/5/2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΠΑ' συνεδριάσεώς του, της Τρίτης 29 Μαΐου 2001 σε ό,τι αφορά την ψήφιση στο σύνολο του σχεδίου νόμου: "Σύνδεση έρευνας και τεχνολογίας με την παραγωγή και άλλες διατάξεις")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τα εργασιακά αιτήματα της Πανελλήνιας 'Ενωσης Αξιωματικών Αστυνομίας.
2) Ο Βουλευτής Δράμας κ ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τα αιτήματα της Ομοσπονδίας Ποντιακών Σωματείων Νότιας Ελλάδας.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τη λειτουργία των Σχολών Γονέων.
4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για την άνιση μεταχείριση αλλοδαπών και ελλήνων εμπόρων της Θεσσαλονίκης.
5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γ.Μαλλελίδης, κάτοικος Δοξάτου Δράμας ζητεί την κάλυψη των μεταφορικών εξόδων του για τη νοσηλεία του γιού του.
6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Βοϊράνης ζητεί να λειτουργήσει το αρδευτικό δίκτυο Βοϊράνης κατόπιν εξόφλησης των χρεών στη ΔΕΗ Δράμας.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ελληνική Κοινότητα Οφφενμπαχ Γερμανίας ζητεί οικονομική βοήθεια για την κάλυψη των στεγαστικών αναγκών των Ελληνων μαθητών της κοινότητας.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για το δικαίωμα αναγνώρισης πτυχίων της αλλοδαπής.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί την αποκατάσταση της τηλεπικοινωνιακής σύνδεσης της νήσου Φολέγανδρου.
10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί την πύκνωση των ακτοπλοϊκών δρομολογίων από και προς τη νήσο Νάξο.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η κυρία Δ.Δροσάτου - Ντούρμα ζητεί την επισκευή του επαρχιακού οδικού δικτύου Αγ.Ιωάννη - Παρθενίου Εύβοιας.
12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών Εμπόρων Εύβοιας ζητεί να μην αλλάξουν τα όρια συνταξιοδότησης κ.λπ.
13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Ρουμελιωτών Ελλάδος ζητεί οικονομική ενίσχυση για την κάλυψη της πνευματικής και πολιτιστικής της δράσης.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Αγροτικοί Σύλλογοι Ψαχνών και Καστέλας ζητούν την κατασκευή μονίμου φράγματος στην περιοχή τους που να εμποδίζει την είσοδο της θάλασσας στο Μεσσάπιο ποταμό.
15) Οι Βουλευτές κύριοι ΚΩΝ/ΝΟΣ ΒΡΕΤΤΟΣ και ΓΕΩΡΓΙΟΣ ΒΛΑΧΟΣ κατέθεσαν αναφορά με την οποία ο Δήμος Μαραθώνος Αττικής ζητεί να κατασκευασθούν τα ολυμπιακά έργα (κέντρα κωπηλασίας και σλάλομ) στο Μαραθώνα.
16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Σωματείο Πολιτικού Προσωπικού Πολιτικής Αεροπορίας Κρήτης "ΕΡΜΗΣ" ζητεί την πρόσληψη προσωπικού για την εύρυθμη λειτουργία της 115ης πτέρυγας μάχης.
17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Χαλανδρίου Αττικής διαφωνεί με τη χωροθέτηση ενόψη των Ολυμπιακών Αγώνων του Ιδρύματος της Ριζαρείου Σχολής και της κατασκευής νέων κτιριακών εγκαταστάσεων και ζητεί να μην γίνει δεκτός κανένας σχεδιασμός που προηγουμένως δεν έχει γίνει γνωστός και αποδεκτός από το Δημοτικό Συμβούλιο της πόλης.
18) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Αιγάλεω Αττικής εκφράζει την έντονη ανησυχία του για δημοσιεύματα που μεταθέτουν τη σύνδεση της πόλης με το Μετρό και θεωρεί απαράδεκτη κάθε περαιτέρω καθυστέρηση υλοποίησης του αρχικού σχεδιασμού.
19) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Μανταμάδου Λέσβου ζητεί τη χορήγηση του επιδόματος αντιστασιακού σε όλους τους συνταξιούχους αναγνωρισμένους αγωνιστές της εθνικής αντίστασης.
20) Ο Βουλευτής Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία ο Δήμος Κερατσινίου Πειραιά εκφράζει την αντίθεσή του στον "τρομονόμο" και ζητεί την απόσυρσή του γιατί θίγει θεμελιώδη δημοκρατικά δικαιώματα και ελευθερίες του λαού.
21) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύλλογος Υπαλλήλων ΤΑΣ -ΥΠΕΧΩΔΕ Νομού Γρεβενών ζητεί την καταβολή δεδουλευμένων αποδοχών στα μέλη του.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Ορθόδοξος Χριστιανικός Σύλλογος "ΑΓΙΟΣ ΓΡΗΓΟΡΙΟΣ Ο ΠΑΛΑΜΑΣ" ζητεί επίλυση προβλημάτων που δημιουργήθηκαν από τους οικονομικούς μετανάστες στη χώρα.
23) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο κ. Μιχ. Σωπιλιάδης ζητεί την επίλυση προβλημάτων των Ελληνοποντίων Προσφύγων.
24) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσαν αναφορά με την οποία η 'Ενωση Συλλόγων Νεοπροσφύγων Ξάνθης ζητεί τη στεγαστική αποκατάσταση των μελών της.
25) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η 'Ενωση Συλλόγων Ελληνοποντίων Ξάνθης ζητεί τη χορήγηση της ελληνικής ιθαγένειας στα μέλη της κ.λπ.
26) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο κ. Αλέξανδρος Γρηγοριάδης, κάτοικος Εύμοιρου Ξάνθης ζητεί τη χορήγηση και του υπόλοιπου ποσού της επιδότησης για την αγορά ζωικού κεφαλαίου.
27) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Παλιννοστούντων Ποντίων "Η ΜΑΝΑ ΕΛΛΑΔΑ" ζητεί την επίλυση στεγαστικού προβλήματος των Παλιννοστούντων Ποντίων του Δήμου Σαπών 'Εβρου κ.λπ.
28) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αθανάσιος Παλάντζας, κάτοικος Καλλιθέας Αττικής, ζητεί τη ρύθμιση ληξιπρόθεσμου στεγαστικού δανείου προς το Ταμείο Παρακαταθηκών και Δανείων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2112/5.9.00 ερώτηση δόθηκε με το υπ' αριθμ.462/3.10.00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσε ο Βουλευτής κ. Α. Χειμάρας, σας πληροφορούμε τα εξής:
To Υπουργείο Γεωργίας έχει εφοδιάσει έγκαιρα για την τρέχουσα δακική περίοδο του Ν. Φθιώτιδας με τα απαιτούμενα υλικά δακοκτονίας με τον εξής ρυθμό:
Την 22.6.2000 με το υπ' αριθ. 919 Δελτίο Αποστολής εστάλησαν:
16.500 κιλά ελκυστικής ουσίας ENTOMELA 75 SL 5.000 κιλά εντομοκτόνου LEBAYCID 50 EC 300 γυάλινες παγίδες.
Την 27.6.2000 με το υπ' αριθ. 934 Δ.Α. εστάλησαν:
3.300 κιλά ελκυστικής ουσίας ENTOMELA 75SL 5.000 κιλά εντομοκτόνου LEBAYCID 50 EC 5.000 κιλά εντομοκτόνου DIMETHOATE 40 EC.
Την 27.7.2000 με το υπ' αριθ. 985 Δ.Α. εστάλησαν:
2.750 κιλά ελκυστικής ουσίας ENTOMELA 75SL 10.000 κιλά εντομοκτόνου LEBAYCID 50 EC.
Την 4.8.2000 με το υπ' αριθ. 999 Δ.Α. εστάλησαν:
18.700 ΚΙΛΑ ΕΛΚΥΣΤΙΚΗΣ ΟΥΣΊΑΣ ENTOMELA 75SL.
Τα υλικά αυτά επαρκούν για τρεις (3) γενικούς ψεκασμούς όλων των ελαιώνων του Νομού Φθιώτιδας ενώ μέχρι σήμερα έχουν πραγματοποιηθεί 1,2 ψεκασμοί (αυτές ήταν οι πραγματικές ανάγκες λόγω ευνοϊκών καιρικών συνθηκών).
Την ευθύνη διανομής των υλικών δακοκτονίας στους τοπικούς φορείς που συμμετέχουν στην εφαρμογή των ψεκασμών του προγράμματος την έχει η Νομαρχιακή Αυτοδιοίκηση Φθιώτιδας (Διεύθυνση Γεωργίας), η οποία κατανέμει τις ποσότητες των υλικών ανάλογα με το μέγεθος του έργου που κάθε φορέας έχει αναλάβει.
Ο Υφυπουργός
Ε. ΑΡΓΥΡΗΣ"
2. Στην με αριθμό 2115/5.9.00 ερώτηση δόθηκε με το υπ' αριθμ.463/3.10.00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2115/5.9.2000 που κατέθεσε ο Βουλευτής κ. Θ. Λεονταρίδης, για τα θέματα της αρμοδιότητάς μας, σας πληροφορούμε τα εξής:
Για τις ζημιές που προξενήθηκαν από το χαλάζι στις 1.9.2000 σε καλλιέργειες με ρύζια, τεύτλα, τομάτες, καπνά κ.λπ., στα χωριά Ν. Μπάφρα, Συμβολή, Ηλιοκώμη, Κορμίστα, Κρηνίδα, Άνω Αγγίστα, Λευκοθέα, Κουμαριά, Μαυροθάλασσα, Αδελφικό, Πρώτη, Δραβήσκο, Δημητρίτσι, Ν. Ζίχνη, Α. Καμήλα, Προβατά, Νικόλεια, Βέργη και Άμπελοι του Νομού Σερρών ο Οργανισμός ΕΛΓΑ επιλήφθηκε αμέσως.
Συγκεκριμένα στις 3.9.2000 τις πληγείσες περιοχές επισκέφθηκαν για επισημάνσεις οι αρμόδιοι γεωπόνοι επόπτες του Υποκαταστήματός του στην Καβάλα προκειμένου ο Οργανισμός να έχει μια άμεση εικόνα των ζημιών.
Οι εκτιμήσεις των εν λόγω ζημιών άρχισαν στις 14.9.2000 δηλαδή αμέσως μετά την εκπνοή της 12ήμερης προθεσμίας υποβολής των δηλώσεων ζημιάς και υπολογίζεται ότι θα ολοκληρωθούν μέσα σε σύντομο χρονικό διάστημα.
Όσον αφορά το θέμα της καταβολής μέρους της αποζημίωσης υπό μορφή προκαταβολής επισημαίνουμε ότι, σε ορισμένες περιπτώσεις έχει εφαρμοσθεί δοκιμαστικά, όμως απεδείχθη στην πράξη ότι η εφαρμογή μιας τέτοιας διαδικασίας έχει σαν συνέπεια την μεγάλη καθυστέρηση της καταβολής του υπολοίπου της αποζημίωσης καθώς και την καθυστέρηση των αποζημιώσεων στους παραγωγούς άλλων περιοχών της χώρας.
Για τη συντόμευση των ασφαλιστικών διαδικασιών, ώστε να αποφεύγονται οι καθυστερήσεις στην καταβολή των αποζημιώσεων, επισημαίνουμε ότι με την αυτόνομη μηχανογραφική ανάπτυξη του Οργανισμού, που εδώ και ένα χρόνο είναι σε πλήρη εφαρμογή, ο χρόνος καταβολής των αποζημιώσεων έχει περιορισθεί στο ελάχιστο δυνατό, είτε πρόκειται για αποζημιώσεις εκτιμήσεων είτε επανεκτιμήσεων.
Η διενέργεια αντικειμενικών και ακριβοδίκαιων εκτιμήσεων είναι θέμα πρωταρχικής και θεμελιώδους σημασίας για τον Οργανισμό ΕΛΓΑ ώστε τα πορίσματα να προσεγγίζουν με τη μεγαλύτερη δυνατή ακρίβεια την απώλεια του εισοδήματος των ζημιωθέντων παραγωγών.
Για τον λόγο αυτό οι εκτιμήσεις διενεργούνται από έμπειρους γεωπόνους εκτιμητές υπό την άμεση εποπτεία και συνεργασία γεωπόνων εποπτών στελεχών του Οργανισμού με μακροχρόνια εμπειρία στο αντικείμενο των εκτιμήσεων, που είναι γνώστες των καλλιεργειών στις περιοχές τις οποίες τους έχει ανατεθεί να εποπτεύουν.
Έτσι, παρ' ό,τι η εκτίμηση των ζημιών είναι έργο δύσκολο και επίπονο και απαιτεί τεχνικές γνώσεις, εμπειρία, ψυχική και σωματική αντοχή, η ποιότητα των προσφερομένων υπηρεσιών στους ασφαλισμένους του Οργανισμού, χάρις στην υπευθυνότητα και την εμπειρία του γεωτεχνικού προσωπικού του Οργανισμού είναι σε υψηλό επίπεδο. Ενδεικτικό δε της αξιοπιστίας των εκτιμήσεων είναι και το πολύ μικρό ποσοστό των αιτήσεων για επανεκτίμηση, που μόλις φθάνει το 4% του συνόλου των εκτιμήσεων. Παρόλα αυτά τυχόν λάθη που μπορεί να γίνουν, σε μεμονωμένες περιπτώσεις διορθώνονται με την διαδικασία των επανεκτιμήσεων.
Τέλος, όσον αφορά το θέμα της συνεργασίας με τους παραγωγούς ή τους εκπροσώπους των συνδικαλιστικών και των συνεταιριστικών οργανώσεών τους κατά τη διενέργεια των εκτιμήσεων επισημαίνουμε ότι η παρουσία των παραγωγών ή των φορέων που τους εκπροσωπούν είναι επιθυμητή και επιδιώκεται από τον Οργανισμό, προκειμένου να εκφράζουν τις απόψεις τους ώστε να επιβοηθείται το έργο της εκτίμησης και να ελαχιστοποιούνται τα λάθη. Επίσης, κατά τη διενέργεια των εκτιμήσεων πέραν των άλλων στοιχείων λαμβάνονται υπόψη από τους γεωπόνους εκτιμητές, αν αυτό κριθεί απαραίτητο, και έγγραφα αποδεικτικά στοιχεία (τιμολόγια κ.λπ.), της παραγωγής που συγκομίσθηκε πριν από τη ζημιά ή προηγούμενων ετών εφ' όσον προσκομισθούν από τους ενδιαφερόμενους.
Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στη Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σ' ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.
Στα πλαίσια αυτά θα αντιμετωπισθούν και οι πληγέντες του Νομού Σερρών από την χαλαζόπτωση.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 2126/5-9-00 ερώτηση δόθηκε με το υπ' αριθμ. 13090/5-10-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της υπ' αριθμό 2126/5-9-2000 ερώτησης που κατατέθηκε στη Βουλή από τον ως άνω βουλευτή, σας διαβιβάζουμε, συνημμένα το υπ' αριθ. ΓΓΔ/2453/22-9-2000 έγγραφο της ΔΕΗ, το οποίο καλύπτει το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
4. Στην με αριθμό 2144/5-9-00 ερώτηση δόθηκε με το υπ' αριθμ. 465/3-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην 2144/5-9-00 ερώτηση που κατέθεσαν οι βουλευτές κύριοι Ε. Τσουρή και Αθ. Βαρίκος, σας πληροφορούμε τα εξής:
Η Χώρα μας και η Ευρωπαϊκή Κοινότητα έχει αναγνωρίσει το γεωργικό προϊόν "Μαστίχα Χίου" ως προϊόν Προστατευόμενης Ονομασίας Προέλευσης και δύναται να χρησιμοποιείται μόνο για το προϊόν που παράγεται στη νήσο Χίο και διατίθεται εντός της περιοχής της νήσου Χίου ή στην αγορά της Ελληνικής Επικράτειας ή στην Διεθνή αγορά.
Η καλλιέργεια μαστιχοδένδρων για παραγωγή μαστίχας δεν είναι δυνατόν να απαγορευθεί σε οποιαδήποτε χώρα, δεν επιτρέπεται όμως η χρήση του ονόματος "Μαστίχα Χίου".
Επιπροσθέτως, έχει εγκριθεί η ένταξη της 'Ενωσης Μαστιχοπαραγωγών Χίου σε πρόγραμμα οικονομικής ενίσχυσης για την υλοποίηση δράσεων όπως: η εκτύπωση ενημερωτικών φυλλαδίων, ετικεττών, συμμετοχή σε διεθνείς εκθέσεις κλπ. Για την προώθηση, την σήμανση και ενίσχυση των προϊόντων Προστατευόμενης Ονομασίας Προέλευσης Μαστίχα Χίου, Τσίκλα Χίου και Μαστιχέλαιο Χίου μέσω των ΠΕΠ Β. Αιγαίου.
Ο Υφυπουργός
Ε. ΑΡΓΥΡΗΣ"
5. Στην με αριθμό 2161/6-9-00 ερώτηση δόθηκε με το υπ' αριθμ. 33633/6-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 2161/6-9-00 του Βουλευτή κ. Β. Κορκολόπουλου, σας πληροφορούμε τα εξής:
1. Οι εργασίες για την ασφαλτόστρωση του δρόμου Διάσελλα - Χάνια και για την κατασκευή αποχέτευσης στο δημοτικό διαμέρισμα Διασέλλων, συμπεριλαμβάνονται αντίστοιχα στα έργα "Οδοποιία Δήμου Σκιλλούντος (Α΄φάση), προϋπ. 100.000.000 δρχ. και "Ολοκλήρωση δικτύων αποχέτευσης και κατασκευή δεξαμενών συλλογής βοθρολυμάτων Δήμου Σκιλλούντος (Α΄φάση)", προϋπ. 85.000.000. δρχ. 
2. Για τα έργα αυτά ήδη ο Δήμος έχει αναθέσει την εκπόνηση των μελετών σε ιδιωτικό τεχνικό γραφείο.
Για την ανέγερση του πολιτιστικού κέντρου Διασέλλων υπάρχει εγκεκριμένη σχετική πίστωση στον προϋπολογισμό του δήμου από τακτικούς πόρους, έχει συνταχθεί η σχετική μελέτη και το έργο βρίσκεται στο στάδιο της δημοπράτητησης.
Ο Υφυπουργός
ΚΩΣΤΑΣ ΚΑΪΣΕΡΛΗΣ"
6. Στην με αριθμό 2166/6-9-00 ερώτηση δόθηκε με το υπ' αριθμ. 473/3-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2166/6-9-00 που κατέθεσε ο Βουλευτής κ. Α. Παπαληγούρας, για τα θέματα της αρμοδιότητάς μας, σας πληροφορούμε τα εξής:
Το Υπουργείο Γεωργίας με το αριθμ. 1270/Θ/12-7-2000 έγγραφό του ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους.
Από το Υπουργείο Γεωργίας καταβάλλεται προσπάθεια για την καταβολή οικονομικών ενισχύσεων στους ζημιωθέντες αγρότες, το δυνατόν συντομότερα.
Ο Γεν. Γραμματέας Περιφέρειας Πελ/νήσου εξέδωσε τις σχετικές αποφάσεις και η Δ/νση Δασών Κορίνθου άρχισε την εκτέλεση, με συνοπτικές διαδικασίες, αντιδιαβρωτικών έργων στις καμένες δασικές εκτάσεις του Νομού Κορινθίας προβλεπόμενης δαπάνης 200.000.000 δρχ. και με προοπτική ολοκλήρωσής τους πριν από την έναρξη των χειμερινών βροχοπτώσεων.
Μετά τον ν. 2612/98 με τον οποίο μεταβιβάσθηκε η δασοπυρόσβεση στο Υπουργείο Δημόσιας Τάξης, η Δασική Υπηρεσία εκτελεί προληπτικά έργα προστασίας στα πλαίσια των διατιθεμένων πιστώσεων, ιεραρχώντας τα ανάλογα με τις απαιτήσεις κατά περίπτωση και την αναγκαιότητα κατασκευής των.
Ο Υφυπουργός
Φ. ΧΑΤΖΗΜΙΧΑΛΗΣ"
7. Στην με αριθμό 2172/6-9-00 ερώτηση δόθηκε με το υπ' αριθμ. 13750/5-10-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της υπ' αριθ. 2172/6-9-2000 ερώτησης που κατατέθηκε στη Βουλή από τον Βουλευτή κ. Ν. Τσιαρτσιώνη, σας διαβιβάζουμε συνημμένα, το υπ' αριθ. ΓΓΔ/2519/2-10-2000 έγγραφο της ΔΕΗ, το οποίο καλύπτει τα θέματα που μας αφορούν.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
8. Στην με αριθμό 2181/6-9-00 ερώτηση δόθηκε με το υπ' αριθμ. 144/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της ερώτησης 2181/6-9-00 που κατέθεσαν στη Βουλή των Ελλήνων οι Βουλευτές κύριοι Αντ. Σκυλλάκος, Λ. Κανέλλη και Σπ. Στριφτάρης, σχετικά με τις καταπατήσεις δασών - αναδασωτέων εκτάσεων στη Ροδόπολη - Διόνυσο Αττικής, σας επισυνάπτουμε το υπ' αριθμ. 56477/21-9-00 έγγραφο της Εισαγγελίας Πρωτοδικών Αθηνών με το οποίο δίδεται απάντηση στα ερωτήματα στα ερωτήματα που μας αφορούν. Για τα υπόλοιπα θα σας απαντήσουν τα συνερωτώμενα Υπουργεία.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
9. Στην με αριθμό 2197/7-9-00 ερώτηση δόθηκε με το υπ΄ αριθμ. 482/3-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2197/7-9-00 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Σύμφωνα με τον Καν. 1251/99, άρθρο 9, β΄ εδάφιο, η συμπληρωματική ενίσχυση για τις εκτάσεις που χρησιμοποιούνται για την παραγωγή σκληρού σίτου στις παραδοσιακές ζώνες παραγωγής χορηγείται μόνο εάν η εν λόγω έκταση προς ενίσχυση σπάρθηκε με σπόρους σποράς πιστοποιημένους, σύμφωνα με τα οριζόμενα στον Τεχνικό Κανονισμό Ελέγχου και Πιστοποίησης σπόρων για τη χώρα μας ορίζονται τα 15 κιλά στρέμμα τουλάχιστον από την περίοδο 2000/2001 και μετά.
Στόχος του ως άνω μέτρου είναι κυρίως η βελτίωση της ποιότητας του παραγόμενου σκληρού σίτου και των παραγόμενων στη συνέχεια προϊόντων μεταποίησης αυτού (άλευρα, σιμιγδάλια κ.λπ.). Επιπλέον το εν λόγω μέτρο διαφοροποιεί τις παραδοσιακές Νότιες περιοχές της Ευρωπαϊκής 'Ενωσης από τις μη παραδοσιακές - βόρειες περιοχές της Ευρωπαϊκής 'Ενωσης (Γερμανία κλπ.) καθιστώντας έτσι το σκληρό σιτάρι της Ν. Ευρ. Ένωσης προϊόν ονομασίας προέλευσης με ιδιαίτερη προτίμηση στο διεθνές και Ευρωπαϊκό εμπόριο, πράγμα που σημαίνει υψηλότερες τιμές για τους παραγωγούς σκληρού σίτου των Νότιων περιοχών της Ευρωπαϊκής Ένωσης μεταξύ των οποίων των οποίων και η χώρα μας.
Ο Υφυπουργός
Ε. ΑΡΓΥΡΗΣ"
10. Στην με αριθμό 2200/7-9-00 ερώτηση δόθηκε με το υπ' αριθμ. 483/3-10-00 έγγραφο από τον Υφυπουργό Γεωργίας η ακόλουθη απάντηση:
"Aπαντώντας στην ερώτηση 2200/7-9-00 που κατέθεσε ο Βουλευτής κ Κ. Καρράς, σας πληροφορούμε τα εξής:
Όλες οι δασικές εκτάσεις που καίγονται κηρύσσονται υποχρεωτικά αναδασωτέες εντός διμήνου.
Με την 3200/31-8-00 Απόφαση του Γενικού Γραμματέα της Περιφέρειας έχει κηρυχθεί αναδασωτέα η καμένη έκταση της Πεντέλης από την πρόσφατη πυρκαγιά.
Όσον αφορά τη μεταβίβαση δασών που καταστρέφονται από πυρκαγιά, ισχύει το άρθρο 35 ν. 998/79 σύμφωνα με τις διατάξεις του οποίου απαγορεύεται η μεταβίβαση ή κατάτμησή τους για 30 χρόνια.
Ο Υφυπουργός
Φ. ΧΑΤΖΗΜΙΧΑΛΗΣ"
11. Στην με αριθμό 2208/7-9-00 ερώτηση δόθηκε με το υπ' αριθμ. 885/5-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2208/7-9-00 που κατέθεσαν οι Βουλευτές κύριοι Π. Κοσιώνης και Σπ. Στριφτάρης, σας γνωρίζουμε τα ακόλουθα:
Στο Πρόγραμμα Δημοσίων Επενδύσεων του ΥΠΕΠΘ υπάρχει ενταγμένο έργο που αφορά στην απαλλοτρίωση έκτασης για το ΤΕΙ Καλαμάτας με τα εξής οικονομικά στοιχεία:
Προϋπολογισμό 1.065.000.000 δρχ. και πίστωση 1.065.000.000 δρχ. η οποία και θα δοθεί σε σύντομο χρονικό διάστημα ικανοποιώντας έτσι το αίτημα του ιδρύματος για την πληρωμή όλου του ποσού που απαιτείται για την απαλλοτρίωση.
Ο Υφυπουργός
ΦΙΛ. ΠΕΤΣΑΛΝΙΚΟΣ"
12. Στην με αριθμό 2218/8-9-00 ερώτηση δόθηκε με το υπ' αριθμ. 30673/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 2218/8-9-00 που κατέθεσε στη Βουλή των Ελλήνων ο Βουλευτής κ. Κ. Σπηλιόπουλος και αφορά τη χρηματοδότηση του προγράμματος ΟΠΑΑΦ, σας γνωρίζουμε ότι στο ΠΔΕ 2000 έχουν ενταχθεί έργα και μελέτες συνολικού προϋπολογισμού 10,3 δις δρχ. με όριο πληρωμών 2,1 δις δρχ. Συνολικά το 2000 (μέχρι 20/10) έχουν απορροφηθεί από το ΟΠΑΑΦ 1,4 δις δρχ. για έργα και 200 εκατ. Δρχ. για μελέτες.
Υπολείπονται για χρηματοδότηση σε βάρος του Ορίου Πληρωμών: 464 εκατ. δρχ. για έργα και 36 εκ. δρχ. για μελέτες. Μετά την τελευταία πρόταση 16-6-00 της Περιφερειακής Δυτικής Ελλάδος δεν υπεβλήθη άλλη πρόταση για αύξηση του ορίου πληρωμών. Σε ό,τι αφορά τα απαιτούμενα κονδύλια για την απρόσκοπτη υλοποίηση του Προγράμματος.
Ο Υφυπουργός
ΧΡ. ΠΑΧΤΑΣ")
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 31 Μαΐου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Kύκλου ('Αρθρο 130 παρ.4 Καν.Βουλής).
1. Η με αριθμό 981/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Φραγκλίνου Παπαδέλλη προς τον Υπουργό Εξωτερικών, σχετικώς με τις προθέσεις του Υπουργείου να ενισχυθεί η προσπάθεια του πολιτιστικού Σωματείου "ΤΑΜΑ" της Κύπρου, ώστε να αποκαλυφθεί η τύχη των παιδιών που χάθηκαν κατά την τουρκική εισβολή στην Κύπρο.
2. Η με αριθμό 974/28-5-2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις της Κυβέρνησης για την εξασφάλιση των αναγκαίων πιστώσεων, ώστε να επιτευχθεί η οδική σύνδεση του Νομού Άρτας με τη Θεσσαλία.
3. Η με αριθμό 968/28-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ.Παναγιώτη Κοσιώνη, προς τον Υπουργό Εθνικής Άμυνας, σχετικώς με τις πληροφορίες που αφορούν την απομάκρυνση των Αμερικανών, από τη στρατιωτική βάση στον Άραξο κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
1. H με αριθμό 978/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων για την αξιοποίηση του χώρου του αεροδρομίου του Ελληνικού. 
2. Η με αριθμό 976/28-5-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την ολοκλήρωση κατασκευής του νέου Νομαρχιακού Γενικού Νοσοκομείου Κατερίνης.
3. Η με αριθμό 967/28-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου για την κατασκευή ανισόπεδων διαβάσεων στις διασταυρώσεις της παλαιάς εθνικής οδού Αθηνών-Θεσσαλονίκης, στο ύψος της Φθιώτιδος.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 970/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικόλαου Λεβογιάννη προς τον Υπουργό Δικαιοσύνης, σχετικώς με την πορεία των ερευνών του ναυαγίου του πλοίου "ΣΑΜΙΝΑ" , διαγράφεται λόγω κωλύματος του κυρίου Υπουργού.
Η δεύτερη με αριθμό 973/28-5-2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τους Υπουργούς Περιβάλλοντος, Χωροταξίας και Δημοσίων Έργων , Γεωργίας, σχετικώς με την αντιμετώπιση του αρδευτικού προβλήματος της περιοχής της Κωπαΐδας, επίσης διαγράφεται λόγω κωλύματος του κυρίου Υπουργού.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θα ήθελα το λόγο επί της διαδικασίας.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Η επίκαιρη ερώτηση κατατέθηκε την Παρασκευή. Αφορά ένα μείζον ... 
ΠΡΟΕΔΡΟΣ (Απόστολος Κακλαμάνης): Κύριε Μπασιάκο,..
ΕΥΑΓΓΕΛΟΣ ΜΠΑΣΙΑΚΟΣ: Αν μου επιτρέπετε, κύριε Πρόεδρε, πολύ σύντομα, απευθύνεται σε δύο Υπουργεία ..
ΠΡΟΕΔΡΟΣ (Απόστολος Κακλαμάνης): Μια στιγμή, κύριε συνάδελφε.
ΕΥΑΓΓΕΛΟΣ ΜΠΑΣΙΑΚΟΣ: Υπάρχει πολιτική ηγεσία έξι Υπουργών, τρεις είναι οι Υπουργοί στο Δημοσίων Έργων και τρεις στο άλλο Υπουργείο. Όφειλε κάποιος εκ των έξι Υπουργών και Υφυπουργών να μην επικαλείται λόγους ...
ΠΡΟΕΔΡΟΣ (Απόστολος Κακλαμάνης): Κύριε Μπασιάκο, εμείς είμαστε υποχρεωμένοι να εφαρμόσουμε τον Κανονισμό. Ο Κανονισμός ορίζει ότι αν δεν εμφανισθεί o Βουλευτής που ερωτά ή ο Υπουργός που ερωτάται, η ερώτηση διαγράφεται. Από κει και πέρα και η μη εμφάνιση του Βουλευτή μπορεί να μην είναι δικαιολογημένη και η μη εμφάνιση του Υπουργού ή άλλου Υπουργού, διότι ο Κανονισμός λέει ότι ο Υπουργός μπορεί να εξουσιοδοτήσει και άλλον Υπουργό για να έρθει και αυτή μπορεί να μην είναι δικαιολογημένη. Από κει και πέρα και ο Βουλευτής και ο Υπουργός κρίνονται πολιτικά. Στη διαδικασία εδώ εκ του Κανονισμού δεν υπάρχει καμία δυνατότητα είτε σχολίου είτε συζητήσεως. 
ΕΥΑΓΓΕΛΟΣ ΜΠΑΣΙΑΚΟΣ: Με συγχωρείτε, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Το ότι δεν σας δίδω το λόγο δεν σημαίνει ότι εμένα με ικανοποιεί το ότι ούτε ο Υπουργός ούτε κάποιος κατ' εξουσιοδότησή του Υφυπουργός ήρθε εδώ να απαντήσει. Αλλά δεν μπορώ εκ του Κανονισμού...
ΕΥΑΓΓΕΛΟΣ ΜΠΑΣΙΑΚΟΣ: Προφανώς, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Μην επιμένετε. Παρακαλώ να μη γράφεται τίποτα άλλο από το διάλογό μας και σας παρακαλώ κατανοήστε το. 
Ακολουθεί η με αριθμό 969/28.5.2001 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Γεωργίας, σχετικώς με τη δυνατότητα αξιοποίησης των εκτάσεων που παραχώρησε το κράτος στους πρόσφυγες Μικρασιατικής και Ποντιακής καταγωγής, στην περιοδή "Πανόραμα" Θεσσαλονίκης.
Η επίκαιρη ερώτηση του κ. Τζέκη έχει ως εξής:
"Από το 1914 έως και το 1924 πρόσφυγες Μικρασιατικής και Ποντιακής καταγωγής εγκαταστάθηκαν στο "Πανόραμα" Θεσσαλονίκης, ενώ το 1931 το κράτος κατοχύρωσε τα δικαιώματα των προσφύγων, παραχωρώντας τους ανταλλάξιμους τίτλους κυριότητας για τις εκτάσεις όπου εγκαταστάθηκαν, τις οποίες χρόνια καλλιεργούσαν. Δεν μπορούν όμως να αξιοποιήσουν τις εκτάσεις αυτές, επειδή ένα μέρος τους χαρακτηρίσθηκε αναδασωτέο. Μέχρι σήμερα ούτε απαλλοτρίωση έγινε ούτε αποζημιώσεις δόθηκαν, ενώ την ίδια ώρα σε όμορες με την παραπάνω περιοχή, κτίζονται διαρκώς βίλες, προκαλώντας το περί δικαίου αίσθημα των ιδιοκτητών των εκτάσεων που χαρακτηρίσθηκαν αναδασωτέες. Και δεν αποτελεί λύση η παραχώρηση των ανταλλάξιμων περιοχών Γιώργεβα και Πολύζοβα, αφού αυτές ανήκουν στο Δήμο Χορτιάτη και καλλιεργούνται από κατοίκους του Δημοτικού Διαμερίσματος Ασβεστοχωρίου.
Ερωτάται ο κύριος Υπουργός ποια μέτρα θα πάρει η Κυβέρνηση και πότε ώστε να αποδοθούν άμεσα στους δικαιούχους οι ιδιοκτησίες τους."
Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): To θέμα που έθεσε ο κύριος συνάδελφος με την ερώτησή του, είναι ένα θέμα που απασχολεί ένα κομμάτι του πληθυσμού, ανθρώπους που δικαιούνται να έχουν ιδιοκτησίες και έχουν εμπλακεί σε μια διαδικασία, η οποία όμως φαίνεται ότι μπορεί να ξεπερασθεί μόνο, κατά την εκτίμησή μας, με τον τρόπο που προσπαθεί το Υπουργείο Γεωργίας να αντιμετωπίσει το πρόβλημα. 
Αυτός ο τρόπος είναι η συγκεκριμένη ανταλλαγή που πρόκειται να γίνει με συγκεκριμένες αγροτικές ιδιοκτησίες, που θα κατοχυρωθούν με νόμο, ο οποίος πρόκειται σύντομα να έρθει στη Βουλή. Είναι το σχέδιο νόμου για τη διάκριση της δασικής ιδιοκτησίας και τη ρύθμιση εμπραγμάτων δικαιωμάτων επί δασών και δασικών εν γένει εκτάσεων, όπως ξέρετε πολύ καλά, κύριοι συνάδελφοι. 
Με τη ρύθμιση που προβλέπουμε στο συγκεκριμένο σχέδιο νόμου γίνεται η ανταλλαγή των συγκεκριμένων αγροτικών ιδιοκτησιών που βρίσκονται στο Πάρκο της Θεσσαλονίκης με εκτάσεις ανταλλάξιμης περιουσίας, δημόσιας περιουσίας, που βρίσκονται στις θέσεις Γεώργεβα και Πουλύζοβα -είναι γνωστό το θέμα- εμβαδού εξακόσιων είκοσι έξι στρεμμάτων και τριακοσίων στρεμμάτων αντίστοιχα. Αυτή είναι η δυνατότητα που έχουμε να ξεπεράσουμε το πρόβλημα μέσω αυτής της ανταλλαγής.
Εάν υπάρχει άλλη πρόταση η οποία μπορεί να αντιμετωπίσει το πρόβλημα των συγκεκριμένων ιδιοκτητών, θα ήταν ευπρόσδεκτη. Όμως, όπως ξέρετε, έχουν γίνει πολλές συζητήσεις. Έχουν εξαντληθεί οι διαδικασίες ανάμεσα στην Τοπική Αυτοδιοίκηση, τη νομαρχία, την περιφέρεια, το Υπουργείο και τους δικαιούχους. Θεωρώ ότι η κατάληξη είναι η καλύτερη που μπορεί να υπερασπίσει τα συμφέροντα των δικαιούχων και να μην τους αδικήσει.
Δεν είναι σωστό αυτό που αναφέρετε στην ερώτησή σας για τις συγκεκριμένες εκτάσεις. Υπάρχει επικοινωνία ανάμεσα στην κτηματική υπηρεσία της οικονομικής εφορίας και στη Διεύθυνση Δασών της περιφέρειας, αλλά και του Υπουργείου Γεωργίας. Θεωρούμε ότι αυτή η ανταλλαγή μπορεί να γίνει. Είναι καθ' όλα νόμιμη. Δικαιούχος είναι το δημόσιο.
Πιστεύω ότι με αυτόν τον τρόπο θα δώσουμε λύση σε ένα σημαντικό πρόβλημα που ταλαιπωρεί επί αρκετό χρόνο κάποιους συμπολίτες μας.
ΠΡΟΕΔΡΟΣ (Απόστολος Κακλαμάνης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Πράγματι, πρόκειται για ένα σοβαρό ζήτημα, που απασχολεί έναν μεγάλο αριθμό κατοίκων του Πανοράματος που προέρχονται από προσφυγικές οικογένειες. Πιστεύουμε ότι έχει δημιουργηθεί από το γεγονός ότι αυτές οι περιοχές, ενώ είχαν παραχωρηθεί ως καλλιεργήσιμη γη, τώρα χαρακτηρίζονται αναδασωτέες. Όπως ορίζει ο νόμος αυτός ο χαρακτηρισμός θα έπρεπε να συνοδευτεί από την απαλλοτρίωση και από την αποζημίωση των δικαιούχων που έχουν τους τίτλους από το 1931.
Κάτι τέτοιο μέχρι τώρα δεν έχει γίνει. Το Υπουργείο το γνωρίζει καλά αυτό. Άρα, η ανταλλάξιμη με τις δύο περιοχές δημιουργεί ένα νέο πρόβλημα που ήδη άρχισε να εμφανίζεται και στους κατοίκους ενός άλλου δήμου, του Δήμου Χορτιάτη, στο δημοτικό διαμέρισμα Ασβεστοχωρίου. Οι κάτοικοι αυτοί καλλιεργούν αυτές τις εκτάσεις για πολλά χρόνια με γεωργικά προϊόντα και συγκεκριμένα ηλιόσπορο. ΄Ετσι θα έρθει η στιγμή που θα έχουμε αντιμέτωπους δυο όμορους δήμους και θα αντιδικούν οι κάτοικοι μεταξύ τους.
Εμείς πιστεύουμε ότι το Υπουργείο μπορεί να αντιμετωπίσει την κατάσταση. Άλλωστε υπάρχει και η εκφρασμένη θέληση όλων των κομμάτων στο Νομό Θεσσαλονίκης, του ΠΑΣΟΚ, της Νέας Δημοκρατίας, του Κ.Κ.Ε., εκτός του Συνασπισμού. Ακόμη υπάρχει η ομόφωνη απόφαση του Δήμου Πανοράματος για να αποδοθούν αυτά τα κληροτεμάχια στους δικαιούχους. 
Μάλιστα υπάρχουν και προεδρικά διατάγματα του 1926, από τα οποία βγαίνει το συμπέρασμα ότι δεν μπορεί να αποχαρακτηριστεί μια τέτοια έκταση από το σκοπό για τον οποίο εδόθη, δηλαδή για καλλιεργήσιμη γη.
Έχουμε επισκεφθεί τη συγκεκριμένη περιοχή και γνωρίζουμε το θέμα. Θα καταθέσω στα Πρακτικά τις αποφάσεις των κομμάτων, του δήμου και φωτογραφίες που αποδεικνύουν ότι δεν είναι δυνατόν να υπάρχουν δύο μέτρα και δύο σταθμά στην ίδια περιοχή. Δηλαδή κάποιοι άλλοι κτίζουν βίλες. Αυτήν την ώρα υπάρχουν τριάντα βίλες και κτίζονται άλλες τόσες. Από τα εξακόσια πενήντα δύο στρέμματα της περιοχής τα εκατόν εβδομήντα ήδη έχουν οικοδομηθεί. ΄Ετσι υπάρχει ένα αίσθημα στους κατοίκους ότι υφίστανται αδικία από την πολιτεία. Πιστεύουν ότι η πολιτεία πρέπει να τους αποδώσει αυτό που δικαιούνται βάσει της ισονομίας, δηλαδή τα κληροτεμάχιά τους. 
Δεν είναι δυνατόν οικονομικοί παράγοντες ή παράγοντες του Πανεπιστημίου να κτίζουν βίλες σ' αυτήν την περιοχή και να μην μπορεί ο δικαιούχος να διεκδικήσει τη χρήση του κληροτεμαχίου του όπως αυτός θέλει.
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τις προαναφερθείσες αποφάσεις και φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αν υπάρχει πρόθεση επίλυσης του προβλήματος από το Υπουργείο μπορεί να δοθεί λύση, τη στιγμή που και ο δασάρχης έχει κάνει πρόταση να αποχαρακτηριστεί από αναδασωτέα η περιοχή, γιατί δεν έχει μεσολαβήσει απαλλοτρίωση και αποζημίωση, όπως λέει ο νόμος.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, αν κτίζεται οτιδήποτε εκεί παράνομα, πρέπει να κατεδαφιστεί. 
ΑΓΓΕΛΟΣ ΤΖΕΚΗΣ: Νομότυπα κτίζονται, με άδεια της πολεοδομίας.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πρέπει να το ξεκαθαρίσουμε αυτό και να αποδοθούν ποινικές και διοικητικές ευθύνες και κυρώσεις. Εάν υπάρχει έστω και ένα τέτοιο φαινόμενο, εγώ θα επιληφθώ αμέσως, σήμερα κιόλας. Αν δεν είναι έτσι, τότε ζητάμε κάτι διαφορετικό. Ζητάμε τον αποχαρακτηρισμό μιας περιοχής που χαρακτηρίστηκε αναδασωτέα και ανοίγουμε ένα δρόμο ο οποίος μπορεί να δημιουργήσει πολλά προβλήματα.
Μην ξεχνάτε ότι πρόσφατα συζητήσαμε για το άρθρο 24 του Συντάγματος. Μην ξεχνάτε ότι πρόσφατα γι' αυτό το άρθρο μας κατηγορήσατε ότι προσπαθούμε εφαρμόζοντας το να ξεπουλήσουμε τη δημόσια περιουσία, να εξαφανίσουμε τα δάση, να μην προστατεύσουμε τίποτα, να τα δώσουμε στον ιδιωτικό τομέα και στην αυθαίρετη δόμηση. 
ΑΓΓΕΛΟΣ ΤΖΕΚΗΣ: Δεν είναι το ίδιο!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπενθυμίζω μία απορία, δεν αναφέρομαι μόνο στη συγκεκριμένη περιοχή, αλλά σε μία λογική και στις πιθανές επιπτώσεις που μπορεί να έχει οποιαδήποτε παρέμβαση στη συγκεκριμένη περιοχή, επιπτώσεις αλυσιδωτές οι οποίες μπορεί να δημιουργήσουν μείζονα προβλήματα. 
Θέλω να επαναλάβω ότι αισθάνομαι και αδικία αλλά ακόμα και τη διάκριση που υπάρχει ανάμεσα σε χαμηλών εισοδημάτων ανθρώπους, ανθρώπους του μόχθου και σε ανθρώπους οι οποίοι μπορεί να κάνουν δήλωση νόμιμα στη συγκεκριμένη περιοχή. Αυτό όμως δεν μας επιτρέπει να κάνουμε διάκριση στην εφαρμογή των νόμων, διότι τότε θα υπερβούμε ...
ΑΓΓΕΛΟΣ ΤΖΕΚΗΣ: Δεν έγινε εφαρμογή όμως!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Επαναλαμβάνω λοιπόν, κύριε Τζέκη, για να κλείσω, ότι η πρόθεσή μας είναι να λύσουμε όσο το δυνατόν αποτελεσματικότερα και πιο δίκαια το συγκεκριμένο πρόβλημα. Η λύση που βρήκαμε είναι αυτή που σας ανέφερα. 
ΑΓΓΕΛΟΣ ΤΖΕΚΗΣ: Δεν την αποδέχομαι!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Εχετε κάθε δικαίωμα να την αποδέχεσθε ή να μην την αποδέχεσθε. Επαναλαμβάνω όμως ότι η λύση που θεωρούμε εμείς καλύτερη είναι αυτή. Εάν υπάρχει καλύτερη λύση, έχουμε την πρόθεση να τη συζητήσουμε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, οι συνάδελφοι κ. Μπασιάκος και κ. Δαβάκης ζητούν το λόγο επί του Κανονισμού, για παραβίαση του Κανονισμού. Γιατί ενώ παρίσταται ο αρμόδιος Υπουργός Γεωργίας στον οποίο απευθύνεται η επίκαιρη ερώτηση κλπ., δεν συζητείται η επίκαιρη ερώτησή του.
Κύριοι συνάδελφοι, σύμφωνα με τον Κανονισμό, ο επικαλούμενος παραβίαση του Κανονισμού οφείλει να προσδιορίσει το θέμα αυτό και να το στηρίξει σε συγκεκριμένη διάταξη του Κανονισμού. 
Σύμφωνα με το άρθρο 132: "Αν για εξαιρετικούς λόγους, ιδίως λόγω κωλύματος του Βουλευτή, που υπογράφει, ή του αρμόδιου Υπουργού, καθώς και σε περίπτωση παραίτησης του Βουλευτή από την ερώτηση, δεν μπορεί να συζητηθεί η επίκαιρη ερώτηση, που αποτελεί την πρώτη επιλογή, συζητείται στη θέση της, ερώτηση της ίδιας ομάδας που αποτελεί τη δεύτερη επιλογή".
Σύμφωνα με το άρθρο 130, παράγραφος 6: "Επίκαιρες ερωτήσεις που δεν συζητήθηκαν κατά την ανωτέρω διαδικασία διαγράφονται".
Ποια είναι η διαδικασία αναφέρεται λεπτομερώς στο άρθρο 130. 
Επειδή και δεύτερος ερωτώμενος Υπουργός είναι ο Υπουργός Γεωργίας, εσείς επικαλείσθε την παρουσία του Υφυπουργού Γεωργίας, για να επιμένετε σε μια συζήτηση, που από τη διαδικασία δεν έχει προβλεφθεί. 
Επειδή είσαστε παλιός συνάδελφος και πάντοτε με ευπρέπεια φέρεστε στο Σώμα, προσπαθώ να σας εξηγήσω γιατί σήμερα βρίσκεστε εν αδίκω. Πάντοτε οι ερωτήσεις διαγράφονται και αυτό δεν σημαίνει ψόγο στον ερωτώντα Βουλευτή. Επαναλαμβάνω, θα ήμουν και εγώ ευτυχής αν ερχόταν ο Υπουργός Περιβάλλοντος σήμερα που είναι αρμόδιος για τα θέματα ΥΠΕΧΩΔΕ για την Κωπαΐδα, να σας απαντήσει. Αυτό θα το κρίνετε εσείς με μια δήλωση που μπορείτε να κάνετε στον Τύπο και όχι θορυβώντας και εμποδίζοντας τη συνεδρίαση. 
Όπως παρατήρησαν όλοι οι συνάδελφοι που ήταν εδώ, κύριε συνάδελφε, χωρίς να σας δίνω το λόγο και ενώ προχωρούσαμε στη συζήτηση άλλης ερωτήσεως, εσείς επιμένατε να διαμαρτύρεστε, παρεμποδίζοντας τη συζήτηση. Γι' αυτό, σας παρακαλώ, μην επιμένετε περισσότερο.
ΕΥΑΓΓΕΛΟΣ ΜΠΑΣΙΑΚΟΣ: Ζητάω το λόγο επί διαδικαστικού, πλέον.
ΠΡΟΕΔΡΟΣ (Απόστολος Κακλαμάνης): Επειδή γνωρίζω πόσο καλόπιστος είσαστε, προσπαθώ να σας δώσω να καταλάβετε γιατί δεν πρέπει να επιμένετε. Αυτήν τη στιγμή, η συζήτησή μας είναι εκτός Κανονισμού. Ο Κανονισμός λέει να πείτε ποια είναι η διάταξη, που παραβιάστηκε. 
H ερώτηση υποβάλλεται στον Πρωθυπουργό ή στους αρμόδιους Υπουργούς και απαντούν προφορικά στη Βουλή οι ίδιοι ή εξουσιοδοτημένος από την Κυβέρνηση Υπουργός. Υπουργός που καλείται για δεύτερη φορά μέσα στην ίδια εβδομάδα μπορεί να εξουσιοδοτήσει άλλον Υπουργό ή Υφυπουργό να απαντήσει στις ερωτήσεις των επόμενων συνεδριάσεων της εβδομάδας αυτής.
Σύμφωνα με τις διατάξεις αυτές και την όλη οικονομία της διαδικασίας αυτής, η Υπηρεσία διαβιβάζει στον πρώτο ερωτώμενο Υπουργό την ερώτηση που καταθέτει ο Βουλευτής. Η Υπηρεσία δεν μελετά και δεν πρέπει να μελετά το περιεχόμενο της ερωτήσεως. Ο Υπουργός στον οποίο απευθύνεται μπορεί, όπως λέει ο Κανονισμός, είτε ο ίδιος είτε άλλος για λογαριασμό του, να έρθει και να απαντήσει. 
Στην αρχή, πριν αρχίσετε να θορυβείτε, σας είπα πολύ απλά ότι το Προεδρείο είναι υποχρεωμένο, όταν δεν εμφανιστεί ο Βουλευτής που ρωτά ή ο Υπουργός που ερωτάται, να διαγράψει την ερώτηση. Πολιτικά κρίνεται και ο Βουλευτής που κάνει μια ερώτηση και δεν προσέρχεται να την αναπτύξει και ο Υπουργός που ερωτάται και ο οποίος μπορεί να έχει όντως κώλυμα, μπορεί και να μην έχει κώλυμα. 
ΕΥΑΓΓΕΛΟΣ ΜΠΑΣΙΑΚΟΣ: Το άρθρο 67. Μου δίνετε το λόγο, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο, αλλά θα ήθελα αυστηρώς επί του Κανονισμού.
ΕΥΑΓΓΕΛΟΣ ΜΠΑΣΙΑΚΟΣ: Αυστηρώς επί του Κανονισμού.
ΠΡΟΕΔΡΟΣ (Απόστολος Κακλαμάνης): Θέλω να μου κάνετε αυτήν τη χάρη, γιατί πριν είχατε χάσει σχεδόν την ψυχραιμία σας και δεν ήταν σωστό.
ΕΥΑΓΓΕΛΟΣ ΜΠΑΣΙΑΚΟΣ: Δεν έχασα καμιά ψυχραιμία και δεν θορύβησα. Και το γεγονός ότι, όπως λέτε, είμαι σοβαρός Βουλευτής και δεν δημιουργώ θέματα...
ΠΡΟΕΔΡΟΣ (Απόστολος Κακλαμάνης): Κύριε Μπασιάκο, σας παρακαλώ πολύ. Υπήρξαμε όλοι μάρτυρες του θορύβου. Δεν θορυβήσατε; Πείτε μου τώρα επί του Κανονισμού την άποψή σας.
ΕΥΑΓΓΕΛΟΣ ΜΠΑΣΙΑΚΟΣ: Το γεγονός ότι δεν δημιουργώ προβλήματα έπρεπε να σας καταστήσει κι εσάς προσεκτικότερο ως προς την αντιμετώπιση αυτού του προβλήματος. 
Εγώ επικαλούμαι το άρθρο 67 ότι παρεμπίπτον είναι κάθε ζήτημα που εμφανίζεται κατά την πορεία της κοινοβουλευτικής διαδικασίας και αφορά τη λήψη απόφασης για το κύριο ζήτημα. Παρεμπίπτοντα ζητήματα θεωρούνται κυρίως η αιτίαση για παραβίαση συγκεκριμένης διάταξης του Κανονισμού. 
ΠΡΟΕΔΡΟΣ (Απόστολος Κακλαμάνης): Ποια είναι αυτή η διάταξη;
ΕΥΑΓΓΕΛΟΣ ΜΠΑΣΙΑΚΟΣ: Στο άρθρο 131 παράγραφος 2 του Κανονισμού αναφέρεται ότι "αν για εξαιρετικούς λόγους, ιδίως λόγω κωλύματος του Βουλευτή που υπογράφει ή του αρμόδιου Υπουργού..." Δεν λέει ούτε του Υπουργού προς τον οποίο απευθύνεται η ερώτηση, ούτε ενός εκ των Υπουργών, που είναι αρμόδιοι. Λέει "του αρμόδιου Υπουργού". Φαντάζομαι ότι η Βουλή κρίνει πως είναι αρμοδιότατος Υπουργός ο Υπουργός Γεωργίας, ο Υφυπουργός Γεωργίας να συζητήσει στη Βουλή για ένα θέμα που αφορά την άρδευση της Κωπαΐδας. 
Πέραν αυτού, κύριε Πρόεδρε, εγώ ειδοποιήθηκα μισή ώρα πριν την έναρξη της συνεδρίασης ότι ο Υπουργός κ. Λαλιώτης θα βρίσκεται στη συνεδρίαση της Κοινοβουλευτικής Επιτροπής Οικονομικών Υποθέσεων, για να συζητήσει για τα ολυμπιακά έργα. Το Υπουργείο Δημοσίων Έργων, ως γνωστόν, έχει στην πολιτική του ηγεσία τρεις, τον Υπουργό και δύο Υφυπουργούς. 
Άρα μπορούσε ένας εκ των Υφυπουργών να κατεβεί στην Ολομέλεια και να μιλήσει για πέντε λεπτά, όσο διαρκεί η συζήτηση μίας επίκαιρης ερώτησης, ή ο παριστάμενος -και αυτό επικαλέστηκα γιατί είναι αυταπόδεικτο- Υφυπουργός Γεωργίας, εφόσον γνωρίζει το αντικείμενο -και φαντάζομαι ότι το γνωρίζει, γιατί αν δεν το γνωρίζει, είναι καταδικαστέος και γι' αυτόν το λόγο- να πάρει το λόγο, να έχει την πολιτική ευθιξία και να μη φυγομαχεί, να απαντήσει επί της συγκεκριμένης επίκαιρης ερωτήσεως...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, κοιτάξτε...
ΕΥΑΓΓΕΛΟΣ ΜΠΑΣΙΑΚΟΣ: ... η οποία αφορά ένα πολύ σημαντικό θέμα.
ΠΡΟΕΔΡΟΣ (Απόστολος Κακλαμάνης): Είδατε λοιπόν, κύριε συνάδελφε, με ποιον τρόπο λειτουργείτε;
ΕΥΑΓΓΕΛΟΣ ΜΠΑΣΙΑΚΟΣ: Πέστε μου.
ΠΡΟΕΔΡΟΣ (Απόστολος Κακλαμάνης): Ενώ μιλάμε επί του Κανονισμού, κάνετε μία βολή...
(Θόρυβος από την πτέρυγα της Νέας Δημοκρατίας)
Επανερχόμεθα λοιπόν τώρα στις επίκαιρες ερωτήσεις.
Επόμενη είναι η με αριθμό 966/28-5-2001 τέταρτη επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Υγείας και Πρόνοιας, σχετικώς με την αντιμετώπιση των λειτουργικών προβλημάτων του Νοσοκομείου Αλεξανδρούπολης.
Η επίκαιρη ερώτηση του κυρίου Βουλευτή έχει ως εξής:
"Η δημοσίευση του πορίσματος της Ένορκης Διοικητικής Εξέτασης για το μοιραίο συμβάν στο Νοσοκομείο Αλεξανδρούπολης στις 14.4.2001 (Μεγάλο Σάββατο) έρχεται να επιβεβαιώσει με το χειρότερο τρόπο την αδιαφορία του Υπουργείου απέναντι στα αιτήματα των εργαζομένων του Νοσοκομείου και των φορέων της πόλης.
Δυστυχώς οι απαντήσεις που δόθηκαν σε ερώτησή μου με αριθμό κατάθεσης 6320/9.3.2001 επιβεβαιώνουν την παραπάνω εκτίμηση, αφού διακρίνονταν από ασάφειες και αοριστίες και τα όποια μέτρα θα έπαιρνε το Υπουργείο ανάγονταν στη γενικότερη κυβερνητική πολιτική και τους οικονομικούς περιορισμούς που θέτει ο κρατικός προϋπολογισμός για την κάλυψη των εφημεριών του Νοσοκομείου και την πρόσληψη του αναγκαίου προσωπικού.
Προκύπτει επίσης από το πόρισμα ότι η στελέχωση του Εθνικού Κέντρου Άμεσης Βοήθειας Θράκης βρίσκεται σε οριακό σημείο και ότι είναι ανάγκη αμέσως να στελεχωθεί με προσωπικό και γιατρούς όχι επί θητεία, ως συνήθως γίνονται οι προκηρύξεις θέσεων γιατρών για το Εθνικό Κέντρο Άμεσης Βοήθειας, για να διαθέτουν υψηλή ειδίκευση για την εκτέλεση των καθηκόντων τους στην επείγουσα φροντίδα.
Μετά τα παραπάνω
Ερωτάται ο κύριος Υπουργός
1. Γιατί δεν έδωσε στη δημοσιότητα το πόρισμα, ώστε να αποκατασταθεί το κύρος των επιστημόνων και των εργαζομένων του Νοσοκομείου, που ο ίδιος κατασυκοφάντησε.
Πώς σκέπτεται να αξιοποιήσει το πόρισμα της Ένορκης Διοικητικής Εξέτασης για να αντιμετωπίσει τα λειτουργικά προβλήματα του Νοσοκομείου Αλεξανδρούπολης;
2. Τι μέτρα προτίθεται να πάρει για την άμεση στελέχωση και την κάλυψη των τρομακτικών κενών του Νοσοκομείου σε μία σειρά επαγγέλματα υγείας.
Τι μέτρα προτίθεται να πάρει για την πλήρη στελέχωση των υπηρεσιών του Εθνικού Κέντρου Άμεσης Βοήθειας Θράκης ;"
Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Ως προς το πρώτο ερώτημα, κύριε Αμπατζόγλου, σχετικά με το γιατί δεν δόθηκε στη δημοσιότητα το πόρισμα, γνωρίζετε νομίζω ότι το πόρισμα της κάθε Ε.Δ.Ε., σύμφωνα με γνωμοδότηση του Νομικού Συμβουλίου του Κράτους, δεν δημοσιοποιείται, αλλά λαμβάνει γνώση η αρχή η οποία θα ασκήσει τον πειθαρχικό έλεγχο και οι ενδιαφερόμενοι. Και αυτό έγινε.
Σε γενικές γραμμές, θα μπορούσα να πω εδώ -και όχι σε λεπτομέρειες- ότι το πόρισμα κάνει παρατηρήσεις για λειτουργικά προβλήματα και αποδίδει ευθύνες σε ορισμένα πρόσωπα. Αυτός είναι ένας λόγος που δεν μπορεί και να δημοσιοποιηθεί.
Ο Υπουργός έλαβε υπόψη του όσα εκτίθενται στο πόρισμα για την εξομάλυνση των λειτουργιών. Κατ' αρχάς συζήτησε, όπως γνωρίζετε, την παραίτηση του Προέδρου του Νοσοκομείου, η οποία έγινε αποδεκτή. Όχι ότι οπωσδήποτε ο Πρόεδρος του Νοσοκομείου θα έπρεπε να ήταν εκεί το βράδυ του Μεγάλου Σαββάτου, αλλά θα έπρεπε να είχε δημιουργήσει τις συνθήκες, ούτως ώστε να μην είχε υπάρξει αυτή η δυσλειτουργία.
Επίσης, λόγω των ευθυνών που απευθύνονται στο Διευθυντή της Ιατρικής Υπηρεσίας συγκεκριμένα και στο Διευθυντή της Χειρουργικής Κλινικής, το πόρισμα αυτό εδόθη στις πανεπιστημιακές αρχές, οι οποίες είναι και υπεύθυνες, αν θελήσουν, να ασκήσουν πειθαρχικό έλεγχο.
Είναι αληθές όμως ότι η κατάσταση, όπως περιγράφηκε στα Μέσα Μαζικής Ενημέρωσης αρχικά, ήταν υπερβολική, θα λέγαμε, ως προς την παρουσία του ιατρικού προσωπικού στην εφημερία. Και ευτυχώς ο ίδιος ο κύριος νομάρχης, ο οποίος έδωσε και αυτήν την εικόνα στα Μέσα Μαζικής Ενημέρωσης, το παραδέχθηκε κατά τη διάρκεια της Ε.Δ.Ε..
Νομίζω όμως ότι όλοι συμφωνούν -και τα άτομα τα οποία εργάζονται στο Νοσοκομείο της Αλεξανδρούπολης και ο κόσμος εκεί, αλλά και το Υπουργείο- ότι υπήρξε ένα πολύ μεγάλο πρόβλημα απουσίας συντεταγμένης λειτουργίας.
Ως προς τα ερωτήματά σας που αφορούν τη στελέχωση, θα ήθελα να σας απαντήσω τα ακόλουθα: Ήδη έχουν εγκριθεί για προκήρυξη θέση χειρουργικής ουρολογίας, παιδιατρικής ορθοπεδικής, παθολογίας και αναισθησιολογίας. Έχουν δοθεί για το 2001 στην περιφέρεια σαράντα δύο θέσεις νοσηλευτικού προσωπικού για το νοσοκομείο, αλλά και για τα Κέντρα Υγείας Σαμοθράκης και Σουφλίου.
Επίσης με δύο πρόσφατες υπουργικές αποφάσεις έχουν τοποθετηθεί δεκαέξι άτομα ως νοσηλευτικό προσωπικό με συμβάσεις ιδιωτικού δικαίου, έτους και τεσσάρων μηνών, για να καλυφθούν οι ανάγκες από απουσίες μητρότητας.
Επίσης για το πανεπιστημιακό Νοσοκομείο Αλεξανδρούπολης, πέραν των αναλογούντων θέσεων, έχουν δεσμευθεί εκατόν δώδεκα θέσεις οι οποίες θα προκηρυχθούν, όταν γίνει ad hoc τροποποίηση του οργανισμού, διότι αυτήν τη στιγμή δεν υπάρχουν θέσεις στον οργανισμό.
Στη δευτερολογία μου θα συνεχίσω, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, το νοσοκομείο Αλεξανδρούπολης μας έχει απασχολήσει και σε προηγούμενη ερώτηση, διότι παρουσίαζε σοβαρά προβλήματα δυσλειτουργίας, λόγω αφενός μεν των τεράστιων κενών, αφ'ετέρου λόγω διοικητικής ανεπάρκειας της διορισμένης διοίκησης. 
Το πόρισμα που επικαλείται η κυρία Υφυπουργός και το οποίο έχει περιέλθει πλέον σε γνώση μας, καταλογίζει ευθύνες συγκεκριμένες σε άτομα τα οποία αποτελούσαν τη διοίκηση. Και δεν αρκεί ίσως η παραίτηση μόνο του προέδρου. 
Όταν ο αντιπρόεδρος κατηγορεί τον πρόεδρο πως ασχολείται με τις δικές του δουλειές και δεν ασχολείται με το νοσοκομείο, όταν ο πρόεδρος κατηγορεί το νομάρχη ότι δεν εξασφαλίζει τα αναγκαία μέτρα για να ασκήσει διοίκηση, όταν οι γιατροί διαμαρτύρονται για τις τριακόσιες δεκατρείς θέσεις νοσηλευτικού προσωπικού και για τις σαράντα οκτώ κενές οργανικές θέσεις, όταν έχουν περιστατικά που καταλήγουν θανατηφόρα, δεν μπορούμε να ξεπερνούμε το πρόβλημα αυτό με απαντήσεις της μορφής του ότι η κατάρτιση προγράμματος εφημεριών γίνεται με στόχο την εύρυθμη λειτουργία αφ'ενός, αλλά από την άλλη μεριά οι πιστώσεις κινούνται στα όρια των δυνατοτήτων του κρατικού προϋπολογισμού, που ως γνωστό δεν είναι απεριόριστες. 
Κυρία Υφυπουργέ, πολλές φορές το τελευταίο διάστημα έχουμε κρίνει το Υπουργείο ότι εξαντλείται με τα νομοθετήματα, με την πρακτική τους στη λογική της διαχείρισης των ελλείψεων. Πολλές φορές οι ανάγκες στον τομέα της υγείας υποβάλλονται στην προκρούστεια κλίνη του προϋπολογισμού και των δομών των υπαρχουσών, που πολλές φορές μάλιστα φέρνουν την κομματική σφραγίδα. 
Εάν θέλετε ως Υπουργείο να δημιουργήσετε ένα σύγχρονο κράτος, μια ευνομούμενη πολιτεία στην οποία οι ασθενείς δεν θα πεθαίνουν από δυσλειτουργίες του συστήματος, οφείλετε να αναστρέψετε την οπτική γωνία με την οποία βλέπετε τον τομέα της υγείας. Οφείλετε να εξασφαλίσετε και υποδομές και κονδύλια, που θα αντιμετωπίζουν την υγεία ως κοινωνικό αγαθό και όχι ως ένα εμπορικό αγαθό που πρέπει να ελαχιστοποιήσουμε το κόστος του. 
Οι γενικές προτάσεις και προοπτικές για κάλυψη κενών θέσεων στην ευρύτερη περιοχή δεν μας ικανοποιούν, γιατί στα συγκεκριμένα αιτήματα του συγκεκριμένου νοσοκομείου και παρά το θανατηφόρο περιστατικό, δεν υπάρχει πρόθεση να καλυφθούν άμεσα οι αναγκαίες θέσεις. 
Πολύ φοβούμαστε πως όπως παρουσιάστηκε περιστατικό με AIDS, με θάνατο παιδιού, με το θάνατο της τριαντατριάχρονης ασθενούς το Μεγάλο Σάββατο, δεν έχουν εξασφαλιστεί οι προϋποθέσεις για να μην παρουσιαστεί παρόμοιο περιστατικό και στο μέλλον. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
Κύριε Αμπατζόγλου, επισημαίνετε ανεπάρκειες σε μία συγκεκριμένη περιοχή. Το Υπουργείο Υγείας έχει επισημάνει τις ανεπάρκειες όχι μόνο σε αυτήν την περιοχή, αλλά σε όλη την επικράτεια. Γνωρίζετε πάρα πολύ καλά ότι έχουν γίνει πάρα πολλά βήματα, ούτως ώστε να μπορέσουν να θεραπευτούν αυτές οι ανεπάρκειες. 
Υπάρχουν όμως ορισμένες προτεραιότητες. Σας ανέλυσα ακριβώς πόσες θέσεις παίρνει η συγκεκριμένη περιοχή και αυτό θα πρέπει να το δείτε σφαιρικά στο σύνολο της επικράτειας. Είναι μια από τις περιοχές που παίρνουν τις περισσότερες θέσεις. 
Επίσης για το ΕΚΑΒ, που ήταν το θέμα της προηγούμενης ερώτησης, που ο χρόνος δεν μου επέτρεψε να σας απαντήσω στην πρωτολογία μου, θα ήθελα να σας πω ότι πανελλαδικά έχουν προκηρυχθεί τριακόσιες θέσεις και δίνονται στη Θράκη είκοσι.
Eπίσης, επειδή γνωρίζουμε τις ανεπάρκειες ήδη τώρα ορκίστηκε δεύτερος αναισθησιολόγος και βρίσκεται σε διαδικασία διορισμού τρίτος. Τα νομοθετήματα τα οποία κάνει το Υπουργείο Υγείας ακριβώς προσπαθούν να θεραπεύσουν πάρα πολλά θέματα και ένα από αυτά είναι και το θέμα των εφημεριών που θίξατε.
Θα πρέπει κανείς να δει συνολικά το θέμα των εφημεριών και όχι μόνον εντελώς λογιστικά και νομίζω ότι θα πρέπει όλοι να συμβάλουμε προς αυτήν την κατεύθυνση, γιατί πράγματι το σύστημα των εφημεριών δεν είναι κάτι το οποίο τιμά τους γιατρούς και δεν εξυπηρετεί και τον Έλληνα πολίτη σήμερα.
Ευχαριστώ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, τριάντα επτά μαθητές και μαθήτριες και δυο δάσκαλοι από το 1ο Δημοτικό Σχολείο Αγίου Στεφάνου Αττικής. 
Η Βουλή τους καλωσορίζει.
(Χειροκροτήματα από όλες τις πτέρυγες)
Επίκαιρες ερωτήσεις δευτέρου κύκλου: 
Η με αριθμό 975/28.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Εξωτερικών, σχετικώς με πρόσφατο δημοσίευμα βρετανικής εφημερίδας αναφερόμενο στην απόφαση του βρετανικού Υπουργείου Εσωτερικών για εφαρμογή ελέγχου της εθνικής προέλευσης για τους επισκέπτες, μεταξύ αυτών και των Ελλήνων Ποντίων, διαγράφεται λόγω κωλύματος του Υπουργού. 
Δεύτερη είναι η με αριθμό 977/28.5.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με την καθυστέρηση στην κατασκευή του αντιπλημμυρικού έργου του Βορβά και του αρδευτικού της Γλυκόβρυσης στο Νομό Λακωνίας. 
Η επίκαιρη ερώτηση του κ. Δαβάκη έχει ως εξής:
"Το Νοέμβριο του 1999 μεγάλες πλημμύρες έπληξαν την περιοχή της Στεφανιάς, της Σκάλας και του Έλους του Νομού Λακωνίας.
Κατά την επίσκεψή του στις πληγείσες περιοχές ο τότε και νυν Υπουργός Γεωργίας, μεταξύ των άλλων εδήλωσε "ότι το αντιπλημμυρικό έργο του Βορβά και το αρδευτικό της Γλυκόβρυσης εντάσσεται στο Γ΄ Κ.Π.Σ.".
Παρ' όλα αυτά ουδεμία μέχρι στιγμής εξέλιξη έχει υπάρξει, ενώ ο κίνδυνος για επανάληψη των καταστροφικών πλημμυρών είναι άμεσος, οι γεωτρήσεις συνεχίζονται ενώ νέες οικοδομές, έργα και φυτεύσεις εκτελούνται στην περιοχή χωρίς ουδείς να έχει ενημερωθεί.
Κατόπιν αυτού,
Ερωτάται ο κύριος Υπουργός Γεωργίας:
Ποιες μελέτες έχουν γίνει μέχρι σήμερα και ποιες απομένουν για την έναρξη κατασκευής έργου;
Ποιος είναι ο προϋπολογισμός του έργου, ποιος ο φορέας κατασκευής και ποιο είναι το χρονοδιάγραμμα υλοποίησης του έργου;"
Ο Υφυπουργός Γεωργίας κ. Χατζημιχάλης, έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Όπως σε κάθε περιοχή, κύριε Δαβάκη, έτσι και στη Λακωνία το Υπουργείο Γεωργίας σχεδιάζει άμεσες και μακροπρόθεσμες παρεμβάσεις για την αντιμετώπιση του προβλήματος της έλλειψης υδατικών πόρων. Το ίδιο κάνει στην Κωπαΐδα, το ίδιο κάνει και στη Λακωνία. 
Καθένας είναι ενημερωμένος με βάση το ενδιαφέρον και την επαφή που έχει με τα πράγματα στην περιοχή. Γνωρίζετε ότι το αντιπλημμυρικό έργο του χειμάρρου Βορβά είναι ένα έργο το οποίο ταλαιπώρησε πάρα πολύ την περιοχή, τις υπηρεσίες, γιατί άρχισε στις αρχές της δεκαετίας του '90 να εντάσσεται σε πρόγραμμα, έγιναν συγκεκριμένες προμελέτες, προέβλεπαν κόστος κατασκευής δέκα δισεκατομμυρίων περίπου, όμως υπήρξε άρνηση των τοπικών παραγόντων -και το ξέρετε πολύ καλά- να εκτελεστεί αυτό το έργο με βάση το σχεδιασμό που είχε. Αναζητήθηκαν εναλλακτικές λύσεις από τις υπηρεσίες του Υπουργείου και αυτές οι εναλλακτικές λύσεις δεν έγιναν αποδεκτές. 
Εν τω μεταξύ πέρασε το χρονικό διάστημα στο οποίο θα μπορούσε να ενταχθεί στο Β΄ Κοινοτικό Πλαίσιο Στήριξης και έχασε την ευκαιρία του Β' Κοινοτικού Πλαισίου Στήριξης. Παρ' όλα αυτά δεν ολοκλήρωσε και τις μελέτες λόγω των αντιδράσεων που υπήρξαν. Πρέπει, λοιπόν, να ολοκληρωθούν αυτές οι μελέτες. Εν όψει του Γ΄ Κοινοτικού Πλαισίου Στήριξης είναι ένα έργο το οποίο θα μελετήσει η περιφέρεια και θα εντάξει ή δεν θα εντάξει ανάλογα με τις δυνατότητες και την ωριμότητα του έργου στο περιφερειακό επιχειρησιακό πρόγραμμα. 
Σε σχέση με την περιοχή των Μολάων, Ασωπού και Γλυκόβρυσης, που αντιμετωπίζει όντως σοβαρό πρόβλημα υφαλμύρωσης, -και μπορεί αυτό να επεκταθεί- που προκύπτει λόγω της υπεράντλησης και της εξάντλησης του υπόγειου υδροφορέα, το Υπουργείο Γεωργίας μελετά την αξιοποίηση και της επιφανειακής και της υπόγειας απορροής του συγκεκριμένου ποταμού, για να μπορέσει να αντιμετωπίσει το πρόβλημα και φυσικά για την υλοποίηση του συγκεκριμένου έργου θα πρέπει να ενταχθεί το έργο στο Γ΄ Κοινοτικό Πλαίσιο Στήριξης.
Για να ενταχθεί, όπως ξέρετε πολύ καλά, πρέπει να είναι ώριμο. Και για να είναι ώριμο πρέπει να έχουν ολοκληρωθεί όλες οι μελέτες, ακόμη και οι περιβαλλοντικές. Κάτι τέτοιο αυτήν τη στιγμή δεν υπάρχει. Αν δεν βρεθεί σε φάση ωρίμανσης το έργο, δεν μπορεί να ενταχθεί στο Γ΄ Κοινοτικό Πλαίσιο Στήριξης. Χρειάζεται να υπάρξει μια συνεργασία των φορέων, της περιφέρειας, της Τοπικής Αυτοδιοίκησης και του Υπουργείου Γεωργίας, για να επιταχυνθούν οι διαδικασίες εκπόνησης των μελετών και στη συνέχεια ένταξης του συγκεκριμένου έργου στο Γ' Κοινοτικό Πλαίσιο Στήριξης.
ΠΡΟΕΔΡΟΣ (Απόστολος Κακλαμάνης): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κατ'αρχάς ως μέλος του Κοινοβουλίου, μου προξενεί κατάπληξη πως ο κύριος Υφυπουργός είναι αρμόδιος να απαντά για ιδίας φύσεως και ύλης θέμα σε μένα και δεν είναι αρμόδιος να απαντά στο συνάδελφο κ. Μπασιάκο. 
ΠΡΟΕΔΡΟΣ (Απόστολος Κακλαμάνης): Ελάτε στο θέμα σας κύριε συνάδελφε.
ΑΘΑΝΑΣΙΟΣ ΔΑΒΑΚΗΣ: Προχωρώ στο θέμα, γιατί ξέρω και τη δική σας ευαισθησία, αλλά αυτό είναι πρωτοφανές. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας απαντήσω αμέσως. 
ΑΘΑΝΑΣΙΟΣ ΔΑΒΑΚΗΣ: Περίπου για μια δεκαετία ταλανίζει την περιοχή και όλους εμάς το αντιπλημμυρικό έργο του Ευρώτα και το αρδευτικό της Λυκόβρυσης. Είχε ενταχθεί στις αρχές της δεκαετίας του 1990 και ακόμα σύρεται, σαν να το κατατρέχει μια κακή τύχη αυτό το έργο, από κοινοτικό πρόγραμμα σε κοινοτικό πρόγραμμα, χωρίς να έχει υπάρξει κάποια λύση.
Είπε ο κύριος Υπουργός ότι πρέπει να συνταχθούν οι μελέτες. Γιατί δεν έχουν συνταχθεί μέχρι στιγμής οι μελέτες, κύριε Υπουργέ;
Στις πρόσφατες πλημμύρες προ διετίας που είχε γίνει πάλι μια επίκαιρη ερώτησή μου, ο τότε Υφυπουργός Γεωργίας και προκάτοχός σας κ. Βρεττός είπε -διαβάζω από τα Πρακτικά- ότι το έργο του Βορβά το εντάσσουμε στο Γ΄ Κοινοτικό Πλαίσιο Στήριξης κατά προτεραιότητα. Είναι στα Πρακτικά της 12ης Νοεμβρίου 1999. Αυτήν τη στιγμή έρχεται ο κ. Χατζημιχάλης και ανατρέπει την υπάρχουσα από τότε κατάσταση και όλα τα θέτει υπό μια δυνητική αίρεση. 
Τι γίνεται, λοιπόν, σε αυτήν την περίπτωση; Εν πάση περιπτώσει ποιοι είναι οι τοπικοί παράγοντες που επικαλείστε και σεις και ο κ. Βρεττός πριν από δύο χρόνια και σε απάντηση αναφοράς μου πριν από λίγο καιρό, οι οποίοι εμποδίζουν την εκτέλεση του έργου; Θα πρέπει να το γνωρίζουμε.
Ο κύριος Υπουργός έδωσε πραγματικά μια απάντηση εμπεριστατωμένα αλλά πάλι μας εμπνέει μεγάλη ανησυχία. Θέλω, λοιπόν, να τον ρωτήσω, είναι επιλέξιμο το έργο, κύριε Υπουργέ; Θα ενταχθεί στο Γ΄ Κοινοτικό Πλαίσιο Στήριξης όπως ο κ. Βρεττός πριν από δύο χρόνια διαβεβαίωσε την Εθνική Αντιπροσωπεία; Εάν ναι, γιατί δεν εκπονούνται οι μελέτες και εκπονούνται οι μελέτες περιβαλλοντικών επιπτώσεων, όπως ο δήμαρχος της περιοχής αναφέρει; Πως μπορεί να εκπονούνται μελέτες περιβαλλοντικών επιπτώσεων χωρίς να υπάρχουν τεχνικές μελέτες; Αυτό είναι αδιανόητο, δεν μπορώ να το αντιληφθώ.
Ξέρετε ότι δεν διέπομαι από υψηλούς τόνους αντιπολιτευτικής διάθεσης, αλλά αυτήν τη στιγμή πρέπει αυτό να το ξεκαθαρίσουμε. Ένα κλασικό παράδειγμα είναι το αντιπλημμυρικό έργο του Ευρώτα. Θέλω, λοιπόν, να σας πω ότι πρέπει κάποτε η Κυβέρνησή σας και όλοι οι διατελέσαντες Υπουργοί Γεωργίας, που τόσα χρόνια βλέπουμε στα έδρανα αυτά, τα σκύψουν με ιδιαίτερη προσοχή στο θέμα που λέγεται γεωργία στο Νομό Λακωνίας. 
Ο Νομός Λακωνίας -λυπούμαι που θα το πω και επαναλαμβάνω ότι δεν κάνω στείρα αντιπολιτευτική κριτική- τελεί υπό πολιτικό διωγμό, όσον αφορά τις υπηρεσίες του Υπουργείου Γεωργίας.
Θέλω, κύριε Υπουργέ, επειδή σας βλέπω αυτήν τη στιγμή απέναντί μου, αυτή η επίκαιρη ερώτηση να αποτελέσει την έναρξη μιας άλλου είδους αντιμετώπισης της Λακωνίας στο θέμα αυτό.
Πρόσφατα σε μια επερώτηση συναδέλφων για το θέμα των υδάτων υπήρξε μια εκτενής αντιμετώπιση. Και με την υφαλμύρωση έχουμε πρόβλημα και γενικότερα για όλα τα υδραυλικά έργα του Νομού Λακωνίας.
Επαναλαμβάνω, κύριε Πρόεδρε, ότι δεν έχει υπάρξει καμία επέμβαση του κράτους διαμέσου των κρατικών του υπηρεσιών για το Νομό Λακωνίας. Έλεος! Αν έχει υπάρξει να μας το πει ο κύριος Υπουργός.
ΠΡΟΕΔΡΟΣ (Απόστολος Κακλαμάνης): Ο κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Επειδή με ρωτήσατε αν μπορούσα να απαντήσω στο κ. Μπασιάκο, θα σας πω κύριε Δαβάκη ότι δεν μου το επέτρεψε ο Κανονισμός.
Θα πάρω, όμως, αφορμή από αυτά που είπατε για να σας πω το εξής: Όπως δόθηκαν 160 εκατομμύρια στον Οργανισμό της Κωπαΐδας για να αντιμετωπίσει άμεσα προβλήματα με την υδροδότηση από το Μόρνο, έτσι δόθηκαν 27 εκατομμύρια στο Νομό Λακωνίας για τα στεφάνια Τυρνάσου και την περιοχή Σελασίας για να αντιμετωπίσει τα προβλήματα των άμεσων αναγκών της λειψυδρίας. 
Αναφερθήκατε στο ότι δεν έγινε καμία παρέμβαση στη συγκεκριμένη περιοχή. Όπως γίνεται παρέμβαση τώρα για να υπάρξει δεύτερο πλωτό αντλιοστάσιο από την Υλίκη για να ποτιστεί η υπόλοιπη Κωπαΐδα και δεν το ξέρει ο κ. Μπασιάκος, έτσι και στη Λακωνία το αρδευτικό στη Γράμωσα εκτελείται και είναι έργο ενός δισεκατομμυρίου δραχμών. Δεν μπορείτε να έρχεστε εδώ και να λέτε ότι δεν έγινε καμία παρέμβαση στη Λακωνία, όπως επίσης δεν μπορείτε να έρχεστε εδώ και να λέτε, δεν ξέρουμε τι γίνεται στην Κωπαΐδα, όταν ξέρουν οι νομάρχες, οι περιφερειάρχες, οι δήμαρχοι, οι φορείς των παραγωγών και μόνο εσείς δεν ξέρετε.
ΑΘΑΝΑΣΙΟΣ ΔΑΒΑΚΗΣ: Ένα λεπτό, τι σχέση έχει η Κωπαΐδα; 
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφεται καμία διακοπή, χωρίς την άδεια του Προεδρείου.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και όταν πολύ περισσότερο πριν από μία μέρα έγινε συζήτηση στη Βουλή γι' αυτά τα θέματα και από τους σαράντα οκτώ επερωτώντες της Νέας Δημοκρατίας, ήταν μόνο οι οκτώ παρόντες. 
ΑΘΑΝΑΣΙΟΣ ΔΑΒΑΚΗΣ: ....
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Εχει μεγάλη σχέση, κύριε Δαβάκη, με την ερώτηση. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, μην διακόπτετε. Πήρατε τριάμισι λεπτά παραπάνω από τα δύο λεπτά που δικαιούστε, δεν είναι σωστό, αφήστε τον Υπουργό να απαντήσει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έχει μεγάλη σχέση, κύριε Δαβάκη, γιατί, όταν συζητάμε στο Κοινοβούλιο ενώπιον του ελληνικού λαού, συζητάμε υπεύθυνα και τεκμηριωμένα.
ΑΘΑΝΑΣΙΟΣ ΔΑΒΑΚΗΣ: ....
ΠΡΟΕΔΡΟΣ (Απόστολος Κακλαμάνης): Καμία, επαναλαμβάνω. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και είναι υπεύθυνη θέση ότι επί δέκα χρόνια γίνεται προσπάθεια να εκτελεστεί αυτό το έργο και αντιδρά η Λακωνία. Μένουν πίσω οι μελέτες και χάθηκε το Β΄ Κοινοτικό Πλαίσιο Στήριξης. Δεν ξέρετε γιατί χάθηκε; Είναι ρητορικό το ερώτημα, κύριε Δαβάκη, δεν περιμένω απάντηση. 
ΑΘΑΝΑΣΙΟΣ ΔΑΒΑΚΗΣ:...
ΠΡΟΕΔΡΟΣ (Απόστολος Κακλαμάνης): Μα είναι διάλογος αυτός;
ΠΑΝΑΓΙΩΤΗΣ ΜΕΛΑΣ: ....
ΠΡΟΕΔΡΟΣ (Απόστολος Κακλαμάνης): Μα δεν είναι διάλογος του Κανονισμού. 
ΠΑΝΑΓΙΩΤΗΣ ΜΕΛΑΣ: ....
ΠΡΟΕΔΡΟΣ (Απόστολος Κακλαμάνης): Καμία διακοπή επαναλαμβάνω.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το αν θα ενταχθεί το έργο στο Γ΄ Κοινοτικό Πλαίσιο Στήριξης...
ΑΘΑΝΑΣΙΟΣ ΔΑΒΑΚΗΣ:....
ΠΡΟΕΔΡΟΣ (Απόστολος Κακλαμάνης): Πρέπει να αρχίζουμε να εφαρμόζουμε τον Κανονισμό με άλλα μέτρα και δεν το έχω κάνει επτά χρόνια ποτέ μέχρι τώρα. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θέλω την ανοχή σας λόγω διακοπών. 
ΠΡΟΕΔΡΟΣ (Απόστολος Κακλαμάνης): Ολοκληρώστε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το αν θα ενταχθεί το έργο στο Γ΄ Κοινοτικό Πλαίσιο Στήριξης, έχει μια αναλογία με αυτό που σας έλεγα προηγουμένως για την Κωπαΐδα. Εάν θα δοθούν τα τρία δισεκατομμύρια για την Κωπαΐδα για να αντιμετωπιστεί το πρόβλημα, είναι θέμα μελετών και ολοκλήρωσης του έργου που δεν είναι όμως τώρα άμεσης προτεραιότητας γιατί δεν μπορεί να εκτελεστεί τώρα το έργο. Αν θα εκτελεστεί το έργο, κύριε Δαβάκη, αν θα ενταχθεί στο Γ΄ Κοινοτικό Πλαίσιο Στήριξης, αυτό συζητήθηκε σε σύσκεψη στην περιφέρεια με όλους τους τοπικούς φορείς και εκεί ενημερώθηκαν όλοι. Το ίδιο έγινε και με την Κωπαΐδα, ενημερώθηκαν όλοι οι φορείς. Εάν ολοκληρωθούν οι μελέτες, το έργο θα ενταχθεί. Για να ολοκληρωθούν οι μελέτες πρέπει να κινηθούν κάποιες διαδικασίες σε συνεργασία με το Υπουργείο Γεωργίας και τους αντίστοιχους φορείς. 
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Υγείας και Πρόνοιας: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις". 
Κύριοι συνάδελφοι, χθες ολοκληρώθηκε η συζήτηση επί της αρχής του νομοσχεδίου. Ψηφίστηκε επί της αρχής το νομοσχέδιο και σήμερα εισερχόμαστε στη συζήτηση των άρθρων. Όπως σας είπα και χθες, σήμερα εκτός από τα άρθρα του νομοσχεδίου, υπάρχουν οι τροπολογίες και των συναδέλφων Βουλευτών οι οποίες υπό τις προϋποθέσεις και τους όρους του Κανονισμού θα συζητηθούν. Επίσης, έχουν κατατεθεί συνολικά τέσσερις τροπολογίες από την πλευρά της Κυβερνήσεως. 
Σε ό,τι αφορά το νομοσχέδιο, η απόφαση της Διάσκεψης των Προέδρων ήταν ότι θα διατεθούν δύο συνεδριάσεις και αν υπάρξει συμμετοχή στη συζήτηση θα σκεφθούμε αν θα διαθέσουμε και τρίτη συνεδρίαση, με την προϋπόθεση ότι θα κατατεθούν και τροπολογίες, από τον Υπουργό όπερ και συνέβη. 
Ωστόσο, συμμετοχή στη συζήτηση, όπως το διαπιστώσαμε και χθες και σήμερα δεν υπάρχει.
Eνεγράφησαν οκτώ συνάδελφοι γι' αυτό και τελειώσαμε τη συζήτηση επί της αρχής του νομοσχεδίου σε τρεις ώρες ενώ θα έπρεπε να συνεχίσουμε τουλάχιστον μέχρι τη δωδεκάτη νυχτερινή, γιατί πέντε ώρες πρέπει να είναι η συνεδρίαση νομοθετικού έργου. Αλλά είχα δεσμευθεί από πριν ότι θα διαθέταμε τη χθεσινή ημέρα για τη συζήτηση επί της αρχής.
Θα παρακαλέσω να μου πείτε σήμερα τι επιθυμείτε να κάνουμε, ώστε αναλόγως να προχωρήσουμε.
Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κατ' αρχάς, κύριε Πρόεδρε σε ό,τι αφορά το νομοσχέδιο, επειδή μέχρι και το άρθρο 9 αναφέρονται στο νομοσχέδιο αυτό καθαυτό, η πρόταση είναι να συζητήσουμε τα άρθρα 1 έως 9 και τα δύο τελευταία που είναι μεν ενσωματωμένα, αλλά αφορούν άλλα θέματα από το κυρίως θέμα -και για τα μεν πρώτα είναι αυτονόητο ότι εμείς δεν θα τα ψηφίσουμε, στα άλλα όμως υπάρχουν κομμάτια που και εμείς συμφωνούμε- να γίνει η συζήτηση σπαστά από το 1 έως το 9 και μετά το 10 και το 11 που είναι η δεύτερη ενότητα των άρθρων και που ξεχωριστά πράγματα, όπως είπα και προηγουμένως.
Σε ό,τι αφορά τις τροπολογίες, πράγματι τελειώσαμε νωρίτερα χθες και ενδεχομένως να τελειώσουμε και σήμερα. Εγώ συμφωνώ επομένως αν έχουμε χρόνο να τις συζητήσουμε, παρ' ότι πρέπει να σας πω, κύριε Πρόεδρε, ότι είναι μεν τέσσερις τροπολογίες, αλλά όπως είδατε η κάθε μία εξ αυτών έχει τουλάχιστον επτά θέματα, παραπέμπει σε σωρεία προεδρικών διαταγμάτων και νόμων που χθες το βράδυ εγώ και οι συνάδελφοι ήταν αδύνατον να ψάξουμε να βρούμε πού αναφέρονται. Δηλαδή ή θα μας εξηγήσει ο κύριος Υπουργός αναλυτικά όταν έρθει η ώρα σε τι αναφέρεται το κάθε ένα ή διαφορετικά θα ζητήσουμε να πάμε την Τρίτη. 
ΠΡΟΕΔΡΟΣ (Απόστολος Κακλαμάνης): Έχετε δίκιο.
Θα σας προτείνω το εξής. Να προχωρήσουμε σήμερα να ολοκληρώσουμε τα άρθρα του νομοσχεδίου και εφόσον για τα επόμενα δύο δεν έχετε αντιρρήσεις ας ενσωματωθούν και αυτά ώστε να πάνε σε μια ενότητα όλα τα άρθρα. Στη συνέχεια να προχωρήσουμε μόνο στις τροπολογίες των Βουλευτών, που συνήθως δεν παίρνουν πολύ χρόνο.
ΝΙΚΗΤΑΣ ΚΑΚΛΑΜΑΝΗΣ: Εντάξει.
ΠΡΟΕΔΡΟΣ (Απόστολος Κακλαμάνης): Και οι τροπολογίες, κύριε Υπουργέ, πρέπει να πω κι εγώ ότι έχουν και όγκο και επομένως θα χρειαστούν περισσότερο χρόνο. Θα μπορούσε κάλλιστα σε μια δύο ώρες να τελειώσουν, αλλά μπορεί ενδεχομένως να θέλουν και ολόκληρη συνεδρίαση. Γι' αυτόν το λόγο θα κρατήσουμε τις τέσσερις κυβερνητικές τροπολογίες για μια ακόμα συνεδρίαση. Αυτό βέβαια δεν σας ευχαριστεί. Και όταν σας ρώτησα μου είπατε ότι κατατίθενται οι τροπολογίες, αλλά τελικά κατετέθησαν αργά το βράδυ. 
Έχετε τη γνώμη ότι μπορούμε να τα τελειώσουμε όλα σήμερα;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Πρόεδρε, οι τροπολογίες που έχουν κατατεθεί είναι τροπολογίες διευθετήσεων. Μπορούμε με πολλή ευχέρεια να δώσουμε τις αναγκαίες διευκρινίσεις και να ψηφιστούν σε λίγα λεπτά. Δεν χρειάζονται ώρες. Αυτή είναι η άποψή μου. Είναι και τροπολογίες που δεν δημιουργούν κανένα βασικό πρόβλημα...
ΠΡΟΕΔΡΟΣ (Απόστολος Κακλαμάνης): Είναι όγκος πάντως. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ας ακολουθήσουμε αυτό και θα δούμε το θέμα των κυβερνητικών τροπολογιών. 
ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, συμφωνώ σε αυτά που είπατε. Πρέπει όμως να πω, για να ενισχύσω την άποψη του Υπουργού, πως κάποιες απ' τις τροπολογίες που έχουμε καταθέσει έχουν ενσωματωθεί στις τροπολογίες που έχει καταθέσει ο Υπουργός.
Πιστεύω πως πολύ σωστά είπατε να ξεκινήσουμε την κατ' άρθρον συζήτηση, να συζητήσουμε, δηλαδή, και τα 11 άρθρα...
ΠΡΟΕΔΡΟΣ (Απόστολος Κακλαμάνης): Αν, όπως λέτε, ο Υπουργός έχει υιοθετήσει τροπολογίες Βουλευτών και τις έχει ενσωματώσει...
ΕΥΑΓΓΕΛΟΣ ΒΛΑΣΣΟΠΟΥΛΟΣ: Δύο έχει ενσωματώσει.
ΠΡΟΕΔΡΟΣ (Απόστολος Κακλαμάνης): ...και αν είναι κατατεθειμένες αυτές οι τροπολογίες μπορεί να συζητηθούν.
Μπορεί πράγματι, όπως λέει ο Υπουργός, να είναι έτσι. Εγώ, όταν τον είχα ρωτήσει, μου είπε ότι θέλει να τελειώσει σήμερα το νομοσχέδιό του. Αλλά πρέπει να πω ότι οι τροπολογίες αυτές έχουν όγκο.
Εν τω μεταξύ στη διάρκεια της συνεδρίασης, κύριε Υπουργέ, θα δει η Αντιπολίτευση τις τροπολογίες αυτές και αν συμφωνεί μπορεί να σας πει στο τέλος ότι δεν θέλουμε και τρίτη συνεδρίαση.
Αλλά να συμφωνήσουμε ότι θα διατεθεί ειδικά για τις τροπολογίες σας, εφόσον επιμείνει και επιμένει απ΄ ό,τι βλέπω η Νέα Δημοκρατία και τρίτη συνεδρίαση.
Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Νομίζω, κύριε Πρόεδρε, να το κάνουμε έτσι, όπως το είπατε τώρα. Δηλαδή να συμφωνήσουμε ότι θα διατεθεί η Τρίτη για τις τροπολογίες. Κακόπιστοι δε δεν είμαστε. Εάν τελειώσουμε νωρίτερα όλα τα άλλα και υπάρχει χρόνος, και εφόσον οι διευκρινίσεις που θα ζητήσουμε επαρκούν, διότι π.χ. δύο τροπολογίες έχουν ενσωματωθεί, δεν έχουμε αντίρρηση να προχωρήσουμε και στις κυβερνητικές. Υπάρχει όμως εδώ τροπολογία, κύριε Πρόεδρε, για το διπλογραφικό του νοσοκομείου, το οποίο είναι μέγιστο πολιτικό θέμα. Δεν είναι μόνο θέμα να ξέρουμε τι γράφει η τροπολογία. Είναι και θέμα να τοποθετηθούμε. Είναι μέγιστο θέμα. Να πάμε δηλαδή έτσι, συμφωνούμε ότι έχουμε και την Τρίτη και αν τελειώσουμε νωρίς, προχωρούμε και στις άλλες.
ΠΡΟΕΔΡΟΣ (Απόστολος Κακλαμάνης): Προχωρούμε με τη συζήτηση των άρθρων σε μια ενότητα, αρχίζει στη συνέχεια η συζήτηση των τροπολογιών των Βουλευτών, κλείνουμε εκεί και αν μέχρι τότε θεωρήσετε ότι μπορούν να συζητηθούν σήμερα και οι τροπολογίες του Υπουργού, καλώς. Διαφορετικά, θα διατεθεί τρίτη συνεδρίαση. Θα τα δείτε εν τω μεταξύ, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Έχει καλώς, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Πάντως, εγώ κατ' αρχήν σας λέγω ότι θα διατεθεί και τρίτη συνεδρίαση. Από εκεί και πέρα, εάν εσείς κρίνετε ότι δεν θέλετε τρίτη συνεδρίαση, έχει καλώς. Διαφορετικά, επαναλαμβάνω ότι θα διατεθεί τρίτη συνεδρίαση κι εσείς, κύριε Υπουργέ, πάρτε τις αποφάσεις σας από εκεί και πέρα.
Ο εισηγητής της Πλειοψηφίας κ. Βλασσόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Μπορώ να κάνω, κύριε Πρόεδρε, μια μικρή παρέμβαση για τα Πρακτικά; 
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Υπάρχουν, κύριε Πρόεδρε, κάποιες προσθήκες-διορθώσεις στα άρθρα.
ΠΡΟΕΔΡΟΣ (Απόστολος Κακλαμάνης): Πριν, λοιπόν, τη συζήτηση των άρθρων, κάντε τι προσθήκες και διορθώσεις θέλετε, οι οποίες να κατατεθούν και να διανεμηθούν στους κυρίους συναδέλφους.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έχουν διανεμηθεί, κύριε Πρόεδρε. Απλώς τις καταθέτω στα Πρακτικά.
(Στο σημείο αυτό ο Υπουργός Υγείας και Πρόνοιας κ. Παπαδόπουλος Αλέξανδρος καταθέτει στα Πρακτικά τις προαναφερθείσες προσθήκες-διορθώσεις, οι οποίες έχουν ως εξής:
"Προσθήκες - Διορθώσεις
Στο σχέδιο νόμου "Σώμα Επιθεωρητών Υπηρεσιών Υγείας και Πρόνοιας και άλλες διατάξεις".
1. Στη παράγραφο 2 του άρθρου 2, γραμμή 5η, μετά τις λέξεις ".....Σ.Ε.Υ.Υ.Π. Με ..........." προστίθεται: "την ίδια ή ".
2. το άρθρο 3 παρ. 4 στοιχείο (α), γραμμή 4η, μετά τις λέξεις "δημόσιες υπηρεσίες" τίθεται κόμμα και προστίθεται: ".... από τις υπηρεσίες Πρόνοιας των Ο.Τ.Α. Α΄ βαθμού, των Νομαρχιακών Αυτοδιοικήσεων και των Περιφερειών.....".
3. Στο άρθρο 3 παρ. 4 προστίθεται στοιχείο (ε), ως εξής:
"Ο έλεγχος και η επαλήθευση των εν γένει δηλωθέντων στοιχείων, από τους φορείς που έλαβαν ή ζητούν να λάβουν, κατά τις διατάξεις του άρθρου 5 του ν. 2646/1998, την ειδική πιστοποίηση φορέων ιδιωτικού τομέα μη κερδοσκοπικού χαρακτήρα, καθώς και η σύνταξης σχετικής έκθεσης ".
4. Στο άρθρο 4 παρ. 2 περίπτωση β (7η γραμμή), μετά τη φράση "ΠΕ νοσηλευτικής," προστίθεται: "....ΠΕ Υγιεινολόγων Μηχανικών, ΠΕ Μηχανικών, ΠΕ Μηχανικών, ΠΕ Μηχανικών Βιοϊατρικής Τεχνολογίας, ΠΕ Πληροφορικής".
5. Στο άρθρο 4 παρ. 7 στοιχείο (α), γραμμή 9η, μετά τη φράση "αποζημιώσεις της οργανικής τους θέσης, πλην" προστίθενται οι λέξεις"χρονοεπιδόματος και".
6. Στο τέλος της παρ, 2 του άρθρου 6 προστίθεται το εξής εδάφιο:
"Ουδέποτε ανατίθεται στους ίδιους Επιθεωρητές ο έλεγχος του ίδιου φορέα πριν από την πάροδο έτους από την υποβολή της έκθεσής τους, εκτός εάν συντρέχει ειδικός λόγος, που αναφέρεται στην εντολή του Γενικού Επιθεωρητή".
Στο τέλος της παρ. 1 του άρθρου 9 διαγράφεται η τελεία και τίθεται: "... και την Εθνική Σχολή Δημόσιας Υγείας".
7. Στο τέλος της παρ. 10 του άρθρου 6 προστίθεται το εξής εδάφιο: "Στην περίπτωση ελέγχου της νόμιμης λειτουργίας φαρμακείων και λοιπών φορέων του άρθρου 3 παρ. 2 στοιχείο (ε) αυτού του νόμου, η έκθεση αποστέλλεται και στον Εθνικό Οργανισμό Φαρμάκων, για την άσκηση των αρμοδιοτήτων του".
8. Στην παράγραφο 1 του άρθρου 8, γραμμή 4η, η λέξη: "κλάδου" αντικαθίσταται με τη λέξη "κλάδων".
9. Στο άρθρο 10 παρ. 3, γραμμές 1η και 2η, η φράση: "Από τη συγκρότησή του σε Σώμα και την έναρξη λειτουργίας του Σ.Ε.Υ.Υ.Π....." αντικαθίσταται με τη φράση: "Από την έναρξη της λειτουργίας του Σ.Ε.Υ.Υ.Π, που ορίζεται με απόφαση του Υπουργού Υγείας και Πρόνοιας.........".
10. Το δεύτερο εδάφιο της παρ. 3 του άρθρου 10 αναδιατυπώνεται ως εξής . "Οι καταργούμενες θέσεις, ανάλογα με την ειδικότητα των Επιθεωρητών που τις κατέχουν, προσαυξάνουν τις προβλεπόμενες θέσεις των αντίστοιχων κλάδων του Οργανισμού του Υπουργείου Υγείας και Πρόνοιας και εάν δεν υπάρχουν θέσεις αντίστοιχου κλάδου και ειδικότητας συνιστώνται με την απόφαση ένταξης του επομένου εδαφίου. Με απόφαση του Υπουργού Υγείας και Πρόνοιας, που εκδίδεται μετά από γνώμη του Υπηρεσιακού Συμβουλίου και δημοσιεύεται στην Εφημερίδα της Κυβερνήσεως, οι υπάλληλοι του καταργούμενου κλάδου Επιθεωρητών εντάσσονται στις ανωτέρω θέσεις, με βάση τα τυπικά τους προσόντα, αναδρομικά από την κατάργηση της Διεύθυνσης Επιθεώρησης".
11. Στο άρθρο 10 παρ. 4 γραμμή 7η, η φράση "με το άρθρο 2 παρ. 4" αντικαθίσταται με τη φράση "με το άρθρο 2 παρ. 2".
12. Στο άρθρο 11 παρ. 1, γραμμή 17η, μετά τη λέξη "Πρόνοιας" προστίθεται η εξής περίοδος:
"Απαγορεύεται ο διορισμός ως μέλους της Επιτροπής, προσώπου, που είναι ο ίδιος ή ο σύζυγός του ή συγγενής του εξ΄ αίματος ή εξ΄ αγχιστείας πρώτου βαθμού, εταίρος ή μέτοχος ή μέλος Διοικητικού Συμβουλίου ή διευθύνων ή εντεταλμένος σύμβουλος εταιρείας, με αντικείμενο την παραγωγή, εισαγωγή, διάθεση ή εκμετάλλευση μηχανημάτων, για τη λειτουργία των οποίων απαιτείται η σύμφωνη γνώμη της Επιτροπής.".
13. Στο τέλος της παρ. 3 του άρθρου 11 προστίθεται εδάφιο, ως εξής:
"Απαγορεύεται ο διορισμός, ως μέλους των παραπάνω Επιτροπών, προσώπου, που είναι ο ίδιος ή ο σύζυγός του ή συγγενής του εξ αίματος ή εξ αγχιστείας πρώτου βαθμού, εταίρος ή μέτοχος ή μέλος Διοικητικού Συμβουλίου ή διευθύνων ή εντεταλμένος σύμβουλος εταιρείας με αντικείμενο την παραγωγή, εισαγωγή, διάθεση ή εκμετάλλευση μηχανημάτων μαγνητικής τομογραφίας.".
14. Στην παρ. 10 του άρθρου 11, γραμμή 2η μετά τη λέξη "οργανικές" προστίθεται: "ή και προσωποπαγείς".")
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Βλασσόπουλε, έχετε το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριοι συνάδελφοι, το νομοσχέδιο αποτελείται από δώδεκα άρθρα. Το πρώτο άρθρο αναφέρεται στην ίδρυση και την αποστολή του Σώματος Επιθεωρητών Υπηρεσιών Υγείας Πρόνοιας και διαλαμβάνει πως στο Υπουργείο Υγείας συνιστάται υπηρεσία με την ονομασία "Σώμα Επιθεωρητών Υπηρεσιών Υγείας και Πρόνοιας", που υπάγεται απευθείας στον Υπουργό. Αποστολή αυτής της υπηρεσίας είναι η ανάπτυξη, η λειτουργία κεντρικού και περιφερειακού μηχανισμού για τη διενέργεια συστηματικών επιθεωρήσεων, ελέγχων και έρευνας σε όλους τους φορείς που παρέχουν και ασχολούνται άμεσα ή έμμεσα με την υγεία και τις προνοιακές υπηρεσίες τόσο του δημόσιου όσο και του ιδιωτικού τομέα. Η υπηρεσία αυτή καλύπτει όλη την επικράτεια.
Στο άρθρο 2 αναφέρονται όλα τα πεδία παρεμβάσεως με τα προβλεπόμενα σ' αυτό το άρθρο. Το ΣΕΥΥΠ παρεμβαίνει σε όλες τις υπηρεσίες και τους φορείς υγείας και πρόνοιας όλης της επικράτειας, που υπάγονται και εποπτεύονται από το Υπουργείο Υγείας και Πρόνοιας του δημοσίου και του ιδιωτικού τομέα.
Ειδικότερα το ΣΕΥΥΠ παρεμβαίνει στις κεντρικές, περιφερειακές και αποκεντρωμένες μονάδες υγείας του Υπουργείου Υγείας και Πρόνοιας στις υπηρεσίες υγείας-πρόνοιας των περιφερειακών και των τοπικών αυτοδιοικήσεων Α' και Β΄ βαθμού, των ασφαλιστικών ταμείων των νομικών προσώπων δημοσίου και ιδιωτικού δικαίου, που ασκούν δραστηριότητες στους τομείς υγείας και πρόνοιας και εποπτεύονται από το Υπουργείο Υγείας και Πρόνοιας, σε όλους τους φορείς παροχής υπηρεσιών υγείας-πρόνοιας του ιδιωτικού τομέα, στα φαρμακεία των νοσοκομείων και τα ιδιωτικά, στα εργοστάσια, στα εργαστήρια παραγωγής, διακίνησης και εμπορίας φαρμακευτικών σκευασμάτων και υγειονομικού υλικού, στα διάφορα ινστιτούτα αδυνατίσματος και αισθητικής, στα εργοστάσια εμφιάλωσης νερού, καθώς και στις ιαματικές πηγές, στους ιδιωτικούς φορείς, που παράγουν και διαθέτουν προϊόντα, που σχετίζονται άμεσα ή έμμεσα με την υγεία.
Το ΣΕΥΥΠ με απόφαση του Υπουργού Υγείας και Πρόνοιας ιδρύει περιφερειακές υπηρεσίες, γραφεία. Στην απόφαση ορίζεται η χωρική αρμοδιότητα, η έδρα και η διάρθρωση. Προϊστάμενος του περιφερειακού γραφείου είναι επιθεωρητής, που ορίζεται από το γενικό επιθεωρητή του σώματος.
Το άρθρο 3 αναφέρεται στη διάρθρωση και στους τομείς δραστηριότητας. Το ΣΕΥΥΠ διαρθρώνεται σε τρεις τομείς, στον τομέα υγειονομικού φαρμακευτικού ελέγχου, στον τομέα διοικητικού οικονομικού ελέγχου και τον τομέα προνοιακού ελέγχου.
Στο άρθρο αυτό αναγράφονται αναλυτικά και λεπτομερειακά το αντικείμενο, οι τομείς, οι υπηρεσίες και οι φορείς, που θα μπορούν να παρεμβαίνουν τα τρία ελεγκτικά σώματα.
Το άρθρο 4 αναφέρεται στη στελέχωση του Σώματος Επιθεωρητών Υπηρεσιών Υγείας και Πρόνοιας. Αναφέρεται στη σύσταση των αναγκαίων θέσεων για τη συγκρότηση και λειτουργία του Σώματος Επιθεωρητών Υπηρεσιών Υγείας και Πρόνοιας, στον αριθμό των θέσεων που μπορεί να αυξομοιώνεται ανάλογα με τις ανάγκες με απόφαση του Υπουργού, στη διάκρισή τους, στα προσόντα τους και στις αποδοχές τους, στον τρόπο κλήρωσης των θέσεων και στη ρητή πρόβλεψη πως η στελέχωση του Σώματος θα γίνει με απόσπαση δημοσίων λειτουργών και υπαλλήλων του ευρύτερου δημόσιου τομέα . Ειδικότερα συνιστώνται για τη συγκρότηση του ΣΕΥΥΠ οι παρακάτω θέσεις: Μια θέση γενικού επιθεωρητού, τρεις θέσεις βοηθών γενικού επιθεωρητού, εκατό θέσεις επιθεωρητών, τριάντα θέσεις βοηθών επιθεωρητών.
Οι επιθεωρητές διακρίνονται σε υγειονομικούς - φαρμακευτικούς οι οποίοι καλύπτουν τον τομέα ελέγχου υγείας και φαρμάκων, στους διοικητικούς- οικονομικούς που ελέγχουν τον διοικητικό και οικονομικό τομέα και στους κοινωνικούς που ελέγχουν τους οργανισμούς και τις υπηρεσίες πρόνοιας. Ο γενικός επιθεωρητής αποσπάται από τον ευρύτερο δημόσιο τομέα, είναι ΠΕ, φέρει το βαθμό του γενικού διευθυντή ή του διευθυντή με προσόντα προαγωγής στη θέση του γενικού διευθυντή και κρίνεται από το ειδικό υπηρεσιακό συμβούλιο του ν. 2683/99. Οι τρεις βοηθοί γενικοί επιθεωρητές που στελεχώνουν τους τρεις τομείς δράσης του σώματος επιλέγονται από τους επιθεωρητές του ΣΕΥΥΠ. Οι επιθεωρητές είναι ΠΕ, οι βοηθοί επιθεωρητές είναι ΤΕ και αποσπώνται από το Υπουργείο Υγείας Πρόνοιας, τους εποπτευομένους οργανισμούς από άλλα Υπουργεία και νομικά πρόσωπα δημοσίου και ιδιωτικού δικαίου. 
Το άρθρο 5 αναφέρεται στο γενικό επιθεωρητή και στις αρμοδιότητές του. Ειδικότερα εξομοιούνται μισθολογικά και για κάθε άλλη συνέπεια με το γενικό διευθυντή των κεντρικών υπηρεσιών των υπουργείων. Διοικεί το σώμα και κατευθύνει τη δράση των επιθεωρητών. Δίνει επίσης εντολές για επιθεώρηση, έλεγχο και έρευνα. Επιλέγει τους τρεις βοηθούς του και τους τοποθετεί στους τρεις τομείς δράσης του σώματος. Αξιολογεί το έργο των επιθεωρητών και συντάσσει την ετήσια έκθεση αξιολόγησής τους.
Το άρθρο 6 αναφέρεται στην ελεγκτική διαδικασία. Το άρθρο αυτό αναφέρεται στην αφετηρία των εντολών για την επιθεώρηση, τον έλεγχο ή την έρευνα που είναι ο γενικός επιθεωρητής, στις εξαιρετικές και αυξημένες αρμοδιότητες των επιθεωρητών, στη δυνατότητα προσβάσεώς του σε απόρρητους φακέλους, στην υποχρέωσή τους να τηρούν εχεμύθεια. Το άρθρο 7 αναφέρεται σε ειδικές αρμοδιότητες τις οποίες έχουν οι επιθεωρητές. Αναφέρεται στις αυξημένες αρμοδιότητες που αποκτούν οι επιθεωρητές με τις προβλέψεις αυτού του άρθρου. Αποκτούν τη δυνατότητα να ζητούν από κάθε δημόσια δικαστική, αστυνομική, στρατιωτική, νομαρχιακή, δημοτική ή κοινοτική αρχή και τράπεζες, στοιχεία σχετικά με την επιθεώρηση, τον έλεγχο ή την έρευνα που υποχρεούνται να παρέχουν αμέσως. Έχουν το δικαίωμα και τη δυνατότητα να αναστέλλουν ή να ανακαλούν χορηγηθείσες κανονικές άδειες προσωρινά κατά το χρονικό διάστημα των ελέγχων. 'Εχουν τη δυνατότητα να ζητούν τη σύμπραξη εμπειρογνωμόνων αν παρίσταται ανάγκη, να χρησιμοποιούν κατά τη διενέργεια ΕΔΕ ως γραμματείς υπαλλήλους του Υπουργείου Υγείας και Πρόνοιας ή των εποπτευομένων οργανισμών καθώς και υπαλλήλους των ελεγχομένων υπηρεσιών. Να ζητούν και να έχουν αστυνομική συνδρομή. 
Το άρθρο 8 αναφέρεται στη γραμματεία στήριξης του επιχειρησιακού έργου, αναφέρεται στη σύσταση και λειτουργία της υποστηρικτικής γραμματείας του ΣΕΥΥΠ σε επίπεδο διεύθυνσης. 
Το άρθρο 9 αναφέρεται στην εκπαίδευση του προσωπικού που αποτελεί αναγκαία προϋπόθεση για να ενταχθούν στο ειδικό αυτό σώμα. Τα προγράμματα εκπαίδευσης καταρτίζονται με ευθύνη του γενικού επιθεωρητή σε συνεργασία με το Εθνικό Κέντρο Δημόσιας Διοίκησης. Κατά την πρώτη δε εφαρμογή του νόμου οι τοποθετούμενοι στο ΣΕΥΥΠ θεωρείται ότι έχουν αποκτήσει την αρχική εκπαίδευση.
Το άρθρο 10 αναφέρεται σε μεταβατικές και τελικές διατάξεις. Με τις διατάξεις αυτές ρυθμίζεται η έκδοση προεδρικού διατάγματος που εξειδικεύει την οργάνωση, τη λειτουργία και τις αρμοδιότητες των υπηρεσιών του Σ.Ε.Υ.Υ.Π. και θεσπίζει τον εσωτερικό κανονισμό λειτουργίας του σώματος. Οι δαπάνες στέγασης, υλικοτεχνικής υποδομής και εξοπλισμού, λειτουργίας, εκπαίδευσης και λοιπές δαπάνες βαρύνουν τις πιστώσεις του προϋπολογισμού του Υπουργείου Υγείας και Πρόνοιας. 
Καταργείται η Διεύθυνση Επιθεώρησης και ο κλάδος ΠΕ27 Επιθεωρητών του Υπουργείου Υγείας και Πρόνοιας. Η Επιθεώρηση Μακεδονίας-Θράκης που λειτουργεί ως αποκεντρωμένη υπηρεσία της κεντρικής υπηρεσίας του Υπουργείου Υγείας και Πρόνοιας με έδρα τη Θεσσαλονίκη εξακολουθεί να λειτουργεί έως ότου συσταθούν περιφερειακές υπηρεσίες, περιφερειακά γραφεία του ΣΕΥΥΠ. Κατά την πρώτη εφαρμογή του νόμου οι θέσεις επιθεωρητών μπορεί να καλύπτονται κατά ειδικότητα με ανάθεση καθηκόντων από υπηρετούντες επιθεωρητές του καταργούμενου κλάδου επιθεωρητών με απόφαση του Υπουργού Υγείας και Πρόνοιας και χωρίς άλλη διαδικασία. 
Το άρθρο 11 αναφέρεται σε λοιπές διατάξεις. Με το άρθρο αυτό ρυθμίζονται θέματα σχετικά με τη χορήγηση ειδικής άδειας εισαγωγής, εγκατάστασης και λειτουργίας μηχανημάτων ιοντιζουσών ακτινοβολιών. Απλουστεύεται η διαδικασία για τη συγκρότηση επιτροπών ελέγχου για την εκτέλεση μαγνητικής τομογραφίας. Αναστέλλεται για διάστημα μέχρι έξι μήνες η διενέργεια αρχαιρεσιών στους τοπικούς οδοντιατρικούς συλλόγους και στην ελληνική οδοντιατρική ομοσπονδία για την ανάδειξη διοικητικών και πειθαρχικών συμβουλίων. 
Προβλέπεται η καταβολή ημερήσιας αποζημίωσης και εξόδων κινήσεως στα μέλη του διοικητικού και του πειθαρχικού συμβουλίου καθώς και στους εκλέκτορες και στα μέλη των επιτροπών που παίρνουν μέρος στις γενικές συνελεύσεις και τα διοικητικά συμβούλια του Πανελλήνιου Φαρμακευτικού Συλλόγου.
Καταργείται ο χρονικός περιορισμός των τριών χρόνων από την περαίωση της ειδικότητας της λοιμωξιολογίας για να μπορέσουν οι γιατροί αυτοί να πάρουν την ειδικότητα. Παρατείνεται η προθεσμία για την εκδίκαση ενστάσεως στα δευτεροβάθμια συμβούλια κρίσεως. Παρέχεται η δυνατότητα στους νομάρχες, βοηθούς νομάρχες, δήμαρχους και αντιδήμαρχους, οι οποίοι είναι γιατροί του ΕΣΥ, να συμμετέχουν στα προγράμματα εφημεριών αλλά μόνο των κέντρων υγείας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω σε είκοσι δευτερόλεπτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δίνουμε δέκα λεπτά όταν είναι ομάδα άρθρων...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι λίγος ο χρόνος.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Περιμένετε λίγο. Αυτό πάω να πω. Βάζουμε δέκα λεπτά, αλλά όταν συζητούμε ομάδα άρθρων πάντα υπάρχει για τους εισηγητές μια ανοχή. Συνεχίστε επομένως.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ πολύ, κύριε Πρόεδρε.
Παρέχεται η δυνατότητα σε γιατρούς υπαλλήλους νοσοκομείων και κέντρων υγείας που δεν εξελέγησαν βουλευτές να ζητήσουν την επανατοποθέτησή τους σε κενές οργανικές θέσεις ή συνιστώμενες πέραν αυτών που υπηρετούσαν, προσωρινές ή προσωποπαγείς θέσεις, σε νοσοκομεία ή κέντρα υγείας του ΕΣΥ εκτός της Περιφέρειας Αττικής και της Θεσσαλονίκης. 
Δίνεται η δυνατότητα σε γιατρούς και οδοντογιατρούς που επέλεξαν την ιδιότητα μέλους ΔΕΠ των ΑΕΙ να επανέλθουν στο ΕΣΥ. Και βεβαίως εδώ τίθεται το ερώτημα αν θα υπάρξει και η αντίστροφη μετακίνηση γιατρών ΔΕΠ, οι οποίοι επέλεξαν το ΕΣΥ, και αν θα μπορέσουν να επανέλθουν ως μέλη ΔΕΠ στο πανεπιστήμιο. Στον Υπουργό αποτείνομαι. Κύριε Υπουργέ, σας παρακαλώ να το δείτε.
Τερματίζεται η δυνατότητα επέκτασης κλινικών και παύει να ισχύει η υποβληθείσα αίτηση από της δημοσιεύσεως σύμφωνα με το ν. 2071.
Αναφέρεται επίσης σε θέματα ένταξης προσωπικού του Εθνικού Οργανισμού Πρόνοιας, του ΠΙΚΠΑ και του "ΜΗΤΕΡΑ" στον Ενιαίο Εθνικό Φορέα Κοινωνικής Φροντίδας. Αναφέρεται στην προσωρινή μεταφορά των βρεφονηπιακών σταθμών Αθήνας, Θεσσαλονίκης και Λάρισας στον Εθνικό Οργανισμό Κοινωνικής Φροντίδας από 1-1-2002, εάν μέχρι τότε δεν έχουν μεταβιβαστεί στην Τοπική Αυτοδιοίκηση. Με τη μεταφορά τους καταργείται και η νομική τους υπόσταση.
Τέλος, το άρθρο 12 αναφέρεται στο χρόνο ενάρξεως ισχύος του νόμου, ο οποίος αρχίζει να έχει υπόσταση από της δημοσιεύσεως στην Εφημερίδα της Κυβερνήσεως.
Κλείνω λέγοντας πως έχω κάποιες παρατηρήσεις επί των άρθρων, τις οποίες θα κάνω στη δευτερολογία μου.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000 - 80 Χρόνια από την Ενσωμάτωση στην Ελλάδα", σαράντα πέντε μαθητές και μαθήτριες και δύο δάσκαλοι του 21ου Δημοτικού Σχολείου Πειραιά. 
Είναι εδώ και πολλοί Πειραιώτες απ' ό,τι βλέπω.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο εισηγητής της Νέας Δημοκρατίας κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε.
Είπαμε και χθες, το επαναλαμβάνουμε και τώρα, κύριε Πρόεδρε, ότι θέση μας είναι πως όταν όλα ξεκινούν και καταλήγουν στην Αριστοτέλους είμαστε καταδικασμένοι στη δημιουργία ενός υδροκεφάλου που δεν πρόκειται να αποδώσει. Η δε, κατά Υπουργείο, μηχανιστική ανάθεση των ελέγχων, είναι αποτυχημένη. Και έχουμε μια εμπειρία αρνητική σχετικά με τους ράμπο που καθημερινώς βλέπουμε στα πρωτοσέλιδα εφημερίδων να αναφέρονται παρεμβάσεις τους που δεν τιμούν την πολιτεία, δεν τιμούν κανέναν μας. Και αντί να γίνουμε διώκτες της διαφθοράς, της αδιαφάνειας και της μίζας, πολύ φοβάμαι ότι με τον τρόπο μας, με τη διαδικασία αυτή θα βοηθήσουμε.
Και μια παρατήρηση στο άρθρο 1. Αφού θεωρήθηκε ότι το νομοσχέδιο αυτό είναι πανάκεια, γιατί τόσα χρόνια -ενώ απ' όλες τις πτέρυγες ακούστηκε ότι είχαν γίνει πολλά λάθη, υπήρχε αναποτελεσματικότητα, διαφθορά, λάθος σε προμήθειες στα νοσοκομεία μας- δεν είχε έρθει ένα παρεμφερές νομοσχέδιο για να κατοχυρώσει τη διαφάνεια σ' αυτούς τους τομείς και περιμέναμε εκτός από αυτά τα χρόνια και άλλους δεκατέσσερις μήνες για να φέρει ο κ. Παπαδόπουλος αυτό το νομοσχέδιο;
Στο άρθρο 2 και στην παράγραφο δ', που αναφέρεται στον ιδιωτικό τομέα, είχα ρωτήσει τον κ. Παπαδόπουλο -και δεν είχα πάρει απάντηση- γιατί συνάδελφοί μου καρδιοχειρουργοί είχαν ζητήσει και ήθελαν να έχουν μια απάντηση στο θέμα αυτό, που πολύ φοβάμαι πως εάν μείνει έτσι ή προχωρήσει με αυτήν τη διαδικασία, θα έρθουν οι ράμπο και οπωσδήποτε θα καταδικάσουν αυτήν την πρόταση που έχει γίνει από το Υπουργείο ή από συμβούλους του κυρίου Υπουργού.
Αναφέρομαι στο πακέτο των καρδιοχειρουργικών επεμβάσεων, κύριε Υπουργέ, που εμείς πρώτοι από το 1992 είχαμε θεσμοθετήσει και είχαμε περιορίσει τη μετανάστευση ασθενών με πακέτα καρδιοχειρουργικά και ορθοπεδικά. Τότε εμείς ήμασταν σαφείς σε θέσεις και σε ποσοστά, όπως γίνεται και στα άλλα ευρωπαϊκά κράτη. Εσείς από δύο εκατομμύρια το πηγαίνετε στα τρία εκατομμύρια χωρίς να προσδιορίζετε τα ποσοστά των καρδιολόγων και αναισθησιολόγων συναδέλφων οι οποίοι συμμετέχουν και καταβάλλουν μια μεγάλη προσπάθεια σε αυτές τις επίπονες, ομολογουμένως, καρδιοχειρουργικές επεμβάσεις. 
Στο εξωτερικό αυτό το πακέτο είναι έξι εκατομμύρια, διπλάσιο απ' ότι εδώ, αλλά με αναλογίες και ποσοστά που αναφέρονται σε όλες τις παρεμφερείς ειδικότητες που βοηθούν στην ολοκλήρωση αυτών των λεπτών πραγματικά εγχειρήσεων.
Θα ήθελα μια απάντηση σε αυτό το θέμα. Και καλό θα είναι να μην περιμένουμε τους ράμπο σας να παρέμβουν και σε αυτό το θέμα.
Χθες δεχθήκαμε έναν καταιγισμό πυρών από τη Συμπολίτευση ότι δεν κάνουμε προτάσεις. Αυτά που λέμε δεν είναι προτάσεις; Και αναφέρομαι συγκεκριμένα σε μια πρόταση, με την οποία πρέπει να δείξουμε την ευαισθησία μας και όχι την αναλγησία μας, όπως έχει κάνει μέχρι τώρα η Κυβέρνηση: Στο άρθρο 2, στην παράγραφο ε' αναφερόμεθα σε φάρμακα που παίρνουν οι ασφαλισμένοι του ΟΓΑ και του ΤΕΒΕ. Γνωρίζουμε όλοι ποια είναι η κατάσταση σήμερα των αγροτών. Πένονται κυριολεκτικώς. Η ύπαιθρος σβήνει, χάνεται, πεθαίνει. Πρέπει πρώτα να πληρώσουν τα φάρμακα αυτά και μετά να εισπράξουν τα χρήματα από το ταμείο τους.
Μαζί με αυτό το θέμα θα έπρεπε να δείτε, κύριε Υπουργέ, και να δοθεί μία λύση στο θέμα συναδέλφων αγροτικών ιατρών στους οποίους έχουμε αφαιρέσει το δικαίωμα να συνταγογραφούν. Είσαστε από επαρχία και πρέπει να ευαισθητοποιηθείτε με το τεράστιο πρόβλημα που αντιμετωπίζουν οι αγρότες μας, οι γέροντες, να χρειάζονται να πάνε σε νοσοκομεία για να πάρουν από έναν ειδικό τη σχετική συνταγογράφηση. Αναφέρετε ότι είναι για φάρμακα ειδικοτήτων. Όλα τα φάρμακα είναι για ειδικότητες. Οπωσδήποτε, όμως, μέσα από μια μετεκπαίδευση που γίνεται στα νοσοκομεία -και να είναι πιο εντατική θα μπορούσα να πω- θα μπορούν οι συνάδελφοι αγροτικοί ιατροί να μην είναι σε αυτήν τη θέση που τους έχουμε σήμερα, να θεωρούνται ότι είναι υποβαθμισμένοι, αλλά να αναλάβουν μια καίρια θέση στο θέμα αυτό και να ανταποκρίνονται στις ανάγκες βοηθώντας οπωσδήποτε έτσι την ελληνική κοινωνία και τον αγρότη ο οποίος βρίσκεται, όπως είπα, σ' αυτήν τη δεινή θέση.
Στην παράγραφο ε' του άρθρου 2 αναφορικά με τα εργοστάσια εμφιαλώσεως νερού, οπωσδήποτε θα υπάρχει θέμα αλληλοκαλύψεως και αναφέρομαι σε σχέση με τον ΕΦΕΤ. Οπωσδήποτε έπρεπε να υπάρξει μία ιδιαίτερη μέριμνα.
Παίρνω την ευκαιρία να αναφερθώ σε ένα θέμα γιατί πάλι λέτε ότι δεν έχουμε προτάσεις εμείς σαν Νέα Δημοκρατία. Το 1996 είχαμε φέρει πρόταση, κάτι αντίστοιχο του FDA, Οργανισμού της Αμερικής, τον οποίο είχαμε καλέσει ΕΟΤΡΟΦ για να ρυθμίζονται αυτά τα θέματα. Εάν από τότε είχατε ανταποκριθεί στο αίτημά μας αυτό, σήμερα θα είχε ενεργοποιηθεί ο ΕΟΤΡΟΦ, θα είχε δώσει τη δυνατότητα να εντοπίζονται καίρια και ριζικά αυτά τα προβλήματα και δεν θα είχαμε τις αλληλοκαλύψεις που υπάρχουν σήμερα με τον ΕΦΕΤ και αποτελεί πολλές φορές κίνδυνο για τη δημόσιο υγεία. 
Στο άρθρο 3 σχετικά με τη διάρθρωση στους τομείς δραστηριότητας είπα και την προηγούμενη φορά ότι ήταν ένα αίτημα των μηχανικών του δημοσίου, των οποίων η προσφορά είναι πάρα πολύ μεγάλη. Θα πρέπει να υπάρξει ένας τομέας ελέγχου κτιριακών εγκαταστάσεων και περιβάλλοντος. Είναι αυτονόητη η προσφορά των μηχανικών στο θέμα των εγκαταστάσεων. Τα περισσότερα νοσοκομεία χρήζουν ξενοδοχειακής ανανέωσης. Υπάρχει μεγάλο πρόβλημα και επομένως θα ήταν πολύ βασική η βοήθεια της ειδικότητας αυτής. Εμείς το φέρνουμε πάλι εδώ στην Ολομέλεια το θέμα, γιατί είχαμε δεχθεί και στο προηγούμενο στα ΠΕΣΥ που τους είχατε ξεχάσει πάλι, υπόμνημα από τους μηχανικούς του δημοσίου, οι οποίοι σε μία εκτεταμένη αναφορά τους λένε ότι πραγματικά θα μπορούσαν να προσφέρουν σε θέματα εγκαταστάσεων.
Τώρα όσον αφορά το περιβάλλον, θα ήθελα να αναφερθώ σε μία πρόταση που είχαμε φέρει, αλλά πάλι την ξεχάσατε. Είχαμε αναφερθεί στο θέμα των ραδιενεργών αποβλήτων. Συγκεκριμένα, στη συνδερίαση ήταν η Υφυπουργός κα Σπυράκη. Είχαμε ρωτήσει για το θέμα αυτό και περιμένουμε, θέλουμε απάντηση πώς γίνεται και τι ακριβώς γίνεται με τα ραδιενεργά απόβλητα. Απάντηση δεν έχουμε πάρει. Δυστυχώς και πάλι γινόμαστε προφήτες. Πριν από τρεις-τέσσερες ημέρες μάθαμε ότι η Ευρωπαϊκή Ένωση ετοιμάζεται να πάει την Ελλάδα στο Ευρωπαϊκό Δικαστήριο για τα ραδιενεργά απόβλητα. 
Νομίζω ότι το περιβάλλον πρέπει είναι ένα καίριο θέμα και πρέπει να το σεβαστούμε. Δεν το έχουμε σεβαστεί τελευταία, όλοι υποφέρουμε και η ζωή μας έχει γίνει πολύ αγχώδης λόγω ελλείψεως σεβασμού στο περιβάλλον. 
Είχα αναφερθεί πάλι και δεν πήρα απάντηση στη δημιουργία τομέα ελέγχου ηλεκτρονικών συσκευών και ηλεκτρολογικού εξοπλισμού. Κατά κόρον τονίστηκε εδώ και στην αιτιολογική έκθεση ότι το νομοσχέδιο αυτό είναι αντιγραφή του γαλλικού. Το γαλλικό περιλαμβάνει όλες αυτές τις ειδικότητες, γι' αυτό το αναφέρω και είναι πολύ σημαντικό, γιατί ιατρικά ηλεκτρονικά μηχανήματα εκατοντάδων εκατομμυρίων βρίσκονται στα υπόγεια αχρησιμοποίητα. Να, μία παρέμβαση των τεχνικών, που θα μπορούσαν να προσφέρουν ουσιαστικά και να προκύψει οικονομία για το δημόσιο. 
Γίνομαι πιο συγκεκριμένος. Πριν από μερικά χρόνια είχα φέρει ένα ακτινολογικό μηχάνημα για το Κέντρο Υγείας Πύλου, προσφορά Γερμανών ιατρών και μη υπαρχούσης αυτής της υποδομής των τεχνικών φτάσαμε στο σημείο να χρησιμοποιήσουμε στο Κέντρο Υγείας Πύλου το μισό από το ακτινολογικό μηχάνημα. 
Στην παράγραφο α' του άρθρου 3, σχετικά με τη νοσηλευτική επιστήμη και την αντίστοιχη δεοντολογία, κάνω εδώ μία πρόκληση και πρόσκληση σε όλους.
Αύριο έρχεται μία πρόταση νόμου από τη Νέα Δημοκρατία. Πρέπει οπωσδήποτε να ψηφισθεί ή να ενσωματωθεί στο νομοσχέδιο. Όλοι γνωρίζουμε τι σημασία έχει η προσφορά των νοσηλευτών στη σύγχρονη ιατρική. 
Στο άρθρο 3, παράγραφος 3, εδάφιο β', αναφέρεται ότι η διενέργεια διοικητικών ερευνών και ανακρίσεων γίνεται κατόπιν εντολής του Υπουργού Υγείας και Πρόνοιας. Γιατί να γίνει κατόπιν εντολής; Μπορούμε να αφήσουμε μια ελευθερία σ΄ αυτό το θέμα, αφού οι επιθεωρητές θα είναι αδέκαστοι και θα είναι ενημερωμένοι όπως πρέπει για να παρεμβαίνουν σ' αυτόν τον ευαίσθητο χώρο οικεία βουλήσει; 
Στην παράγραφο 4, εδάφιο δ', του άρθρου 3 θα ήθελα να σχολιάσω κάτι αναφορικά με την παράνομη χορήγηση επιδομάτων που δικαιούνται άτομα με ειδικές ανάγκες. Αν μπορούσαμε να δώσουμε εδώ μια προέκταση του θέματος, θα έλεγα και σε άτομα που έχουν διάφορες αναπηρίες.
Επαναλαμβάνω ότι αφού αντιγράφετε το γαλλικό σύστημα, σ΄ αυτό υπάρχει η χρυσή βίβλος όρων και κανόνων αναπηρίας. Τουλάχιστον, αφού αντιγράφετε κάτι κι έχετε χαρακτηρισθεί από τη Συμπολίτευση ότι αντιγράφετε κακέκτυπα λόγω των συνεχών οβιδιακών σας μεταμορφώσεων όλα αυτά τα χρόνια, γαλλικά κείμενα είναι, αντιγράψτε σωστά αυτό που είναι πολύ σοβαρό θέμα.
Κύριε Πρόεδρε, βλέπω ότι θέλετε να πείτε κάτι.
ΠΡΟΕΔΡΕΥΩΝ (Κωνσταντίνος Γείτονας): Απευθύνεσθε συνέχεια προς αντιγραφείς, όπως το λέτε! Μου θυμίζετε "λόγο" προς αντιγραφείς. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Όχι εσείς.
ΠΡΟΕΔΡΕΥΩΝ (Κωνσταντίνος Γείτονας): Εγώ είμαι στο Προεδρείο αυτή τη στιγμή.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Η Κυβέρνηση, κύριε Πρόεδρε. Είναι αντιγραφείς, ομολογουμένως. Αλλά αφού έχουν πει ότι αντιγράφουν το γαλλικό κείμενο, τουλάχιστον ας αντιγράψουν καίρια θέματα, που είναι θεμελιώδους σημασίας για την ελληνική οικονομία.
Συγκεκριμένα η χρυσή βίβλος των αναπήρων, που ρυθμίζει κανόνες, συνιστά εισαγωγές στα νοσοκομεία και με ανάλογο φωτογραφικό υλικό και μηχανοργάνωση ελέγχονται αυτοί οι ανάπηροι. Με αυτόν τον τρόπο πρέπει να ξεφύγουμε από τους αναπήρους "μαϊμούδες" που είδαμε όλοι μας πρόσφατα σε τι ποσοστά έφθασαν στην πατρίδα μας και όπως όλοι γνωρίζουμε με τις σχετικές οπωσδήποτε παρεμβάσεις. 
Για να διευκολύνω ακόμα περισσότερο τη διαδικασία, κύριε Υπουργέ, θα πω ότι στο στρατό έχουν ειδικό βιβλιαράκι αναπηριών. Είναι καιρός να δούμε συγκεκριμένα νούμερα και ποσοστά, έτσι ώστε να μπορούμε να περάσουμε αυτόν το σκόπελο των ποσοστών αναπηρίας και να δώσουμε λύσεις σωστές, αντικειμενικές, που τιμούν τους πολίτες και την πολιτεία.
Στο άρθρο 4, για τη στελέχωση του ΣΕΥΥΠ έχω να πω τα εξής: Στην Ελλάδα για εκατόν είκοσι οκτώ νοσοκομεία, εκατόν ογδόντα ένα κέντρα υγείας, είκοσι έξι ιδρύματα χρονίων παθήσεων και διακόσιες ιδιωτικές κλινικές, έχουμε εκατόν εβδομήντα θέσεις επιθεωρητών. Το αντίστοιχο γαλλικό σύστημα, το οποίο πάλι αντιγράψατε, για τέσσερις χιλιάδες δημόσια νοσοκομεία και κλινικές έχει μόνο διακόσιους πενήντα επιθεωρητές. Δηλαδή εδώ πάμε καλά από πολυπληθή μέλη, αλλά στην ουσία νομίζω ότι δεν πρόκειται να κάνουμε τίποτα.
Γι' αυτό παρακαλώ πάρα πολύ -έχει μεγάλη σημασία αυτό- να προσέξετε το εξής: Δεν θα μπορέσει ένα πολυπληθές όργανο να ανταποκριθεί και να βοηθήσει στο δύσκολο αυτό έργο, όπως ένα μικρότερο και ευκίνητο όργανο, το οποίο θα μπορέσει να επιτελέσει κατά τον πλέον αντικειμενικό και σωστό τρόπο τη λειτουργία του. 
Στο άρθρο 4 ακούγεται κατά κόρον η λέξη "ήθος". Είναι πολύ ευχάριστο αυτό και μπορώ πραγματικά να δώσω συγχαρητήρια στην Κυβέρνηση, αλλά επειδή η λέξη αυτή έχει γίνει λάστιχο σήμερα και ο καθένας τη χρησιμοποιεί κατά το δοκούν, είναι ανάγκη να κατοχυρώσουμε αυτό το ήθος, ιδίως στην κατηγορία των επιθεωρητών που πραγματικά πρέπει να βοηθηθούν και να ανταποκριθούν στο δύσκολο έργο που έχουν να κάνουν για να χτυπήσουν τη διαφθορά και να καθιερώσουν τη διαφάνεια.
Θα επιστήσω την προσοχή της Κυβερνήσεως σε σχέση με τις αποσπάσεις και τα "παραθυράκια" που δημιουργεί ο ν. 2715, διότι είδαν το φως της δημοσιότητας πρωτοβουλίες συναδέλφων της Συμπολίτευσης, που υπάλληλοι με προσόντα γυμνασίου έφτασαν στο σημείο κατόπιν μετατάξεων να αγγίζουν μισθούς ενός εκατομμυρίου (1.000.000). Είναι πρόκληση. Είναι κάτι που προσβάλλει βάναυσα την αξιοπρέπεια και την προσωπικότητα συναδέλφων αντιστοίχων κατηγοριών.
Σχετικά με την τριμελή επιτροπή που θα επιλέγει τους επιθεωρητές -αυτό αναφέρεται στο άρθρο 4 παράγραφος 5- νομίζω ότι εάν θυμηθούμε και την αρχαία ρήση "οι ολίγοι είναι ενδιαφερόντων των πολλών", είναι χρέος να δώσουμε μια μεγαλύτερη αντιπροσώπευση σε αυτήν την επιτροπή. Θυμάμαι συγκεκριμένα ότι όταν εργαζόμουν στην Αγγλία ως γιατρός, οι Άγγλοι που είχαν καθιερώσει πρώτοι το σύστημα υγείας και είχε μια μεγάλη επιτυχία, όταν έδινε συνέντευξη ο κάθε γιατρός ήταν έξι οι άνθρωποι που τον εξέταζαν. Σκεφτείτε εάν για μια θέση βοηθού επιμελητού χειρουργού οι Άγγλοι έδιναν τόση έμφαση, τι έμφαση πρέπει να δώσει η Κυβέρνηση στο θέμα αυτών των τριμελών επιτροπών, που πρέπει να γίνουν πολυπληθέστερες για να μπορέσουν να ανταποκριθούν στο δύσκολο πραγματικά και σημαντικό έργο επιλογής σωστών προσωπικοτήτων που θα έχουν ήθος.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Θα πρέπει κάπου να τελειώνετε. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, εγώ να σταματήσω όποτε θέλετε, αλλά δεν μπορούμε να συζητάμε ένα νομοσχέδιο...
ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα τι θέλω εγώ, αλλά τι επιβάλλει ο Κανονισμός.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Άμα θέλετε, να σταματήσω. 
ΠΡΟΕΔΡΕΥΩΝ (Κωνσταντίνος Γείτονας): Δεν είπα να σταματήσετε, αλλά έχετε ήδη υπερβεί τα δεκαεπτά λεπτά. Κάπου πρέπει να ολοκληρώσετε.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δηλαδή να μην αναφερθώ σε όλα τα άρθρα;
ΠΡΟΕΔΡΕΥΩΝ (Κωνσταντίνος Γείτονας): Αναφερθείτε, αλλά υπάρχει χρόνος από τον Κανονισμό. Μην εξανίσεσθε. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, για δώδεκα άρθρα δέκα λεπτά;
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έχετε μιλήσει ήδη δεκαεπτά λεπτά. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είκοσι λεπτά θα πάμε, μισή ώρα. 
ΠΡΟΕΔΡΕΥΩΝ (Κωνσταντίνος Γείτονας): Όχι, δεν θα πάτε μισή ώρα .
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πάντα νομοθετούμε στο πόδι, κύριε Πρόεδρε, γι΄ αυτό συμβαίνουν αυτά και ερχόμαστε μετά από μια εβδομάδα να αναθεωρούμε τους νόμους.
ΠΡΟΕΔΡΕΥΩΝ (Κωνσταντίνος Γείτονας): Ακολουθείτε το σημερινό πρωινό παράδειγμα για ένταση; Εγώ δεν έχω καμιά διάθεση. Είναι πάγια τακτική στις ομάδες των άρθρων οι εισηγητές να τοποθετούνται γύρω στα δεκαπέντε με δεκαεπτά λεπτά. Προχωρήστε λοιπόν και ολοκληρώστε.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι όλο το νομοσχέδιο, κύριε Πρόεδρε. 
Επομένως επανέρχομαι λέγοντας ότι η τριμελής αυτή επιτροπή πρέπει να γίνει πολυπληθέστερη, να συμμετέχουν μέλη του Πανελλήνιου Ιατρικού Συλλόγου, των τοπικών ιατρικών συλλόγων και των τοπικών φορέων αναλόγων ειδικοτήτων, που ανέλυσα προηγουμένως, για να μπορέσουν να επιλέξουν σωστότερα και αντικειμενικότερα στη δύσκολη αυτή θέση που βρίσκονται.
Το άρθρο 5 αναφέρεται σε ειδικά θέματα και πειθαρχικές κυρώσεις, επιδιώκοντας την ορθολογικότερη λειτουργία του συστήματος των ελέγχων. Η παράγραφος 4 του άρθρου 5 αναφέρεται στις ετήσιες εκθέσεις αξιολόγησης Δεν μπορώ να μην το σχολιάσω και αυτό. Παλαιότερα γίνονταν οι αξιολογήσεις και οι έλεγχοι. Τους καταργήσατε και τους επαναφέρετε τώρα πάλι. Πρόβλημά σας. Δείχνει τη συνέπεια και την αξιοπιστία σας. 
Στο άρθρο 6, που αφορά στην ελεγκτική διαδικασία, βλέπω ότι η παράγραφος 5 αναφέρεται στον έλεγχο απορρήτων και στους φακέλους των ασθενών. Θα παρακαλούσα πάρα πολύ να συμβουλευτείτε τον κ. Δαφέρμο, γιατί έχει πάρει τέτοια φόρα τελευταία που και εγώ δεν ξέρω τι θα γίνει, κυρία Υφυπουργέ. Σε ελεγκτικούς μηχανισμούς η διαδικασία αυτή χρειάζεται, είναι σωστή, βλέπω όμως τη μισή Ελλάδα να είναι σε ΕΔΕ και ο εισαγγελέας θα παρεμβαίνει για να επιλύσει τα θέματα αυτά που θα δημιουργεί.
Γι' αυτό δεν είδα ούτε μία λέξη μέσα στο νομοσχέδιο -και είναι πολύ βασικό και αναφέρεται στο γαλλικό που αντιγράφετε- αναφορικά με την παιδεία και τη συνειδητοποίηση ευθυνών εργαζομένων και ελεγχόντων.
Στο άρθρο 6 παράγραφος 9 εδάφιο στ' που αναφέρεται στους Ιατρικούς Συλλόγους, παίρνω πάλι την ευκαιρία, κύριε Υπουργέ, να σας πω ότι είναι ανάγκη να αναβαθμιστούν οι Ιατρικοί Σύλλογοι. Εάν δεν αναβαθμίσουμε τους Ιατρικούς Συλλόγους, που είναι μια παγκόσμια αυτήν τη στιγμή πρακτική επιτυχημένη, πάντα θα δημιουργούμε αστυνόμους και διοικητές να ελέγχουν όλο τον κόσμο. Είναι να τους αναβαθμίσουμε και να τους δώσουμε τη δυνατότητα ώστε να μπορούν να ανταποκριθούν στις σύγχρονες ανάγκες και απαιτήσεις της ζωής.
Όσον αφορά το άρθρο 8, που αναφέρεται στη γραμματεία, πολύ φοβάμαι ότι μυρίζει γραφειοκρατία και δεν θα βοηθήσει στο θέμα αυτό που ασχολούμαστε. 
Όσον αφορά το άρθρο 9 για την εκπαίδευση του προσωπικού, περίμενα πιο εμπεριστατωμένη μελέτη εκπαιδεύσεως και όχι μόνο τέσσερις γραμμές στο νομοσχέδιο.
Όσον αφορά το άρθρο 10, αναφορικά με τις μεταβατικές και τελικές διατάξεις, υπάρχουν πολλά θέματα που τα έχουμε θίξει επανειλημμένως και δεν είδαμε να υπάρξει κάποια βελτίωση, όπως είχατε υποσχεθεί.
Το άρθρο 11 αναφέρεται σε θέμα ειδικών υπηρεσιών και στους ιατρούς, οι οποίοι πρέπει πάλι να αναλάβουν το δύσκολο έργο της επιλογής των διαφόρων αναπηριών. Σας ανέφερα προηγουμένως ποια είναι η διαδικασία και πώς γίνεται σε άλλα ευρωπαϊκά κράτη.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. Έχετε και δευτερολογία.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Όπως θέλετε, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Μιλήσατε είκοσι δύο λεπτά αντί για δέκα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δώδεκα άρθρα είναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Παπανικολάου.
Ο ειδικός αγορητής του Κομμουνιστικού Κόμματος Ελλάδος και Αντιπρόεδρος της Βουλής κ. Κοσιώνης έχει το λόγο. 
Κύριε Κοσιώνη, ελπίζω να συμβάλετε να βγάλουμε έναν καλό μέσο όρο. Είστε πάντα σύντομος.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Θα είμαι σύντομος, ώστε να μπορέσει ο κύριος συνάδελφος και να τριτολογήσει.
ΠΡΟΕΔΡΕΥΩΝ (Κωνσταντίνος Γείτονας): Αφήστε τις παραχωρήσεις. Ούτε το κόμμα σας κάνει ούτε ο Κανονισμός το επιτρέπει. Μην είστε τόσο γενναιόδωροι. Θα σας πω ότι υποκρύπτεται κάτι άλλο, στην γενναιοδωρία σας.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Τέτοια γενναιοδωρία προς τη Νέα Δημοκρατία!
ΠΡΟΕΔΡΕΥΩΝ (Κωνσταντίνος Γείτονας): Για να προλάβω τέτοιες νύξεις έκανα το σχόλιο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Αυτή ήταν μια "αριστερή" επεξήγηση του αστείου που είπα.
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Κοσιώνη.
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία πενήντα οκτώ μαθητές και μαθήτριες και τρεις δάσκαλοι από το 16ο Δημοτικό Σχολείο Αθήνας.
Η Βουλή τους καλωσορίζει.
(Χειροκροτήματα από όλες τις πτέρυγες)
Ορίστε, κύριε Κοσιώνη, έχετε το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, χθες συζητώντας για τη φιλοσοφία του νομοσχεδίου αναφερθήκαμε διεξοδικά. Νομίζω ότι πολιτικά και ιδεολογικά και με μία εμπειρία του παρελθόντος αλλά και σε εκείνο που προσβλέπουμε, εξηγήσαμε τους λόγους για τους οποίους καταψηφίζουμε το νομοσχέδιο. 
Θα ήταν σχήμα οξύμωρο -και δεν το συνηθίζω και εγώ προσωπικά- να καθίσω τώρα να ασχολούμαι με τα άρθρα αυτά λέγοντας ότι έστω και διαρθρωτικά σε ορισμένα από αυτά θα μπορούσα να συμφωνήσω. Αλλά παίρνω πίσω αυτό το "διαρθρωτικά" γιατί μπορεί να κατηγορηθώ ότι τελικά συμφώνησα με τη φιλοσοφία του νομοσχεδίου. Διαφωνούμε τελείως λοιπόν. Δεν θα ασχοληθώ με τα άρθρα. Θα ήθελα να ασχοληθώ μόνο με το άρθρο 11 για τον εξής πολύ συγκεκριμένο λόγο:
Όπως είχα πει και στην επιτροπή είναι ένα άρθρο μπαξές και όπως συμβαίνει στους μπαξέδες υπάρχουν και καλά λουλουδάκια αλλά υπάρχουν και ορισμένα που είναι το λιγότερο παράξενα. Το συγκεκριμένο άρθρο περιέχει πολλές φωτογραφικές διατάξεις. Ο ενδοιασμός μου για τις φωτογραφικές διατάξεις δεν είναι τόσο για εκείνους που προτείνονται να βελτιωθεί η θέση τους, αλλά γιατί πολλές φορές συμβαίνει -και συμβαίνει κατά κανόνα αυτό το πράγμα- ομοειδείς ομάδες, που έχουν το ίδιο αντικείμενο ή τις ίδιες προϋποθέσεις, να μην υπολογίζονται. Βέβαια αυτό μπορεί να μην είναι από πρόθεση. Γι' αυτό, όμως, είμαι πολύ επιφυλακτικός σε αυτές τις φωτογραφικές διατάξεις.
Ποια είναι η ουσία του προβλήματος στο άρθρο 11; Περιέχει μέσα πολλές ρυθμίσεις που έδωσαν την ευκαιρία σε συναδέλφους Βουλευτές να προτείνουν τροπολογίες που είναι και αυτές έξω από το αντικείμενο του νομοσχεδίου που συζητάμε. Μάλιστα εμπλέκονται και με θέματα με τα οποία δεν θα έπρεπε να εμπλέκονται. Βέβαια αυτό δεν το λέω με την έννοια της μομφής. 
Νομίζω ότι οι παράγραφοι 1 και 2 έχουν καθοριστική σημασία. Πρόκειται για μια σχεδόν πλήρη απελευθέρωση της ίδρυσης ιδιωτικών κλινικών και διαγνωστικών κέντρων. Στην παράγραφο 11 προειδοποιούνται οι κλινικάρχες των ιδιωτικών κλινικών αν έχουν κάτι να κάνουν να το κάνουν έγκαιρα. Είναι σαν να τους λέει, κοιτάξτε, μη μείνετε πίσω. Τους προειδοποιεί για να πάρουν ορισμένα μέτρα.
Θα ήθελα τώρα να πω ορισμένες σκέψεις σε κάποια άλλα θέματα που μας μπερδεύουν και θα μπερδέψουν και αυτόν που θα θελήσει να διαβάσει τα Πρακτικά. Στην παράγραφο 3 μιλάει για τη δημιουργία επιτροπής που θα μπορεί να ελέγχει την εκτέλεση και χρέωση μαγνητικών τομογραφιών κλπ. Αυτό είναι σωστό. Είναι από εκείνα τα παράξενα που μπορεί να πεις σε μια παράγραφο ναι και όχι σε όλα τα άλλα. Τώρα αν είναι σε θέμα χρέωσης, ίσως δημιουργηθούν δεοντολογικά προβλήματα. Πρέπει να δημιουργηθούν στον τρόπο εφαρμογής της χρήσης τέτοιων εξετάσεων, αλλά κατά τη γνώμη μου είναι αμφίβολο αν θα δημιουργηθούν δεοντολογικά προβλήματα στον ιατρικό κόσμο. Δεν ξέρω αν έχει αυτήν την κατεύθυνση, αλλά κρατάω μια επιφύλαξη και δεν λέω όχι σ' αυτήν την παράγραφο. 
Η παράγραφος 4 έχει σχέση με την Ελληνική Οδοντιατρική Ομοσπονδία. Αφού το ζητά η ίδια, μπορεί. Όμως εδώ υπάρχει ένα κίνδυνος και αυτός φαίνεται στις τροπολογίες που προτείνονται. Όταν με τη μορφή τροπολογιών θίγονται επί μέρους θέματα που έχουν σχέση με τα νομικά πρόσωπα δημοσίου δικαίου, πρέπει να είμαστε πολύ προσεκτικοί. Το πρόβλημα είναι τεράστιο. Αν είναι να το συζητήσουμε με βάση τη ρύθμιση του 1955 από τα βασιλικά διατάγματα, να το κάνουμε. Όμως δεν πρέπει να το κάνουμε με τη μορφή τροπολογιών βάζοντας επί μέρους θεματάκια τα οποία πιθανόν να βολεύουν τη διοίκηση κάποιου τριτοβάθμιου συνδικαλιστικού οργάνου. Εμείς δεν το δεχόμαστε και το λέω αυτό εκ προοιμίου, για να ξέρουν οι συνάδελφοι τι θα πω και στις τροπολογίες που θα προταθούν. 
Το ίδιο ισχύει και για την παράγραφο 5 για το Φαρμακευτικό Σύλλογο, για την αποζημίωσή τους κλπ. Έρχεται με μορφή τροπολογίας και μου φαίνεται παράξενο, αλλά δεν θα πω όχι. 
Από την παράγραφο 8 που μιλάει για τους νομάρχες, βοηθούς νομαρχών τους δημάρχους, αντιδημάρχους, που είναι γιατροί του ΕΣΥ και τελούν σε ειδική άδεια, προβλέπεται ότι τώρα θα μπορούν να κάνουν εφημερίες. Είναι αστείο και το είχα πει στην επιτροπή. Εδώ υπάρχουν δύο ερωτήματα. Το ένα είναι γιατί γίνεται αυτό; Για να παίρνουν μια αποζημίωση ή για να καλύπτουν κάποιες κενές θέσεις στις εφημερίες; Αν είναι το δεύτερο, είναι τελείως γελοίο, γιατί καταλαβαίνετε πώς θα λειτουργήσει αυτό στην κοινή γνώμη αλλά και στους ίδιους. Αν είναι δυνατόν να έχουν τις υπηρεσίες που έχουν και να κάνουν εφημερίες σε διάφορα κέντρα υγείας ή σε νοσοκομεία.
Το ίδιο ισχύει για την παράγραφο 9, στην οποία δεν είμαστε κατηγορηματικά αντίθετοι.
Τώρα όσον αφορά αυτό που λέτε για το ΠΙΚΠΑ με τον ΕΟΠ κλπ. αναφέρετε ότι το προσωπικό με σχέση εργασίας ιδιωτικού δικαίου που θα επιλεγεί και θα στελεχώσει τις θέσεις που έχουν δημιουργηθεί κλπ. Καλά αυτό που θα επιλεγεί. Το υπόλοιπο προσωπικό που υπάρχει τώρα τι θα γίνει; Θα απολυθεί;
ΕΥΑΓΓΕΛΟΣ ΒΛΑΣΣΟΠΟΥΛΟΣ: Όχι, κύριε Κοσιώνη!
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Δεν το λέει.
Κύριε Βλασσόπουλε, αφήστε να το πει η κυρία Υφυπουργός. Μην είστε τόσο υπερασπιστής της Κυβέρνησης κάθε φορά. Αιτιολογήσατε την άποψή σας. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Κοσιώνη...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Βλασσόπουλε. Αφού δεν θέλει διακοπές ο κύριος συνάδελφος, με το ζόρι δεν γίνεται να πείτε την άποψή σας.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Επίσης για την παράγραφο 13 που λέει για τους βρεφονηπιακούς σταθμούς, η θέση η δική μας δεν έχει σχέση με την τροπολογία που προτείνετε. Η σκέψη η δική μας είναι όχι μεταβίβαση στην Τοπική Αυτοδιοίκηση, στην οποία δεν μεταβιβάζονται συγχρόνως και ανάλογοι πόροι. Αλλά δεν είναι μόνο θέμα πόρων, είναι και θέμα γενικότερης πολιτικής ότι πρέπει να ανήκουμε στο κράτος. 
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και την Προόδου κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στη συζήτηση επί της αρχής διευκρινίσαμε την άποψή μας ότι είμαστε υπέρ του ελέγχου, καταψηφίζουμε όμως το παρόν σχέδιο νόμου, γιατί είναι ανεπαρκές ως προς τις σύγχρονες απαιτήσεις, ως προς τις σύγχρονες ανάγκες. 
Ο κύριος Υπουργός στην ομιλία του ανέφερε μια φράση η οποία με προβλημάτισε αρκετά. Ανέφερε ότι ο έλεγχος οφείλει να είναι στοιχείο της λειτουργίας. Και μας βρίσκει απολύτως σύμφωνους αυτή η διατύπωση ότι ο έλεγχος πλέον οφείλει να είναι στοιχείο καθημερινής λειτουργίας όχι μόνο στον τομέα υγείας αλλά σε όλες τις υπηρεσίες, διότι έτσι βελτιώνεται και αναβαθμίζεται η ποιότητα των υπηρεσιών ή των εργασιών. 
Μέχρι σήμερα έχουμε μάθει να βλέπουμε τον έλεγχο ως αντίπαλο. Πρέπει να τον δούμε φιλικά και να τον καταστήσουμε συστατικό στοιχείο της καθημερινής ζωής. 
Το παρόν σχέδιο νόμου ενώ στο άρθρο 1 ορίζει τους σκοπούς, βάζει μεγαλεπήβολους στόχους, όπως είναι η βελτίωση της παραγωγικότητας και αποτελεσματικότητας, η ποιοτική αναβάθμιση των παρεχομένων υπηρεσιών και η εξάλειψη της κακοδιοίκησης, στην πράξη επισημάναμε ότι εξαντλείται στο να καταπολεμήσει τα φαινόμενα της κακοδιοίκησης, της κακοδιαχείρισης και της διαφθοράς. Δεν είναι ορατά μέσα από τα άρθρα του νομοσχεδίου και τις διαδικασίες που εισάγονται, διαδικασίες αναβάθμισης της ποιότητας των παρεχομένων υπηρεσιών. 
Έτσι λοιπόν, θα ήθελα στα επί μέρους άρθρα, τα οποία όλα εισάγουν ανεπαρκείς διαδικασίες, να κάνω μερικές παρατηρήσεις. 
Στο άρθρο 3 που ορίζονται οι τομείς δραστηριότητας του ΣΕΥΥΠ, αναφέρεται ότι στον υγειονομικό και φαρμακευτικό τομέα θα ελεχθεί η εφαρμογή των κανόνων της νοσηλευτικής επιστήμης και δεοντολογίας. Τουλάχιστον μέχρι σήμερα με βάση τη συζήτηση, που έγινε στην επιτροπή, είναι δηλωμένη η πρόθεση του Υπουργείου να μην ψηφίσει τον εισαγόμενο προς ψήφιση κώδικα από τη μειοψηφία. Έτσι, λοιπόν, με βάση ποιες αρχές θα επιτελέσουν έργο οι επιθεωρητές; 
Επίσης αναφέρεται ότι μέσα στους στόχους, στις υποχρεώσεις των επιθεωρητών είναι η διαπίστωση της ύπαρξης του αναγκαίου εξοπλισμού και η εισήγηση πρόσφορων και βιώσιμων λύσεων. Ένα πολύ μεγάλο μέρος από αυτές τις ανάγκες είναι ήδη γνωστές. Όταν όμως δεν υπάρχουν οι προς τούτο αναγκαίες πιστώσεις, τι νόημα θα έχει η πρόταση πρόσφορων και βιώσιμων λύσεων, όταν λείπουν μερικά δισεκατομμύρια σύγχρονου πάγιου εξοπλισμού από το ΕΣΥ;
Όσον αφορά τους φορείς της πρόνοιας, αναφέρεται ότι μπορεί να διαπιστώσουν την ανεπάρκεια των εγκαταστάσεων και του εξοπλισμού. Και πάλι προκύπτει το θέμα, μετά τη διαπίστωση που σε μεγάλο βαθμό είναι γνωστή, τι μέλλει γενέσθαι με δεδομένη την ανεπάρκεια πόρων; 
Σε ό,τι αφορά το άρθρο 5 είχαμε και στη συζήτηση στην επιτροπή επισημάνει ότι είναι δυσνόητη η φράση "ποιος θα συντάσσει τελικά τις εκθέσεις αξιολόγησης".
Στην παράγραφο 3 αναφέρεται ότι οι βοηθοί γενικού επιθεωρητή παρακολουθούν και συντάσσουν ειδική ετήσια έκθεση αξιολόγησης για κάθε επιθεωρητή.
Επίσης με προεδρικό διάταγμα των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας προβλέπεται η σύνταξη ειδικής ετήσιας έκθεσης αξιολόγησης κάθε επιθεωρητή, ενώ στην επόμενη παράγραφο αναφέρεται επίσης η σύνταξη ειδικής ετήσιας έκθεσης αξιολόγησης του έργου κάθε επιθεωρητή από το γενικό επιθεωρητή. Πιστεύουμε ότι αυτές οι ασαφείς εκφράσεις δεν βοηθούν στην υλοποίηση ακόμη και των περιορισμένων στόχων του σχεδίου νόμου. 
Είχαμε επισημάνει ότι στο άρθρο 9 για την εκπαίδευση του προσωπικού αναφέρεται -και έχει επισημανθεί και από την ΟΚΕ- ότι κατά την πρώτη εφαρμογή του νόμου οι επιθεωρητές θεωρείται ότι έχουν αποκτήσει την αρχική εκπαίδευση. Νομίζουμε ότι αυτό είναι παρακινδυνευμένο και ότι θα είναι πολύ άσχημο να αρχίσει ο κύκλος των επιθεωρήσεων με άτομα τα οποία δεν έχουν υποστεί την αναγκαία αρχική εκπαίδευση. 
Αυτές είναι οι βασικότερες επί μέρους παρατηρήσεις, κύριοι συνάδελφοι, οι οποίες δεν αλλοιώνουν την αρχική μας τοποθέτηση, μια τοποθέτηση που βασίζεται στην ανεπάρκεια του προτεινόμενου σχεδίου νόμου σε σχέση με τις σημερινές ανάγκες στον τομέα του ελέγχου και της αναβάθμισης των υπηρεσιών υγείας. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι με το προηγούμενο νομοσχέδιο, που αφορούσε τη βελτίωση και τον εκσυγχρονισμό του Εθνικού Συστήματος Υγείας, έγινε προσπάθεια για αντιμετώπιση των ποιοτικών και ποσοτικών ανισοτήτων των υπηρεσιών υγείας από περιοχή σε περιοχή. Δηλαδή στην ουσία έγινε μια προσπάθεια μείωσης του εύρους της ψαλίδας μεταξύ της περιφέρειας και του κέντρου.
Σήμερα ερχόμαστε εδώ με ένα νομοσχέδιο που έχει στόχο και αποτελεί την κύρια αιχμή του δόρατος των υπηρεσιών υγείας στην Ελλάδα. Δεν κάνει τίποτε άλλο παρά να φτιάχνει ένα σώμα ελέγχου των υπηρεσιών υγείας και πρόνοιας στη χώρα μας. Αυτά τα σώματα, αυτοί οι οργανισμοί υπάρχουν σε όλον τον κόσμο σε όλες τις χώρες του δυτικού κόσμου. Στα πλαίσια λοιπόν όλων αυτών των διευθετήσεων που πρέπει να γίνουν στη χώρα μας, ούτως ώστε να είμαστε και μεις ένα πλήρες μέλος της Ευρωπαϊκής Ένωσης και των χωρών που ακολουθούν μοντέλα ανάπτυξης της υγείας πολύ διαφορετικά από τον άλλο κόσμο, είμαστε υποχρεωμένοι να μπούμε στην εφαρμογή τέτοιων νόμων και να μπορέσουμε να ελέγξουμε καλύτερα τις δαπάνες υγείας στη χώρα μας.
Με το νομοσχέδιο αυτό κάνουμε τέσσερα πράγματα. Καλύπτουμε πρώτα ένα μεγάλο κενό στην έλλειψη του ελέγχου. Μπορούμε να δούμε την αποδοτικότητα του συστήματος υγείας στη χώρα μας, να δούμε τι παράγουμε τελικά από αυτό που λέγεται Εθνικό Σύστημα Υγείας, αλλά και από την ιδιωτική υγεία στη χώρα μας, αλλά συγχρόνως μπορούμε μέσα από αυτήν την οργάνωση του σώματος αυτού να δούμε την αποτελεσματικότητα του συστήματος που είναι πολύ σημαντικό πια σήμερα. Σε όλον τον κόσμο μιλάνε για κόστος και αποτελεσματικότητα.
Οι δαπάνες για την υγεία ήταν πάντα ένα μεγάλο ζητούμενο για την κοινωνία. Ήταν ένα ζητούμενο για το συνδικαλιστικό κίνημα. Και σε αυτό το νομοσχέδιο έρχεται και ένα άλλο αίτημα των πολιτών να ικανοποιηθεί, αυτό του εξορθολογισμού των δαπανών για την υγεία. Να κατοχυρώσουμε τη διαφάνεια, να δούμε τι γίνεται με τα φαινόμενα κακοδιοίκησης στο χώρο της υγείας στα κρατικά νοσοκομεία, στον ιδιωτικό τομέα, να δούμε τι θα γίνει με τη διαφθορά. Προσπαθούμε, δηλαδή, να φτιάξουμε μηχανισμούς καταστολής της διαφθοράς, που σήμερα όλοι εδώ και έξω από εδώ λέμε ότι είναι πάρα πολύ μεγάλη. Θα πρέπει συγχρόνως να δούμε τι γίνεται στο θέμα της διαπλοκής στην υγεία. Αλλά συγχρόνως αυτό το νομοσχέδιο κάνει κάτι πολύ σημαντικό:
Διασφαλίζει την περιουσία του αρρώστου και παραπάνω κάνει το εξής. Μπορεί αυτήν την περιουσία να μην τη διαθέτει εκεί που όλοι σήμερα ξέρουμε ότι πάει σε άνομα χέρια. Στο σώμα λοιπόν δίνονται αυξημένες αρμοδιότητες και όντας κάτω από τον Υπουργό φιλοδοξούμε να έχει μία καλύτερη και πιο αποτελεσματική δράση από ό,τι έχει το ΣΔΟΕ. 
Πιστεύοντας λοιπόν στο συνδυασμό των δύο νομοσχεδίων που πρόσφατα πέρασαν από τη Βουλή ότι αν εφαρμοσθούν σωστά, έχουμε την ελπίδα ότι μέσα σε ένα χρόνο τα αποτελέσματα θα φανούν στην ελληνική κοινωνία. 
Η συνεργασία των ελεγκτών και των υπηρεσιών υγείας με τα ΠΕΣΥ, αλλά και με την ιδιότητά τους που θα είναι εντολοδόχοι του Υπουργού Υγείας, θα έχει σαν αποτέλεσμα την ταχύτατη μείωση των δαπανών από το δημόσιο και ιδιωτικό φορέα και τη βελτίωση των παρεχομένων υπηρεσιών από την καλύτερη διάθεση των πόρων. 
Κάποιοι σ' αυτήν την Αίθουσα μίλησαν για ράμπο, για εκδικητές στην υγεία. Κύριοι συνάδελφοι, δεν είναι έτσι τα πράγματα. Οι άνθρωποι αυτοί θα κάνουν μία δύσκολη δουλειά και θα πρέπει οπωσδήποτε και εμείς από εδώ να τους στηρίξουμε. Όλοι μας, ανεξαρτήτως κομμάτων, θα πρέπει να το κάνουμε αυτό, να τους βοηθήσουμε. Οφείλουμε πρώτα απ' όλα, κύριοι Υπουργοί, να τους εκπαιδεύσουμε και να τους ευαισθητοποιήσουμε για τις ιδιαιτερότητες της δουλειάς τους, τις ιδιαιτερότητες του συστήματος, αλλά και των χώρων που θα κινηθούν. Θα πρέπει να εμβαθύνουν αυτοί οι άνθρωποι στα μυστικά του δημόσιου φορέα υγείας, αλλά και του ιδιωτικού τομέα. Να τους εξηγήσουμε ότι η υγεία δεν είναι κάτι άσπρο-μαύρο, δεν είναι κάτι το απρόσιτο, η υγεία είναι το πολυτιμότερο αγαθό και έτσι οφείλουν να το βλέπουν αυτοί που θα είναι η ασπίδα της υγείας, η ασπίδα των πόρων για την υγεία, η ασπίδα των πόρων για τις δαπάνες. Οι ίδιοι θα πρέπει να δουλέψουν για την πραγματική δημοκρατία στο χώρο της υγείας. Και δεν είναι άλλη από την εξάλειψη των μεσαζόντων και τη δημιουργία τέτοιων συνθηκών, ώστε ο τελευταίος πολίτης να έχει πρόσβαση σε καλές υπηρεσίες υγείας σήμερα στη χώρα μας.
Οφείλουμε σήμερα εδώ να καθορίσουμε όσο ποτέ άλλοτε τους κανόνες του παιχνιδιού και να προσφέρουμε συγκεκριμένες υπηρεσίες, σχέδια δράσης και οργάνωση των υπηρεσιών υγείας της προσεχούς δεκαετίας. Αυτό, κύριοι συνάδελφοι, είναι μία πολύ δύσκολη δουλειά γιατί συνέχεια πρέπει κανείς να εξηγεί, να επανεκτιμά και να έχει τη γενναιότητα να διορθώνει τα λάθη του.
Οφείλουμε, επίσης, εμείς εδώ να σπάσουμε τα άβατα του συστήματος. Το σύστημα είναι πολύπλοκο. Για κάποιους μάλιστα που ζουν έξω από το σύστημα, είναι πάρα πολύ δύσκολο, γιατί το σύστημα αυτό δεν φτιάχτηκε μόνο για τους γιατρούς και τους νοσηλευτές, αλλά φτιάχτηκε κυρίως για τους πολίτες. Αυτό θα πρέπει οι κύριοι, που θα ασχοληθούν με την εφαρμογή του συστήματος να το έχουν βαθιά στο μυαλό τους. 
Η ευαισθητοποίηση της κοινής γνώμης, κύριοι Υπουργοί, οφείλει να είναι το πρώτο βήμα μετά την ψήφιση αυτού του νομοσχεδίου. Η ενημέρωση του πληθυσμού για τις παρεμβάσεις που έχουν γίνει μέχρι σήμερα με νομοσχέδια για την υγεία, πρέπει να είναι το σημείο-στόχος της επόμενης τριετίας. Πρέπει να ενημερώσουμε τι έχουμε κάνει, πρέπει να πάρουμε σύμμαχο το λαό. Πρέπει λοιπόν να κάνουμε αυτές τις σοβαρές μεταρρυθμίσεις να τις περάσουμε σε ημερίδες ανά περιφέρεια στο διαδίκτυο και στην επικοινωνία με τον πολίτη. Οφείλουμε να το έχουμε πρώτη προτεραιότητα αυτό, γιατί πρέπει να σκεφθούμε και τη φοβερή καθημερινότητα που βιώνουν οι Έλληνες πολίτες στα νοσοκομεία και οφείλουμε να το δούμε και αυτό μαζί με όλα αυτά που έχουμε κάνει. Είναι δύσκολη υπόθεση η υγεία στα ελληνικά νοσοκομεία στον ιδιωτικό φορέα, στα δημόσια νοσοκομεία. Αυτήν την καθημερινότητα θέλουμε να κερδίσουμε. Είναι το μεγάλο στοίχημα για μας, για την Κυβέρνηση, για το ΠΑΣΟΚ. 
Εγώ δεν κατάλαβα να υπάρχουν μεγάλες διαφορές από κανένα κόμμα γι' αυτό το νομοσχέδιο. Θα πρέπει λοιπόν εμάς, που το φέραμε εδώ, αν σε ένα σύντομο χρονικό διάστημα εκτιμήσουμε ότι κάτι δεν πήγε καλά, να μας βάλει σε βαθιές και αυστηρές σκέψεις, όχι μόνο σε εμάς αλλά και τους άλλους.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Στα άρθρα, δεν έχω καμία διαφωνία, είναι ένα νομοσχέδιο το οποίο με καλύπτει πλήρως και ιδεολογικά. Θέλω να πω όμως κάτι για το άρθρο 11 που πιστεύω ότι επιλύει σοβαρά προβλήματα καθημερινότητας και οφείλαμε να το έχουμε φέρει λίγο πιο πριν εδώ στη Βουλή. 
ΠΡΟΕΔΡΕΥΩΝ (Παναγιώτης Σγουρίδης): Κύριε Γρηγοράκο, σας παρακαλώ, συντομεύετε.
ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε. 
Οφείλω να δώσω συγχαρητήρια γι' αυτό το άρθρο στην πολιτική ηγεσία του Υπουργείου Υγείας, γιατί είχε το θάρρος να το φέρει, παρά την κριτική που κάποιοι συνάδελφοι κάνουν. 
Δεν υπάρχουν λοιπόν ουσιαστικές αντιρρήσεις από καμία πλευρά για το νομοσχέδιο. Πιστεύω ότι η ζωή και ο χρόνος θα δικαιώσει αυτούς που το έφεραν και εμείς είμαστε υποχρεωμένοι να το ψηφίσουμε και να το στηρίξουμε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κυρία Υπουργέ, κύριοι συνάδελφοι, θα ήθελα να επισημάνω αυτό που είπα και χθες, ότι βλέποντας τα άρθρα ένα προς ένα είναι ανάγκη να ξεκαθαρίσει το τοπίο γύρω από τα ασφαλιστικά ταμεία. 
Στο άρθρο 2 στο πεδίο παρέμβασης αναφέρεται λεπτομερώς το πεδίο παρέμβασης και πολύ αναιμικά έως χαλαρά, καθώς και των ασφαλιστικών φορέων που παρέχουν υπηρεσίες υγείας και πρόνοιας. Αντιλαμβάνεσθε ότι και αυτή η αναιμική αναφορά έχει να κάνει με τους ελεγκτικούς μηχανισμούς των λοιπών ασφαλιστικών φορέων που είναι δεδομένο ότι θα εμπλακεί το συγκεκριμένο σώμα το οποίο συστήνεται.
Στο άρθρο 4, στην παράγραφο β', για το ποιοι θα μπορούν να αποσπώνται, αναφέρονται παραδείγματος χάρη οι γιατροί του ΕΣΥ, διευθυντές και επιμελητές Α'. Πρώτον, αυτοί οι συνάδελφοι θα κληθούν να ελέγξουν ήδη υπηρετούντες συναδέλφους που εν πολλοίς μπορεί να έχουν συνυπηρετήσει. Δεν αναφέρονται καθόλου τα κριτήρια για την απόσταση. Μόνο και μόνο επειδή είναι επιμελητής Α' του ΕΣΥ θα αποσπάται; Μόνο επειδή φέρει την ειδικότητα του ψυχολόγου θα αποσπάται για ελεγκτική διαδικασία; Αφήνετε από ό,τι βλέπω παρακάτω, να τους εκπαιδεύσετε. 
Στην παράγραφο 5, στο άρθρο 3, λέτε ότι ο γενικός επιθεωρητής έχει δικαίωμα να ορίσει τους τρεις αναπληρωτές του. Χάνει αμέσως το νόημα της αυτοδίκαιας και αυτόνομης παρουσίας αυτού του ελεγκτικού οργάνου, όταν σε αυτόν, που βάζετε εσείς επικεφαλής, δίνετε τη δυνατότητα να επιλέξει και τους τρεις συνεργάτες του. Να τους επιλέξει με μία διαδικασία είτε προκηρύξεως, όπως είπαμε χθες, είτε αν το θέλει το Υπουργείο, για να σπάει η αλυσίδα. Δεν μπορώ να το καταλάβω. Δηλαδή πάμε να ελέγξουμε κάποιους και βάζουμε κάποιον κεφαλή και ο Υπουργός δεν θα μπορούσε να ελέγξει με τα αρμόδια όργανά του ιεραρχικά αυτούς που πρέπει να ελέγξει; Χρειαζόταν να συσταθεί ειδικό σώμα; Και όταν κάνουμε ειδικό σώμα τον επικεφαλής τον βάζουμε να έχει και αυτός τους συνεργάτες του; Γιάννης πίνει και Γιάννης κερνάει;
Πηγαίνω στο άρθρο 11, όπου εκεί με τα εργαστήρια ιονιζουσών ακτινοβολιών, ακτινολογικά εργαστήρια κατά βάση, δεν έχετε το πιο βασικό και το πιο αντικειμενικό κριτήριο ανά αριθμό κατοίκων. Μιλάτε για πυκνότητα, για επιπτώσεις και δεν έχετε το πιο ισχυρό κριτήριο, το οποίο, απ΄ ό,τι ξέρω, από την πρακτική σήμερα, γνωρίζαμε ότι σε μία νομαρχία εκατό χιλιάδων κατοίκων αντιστοιχούν ένας ή δύο αξονικοί τομογράφοι επί παραδείγματι. Δηλαδή ποια Κερκόπορτα, όπως είπαν και άλλοι συνάδελφοι, ανοίγει; 
Έχετε όλα τα άλλα, τα ποιοτικά γνωρίσματα, αναφέρετε παρακάτω ότι μπορείτε να προσθέσετε και άλλα και δεν υπάρχει το αντικειμενικότερο από όλα. Μιλάμε για αριθμό γιατρών ανά κατοίκους, κρεβάτια ανά κατοίκους. Μιλούσαμε έως τώρα για τα εργαστήρια και βλέπω ότι ανοίγει και το παράθυρο γύρω από αυτό το θέμα. 
Θα σταματήσω στις δύο διατάξεις που αφορούν τους νομάρχες, βοηθούς νομάρχες, δημάρχους, αντιδημάρχους. 
Πρώτον, θα εφημερεύει σε άλλο νομό ο νομάρχης; Διότι θα τολμούσα να πω ότι καταντά αστείο ο νομάρχης να εφημερεύει στον ίδιο νομό σε υπηρεσία υγείας. Ο δήμαρχος θα εφημερεύει στον ίδιο δήμο; Εκεί θα πηγαίνει ο πολίτης να τον βλέπει στην εφημερία; Εδώ πάμε να σπάσουμε την αλυσίδα, μιλάμε όλοι για διαφάνεια στην Αίθουσα και δημιουργούμε άλλου είδους εξαρτήσεις;
Και αν αυτό, αγαπητοί συνάδελφοι, συμβαίνει για το νομό και για το δήμο, εγώ που ήμουν γιατρός του ΕΣΥ και έφυγα από ένα κέντρο υγείας, εάν αυτό το κέντρο υγείας είχε δύο γιατρούς, θα έπρεπε λογικά να μου πείτε να πάω να εφημερεύω για να καλύπτω τα κενά. Διότι αν αυτονόητα κάποιοι δεν καλύπτονται με τα κενά που δημιουργούν, παύει να έχει νόημα αυτή η διάταξη έτσι όπως τη φέρνετε εδώ. Δεν θέλω να μιλήσω για φωτογραφικές διατάξεις ή οτιδήποτε άλλο. Μπαίνω στην ουσία του ζητήματος ότι πέραν της ανομοιογένειας γύρω από το πολιτικό σύστημα και τον πολιτικό κόσμο, αλλιώς νομοθετούμε στο Σύνταγμα για το ασυμβίβαστο -θα το συζητήσουμε βεβαίως στο σχέδιο νόμου ή την πρόταση νόμου που θα γίνει- αλλά από την άλλη μεριά βλέπω άλλη συμπεριφορά στους νομάρχες. 
Εκεί, όμως, που νομίζω ότι η πολιτική σύρεται και διασύρεται -και εφιστώ την προσοχή όχι μόνο του Υπουργείου, κυρία Υπουργέ, αλλά και όλων των συναδέλφων- είναι γύρω από την παράγραφο 9 "ιατροί και υπάλληλοι νοσοκομείων, κέντρων υγείας και περιφερειακών ιατρείων". Δηλαδή, ο κάθε υπάλληλος που ανήκει στην εποπτεία του Υπουργείου Υγείας άμα τη υποψηφιότητί του ως Βουλευτής έχει δικαίωμα μεταθέσεως πλην Αττικής και Δήμου Θεσσαλονίκης. Ξέρετε τι μου θυμίζει αυτό; Θυμίζει εκείνη τη γραφική περίπτωση που εξαγοράζουν την υποψηφιότητα στο κόμμα του μηδέν και κάτι τοις εκατό για να παραιτηθούν οι στρατιωτικοί και οι αστυνομικοί. Όποιος θέλει επομένως -υπάλληλος που ανήκει στο Υπουργείο Υγείας- να κάνει μετάταξη από νομό σε νομό ή από αλλού, δεν έχει παρά να αγοράσει με εισαγωγικά ή χωρίς εισαγωγικά τη θέση του υποψήφιου Βουλευτή σε οποιοδήποτε κόμμα ή ανεξάρτητη παρουσία και να μετατεθεί. 
Νομίζω ότι προσβάλλει βάναυσα τον πολιτικό κόσμο. Μέχρι τώρα ξέραμε ότι κρινόμαστε εμείς οι Βουλευτές με την ευεργετική διάταξη που ήθελε να καλύψει άλλου είδους κενά υπαρκτά και δεοντολογικά του να τοποθετούμεθα κάπου για να ασκήσουμε το επάγγελμά μας ως γιατροί. Τώρα ερχόμαστε και λέμε για υποψηφίους; 
Χθες βέβαια τόνισα κατά ιδιαίτερο τρόπο αυτήν τη διάταξη που μιλάει για Δήμο Θεσσαλονίκης. Δηλαδή μιλάμε για υγειονομική περιφέρεια Αττικής και δεν μπορούμε να μιλήσουμε για υγειονομική περιφέρεια Θεσσαλονίκης και μιλάμε ειδικά για Δήμο Θεσσαλονίκης; Λέτε και παραδίπλα στην Καλαμαριά ή οτιδήποτε άλλο συμβεί δεν είναι σκάνδαλο αν τοποθετηθεί, δεν συγκεντρώνεται στο κέντρο. 
Εγώ σ' αυτήν τη διάταξη θα σταθώ ιδιαίτερα. Νομίζω ότι σύρει και διασύρει τον πολιτικό κόσμο και εφιστώ την προσοχή όλων σας. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, μίλησα χθες επί της αρχής και έτσι πολύ λίγες και σύντομες παρατηρήσεις θα κάνω στα άρθρα. Θεωρώ ότι το σημαντικότερο των άρθρων είναι το άρθρο 1. Γιατί όχι μόνο καταγράφεται η αποστολή και ο σκοπός της δημιουργίας του Σώματος Ελεγκτών Δημόσιας Διοίκησης, αλλά ξεκαθαρίζεται ότι δεν είναι μόνο πώς θα κτυπηθεί η κακοδιοίκηση και τα εκφυλιστικά φαινόμενα που υπάρχουν, κυρίως όμως πώς θα βελτιωθεί και θα αναβαθμιστεί η ποιοτική παροχή υπηρεσιών όλων των μονάδων υγείας στο δημόσιο και στον ιδιωτικό τομέα. 
Και αν συνδυάσουμε αυτό το νομοσχέδιο με το προηγούμενο, δηλαδή με την αποκέντρωση της διοίκησης του συστήματος υγείας, θα δούμε ότι αυτό είναι ένας ιμάντας που φέρνει σε επαφή την κεντρική διοίκηση με την περιφέρεια και όχι με την έννοια του ελέγχου και της καταστολής, που είναι το ένα και το σημαντικό, κυρίως με την έννοια της αξιολόγησης των υπηρεσιών υγείας στην περιφέρεια. Και δεν αναφέρομαι μόνο στο περιεχόμενο μιας μονάδος αν ανέβηκε, τι καινούριες εξετάσεις μπορεί και κάνει ή τι αναβάθμιση γίνεται από χρόνο σε χρόνο αλλά και της διοίκησης αυτής της μονάδος. Γιατί και οι κρίνοντες κρίνονται και ελέγχονται. Και όλο αυτό με το πόρισμα φθάνει στον Υπουργό, φθάνει στη Βουλή, στον Πρόεδρο της Βουλής, στον Πρόεδρο της Δημοκρατίας, δεν ξέρω πού αλλού, γιατί πρέπει να είμαστε κοινωνοί της ποιότητας παροχής υπηρεσιών που έχουμε σήμερα. Άρα το θέμα της αξιολόγησης των μονάδων υγείας είναι το κρίσιμο και στο άρθρο 1 όχι απλώς συμφωνούμε απόλυτα, αλλά νομίζω ότι αν αυτός ο σκοπός επιτευχθεί -και θα επιτευχθεί αν όλοι το στηρίξουμε διαχρονικά- θα είναι σημαντική παρέμβαση στα πράγματα της υγείας στη χώρα μας.
Το δεύτερο που θέλω να τονίσω αφορά το άρθρο 4, τη στελέχωση. Βεβαίως ο γενικός επιθεωρητής, όπως γνωρίζετε, επιλέγεται από το ειδικό υπηρεσιακό συμβούλιο του άρθρου 158, παράγραφος 1. Και βεβαίως με τη διαδικασία που αναφέρεται, επιλέγονται όλοι οι επιθεωρητές και ο ίδιος επιλέγει τους αναπληρωτές του και σωστά.
Θα ήθελα να κάνω μια παρατήρηση μόνο -που εκ πρώτης όψεως δεν μπορεί να γίνει τώρα, αλλά θα μπορούσαμε να το συζητήσουμε- η οποία αφορά το γιατί όλοι έρχονται αποσπώμενοι από τον ευρύτερο δημόσιο τομέα και γιατί δεν γίνεται και πρόσληψη μερικών, για να δράσουν καταλυτικά και από πλευράς νοοτροπίας, αλλά και από πλευράς ενσωμάτωσης του συστήματος, που μέχρι τώρα λειτουργούσε. Δηλαδή θα μπορούσαν να μπουν και κάποιοι που δεν έχουν δουλέψει καθόλου στο δημόσιο τομέα και αυτοί να είναι ο καταλύτης μιας άλλης νοοτροπίας. Αυτό, λοιπόν, είναι ένα σημαντικό θέμα που μας απασχολεί και δεν ξέρω αν μπορούμε να το δούμε.
Το άρθρο 9 είναι το ίδιο κρίσιμο και σημαντικότερο. Αφορά την εκπαίδευση του προσωπικού. Εγώ θα έλεγα ότι είναι σχετικό με το πώς θα εμπνεύσουμε την καινούρια νοοτροπία, την νοοτροπία του επιθεωρητή, που έρχεται όχι για να ελέγξει μόνο και να επιβάλει ποινές, αλλά κυρίως για να εμφυσήσει μια άλλη λειτουργία σ' αυτήν τη μονάδα υγείας και βεβαίως του επιθεωρητή που έχει εκείνες τις επιστημονικές δυνατότητες, ώστε να διαγνώσει το πρόβλημα και να προτείνει και τις λύσεις. Το άρθρο 9 λοιπόν είναι κρίσιμο και η εκπαίδευση δεν είναι μόνο στην αρχή, δεν μπορεί να είναι μόνο στην αρχή, αλλά πρέπει να είναι διαχρονική.
Τέλος θα ήθελα να αναφερθώ στο άρθρο 11. Το άρθρο 11 έχει διατάξεις που λύνουν τρέχοντα προβλήματα. Και πραγματικά και το άρθρο 8 και το άρθρο 9 δημιουργούν εύλογες ανησυχίες. 'Ομως λύνει και προβλήματα και θα πρέπει να δούμε πώς θα πρέπει να γίνει η διατύπωση, ούτως ώστε να λύνει μόνο προβλήματα. 
Δηλαδή οι γιατροί του ΕΣΥ που ασχολούνται με την Τοπική Αυτοδίοικηση γενικώς, δήμαρχοι, αντινομάρχες, ίσως και νομάρχες, δεν το ξέρω, ίσως, πράγματι αμείβονται πολύ λιγότερο από όσο αμείβονταν όταν ήταν γιατροί του ΕΣΥ και ως εκ τούτου δημιουργείται το πρόβλημα αν δικαιούνται το επίδομα εφημερίας ή αν μπορούν να εφημερεύσουν. 
Αλλά εγώ στην πράξη δεν μπορώ να δω το νομάρχη να εφημερεύει σε ένα κέντρο υγείας του νομού του, γιατί αυτό δεν μπορεί να λειτουργήσει, το να προϊσταται στο κέντρο υγείας έστω και διά του πρωτοκόλλου.
Πραγματικά, οι Βουλευτές που εκλέγονται στο ελληνικό Κοινοβούλιο και κάποια στιγμή ο ελληνικός λαός δεν τους εκλέγει και βεβαίως επανέρχονται στις θέσεις τους, νομίζω ότι αυτοί μόνο πρέπει να έχουν το δικαίωμα να επιλέξουν προσωποπαγή θέση. 
Γιατί; Να σας εξηγήσω την άποψή μου και να σας πως γιατί το λέω μόνο γι' αυτούς. Γιατί αυτοί απείχαν από τη θέση τους ένα χρονικό διάστημα ικανό και ως εκ τούτου ώσπου να ξαναενσωματωθούν, πέραν της αιτιολόγησης το ότι κάποιος μπορεί να γίνει υποψήφιος μόνο για να πάρει μετάθεση, υπάρχει και το ότι μετά από τόσα χρόνια μπορούν να επιλέξουν για να ενσωματωθούν και μια άλλη θέση όχι εκτός του Δήμου Θεσσαλονίκης, αλλά εκτός της Θεσσαλονίκης σαν νομό, αλλά όχι της υγειονομικής περιφέρειας. Νομίζω ότι είναι λάθος η διάταξη και πιστεύω ότι θα το διορθώσει ο Υπουργός.
ΠΡΟΕΔΡΕΥΩΝ (Παναγιώτης Σγουρίδης): Συμφωνείτε με τον κ. Κιλτίδη, ας πούμε.
ΕΚΤΟΡΑΣ ΝΑΣΙΩΚΑΣ: Δεν συμφωνώ με τον κ. Κιλτίδη. Βάζω την ένστασή μου ως προς το θέμα αυτό. Πρέπει να περιοριστεί το αντικείμενο, να μην είναι γενικής διατύπωσης. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το άρθρο 3 στην παράγραφο 2 αναφέρεται στον τομέα του κοινωνικού και φαρμακευτικού ελέγχου και εδώ ανήκει ο έλεγχος για τη διαπίστωση της εφαρμογής της ιατρικής και νοσηλευτικής επιστήμης και της αντίστοιχης δεοντολογίας. 
Τα είπαμε και χθες, κυρία Υπουργέ. Ένα από τα δύο πρέπει να κάνετε, ή να δεσμευτείτε ότι θα φέρετε σύντομα ένα νομοσχέδιο για τον κώδικα νοσηλευτικής δεοντολογίας ή να αποδεχθείτε την αυριανή πρόταση νόμου της Νέας Δημοκρατίας, που θεσπίζει κώδικα νοσηλευτικής δεοντολογίας. Διαφορετικά βρίσκεστε σε ανακολουθία. 
Στην παράγραφο του ίδιου άρθρου, του άρθρου 3, αναφέρεται ότι στην αρμοδιότητα του τομέα διοικητικού και οικονομικού ελέγχου ανήκει ιδίως ο έλεγχος για τη διαπίστωση της νόμιμης, εύρυθμης και αποτελεσματικής λειτουργίας των φορέων υγείας και πρόνοιας.
Εδώ θα ήταν σκόπιμο να προβλέψετε και τη διαδικασία προσδιορισμού των κριτηρίων αποτελεσματικής λειτουργίας. Αν δεν θεσπίσετε κριτήρια αποτελεσματικής λειτουργίας, αυτοαναιρείτε αυτήν την παράγραφο. Δεν μπορείτε να μιλάτε για αποτελεσματική λειτουργία χωρίς να θεσπίσετε κριτήρια αυτής της αποτελεσματικής λειτουργίας. 
Σας το πρότεινε αυτό το συγκεκριμένο και η Οικονομική και η Κοινωνική Επιτροπή και δεν το αποδεχθήκατε. 'Ηταν και άποψη της ΟΚΕ σ' αυτό το θέμα.
Επίσης για τη στελέχωση του σώματος, πιστεύω εγώ ότι σίγουρα υπάρχει ένα μεγάλο κόστος, αλλά δεν γίνονται αυτά τα πράγματα και μάλιστα ένα τόσο σημαντικό σώμα, όπως είναι οι Επιθεωρητές Υγείας, μόνο με αποσπάσεις. Πρέπει να το δείτε και αυτό.
Αυτό, όμως, το οποίο προκαλεί κατάπληξη είναι όσον αφορά την εκπαίδευση του προσωπικού. Πιστεύω ότι η παράγραφος 2 του άρθρου 9 προκαλεί πολλά ερωτηματικά. Δεν μπορώ να καταλάβω τι σημαίνει "κατά την πρώτη εφαρμογή του νόμου αυτού οι τοποθετούμενοι στο Σ.Ε.Υ.Υ.Π θεωρείται ότι έχουν αποκτήσει την αρχική εκπαίδευση". 'Οχι, νομίζω ότι πρέπει όλοι, τουλάχιστον να διασφαλιστεί ένας ενιαίος τρόπος διενέργειας των επιθεωρήσεων. Πρέπει να απαλειφθεί. Η παράγραφος 2 πρέπει να βγει. Δεν μπορώ να το κατανοήσω. Ας υπάρξει και τέσσερις και έξι μήνες καθυστέρηση στην υλοποίηση του νόμου που θα ψηφιστεί. Πρέπει οπωσδήποτε να απαλειφθεί, να διαγραφεί η παράγραφος 2 του άρθρου 9 και εφιστώ την προσοχή όλου του σώματος σ' αυτόν τον τομέα, για να διασφαλίσουμε ίσους όρους επιθεώρησης από όλους. Δεν μπορεί οι πρώτοι να μην έχουν καμία εκπαίδευση και οι άλλοι να έχουν. Με τι κριτήρια; Θα υπάρχει ενιαίος τρόπος επιθεώρησης ή όχι; Το θέλουμε ναι ή όχι; Διαφορετικά σαμποτάρουμε από την αρχή το Σώμα Επιθεωρητών, αν θέλουμε φυσικά την ύπαρξή του.
Επίσης στο άρθρο 6 πρέπει να προσέξουμε και κάτι άλλο εδώ. "Οι επιθεωρήσεις γίνονται -λέει- μετά από εντολή του Υπουργού Υγείας και Πρόνοιας ή μετά από αίτημα του Συνηγόρου του Πολίτη εφόσον πρόκειται για θέματα γενικότερου ενδιαφέροντος". Δεν το κατάλαβα αυτό. Δεν μπορεί δηλαδή ένας φορέας υγείας, οποιοσδήποτε άλλος φορέας ή ένας μεμονωμένος πολίτης ή ένας άλλος κοινωνικός φορέας να προκαλέσει επιθεώρηση; Πρέπει επίσης, κύριε Υπουργέ, να το δείτε και αυτό.
Επίσης πολύ σημαντικό θεωρώ στο άρθρο 11 στην παράγραφο 3 όπου λέτε "με απόφαση του Υπουργού Υγείας και Πρόνοιας μετά από γνώμη του ΚΕ.Σ.Υ μπορεί να συγκροτούνται επιτροπές για την έγκριση εκτέλεσης μαγνητικών τομογραφιών". Δεν θέτετε, όμως, ασφαλιστικές δικλείδες και είναι πολύ σημαντικό να θέσετε ασφαλιστικές δικλείδες. Δεν μπορεί να θεσπίζονται επιτροπές μαγνητικής τομογραφίας σ' ένα νοσοκομείο, όπου σ' αυτό το νοσοκομείο υπάρχει ο διευθυντής ίσως ή άλλα στελέχη μέσα ή συγγενείς αυτών, έχουν μαγνητικούς τομογράφους έξω και θα υπάρχουν υπόγειες διασυνδέσεις. 
ΝΙΚΗΤΑΣ ΚΑΚΛΑΜΑΝΗΣ: Μπήκε στο παράρτημα.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Αν μπήκε στο παράρτημα, δεν το είδα. Ευχαριστώ πολύ και είναι πολύ σημαντικό και αυτό, γιατί ξέρετε πολύ καλά τι υπόγειες διασυνδέσεις υπήρχαν μεταξύ νοσοκομείων και ιδιωτικών κέντρων τα οποία εκτελούσαν ιδιαίτερα μαγνητικές τομογραφίες με το τεράστιο κόστος που συνεπάγεται αυτό. 
Θα ήθελα να επιμείνω ιδιαίτερα, στο άρθρο 3, στην παράγραφο 3, να θεσπίσετε κριτήρια για την αποτελεσματικότητα. Νομίζω ότι αν δεν το κάνετε αυτό, αυτοαναιρείται. Πρέπει να μπουν οπωσδήποτε, να προβλεφθεί διαδικασία προσδιορισμού των κριτηρίων αποτελεσματικής λειτουργίας ενός φορέα υγείας και πρόνοιας, για να υπάρχει ένα ενιαίο μέτρο σύγκρισης! 'Εστω να το προβλέψετε και με προεδρικό διάταγμα. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Κωνσταντόπουλο.
Ο κ. Σπύρου έχει το λόγο. Ορίστε, κύριε Σπύρου.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, τονίσαμε και χθες στην πρωτολογία ότι με το παρόν νομοσχέδιο επιχειρείται η τρομοκρατία στον ιδιωτικό τομέα της υγείας και η αστυνόμευση στο δημόσιο τομέα, με στόχο τη μείωση των δαπανών, τις οποίες χαρακτηρίζουνε ότι είναι μείωση της σπατάλης, για την οποία κανείς δεν έχει αντίρρηση όπως και κανείς δεν έχει αντίρρηση να εφαρμόζουμε έναν έλεγχο και στον τομέα της υγείας, που είναι τόσο ευαίσθητος, έναν έλεγχο, όμως, ο οποίος θα είναι αποτελεσματικός, αντικειμενικός και δεν θα ξεκινά από τη διάθεση της Κυβέρνησης και της πολιτικής ηγεσίας του Υπουργείου κατασταλτικά να επέμβει στον τομέα της υγείας. 
Αν πάσχει ο τομέας της υγείας, πάσχει από το επίπεδο και την ποιότητα των παρεχομένων υπηρεσιών μέσα στην οποία εμπίπτουν και η έλλειψη προσωπικού, όπως τονίσαμε χθες, αλλά και οι τεράστιες ελλείψεις στην υλικοτεχνική υποδομή και στην ιδιαιτερότητα του κάθε τομέα. Μπορεί σε κάποια σημεία να υπάρχει περίσσευμα προσωπικού ή παροχή υπηρεσιών υπάρχουν τομείς, όμως, που υστερούν και εκεί που εξυπηρετούνται άτομα.
Η αστυνόμευση στο δημόσιο τομέα έχει ως στόχο, όπως είπαμε, τη μείωση των δαπανών της υγείας, γεγονός που θα οδηγήσει στη μείωση του επιπέδου παροχής υπηρεσιών γνωστού όντος ότι ο δημόσιος τομέας της υγείας κατά 80% και στο διοικητικό επίπεδο αλλά και στη στελέχωσή του αποτελείται από άτομα τα οποία τοποθετήθηκαν με κομματικά κριτήρια όλα αυτά τα χρόνια. Αυτά τα άτομα έρχεται τώρα να τα ελέγξει αυτός ο μηχανισμός των επιθεωρητών, που κάθε άλλο παρά έλεγχος θα γίνεται αλλά θα περάσει μια τρομοκρατία στο νοσηλευτικό προσωπικό ή στα άτομα που υπηρετούν στην υγεία, προκειμένου να ελεγχθούν πολιτικά.
Το ΠΑΣΟΚ σήμερα ενισχύει τους κατασταλτικούς μηχανισμούς σε κάθε επίπεδο, για να δαμάσει το κομματικό κράτος που έφτιαξε και έχει γίνει βρόγχος στο λαιμό του. Όλες οι μονάδες υγείας βρίσκονται κάτω από διορισμένες διοικήσεις. Το προσωπικό κατά 80% τοποθετείται με κομματικά κριτήρια και αυτό ζητείται σήμερα να ελέγξουμε. 
Θα αναφερθώ στο άρθρο 11, που μιλάει, όπως τόνισε και ο κ. Κιλτίδης, για την επάνοδο ή το δικαίωμα αλλαγής θέσης από τους υποψήφιους Βουλευτές. Πιστεύω ότι εφόσον ο νόμος προβλέπει ότι μπορούν να επανέλθουν στην υπηρεσία τους, θα πρέπει αυτό να ισχύει τουλάχιστον γι' αυτούς που εκλέγονται. Δεν είναι δυνατόν, λοιπόν, φωτογραφικά να προσπαθούμε να εξυπηρετήσουμε κάποιους, που μπορούν να ανταλλάξουν την υποψηφιότητά τους με την αλλαγή θέσης.
Επίσης είναι πολύ σημαντικό και πιστεύω ότι είναι αναποτελεσματικό και ακούγεται πάρα πολύ αστείο, όταν νομάρχες, βοηθοί νομάρχες, δήμαρχοι και αντιδήμαρχοι, οι οποίοι είναι γιατροί του ΕΣΥ και τελούν σε ειδική άδεια, σύμφωνα με τις διατάξεις του προηγούμενου εδαφίου, θα μπορούν μετά από αίτησή τους, εφόσον αυτό απαιτείται από τις ανάγκες του κέντρου υγείας στο οποίο υπηρετούν, να συμμετέχουν στο πρόγραμμα εφημεριών της υπηρεσίας τους και να λαμβάνουν τη νόμιμη αποζημίωση. 
Εφημερίες που πραγματοποιήθηκαν από τα παραπάνω πρόσωπα...
ΕΥΑΓΓΕΛΟΣ ΒΛΑΣΣΟΠΟΥΛΟΣ: Αν ήσουν αντιδήμαρχος Κέρκυρας και γιατρός του ΕΣΥ στο "ΣΩΤΗΡΙΑ" και μένεις στην Αθήνα, είναι κακό να κάνεις εφημερίες το Σάββατο που θα είσαι εδώ; 
ΣΠΥΡΙΔΩΝ ΣΠΥΡΟΥ: Εγώ, κύριε συνάδελφε, νομίζω ότι αν κάποιος είναι νομάρχης ή δήμαρχος, δεν είναι δυνατόν να γίνεται αυτό. Γνωρίζετε ότι η εφημερία είναι μια μάχιμη ιστορία επί εικοσιτετραώρου βάσεως. Έρχονται περιστατικά που δεν προλαβαίνεις να ανασάνεις. Είναι δυνατόν να είσαι δήμαρχος, να μην παρακολουθείς την πορεία των κλινικών; Γιατί παράλληλα ο εφημερεύων στα εξωτερικά ιατρεία είναι και εφημερεύων στην κλινική. Είναι περιστατικά από τις προηγούμενες εφημερίες, τα οποία είτε είναι χειρουργημένα είτε είναι εμπύρετα είτε αιμορραγούν. Είναι δυνατόν, λοιπόν, προκειμένου να καλύψει το κενό αυτό, να εμφανιστεί στην κλινική; Εκτός αν φωτογραφικά θέλετε να εξυπηρετήσετε μέσα από πλασματικές εφημερίες να πληρωθούν αυτοί, παρά την προσπάθεια να περιοριστούν οι δαπάνες. 
Εγώ θεωρώ ότι αυτή η διάταξη δεν μπορεί πραγματικά να περάσει και είναι αστείο, αν κάποιος είναι νομάρχης ή δήμαρχος να εφημερεύει σ' ένα νοσοκομείο και να αντιμετωπίζει περιστατικά, είτε έκτακτα είτε αυτά που νοσηλεύονται στο νοσοκομείο. Δεν είναι δυνατόν να τα γνωρίζει. Ποιος θα καλύψει μια ζημιά ή ποιος θα αντιδράσει στο νομάρχη ή στο δήμαρχο;
Πιστεύουμε, λοιπόν, ότι και αυτό το νομοσχέδιο υποκρύπτει σκοπιμότητες και διακατέχεται από έναν αυταρχισμό και μια διάθεση αστυνόμευσης. Ενοχλούνται κάποιοι συνάδελφοι, που τα χαρακτηρίζουμε ΣΔΟΕ, αλλά είναι βέβαιο, κύριοι συνάδελφοι, ότι θα χρειαστούμε και ράμπο γι' αυτόν τον ελεγκτικό μηχανισμό, όπως χρειαστήκατε και αλλού, γιατί έχετε περάσει μια νοοτροπία διαφθοράς στο δημόσιο τομέα. 
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Η ουσία μετράει και όχι οι λέξεις.
Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", για τα ογδόντα χρόνια ενσωμάτωσης της Θράκης στην Ελλάδα, είκοσι επτά μαθητές και οκτώ δάσκαλοι από το Δημοτικό Σχολείο Ιωλκού Μαγνησίας, καθώς και σαράντα τρεις μαθητές και τέσσερις δάσκαλοι από το 21ο Δημοτικό Σχολείο Λαμίας Φθιώτιδας.
Η Βουλή καλωσορίζει τα παιδιά.
(Χειροκροτήματα από όλες τις πτέρυγες)
Κύριε Υπουργέ, έχουν ολοκληρωθεί οι ομιλίες των Βουλευτών, που ήταν εγγεγραμμένοι, για να μιλήσουν. Αν έχετε, μπορείτε να κάνετε κάποιες παρατηρήσεις, για να μιλήσουν και οι Κοινοβουλευτικοί Εκπρόσωποι, και στη συνέχεια να κλείσουμε τη συζήτηση επί των άρθρων.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η κα Σπυράκη, κύριε Πρόεδρε θα κάνει κάποιες παρατηρήσεις.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κατ' αρχάς, από τις παρεμβάσεις οι οποίες έγιναν, φαίνεται και πάλι ότι συμφωνούμε όλοι στον έλεγχο. Νομίζω ότι είναι πολύ σωστή η παρατήρηση, η οποία έγινε, ότι δεν θα λύσει όλα τα προβλήματα αυτό το σώμα. Μα, ποιος είπε ότι θα λύσει όλα τα προβλήματα αυτό το σώμα;
Η πολυπλοκότητα του συστήματος είναι τέτοια και οι δυνατότητες ελιγμών των ατόμων που βρίσκονται μέσα στο σύστημα δεν αποτελούν πραγματικά εχέγγυα ότι θα λυθούν τα προβλήματα. 'Ολοι, όμως, συμφωνούμε ότι είναι ένα βήμα προόδου, ένα βήμα προς την αλλαγή της νοοτροπίας των εργαζομένων μέσα στο σύστημα.
Μέσα σε αυτό το πλαίσιο θα πρέπει επίσης όλοι μας να προσπαθήσουμε να στηρίξουμε αυτό το σύστημα, γιατί συμβαίνει πολλές φορές, ενώ γίνονται παρεμβάσεις ελέγχου και στη σημερινή κατάσταση, όταν το θέμα έρχεται σε προσωπικό επίπεδο, είτε συγγενών είτε φίλων, να γίνονται παρεμβάσεις τέτοιες, ούτως ώστε ο έλεγχος πολλές φορές να χρειάζεται ή να ζητείται τουλάχιστον να διαφοροποιηθεί.
Επομώνως, νομίζω όλοι μας είμαστε υπεύθυνοι για να λειτουργήσει σωστά ένας ελεγκτικός μηχανισμός και να αναπτυχθεί μια τέτοια νοοτροπία.
Σχετικά με τις επιμέρους επισημάνσεις οι οποίες έγιναν, αναφέρθηκε ο κ. Παπανικολάου ως προς το μέγεθος σε σχέση με το μέγεθος το οποίο έχει το ανάλογο σώμα στη Γαλλία. 'Οταν ξεκινάει ένα σύστημα και ένα σύστημα με τέτοιες διαφοροποιήσεις σε σχέση με το γαλλικό, ένα σύστημα στο οποίο δεν υπάρχει καν τέτοια νοοτροπία και λόγω της ιδιαίτερης γεωγραφικής κατανομής που έχουν οι υπηρεσίες υγείας, χρειάζεται να έχει έναν αριθμό μεγαλύτερο και όχι κατ' αναλογία με αυτό του γαλλικού συστήματος. Στο μέλλον, όμως, αφού αρχίσει να λειτουργεί, θα δούμε πιθανόν αυτές τις θέσεις να ελαττωθούν.
Μέσα σε αυτό το πλαίσιο των θέσεων στις παρατηρήσεις που έγιναν ότι χάνουν θέσεις οι ίδιοι εργαζόμενοι επιθεωρητές, κάτι τέτοιο δεν συμβαίνει. Είναι οι πρώτοι οι οποίοι στελεχώνουν στο σώμα και επίσης, δεν είναι μόνο οι παλαιοί οι οποίοι στελεχώνουν το σώμα. Κύριε Νασιώκα, θα παρατηρήσετε ότι υπάρχουν σαράντα νέες προκηρύξεις οπότε σίγουρα θα επιτευχθεί αυτό το οποίο θέσατε, ούτως ώστε ένα νέο αίμα με μια νέα νοοτροπία να μπορεί να εμβολιάσει τους παλιούς.
Το θέμα της εκπαίδευσης. Δεν μπορεί ένας νόμος να έλθει να περιγράψει ακριβώς πώς θα γίνει αυτή η εκπαίδευση. Η εκπαίδευση γίνεται ανάλογα με τις δυνατότητες που έχει ο καθένας. Αλλά σίγουρα θα γίνει εκπαίδευση ανάλογα με τον τομέα με τον οποίο θα ασχοληθούν οι διάφοροι επιθεωρητές και να είστε σίγουροι ότι αυτή η εκπαίδευση θα γίνει με τα διεθνή πρότυπα. Θα προσπαθήσουμε πάρα πολύ προς αυτήν την κατεύθυνση.
'Εγινε πολύ σωστά η επισήμανση, ότι εφόσον δεν έχουμε κώδικα δεοντολογίας, πού θα σταθούν αυτοί οι επιθεωρητές και τι θα κάνουν; Το θέμα της δεοντολογίας είναι θέμα επιστημονικών εταιρειών και ιατρικών συλλόγων και τους έχουν ζητηθεί. Δεν θα περιμένουμε από ένα νόμο να τεθούν αυτά. Και πέραν αυτής της δεοντολογίας, για να μπορέσουν επίσης οι ελεγκτές αυτοί να λειτουργήσουν αποτελεσματικά και μέσα στα πλαίσια να έχουν απόψεις για το θέμα της αποτελεσματικότητος που ετέθη -συμφωνούμε απόλυτα- χρειάζονται κατευθυντήριες οδηγίες. Γνωρίζετε ότι οι κατευθυντήριες οδηγίες αυτήν τη στιγμή φτιάχνονται στο Υπουργείο Υγείας ήδη κατά πάθηση. Η μια είναι έτοιμη. 'Ένα ένα θα δίνεται στους ελεγκτές και θα μπορούν με αυτόν τον τρόπο σιγά-σιγά να ελέγχουν το σύστημα σύμφωνα με τα διεθνή πρότυπα. Δεν είναι δυνατόν με τη νομοθέτηση ενός Σώματος και με τη στελέχωσή του αμέσως να λυθούν όλα τα προβλήματα. 'Όλα είναι προς τη σωστή κατεύθυνση.
Τώρα για το θέμα που ετέθη επανειλημμένα για τις τομογραφίες. Νομίζω ότι ο κ. Κωνσταντόπουλος ή ο κ. Κιλτίδης αναφέρθηκε ότι δεν παίρνουμε σαν κριτήριο τον πληθυσμό. Μα, σαφώς παίρνεται, είναι η πυκνότητα πληθυσμού. 
ΚΩΝΣΤΑΝΤΙΝΟΣ ΚΙΛΤΙΔΗΣ: Για τις επιπτώσεις στην υγεία.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ακριβώς. Εφόσον οι επιπτώσεις στην υγεία... 
ΚΩΝΣΤΑΝΤΙΝΟΣ ΚΙΛΤΙΔΗΣ: Η πυκνότητα αφορά ανθρώπους ανά ένα χώρο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ο πληθυσμός, όμως, είναι και σίγουρα θα ληφθεί υπόψη. Είναι δυνατόν να μη γίνονται επιτροπές από ειδικούς επιστήμονες μέσα στο ΚΕΣΥ οι οποίοι θα αποφαίνονται γι' αυτό; Αυτό είναι μια πάγια τακτική. Είναι σαν να ακυρώνουμε τους επιστήμονες και να βάζουμε τους διοικητικούς να φτιάχνουν οδηγίες για ορισμένα θέματα, τα οποία δεν τα γνωρίζουμε κιόλας.
Η παρατήρησή σας σχετικά με την παράγραφο 9 του άρθρου 11, γίνεται δεκτή. Δηλαδή, ο Δήμος Θεσσαλονίκης γίνεται Νομός Θεσσαλονίκης.
Αυτά από πλευράς μας, δεν έχουμε να πούμε κάτι άλλο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Θέλω να προτείνω ορισμένα πράγματα. Τώρα, δεν θα μπω επί της ουσίας, τα είπαν οι συνάδελφοι, να μη χαλάσουμε και το σχετικό ήρεμο κλίμα. Θέλω μόνο να ρωτήσω τον κύριο Υπουργό να μου πει όσον αφορά τον τελευταίο χρόνο -δεν θέλω να πάω στους προκατόχους του, διότι ίσως να μην έχουν στοιχεία- το εξής: 
Η επιθεώρηση υγείας του Υπουργείου σας, οι υπάρχοντες τριάντα τρεις επιθεωρητές, πόσες προτάσεις βάσει εντολών που είχαν να κάνουν επιθεωρήσεις σε διάφορα θέματα έχουν παραδώσει στους γενικούς διευθυντές σας και πόσες απ' αυτές έχουν υλοποιηθεί. Όχι μόνο πόσες παρέλαβαν, πόσες εκτελέστηκαν με βάση αυτά που σας έλεγαν για να δούμε αν αυτοί έκαναν καλά τη δουλειά τους ή όχι.
Δεύτερον, μπορεί να μην το έχω καταλάβει καλά γιατί πάντα πέφτουμε μετά στην παγίδα της ερμηνείας του νόμου, μπορεί να συμπεριλαμβάνεται αλλά θέλω γι' αυτούς τους τριάντα τρεις που υπάρχουν αν δεν θελήσουν να ενταχθούν στο σύστημα το καινούριο, θα έχουν δικαίωμα αυτοί οι άνθρωποι να επιλέξουν να πάνε κάπου αλλού; Τώρα αν είναι γιατροί π.χ. να πάνε στο ΙΚΑ. Πιθανώς να γράφεται και να μην το έχω καταλάβει εγώ ή έχουν κριτήρια ή μπαίνουν σ' αυτούς κριτήρια που εφόσον θέλουν να εντάσσονται εκεί. 
Είναι ερωτήματα που ήρθαν και μου τα είπαν άνθρωποι που ήδη δουλεύουν εκεί, επαναλαμβάνω μπορεί να περιλαμβάνονται και εγώ μπορεί να μην τα έχω καταλάβει 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι προαιρετικό. 
ΝΙΚΗΤΑΣ ΚΑΚΛΑΜΑΝΗΣ: Ναι, προαιρετικό να πάνε στο καινούριο σώμα. 'Οσοι δεν πάνε εφόσον δεν θα έχουν αντικείμενο δουλειάς...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Εντάσσονται στους αντίστοιχους κλάδους του Υπουργείου.
ΝΙΚΗΤΑΣ ΚΑΚΛΑΜΑΝΗΣ: Θα κρατήσετε και τους αντίστοιχους κλάδους στο Υπουργείο μέσα; 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Υπάρχουν ήδη.
ΝΙΚΗΤΑΣ ΚΑΚΛΑΜΑΝΗΣ: Γιατί να μη τους δώσετε το δικαίωμα, αν είναι γιατροί π.χ. ή φαρμακοποιοί να κάνουν μετάταξη στο ΙΚΑ αν θέλουν.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αυτό μπορούν να το κάνουν ούτως ή άλλως από την υπάρχουσα νομοθεσία.
ΝΙΚΗΤΑΣ ΚΑΚΛΑΜΑΝΗΣ: Ναι, αλλά ξέρετε ότι δεν γίνεται. 
Το δεύτερο και θα μιλήσω λίγο ανοικτά, είναι η προσωπική μου άποψη γιατί άλλοι συνάδελφοι από τη Νέα Δημοκρατία έχουν άλλη άποψη, είναι στην παράγραφο 8 του άρθρου 11, που μιλάμε για τους νομάρχες, βοηθούς νομάρχες, δημάρχους και αντιδημάρχους για να κάνουν εφημερίες σε κέντρα υγείας. Κύριοι συνάδελφοι, να έχουμε το θάρρος να λέμε τα πράγματα με το όνομά τους. Εγώ θα το πω. Αφορά τέσσερις πέντε συναδέλφους που έχουν αυτά τα αξιώματα, τουλάχιστον τους δυο που ξέρω λέω ότι είναι από τους καλύτερους και εντιμότερους συναδέλφους, προφανώς είναι και για να διευκολύνουν ενδεχομένως το Κέντρο Υγείας και για να αυξήσουν τις μηνιαίες αποδοχές τους αφού φεύγουν από το νοσοκομείο ή το κέντρο υγείας, στην αρχική διατύπωση, κύριε Υπουργέ, ήταν και νοσοκομείο και κέντρο υγείας, με δική μας πίεση βγάλατε το νοσοκομείο, επειδή αφορά ένα συνάδελφο που είναι δήμαρχος σε ένα μικρό δήμο στην Αρκαδία, εγώ προτείνω ως άτομο επαναλαμβάνω οι συνάδελφοί μου μπορεί να έχουν κάποια άλλη άποψη, από το ίδιο κόμμα, να μπει και αυτός στο νοσοκομείο με την προϋπόθεση ότι το νοσοκομείο δεν είναι στην περιοχή που εκλέγεται δήμαρχος ή νομάρχης για να μην είναι και αθέμιτος ανταγωνισμός απέναντι άλλων. Εγώ κάνω αυτήν την πρόταση πλέον και ευθέως ότι "φωτογραφίζει" κάποιους συναδέλφους γιατρούς, αλλά που νομίζω αξίζει τον κόπο να γίνει. Είναι προσωπική μου άποψη σας τη λέω. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Εμείς που δεν έχουμε φωτογένεια δεν φωτογραφιζόμαστε.
ΝΙΚΗΤΑΣ ΚΑΚΛΑΜΑΝΗΣ: Εντάξει, δεν τους ψηφίζετε, εγώ είχα το θάρρος και είπα την αλήθεια και την άποψή μου ευθαρσώς..
'Οπως επίσης στο ίδιο άρθρο στην παράγραφο 10 είναι σωστό που λέτε γιατροί και οδοντίατροι μέλη ΔΕΠ και ΑΕΙ που ισχύει μόνο η μια επιλογή να επανέλθουν, νομίζω ότι είναι έντιμο και μου το είπαν κάποιοι συνάδελφοι να υπάρχει και το ανάλογο. 'Οχι μόνο επειδή είχαν επιλέξει το ΔΕΠ να μπορεί να ξαναγυρνούν στο ΕΣΥ, αλλά αν είναι ένας δυο που είχαν επιλέξει το ΕΣΥ και θέλουν να επανέλθουν στο ΔΕΠ να δίνουμε και σ' αυτούς το δικαίωμα μέσα στο μήνα. Γιατί να το κάνουμε μονόπλευρα. 'Ηταν η αρχική ρύθμιση που είχαμε πει ορθώς να επιλέξουμε μια από τις δυο θέσεις. Τώρα στην παράγραφο αυτή λέμε, όσοι επέλεξαν έτσι να πηγαίνουν εκεί γιατί να μην πρέπει να είναι και το ανάποδο κατά την άποψή μου. Αυτό είναι και το σωστό. Αν σας πουν οι νομικοί σας σύμβουλοι ότι μπορείτε εντάξει, αυτό είναι ένα ερώτημα που δεν είμαι έτοιμος να απαντήσω. Εάν μπορούμε νομίζω ότι είναι δίκαιο να γίνει και σ' αυτούς το ίδιο πράγμα. 
Τώρα σε ό,τι αφορά τους αξονικούς τομογράφους, κύριε Υπουργέ, προσέξτε. Εγώ συμφωνώ και σας το είχα πει και άλλοτε εξ άλλου μεγάλη σημασία δεν έχει το πόσοι είναι, το πόσοι είναι έχει σημασία κυρίως οικονομική. Από άποψη ποιότητος είναι τι χρονολογίας είναι αυτοί οι αξονικοί τομογράφοι. Εκεί είναι το μεγάλο πρόβλημα με τους αξονικούς και μαγνητικούς τομογράφους, όχι αν αυτοί είναι εκατό ή διακόσιοι αν αυτοί οι εκατό είναι προ είκοσι ετών ή πέντε ετών.
Παραδείγματος χάρη, για το Ι.Κ.Α., κύριε Υπουργέ, βεβαίως ξέρω ότι τυπικά δεν ανήκει σε σας. Αλλά δεν μπορεί να μην μπει σε ένα γενικότερο προγραμματισμό. Διότι έχω την πληροφορία ότι το Ι.Κ.Α. έχει παραγγείλει δέκα αξονικούς τομογράφους. Αύριο μπορεί να το εντάξετε, δεν ξέρω πότε θα φέρετε το νομοσχέδιο ή μπορεί να μην το εντάξετε. Δηλαδή θα μπορεί το Ι.Κ.Α. να παίρνει έτσι χωρίς να είναι μέσα στο γενικότερο πλαίσιο προγραμματισμού αξονικών ή μαγνητικών τομογράφων ή ακτινοθεραπευτικών μηχανημάτων έτσι όπως πάει και να τα βάζει στις αποθήκες; Γιατί ξέρετε ότι συμβαίνει και αυτό.
Κύριε Υπουργέ, είναι ένα θέμα το οποίο πρέπει να δούμε. Γιατί στο επιχειρησιακό πρόγραμμα του Υπουργείου σας για το Γ' Κοινοτικό Πλαίσιο Στήριξης, βλέπω ότι το 1992 συνολικά οι τομογράφοι ήταν εκατόν είκοσι ένα και το 1998 έγιναν εκατόν σαράντα τέσσερις. Αυξήθηκαν είκοσι τρεις και απ' αυτούς μόνο τρεις ήταν στον ιδιωτικό τομέα και είκοσι στο δημόσιο. Πιθανόν να έπρεπε έτσι να γίνει αν ήταν βάσει προγραμματισμού. Σίγουρα δεν θα ήταν όλοι βάσει προγραμματισμού γιατί είναι και οι γνωστές πιέσεις που γίνονται από τα νοσοκομεία. Δηλαδή θέλω να πω ότι ενώ ο ιδιωτικός τομέας έχει κάνει κράτει, στο δημόσιο πήγαμε σε μια υπερπαραγωγή αξονικών και μαγνητικών τομογράφων. 
Αυτό ορθόν είναι κατ' αρχήν, αλλά θα πρέπει να δείτε ίσως σε ένα επόμενο νομοσχέδιο τι γίνεται και με το Ι.Κ.Α. ή και με τους άλλους ασφαλιστικούς οργανισμούς.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Θα ήθελα να κάνω μία διευκρίνιση. 
Το Ι.Κ.Α. περιλαμβάνεται διότι υπάγεται στην κατηγορία των νομικών προσώπων δημοσίου δικαίου. Και το Ι.Κ.Α. είναι νομικό πρόσωπο δημοσίου δικαίου. Άρα, καλύπτεται.
ΝΙΚΗΤΑΣ ΚΑΚΛΑΜΑΝΗΣ: Εφόσον καλύπτεται απ' αυτήν τη διάταξη δεν έχω αντίρρηση, γιατί είναι απαραίτητο να γίνει. 
Από εκεί και πέρα επισημαίνω ένα μόνο πράγμα και με αυτό κλείνω. 
Πολλή προσοχή σε ποιους θα αποσπάσετε από τους Ο.Τ.Α. Δεν θα επανέλθω τώρα σε αρκετά απ' αυτά που είπα χθες το βράδυ. Σας συνιστώ μόνο να προσέξετε ποιους θα αποσπάσετε για να στελεχώσετε αυτό το σώμα. Δεν θέλω να πω μεγάλες κουβέντες, δεν θέλω να πω τη λέξη "σκάνδαλο", αλλά θα σας πω τη λέξη "δυσλειτουργίες" και αντιλαμβάνεστε πλήρως τι εννοώ. 
Αν σήμερα στο χώρο αυτό που λέγεται δημόσια υγιεινή υπάρχει πρόβλημα αδιαφάνειας -και σταματώ σε αυτήν τη λέξη- κατά κύριο λόγο οφείλεται σε πλειάδα ανθρώπων που κάνουν αυτήν τη δουλειά. Βεβαίως όχι όλοι. Προσέξτε ποιους θα αποσπάσετε.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Σε αυτά που είπε ο κ. Κακλαμάνης ως προς το θέμα νοσοκομείου και κέντρου υγείας, γίνεται αποδεκτό. Οπότε γίνεται η τροπολογία "Νοσοκομεία εκτός νομού". Δηλαδή να μπει η φράση στην παράγραφο 8 του άρθρου 11 "και νοσοκομεία εκτός νομού". 
ΕΚΤΟΡΑΣ ΝΑΣΙΩΚΑΣ: Και για τους δημάρχους εκτός περιοχής του δήμου;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αυτό το είπαμε από πριν. 
Για το θέμα των τομογραφιών με αυτά τα οποία βάζει ο κ. Κακλαμάνης συμφωνούμε απόλυτα και θα είναι μέσα στα κριτήρια. Δηλαδή μέσα στα κριτήρια θα είναι και η παλαιότητα την οποία ανέφερε. 
Επίσης, συμφωνούμε και με τη διαπίστωσή του ότι υπάρχουν πάρα πολλοί αξονικοί τομογράφοι ανά την επικράτεια και κυρίως στα κέντρα. Από ό,τι με πληροφορούν και συνάδελφοι της ειδικότητας του κ. Κακλαμάνη -και το ξέρει- υπάρχουν και φθηνότερες και καλύτερες μέθοδοι από τους αξονικούς τομογράφους. Αυτό, λοιπόν, το ξέρει το Υπουργείο Υγείας και επεξεργάζεται το θέμα προς αυτήν την κατεύθυνση.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Υφυπουργέ, άλλο η πυκνότητα πληθυσμού και άλλο ...
ΠΡΟΕΔΡΕΥΩΝ (Παναγιώτης Σγουρίδης): Αν θέλετε να πάρετε το λόγο να τον ζητήσετε.
Ορίστε, έχετε το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Γινόταν η συζήτηση χαλαρά γι' αυτό και παρενέβη κατ' αυτόν τον τρόπο. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν μπορούν οι στενογράφοι να καταγράψουν τις παρατηρήσεις σας και μετά θα βρεθούμε προ απροόπτων. 
ΚΩΝΣΤΑΝΤΙΝΟΣ ΚΙΛΤΙΔΗΣ: Μιλώντας η κυρία Υφυπουργός παρενέβην και είπα, ότι άλλο η πυκνότητα πληθυσμού και άλλο είναι ο απόλυτος αριθμός κατοίκων. 
Η πυκνότητα του πληθυσμού -γι΄ αυτό και πολύ σωστά το λέτε- αφορά τις επιπτώσεις σε μια γεωγραφική περιοχή. Δηλαδή στη Θεσσαλονίκη δεν υπάρχουν οι ίδιες επιπτώσεις στην υγεία από μια άλλη περιοχή που είναι αραιοκατοικημένη. Επομένως, ο απόλυτος αριθμός κατοίκων μέχρι τώρα υπήρξε κριτήριο, θα τολμούσα να πω, απόλυτο για να δοθεί η άδεια σκοπιμότητος λειτουργίας αξονικού τομογράφου. Θα πρέπει το πλέον αντικειμενικό κριτήριο που μέχρι τώρα υπήρχε να το προσδιορίσετε κι εδώ, δηλαδή τον απόλυτο αριθμό κατοίκων. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Και τα επιπλέον κριτήρια.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Kαι τα επιπλέον κριτήρια να υπάρχουν, αλλά να μην εξαλειφθεί ο απόλυτος αριθμός κατοίκων.
ΠΡΟΕΔΡΕΥΩΝ (Παναγιώτης Σγουρίδης): Καλώς. Θεωρείται ότι αυτά τα οποία είπε η κα Σπυράκη, αποτελούν ερμηνευτική δήλωση, η οποία λαμβάνεται υπόψη μετά, κατά την έκδοση των αποφάσεων. 
Το λόγο έχει ο κ. Βλασσόπουλος.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, έχω να κάνω κάποιες φραστικές παρατηρήσεις. Κατ΄αρχήν στην παράγραφο 2 του άρθρου 2 και συγκεκριμένα στη φράση "Στα περιφερειακά γραφεία προΐσταται επιθεωρητές, που ορίζονται..." υπάρχει λάθος. Η λέξη "προΐσταται" πρέπει να γίνει "προΐστανται". 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έτσι είναι γραμμένο. Δηλαδή "προϊστανται". Έχετε το παλιό κείμενο μπροστά σας. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Καλώς. 
ΠΡΟΕΔΡΕΥΩΝ (Παναγιώτης Σγουρίδης): Έχουν κυκλοφορήσει όλες οι διορθώσεις. Απλώς αυτό το οποίο έχετε είναι το αρχικό κείμενο εργασίας που είχε δοθεί στην επιτροπή.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Επίσης στο άρθρο 4, παράγραφος 2, περίπτωση δ', δεν έχουν συμπεριληφθεί νομικά πρόσωπα ιδιωτικού δικαίου, όπως είναι ο Εθνικός Οργανισμός Προνοίας, ο οποίος είναι νομικό πρόσωπο ιδιωτικού δικαίου και υπάγεται στο Υπουργείο Υγείας και Πρόνοιας. Λέτε "για τις θέσεις των κοινωνικών επθεωρητών αποσπώνται μόνιμοι υπάλληλοι ... ή αντίστοιχων κλάδων άλλων Υπουργείων ή των περιφερειών, ν.π.δ.δ. ..." κλπ. Θα πρέπει να μπει εδώ και "ν.π.ι.δ.", εκτός και δεν το έχετε συμπεριλάβει, επειδή οι τρεις μεγάλοι προνοιακοί οργανισμοί συναπετέλεσαν τον Εθνικό Οργανισμό Κοινωνικής Φροντίδας. Αλλά αυτός ακόμη δεν έχει υλοποιηθεί.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν μπορούμε, γιατί τα ιδιωτικού δικαίου είναι πολλά και θα μπλέξουμε. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Στην παράγραφο 7 του άρθρου 4, σχετικά με την ημερήσια αποζημίωση και τα έξοδα μετακινήσεως, δεν αναφέρετε τους βοηθούς επιθεωρητές. Το ίδιο ισχύει και για την παράγραφο 8.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν χρειάζεται, κύριε συνάδελφε. Περιλαμβάνονται και οι βοηθοί επιθεωρητές, οι οποίοι είναι επιθεωρητές και τους απονέμεται μία διαδικασία ευθύνης. Συμπεριλαμβάνονται στην έννοια των επιθεωρητών. Δεν χρειάζεται να γίνει ειδική μνεία. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Επίσης στην παράγραφο 6 του ιδίου άρθρου 4, εδάφιο δ΄, αναφέρονται τα εξής: "Σε περίπτωση που υπάλληλος αποσπασμένος σε θέση επιθεωρητή του ΣΕΥΥΠ επιλεγεί ως προϊστάμενος οργανικής ομάδος, επέρχεται αυτοδίκαιη παύση της απόσπασης στο σώμα, από την τοποθέτηση του ως προϊσταμένου".
Θα δημιουργηθεί ίσως πρόβλημα, ένας ο οποίος έχει αναλάβει κάποιο έργο και κρίνεται, αναβαθμίζεται και φεύγει. 
Παράγραφος 10 και παράγραφος 11 του άρθρου 6. Σε σχέση με το χρόνο που δίδει ο επιθεωρητής στη μονάδα, στον οργανισμό τον οποίο ελέγχει, λέει "μετά το πέρας της επιθεώρησης του ελέγχου ή της έρευνας, ο επιθεωρητής γνωστοποιεί εγγράφως τις παρατηρήσεις του στην ελεγχομένη υπηρεσία και παρέχει προθεσμία τουλάχιστον τριών ημερών, αλλά δεν λέει ποια είναι η μεγίστη. Πρέπει οπωσδήποτε να οριστεί. 'Οπως επίσης στο άρθρο 8 οι υπηρεσίες, τα διοικητικά συμβούλια, είναι υποχρεωμένα να απαντήσουν σε εύλογο χρόνο. Ποιος είναι ο εύλογος χρόνος; Δεν πρέπει να προσδιοριστεί; Εγώ τις αναφέρω ως παρατηρήσεις, ας καταγραφούν στα Πρακτικά. Στην παράγραφο 12 του ιδίου άρθρου έχω τη γνώμη, ότι η έκθεση αυτή που υποβάλλεται από το γενικό επιθεωρητή εντός τριμήνου του επομένου έτους στο Πρωθυπουργό, στον Πρόεδρο της Βουλής, στον Υπουργό Υγείας και το Ελεγκτικό Συνέδριο, κατά την άποψή μου πρέπει να υποβάλλεται και στα μέλη της Διαρκούς Επιτροπής Κοινωνικών Υποθέσεων. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Το τελευταίο εμείς δεν έχουμε καμία αντίρρηση να γίνει δεκτό, αλλά δεν θέλω να φανεί ότι επηρεάζεται η κοινοβουλευτική διαδικασία και τάξη. 'Οταν υποβάλλεται στον Πρόεδρο της Βουλής αυτονόητα κοινοποιείται και στην αρμόδια επιτροπή. 
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Βουλής είναι πολύ λογικό και είναι φυσική συνέπεια να το δώσει στις αντίστοιχες επιτροπές. Δεν χρειάζεται, είναι πλεονασμός. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Εγώ την άποψή μου λέω να καταγραφεί στα Πρακτικά.
ΝΙΚΗΤΑΣ ΚΑΚΛΑΜΑΝΗΣ: Εάν καλύπτεται εντάξει. Εάν δεν καλύπτεται έχει δίκιο ο κ. Βλασσόπουλος. Μην πάμε στον καλό και στον κακό Πρόεδρο.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος ποτέ δεν κρίνει μόνος του, τα δίνει στις αντίστοιχες επιτροπές και οι επιτροπές εκφέρουν τη γνώμη τους. Αλλά ο Πρόεδρος υπογράφει. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Το άρθρο 7 παράγραφος 2 μιλάει για το καθηκοντολόγιο των επιθεωρητών. Επειδή έχει τεθεί από τους συναδέλφους της Νέας Δημοκρατίας μήπως θα έπρεπε να αναφερθεί και το προσοντολόγιο. Επειδή κατά κόρον το έχουν θέσει οι συνάδελφοι, μήπως θα έπρεπε να τεθεί και το προσοντολόγιο, από τη στιγμή μάλιστα που θα εκδοθεί κοινή υπουργική απόφαση.
Η αποδοχή σας της παρ. 8 του άρθρου 11 με καλύπτει απολύτως. Με πρόλαβε ο κ. Κακλαμάνης και εγώ νομίζω ότι έπρεπε να γίνει αυτό το πράγμα. Επαναφέρω το αίτημά μου το οποίο έθεσα και από το Βήμα, εάν είναι δυνατόν οι ελάχιστοι συνάδελφοι, πανεπιστημιακοί οι οποίοι είχαν διπλή ιδιότητα και του πανεπιστημιακού και του γιατρού του ΕΣΥ οι οποίοι επέλεξαν τη θέση του γιατρού του ΕΣΥ, νομίζω πως είναι σωστό να τους δοθεί η δυνατότητα να επανέλθουν ως μέλη ΔΕΠ εάν και εφόσον θέλουν.

Η περίπτωση 8 του άρθρου 3, η οποία αναφέρεται στον έλεγχο που πραγματοποιούν οι ελεγκτές υγειονομικού φαρμακευτικού ελέγχου, μιλάει για τον έλεγχο τον οποίοn κάνουν στις μέσες τεχνικές επαγγελματικές σχολές νοσηλευτών ή των τεχνικών επαγγελματικών εκπαιδευτηρίων, των ΤΕΕ. Εδώ υπάρχει ένα τεράστιο πρόβλημα με τις ιδιωτικές μέσες τεχνικές επαγγελματικές σχολές και τα μέσης βαθμίδας ΙΕΚ, τα οποία παρέχουν επαγγελματική κατάρτιση όχι μόνο σε νοσηλευτές, αλλά και σε βοηθούς μικροβιολόγων, βοηθούς ακτινολόγων κλπ.
Εδώ πέρα υπάρχει ένα πρόβλημα σε σχέση με το Υπουργείο Παιδείας, το οποίο εποπτεύει. Είναι αυτό το οποίο δίνει τελικά και την ικανότητα στους σπουδαστές αυτούς να υπηρετήσουν την υγεία. Δηλαδή στου "κασίδη το κεφάλι" να γίνουν νοσηλευτές, να γίνουν βοηθοί μικροβιολόγων και να γίνουν βοηθοί ακτινολόγων. 
Νομίζω πως εάν δεν μπορεί να ρυθμιστεί τώρα, κύριε Υπουργέ, πρέπει να δεσμευθείτε οπωσδήποτε να επιλυθεί το θέμα με κοινή αντιμετώπιση από το Υπουργείο Υγείας και το Υπουργείο Παιδείας. Το θεωρώ βασικό, το θεωρώ ουσιαστικό. Δεν είναι δυνατόν να είναι ισότιμα τα πτυχία τα οποία δίνει η τάδε σχολή ή το τάδε ΙΕΚ, το οποίο μάλιστα πολυδιαφημίζεται από τις τηλεοράσεις, από τα ραδιόφωνα, από τις εφημερίδες, με το νοσοκομείο της "ΣΩΤΗΡΙΑΣ" ή του "ΕΥΑΓΓΕΛΙΣΜΟΥ". Αυτό είναι απαράδεκτο.
ΠΡΟΕΔΡΕΥΩΝ (Παναγιώτης Σγουρίδης): Κυρία Σπυράκη, έχετε το λόγο επί των ουσιαστικών παρατηρήσεων που έκανε ο κ. Βλασσόπουλος, για να πείτε ποιες αποδέχεστε. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Σε σχέση μ' αυτά που είπε ο κ. Βλασσόπουλος, τα οποία έχουν σχέση και μ' αυτό που είπε ο κ. Κακλαμάνης, ξέχασα να κάνω την επισήμανση, ότι συμφωνούμε ότι πρέπει να γίνει κάποια ρύθμιση για τα μέλη ΔΕΠ γιατί είναι άδικο, αλλά δεν μπορεί να την κάνει το Υπουργείο Υγείας. Πρέπει να την κάνει το Υπουργείο Παιδείας. Θα το δούμε αυτό και θα συνεννοηθούμε.
Επίσης θα ήθελα να κάνω μια τυπογραφική διόρθωση: Στο άρθρο 3, εδάφιο 5 ε, που λέει "ο έλεγχος της νόμιμης λειτουργίας των νοσοκομειακών και των ιδιωτικών φαρμακείων, των φαρμακαποθηκών, των φαρμακευτικών βιομηχανιών..." σβήστε το "κ". 'Οχι βιομηχανικών, αλλά φαρμακευτικών βιομηχανιών. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 11 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 7 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Κύριε Υπουργέ, πριν μπούμε στο ακροτελεύτιο άρθρο επί των τροπολογιών που έχουν κατατεθεί από τους συναδέλφους Βουλευτές: Υπάρχουν δεκατέσσερις εμπρόθεσμες τροπολογίες και μία εκπρόθεσμη. Ξεκινάω από την εκπρόθεσμη και σας ρωτάω εάν θα κάνετε δεκτή κάποια εκπρόθεσμη τροπολογία;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Όχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Από τις δεκατέσσερις εμπρόθεσμες τροπολογίες των Βουλευτών η πρώτη και η έκτη είναι όμοιες, η δεύτερη, η πέμπτη και η δέκατη τρίτη είναι επίσης όμοιες καθώς και η ενδέκατη και η δέκατη τέταρτη είναι όμοιες. Είναι δηλαδή του ιδίου αντικειμένου. Επ' αυτών των τροπολογιών θα κάνετε κάποια δεκτή;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Πρόεδρε, κύριοι συνάδελφοι, κατ' αρχάς υπάρχουν τροπολογίες οι οποίες είναι συνταξιοδοτικού χαρακτήρα και οι οποίες δεν μπορούν να εισαχθούν για συζήτηση σύμφωνα με το Σύνταγμα. Αυτές είναι οι εξής: Η τροπολογία με γενικό αριθμό 344 και ειδικό 32 και η τροπολογία με γενικό αριθμό 351 και ειδικό 35. Αυτές οι τροπολογίες δεν συζητούνται.
ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 344...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Και η τροπολογία με γενικό αριθμό 351 και ειδικό 35.
ΠΡΟΕΔΡΕΥΩΝ (Παναγιώτης Σγουρίδης): Μάλιστα. Η τροπολογία με γενικό αριθμό 351 και ειδικό 35 και η τροπολογία με γενικό αριθμό 473 και ειδικό 43. Αυτές είναι όμοιες. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ναι, ίσως. 
'Oσες είναι συνταξιοδοτικού χαρακτήρα δεν συζητούνται.
Υπάρχουν άλλες τροπολογίες οι οποίες δεν έχουν έκθεση του Γενικού Λογιστηρίου του Κράτους και συνεπώς δεν μπορούν να συζητηθούν.
Υπάρχουν δύο τροπολογίες οι οποίες ήδη έχουν γίνει δεκτές και έχουν ενσωματωθεί στις κυβερνητικές -να τις πω έτσι- τροπολογίες. Είναι η τροπολογία με γενικό αριθμό 404 και ειδικό 38.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό. Η τροπολογία με γενικό αριθμό 404 και ειδικό 38 είναι υπουργική.
Είναι η τροπολογία με γενικό αριθμό 416 και ειδικό 40, η τροπολογία με γενικό αριθμό 423 και ειδικό 42 και η τροπολογία με γενικό αριθμό 505 και ειδικό 45.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η τροπολογία με γενικό αριθμό 409 και ειδικό 39 και η τροπολογία με γενικό αριθμό 343 και ειδικό 31 το β΄. Αυτές θα τις δούμε στη συζήτηση των κυβερνητικών τροπολογιών.
Υπάρχει μόνο μία δέσμευση, που θέλω να την αναφέρω γιατί θα μπορούσε να την κάνει δεκτή το Υπουργείο -που κατέθεσε ο κ. Κακλαμάνης- και αφορά την κάλυψη όλων των δαπανών νοσηλείας οικονομικών μεταναστών ή μεταναστών εν γένει που πάσχουν από λοιμώδη νοσήματα.
ΠΡΟΕΔΡΕΥΩΝ (Παναγιώτης Σγουρίδης): Είναι η τροπολογία με γενικό αριθμό 505 και ειδικό 45.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αυτό μπορούμε να το επαναφέρουμε σε ένα προσεχές νομοσχέδιο, από αυτά τα οποία είναι καθ' οδόν προς Βουλή, αφού προηγουμένως πάρουμε έκθεση του Γενικού Λογιστηρίου του Κράτους. Αυτό το αποδεχόμαστε.
Συνεπώς από τις τροπολογίες που υπάρχουν δεν μπορεί να συζητηθεί καμία, με τις διευκρινίσεις τις οποίες έχουμε δώσει. 
'Oσον αφορά τις κυβερνητικές τροπολογίες, μπορούμε να συζητήσουμε την τροπολογία με γενικό αριθμό 535 και ειδικό 47, η οποία αναφέρεται στη σύσταση αεροϋγειονομείου στον αερολιμένα Αθηνών στο οποίο νομίζω δεν έχουμε διαφωνία ή αιτιάσεις.
Υπάρχει μία άλλη τροπολογία, η οποία είναι τακτοποιητική. Αναφέρομαι στην τροπολογία με γενικό αριθμό 534 και ειδικό 46 η οποία αφορά τη συμμετοχή από ασφαλισμένους του δημοσίου στις δαπάνες υγειονομικής περίθαλψης τέκνων τους που πάσχουν από νεοπλασματική ασθένεια...
ΠΡΟΕΔΡΕΥΩΝ (Παναγιώτης Σγουρίδης): Για την παροχή υγειονομικής περίθαλψης από το δημόσιο στους υπαλλήλους και στα μέλη των οικογενειών τους του Ταμείου Πρόνοιας και προσδιορισμός του αριθμού ημερευόντων και διανυκτερευόντων φαρμακείων.
ΑΛΕΞΑΝΔΡΟΣ - ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η τροπολογία των συναδέλφων Βουλευτών περιλαμβάνεται εδώ.
Παρακαλώ, λοιπόν, αυτή η τροπολογία να γίνει δεκτή.
Κύριε Πρόεδρε, θα ήθελα να κάνω μία διευκρίνιση: Υπάρχει και η τροπολογία με γενικό αριθμό 536 και ειδικό 48. Σε αυτήν ρυθμίζονται κάποια θέματα τα οποία είναι κατά την άποψή μας ήσσονος σημασίας και δεν νομίζω ότι υπάρχουν αντιρρήσεις.
Μπορώ, όμως, να αποσύρω μερικές παραγράφους για να τις συζητήσουμε πιθανόν σε άλλο νομοσχέδιο, να τις ενσωματώσουμε και να γίνει και μία συζήτηση -και το κατανοώ απολύτως. Είναι η παράγραφος 2 αυτής της τροπολογίας...
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ.
Κύριοι συνάδελφοι, έχετε την τροπολογία μπροστά σας; Είναι η τροπολογία με γενικό αριθμό 536 και ειδικό 48.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι η παράγραφος 2 αυτής της τροπολογίας, η παράγραφος 3 αυτής της τροπολογίας...
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ. Είναι η παράγραφος 2, οι διατάξεις κλπ., που λέει.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η παράγραφος 2, η παράγραφος 3 και η παράγραφος 7 στην οποία ήδη αναφέρθηκε ο κ. Κακλαμάνης, με μία παράταση μιας προθεσμίας εφαρμογής του λογιστικού σχεδίου στα νοσοκομεία.
Οι υπόλοιπες είναι ρυθμίσεις οι οποίες...
ΠΡΟΕΔΡΕΥΩΝ (Παναγιώτης Σγουρίδης): Η παράγραφος 7 που λέει για τα νομικά πρόσωπα δημοσίου δικαίου; Αυτή εννοείτε; 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Λέω, κύριε Πρόεδρε, ότι είναι οι παράγραφοι 2, 3 και η παράγραφος 7, για τα χρηματικά πρόστιμα που προβλέπονται από αυτήν τη διάταξη του π.δ. 205/98. 
ΝΙΚΗΤΑΣ ΚΑΚΛΑΜΑΝΗΣ: Αυτές αποσύρονται.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αυτές αποσύρονται.
ΠΡΟΕΔΡΕΥΩΝ (Παναγιώτης Σγουρίδης): Μετά από πρόταση του κ. Κακλαμάνη. 
Καλώς. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Πρόεδρε, θα κάνω και εγώ μία έκκληση.
Υπάρχει και μία τέταρτη τροπολογία η οποία έχει κατατεθεί εδώ και καιρό. Και δεν νομίζω ότι υπάρχει καμία διαφωνία.
ΠΡΟΕΔΡΕΥΩΝ (Παναγιώτης Σγουρίδης): Ποια είναι; Η 404;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι η 404. Είναι η δυνατότητα που δίνει τώρα η διάταξη αυτή για χρηματικά ποσά που συγκεντρώθηκαν μέσω τραπεζικών λογαριασμών κατά παράβαση των διατάξεων του ν. 5101. Αναφέρομαι στη διαδικασία που έγινε με αφορμή το παιδί από τη Μυτιλήνη. Δίνεται τώρα η δυνατότητα με τις προβλεπόμενες ρυθμίσεις και διατάξεις να αποδίδονται σ' εκείνους οι οποίοι τα κατέβαλαν και δεν έγινε χρήση αυτών των χρηματικών ποσών. Αυτό το βάζω εάν δέχεται η Βουλή να γίνει συζήτηση, αλλιώς το αποσύρω και το βάζουμε σε άλλο νομοσχέδιο. Δεν έχουμε καμία αντίρρηση γι' αυτό. 
ΠΡΟΕΔΡΕΥΩΝ (Παναγιώτης Σγουρίδης): Ποια είναι; Η 404; 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κατ' αρχήν για την απόσυρση που έκανε ο κύριος Υπουργός η πρόταση δεν ήταν δική μου. Η πρότασή μας ήταν να πάμε την Τρίτη και ο κύριος Υπουργός μου αντιπρότεινε ότι για θέματα που βάλαμε δεν τα είχαμε μελετήσει και ότι αν τα αποσύρει ενδεχόμενα να τελειώσει σήμερα. Αυτή είναι η συμφωνία. Το λέω επειδή γράφονται τα Πρακτικά για να ξέρουμε πως είναι τα πράγματα. 
ΠΡΟΕΔΡΕΥΩΝ (Παναγιώτης Σγουρίδης): Εγώ τώρα διαδέχτηκα τον προηγούμενο Πρόεδρο. 
ΝΙΚΗΤΑΣ ΚΑΚΛΑΜΑΝΗΣ: Θα ξεκινήσω από το θέμα του τραπεζικού λογαριασμού. Εμείς δεν έχουμε αντίρρηση να περάσει σήμερα. Μόνο θα πρέπει να προσέξετε το εξής. Στην πρώτη σελίδα στο άρθρο εκεί που λέτε "χρηματικά ποσά που έχουν κατατεθεί κατά το άρθρο 20...
ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Κακλαμάνη. Πού είναι αυτό;
ΝΙΚΗΤΑΣ ΚΑΚΛΑΜΑΝΗΣ: Δεν χρειάζεται, κύριε Πρόεδρε, γιατί βλέπω ότι το έχει συμπληρώσει με το χέρι και παραμένει τρία χρόνια. Νόμιζα ότι δεν υπήρχε χρονικό όριο. Δεν έχουμε αντίρρηση να περάσει. Αυτό είναι το ένα θέμα.
Τώρα, σε ό,τι αφορά το αεροϋγειονομείο, κύριε Υπουργέ, παρ' ότι δεν ήταν ακριβώς δικής σας αρμοδιότητας -άλλοι Υπουργοί έπρεπε να το είχαν φροντίσει όταν έκαναν τα εγκαίνια να είχαν και αεροϋγειονομείο γιατί τρεις μήνες τώρα λειτουργεί το αεροδρόμιο χωρίς αεροϋγειονομείο και αν γινόταν κάτι θα γινόμαστε διεθνώς ρεζίλι- ορθώς την φέρνετε και συμφωνούμε. Προσέξτε, όμως, κάτι που θέλω να σας πω. Με δύο γιατρούς δεν βγαίνουν οι βάρδιες, κύριε Υπουργέ. Συνολικά τα άτομα που βάζετε στο αεροϋγειονομείο είναι δέκα και από αυτά τα άτομα δύο είναι γιατροί. Σας ερωτώ: Πώς θα καλυφθεί αυτό; Λέτε ότι θα είναι κάθε μέρα και είναι σωστό επί εικοσιτετραώρου βάσεως και είναι επίσης και αυτό σωστό. Δεν μπορεί, όμως, να είναι μόνο δύο γιατροί. Το λιγότερο, πρέπει να είναι τέσσερις γιατροί. Δεν είναι μόνο το θέμα ότι μπορεί να λείψει κάποιος με άδεια ή με ασθένεια, αλλά είναι και να καλυφθούν πλήρως οι βάρδιες, οι υπερωρίες κλπ. Δεν μπορεί να είναι δύο γιατροί για είκοσι τέσσερις ώρες επί τριακόσιες εξήντα πέντε μέρες. Είναι αδύνατον. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Κακλαμάνη, εγώ συμφωνώ. Δυστυχώς, όμως, δεν μπορώ να κάνω αυτήν τη στιγμή τροποποίηση γιατί αυτό συνεπάγεται δαπάνη. 
Θα παρακαλέσω πολύ να το κρατήσουμε αυτό και να το φέρουμε σε άλλο νομοσχέδιο, επειδή υπάρχει ανάγκη για να θεσπιστεί αυτό και να το συζητήσουμε και με το Υπουργείο Οικονομικών γιατί προϋποθέτει δαπάνη. 
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, να την περάσουμε και εσείς να δεσμευθείτε να φέρετε συμπληρωματικά.....
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Θα κάνω συνεννόηση με το Υπουργείο Εσωτερικών. 
ΝΙΚΗΤΑΣ ΚΑΚΛΑΜΑΝΗΣ: Με δύο γιατρούς, κύριε Υπουργέ, δεν καλύπτεται η βάρδια. Είναι αδύνατον. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος Βουλής): Να προβλέπεται ότι "θα". 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Πρέπει να υπάρξει πρόβλεψη δαπάνης. 
ΠΡΟΕΔΡΕΥΩΝ (Παναγιώτης Σγουρίδης): Κύριε Αντιπρόεδρε, πρέπει να ξέρετε ότι εκτός από Υπουργός Υγείας διετέλεσε επί μακρόν Υπουργός Οικονομικών και τα ξέρει πολύ καλά αυτά τα πράγματα πως περνάνε. Αν δεν έχει την έγκριση του Γενικού Λογιστηρίου του κράτους δεν μπορεί να περάσει. 
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, θα ήθελα να έρθω και σε κάτι άλλο.
Ο Πανελλήνιος Φαρμακευτικός Σύλλογος είχε ζητήσει το δικαίωμα εάν μπορεί να προσλαμβάνει από μόνος του υπαλλήλους για τα γραφεία του. 'Εχει ενσωματωθεί αυτό; 'Ηταν μέσα στη μεγάλη τροπολογία που είχαμε υποβάλει με τον κ. Βλασσόπουλο, αλλά τώρα δεν έχω το χρόνο να ψάξω να το βρω.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Δεν έχει.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι θέμα του Υπουργείου Εσωτερικών. Δεν μπορούμε να παρεμβαίνουμε σε διαδικασίες προσλήψεων.
ΝΙΚΗΤΑΣ ΚΑΚΛΑΜΑΝΗΣ: Εντάξει τώρα, εάν φέρετε εδώ αυτήν την τροπολογία την υπογράφει και η κα Παπανδρέου. 
ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι υπάρχει πρόβλημα, κύριε Υπουργέ.
ΝΙΚΗΤΑΣ ΚΑΚΛΑΜΑΝΗΣ: Δεν την υπογράφετε μόνο εσείς, κύριε Υπουργέ. Την υπογράφει και η κα Βάσω Παπανδρέου.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Κακλαμάνη, θα μου επιτρέψετε να σας πω επειδή έχω περάσει και από το Υπουργείο Εσωτερικών ότι για τέτοια θέματα θα πρέπει να υπάρχει απόλυτη συμφωνία. 
ΝΙΚΗΤΑΣ ΚΑΚΛΑΜΑΝΗΣ: Αυτό το φροντίσαμε. Επομένως, εγώ το παίρνω αυτό τώρα ως δέσμευση ότι στο επόμενο νομοσχέδιο θα έρθει αφού συνεννοηθείτε με την κα Παπανδρέου. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αυτό μπορούμε να το συζητήσουμε.
ΝΙΚΗΤΑΣ ΚΑΚΛΑΜΑΝΗΣ: Δεν μπορώ να πάω να βρω εγώ την κα Παπανδρέου. Δικό της νομοσχέδιο έρχεται και σε δικό σας νομοσχέδιο είναι η τροπολογία. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για να οργανώσω τη συζήτηση θα ήθελα να πω τα εξής:
'Εχουμε την τροπολογία με γενικό αριθμό 404 και ειδικό 38 των κυρίων Παπαντωνίου, Παπαδόπουλου για τη δυνατότητα επιστροφής στους δικαιούχους χρηματικών ποσών που συγκεντρώθηκαν μέσω τραπεζικών λογαριασμών με την τροπολογία-τροποποίηση που έκανε ο κύριος Υπουργός. Επ' αυτής της τροπολογίας θέλει κάποιος συνάδελφος να πάρει το λόγο; 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Εγώ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βλασσόπουλε, έχετε το λόγο.
EYAΓΓΕΛΟΣ ΒΛΑΣΣΟΠΟΥΛΟΣ: Νομίζω ότι πρέπει να υπερψηφιστεί και χαίρομαι που ο εκπρόσωπος της Νέας Δημοκρατίας κ. Κακλαμάνης δέχεται να ψηφιστεί η τροπολογία, πολύ περισσότερο επειδή δημιούργησε ένα τεράστιο κοινωνικό πρόβλημα, κοινωνικό σάλο και αναταραχή. 
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα, γίνεται δεκτή η τροπολογία με γενικό αριθμό 404 και ειδικό 38, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό αριθμό 404 και ειδικό 38 έγινε δεκτή ομοφώνως όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
Εισερχόμαστε στη συζήτηση της τροπολογίας με γενικό αριθμό 534 και ειδικό 46 των Υπουργών κυρίων Βάσως Παπανδρέου, Παπαντωνίου, Γιαννίτση και Παπαδόπουλου, για τη συμμετοχή από τους ασφαλισμένους στις δημόσιες δαπάνες υγειονομικής περίθαλψης των τέκνων τους που πάσχουν από νεοπλασματική ασθένεια, με την παροχή υγειονομικής περίθαλψης από το δημόσιο στους υπαλλήλους και τα μέλη των οικογενειών τους του Ταμείου Πρόνοιας Δημοσίων Υπαλλήλων, προσδιορισμός αριθμού των διημερευόντων και διανυκτερευόντων φαρμακείων. 
Υπάρχει κανείς εκ των συναδέλφων που θέλει να πάρει το λόγο επί της τροπολογίας αυτής; Κανείς.
Ερωτάται το Σώμα, γίνεται δεκτή η τροπολογία με γενικό αριθμό 534 και ειδικό 46, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό αριθμό 534 και ειδικό 46 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
Εισερχόμαστε στη συζήτηση της τροπολογίας με γενικό αριθμό 535 και ειδικό 47 της κ. Βάσως Παπανδρέου, Παπαντωνίου, Παπαδόπουλου, για τη σύσταση αεροϋγειονομείου στον Αερολιμένα Αθηνών "Ελευθέριος Βενιζέλος", φυσικά με τη δέσμευση, δήλωση του Υπουργού ότι θα την δει για το θέμα της πλήρους λειτουργίας με επιπλέον γιατρούς. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Για τις θέσεις των γιατρών.
ΠΡΟΕΔΡΕΥΩΝ (Παναγιώτης Σγουρίδης): Ήταν ερμηνευτική δήλωση του Υπουργού, θα την δει και όταν υπάρξει και η αντίστοιχη πρόβλεψη.
ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Υπουργέ, θα μπορούσατε για να μην έχετε το πρόβλημα ή έως ότου το έχετε, επειδή πράγματι δύο γιατροί δεν μπορούν να καλύψουν τις ανάγκες του αεροϋγειονομείου Αθηνών να δεχθείτε ότι μπορεί άλλοι δύο γιατροί να τοποθετηθούν από τους υπηρετούντες στο Εθνικό Σύστημα Υγείας.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Αυτό γίνεται.
ΠΡΟΕΔΡΕΥΩΝ (Παναγιώτης Σγουρίδης): Όσοι περάσαμε από νοσοκομεία ξέρουμε ότι οι εφημερίες χρειάζονται πέντε γιατρούς. Ακόμα και στους οδηγούς ασθενοφόρων έτσι γίνεται.
Ερωτάται το Σώμα, γίνεται δεκτή η τροπολογία με γενικό αριθμό 535 και ειδικό 47;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 535 και ειδικό 47 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
Εισερχόμαστε στη συζήτηση της τροπολογίας με γενικό αριθμό 536 και ειδικό 48 των κυρίων Βάσως Παπανδρέου, Παπαντωνίου, Ευθυμίου, Παπαδόπουλου για τη ρύθμιση θεμάτων Υπουργείου Υγείας-Πρόνοιας. Είναι αυτά που έχετε προτείνει εσείς οι Βουλευτές, αφαιρουμένων αυτών που είπε ο κύριος Υπουργός της παραγράφου 2, 3 και 7. 
Υπάρχει κανείς εκ των συναδέλφων που θέλει να πάρει το λόγο; 
ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαδέλλη, έχετε το λόγο.
ΦΡΑΓΚΛΙΝΟΣ ΠΑΠΑΔΕΛΛΗΣ: Ζητάω το λόγο για να πω ότι χαίρομαι ιδιαίτερα για τη ρύθμιση αυτή της παραγράφου 1 ιδίως της τροπολογίας, η οποία αποτέλεσε και πρόταση που είχαμε καταθέσει στον Υπουργό εγώ και η κυρίου Γεννηματά. Για να μην υπάρχει καμία απορία θέλω απλά να αιτιολογήσω ότι οι γιατροί αυτοί είναι ελάχιστοι σε αριθμό, μερικές δεκάδες, πάσχουν από σοβαρά κληρονομικά νοσήματα και η πορεία τους είναι δυστυχώς όχι ιδιαίτερα αισιόδοξη και νομίζω ότι χρήζουν ιδιαίτερης μεταχείρισης και σωστά το Υπουργείο διαλαμβάνει την ιδιαίτερη μεταχείριση των γιατρών που πάσχουν από τα νοσήματα αυτά.
Θέλω επίσης να καταθέσω μόνο έναν προβληματισμό, για την παράγραφο 8, κύριε Υπουργέ. Απ' ότι βλέπω πρόκειται να προβείτε σε ρυθμίσεις για την Υγειονομική Σχολή, οι οποίες έχουν γίνει ήδη με προηγούμενους νόμους. Να καταθέσω απλά την προσωπική μου διαφωνία, που την είχα αναφέρει και εδώ όταν είχε ψηφιστεί το σχετικό νομοσχέδιο. Νομίζω ότι δεν έχει υπάρξει επαρκής προετοιμασία για τη μετατροπή της ΕΣΔΥ σε μια μεταπτυχιακή σχολή και ό,τι άλλο προβλέπεται. Φοβούμαι ότι θα δημιουργήσει προβλήματα. 
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα, γίνεται δεκτή η τροπολογία με γενικό αριθμό 536 και ειδικό 48, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ναι, με επιφύλαξη.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 536 και ειδικό 48 έγινε δεκτή ομοφώνως όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
Έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Δικαιοσύνης και Οικονομικών κατέθεσαν σχέδιο νόμου "Προσωπικό Λιμενικού Σώματος και άλλες διατάξεις".
Παραπέμπεται στην αρμόδια Διαρκή Επιτροπή.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ έχετε το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Θα ήθελα να κάνω μια δήλωση. Υπάρχει ένα θέμα προσαρμογής του νοσοκομειακού επιδόματος. Ήταν να φέρουμε μια τροπολογία για την αύξηση του νοσοκομειακού επιδόματος. Θέλω να κάνω την εξής δήλωση:
Η Κυβέρνηση και όχι μόνο το Υπουργείο Υγείας μόνο του, αντιμετωπίζει το θέμα θετικά και θα αρχίσει αυτές τις μέρες ένας διάλογος και μια διαπραγμάτευση για το περιεχόμενο, της ΠΟΕΔΗΝ, που είναι το αντίστοιχο συνδικαλιστικό όργανο, με το Υπουργείο Οικονομικών, προκειμένου να ρυθμίσουμε τα σχετικά. Και αυτό θα πάει σ' ένα από τα προσεχή νομοσχέδια. Δεν ξέρω αν θα είναι νομοσχέδιο του Υπουργείου Υγείας. Εν πάση περιπτώσει, στόχος είναι, ό,τι συμφωνηθεί και εφόσον καταλήξει αυτή η διαδικασία, η διαπραγμάτευση, να ενσωματωθεί με την τροπολογία που είναι πολύ κρίσιμη για την λειτουργία του Εθνικού Συστήματος Υγείας, που είναι η ρύθμιση των χρεών των ασφαλιστικών ταμείων και του δημοσίου προς τα νοσοκομεία και εν συνεχεία των νοσοκομείων προς τους προμηθευτές, το οποίο ποσό στις 30 Απριλίου ανέρχεται όχι στα διακόσια εβδομήντα δραχμές, όπως ανέφερε κάποιος συνάδελφος της Αντιπολίτευσης, αλλά στα τριακόσια πενήντα τρία εκατομμύρια δραχμές.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, καταρχήν για τα χρέη δεν φταίει ο συνάδελφος της Αντιπολίτευσης. 'Ηταν η επίσημη απάντηση που έχουμε πάρει από το Υπουργείο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έχουν αυξηθεί.
ΝΙΚΗΤΑΣ ΚΑΚΛΑΜΑΝΗΣ: Ναι, έχουν αυξηθεί. Απλά θέλω να πω ότι εμείς μιλάμε με βάση τα στοιχεία που είχαμε μέχρι εκείνη τη στιγμή. 
'Οσον αφορά το νοσοκομειακό επίδομα, εμείς χαιρόμαστε καταρχήν -και θα σας πω γιατί λέω καταρχήν- γιατί είναι τροπολογία που είχαμε καταθέσει στο πρώτο νομοσχέδιο, που την απέρριψε ο κύριος Υπουργός. Τώρα ακούω να μιλάει για δέσμευση της Κυβέρνησης -και αυτό είναι το καταρχήν που χαιρόμεθα- και όχι του ιδίου. Και ο λόγος είναι προφανής, χωρίς να αμφισβητώ τη δέσμευση του κυρίου Υπουργού για άλλο θέμα, παραδείγματος χάρη για τα νοσήλια στις ιδιωτικές κλινικές. Δεν μπορεί ο ενδιαφερόμενος να γίνεται "μπαλάκι" μεταξύ του καλού Υπουργείου Υγείας και του κακού Υπουργείου Οικονομικών, όπως είχε γίνει με τις κλινικές.
Εύχομαι και ελπίζω αυτό που είπε ο κύριος Υπουργός -και είναι επιτέλους της Κυβέρνησης- να είναι και του κ. Παπαντωνίου, που είναι μέλος της Κυβέρνησης ή του κ. Δρυ, δεν ξέρω ποιος είναι ο αρμόδιος, και όντως να γίνει και όχι να παραπεμφθεί στις καλένδες. 
Εγώ δεν έχω πειστεί ότι λύθηκε το θέμα. Και ήταν πολύ προσεκτικός στη διατύπωσή του ο κύριος Υπουργός και γι αυτό πήρα το λόγο και ανέφερα αυτά που είπα. 
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως. 
Το νομοσχέδιο του Υπουργείου Υγείας και Πρόνοιας: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις", έγινε δεκτό κατ' αρχήν και κατ' άρθρον.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.58', λύεται η συνεδρίαση για αύριο ημέρα Πέμπτη 31 Μαΐου 2001 και ώρα 10.30, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση πρότασης νόμου: αρμοδιότητας του Υπουργείου Υγείας και Πρόνοιας: μόνη συζήτηση επί της αρχής, των άρθρων και του συνόλου της πρότασης νόμου: "Κώδικας Νοσηλευτικής Δεοντολογίας".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



