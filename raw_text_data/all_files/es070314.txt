ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ  ? Η’

Τετάρτη 14 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Γ. Παπαγεωργίου (Ν. Ευβοίας), Κ. Κιλτίδη και Φ. Πετσάλνικου, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Ηρακλείου Αττικής, το Δημοτικό Σχολείο Μακρακώμης και το Γυμνάσιο Καλλιφωνίου Καρδίτσας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 15 Μαρτίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», σελ.
2. Κατάθεση σχεδίου νόμου:
Οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Απασχόλησης και Κοινωνικής Προστασίας, Δικαιοσύνης, Δημόσιας Τάξης και Αγροτικής Ανάπτυξης και Τροφίμων κατέθεσαν σχέδιο νόμου: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Ιονία Οδός» από Αντίρριο μέχρι Ιωάννινα, ΠΑΘΕ Αθήνα ((Α/Κ Μεταμόρφωσης-Μαλιακός (Σκάρφεια) και Συνδετηρίου Κλάδου του ΠΑΘΕ Σχηματάρι-Χαλκίδα και ρύθμιση συναφών θεμάτων», σελ.

ΟΜΙΛΗΤΕΣ
Επί του σχεδίου νόμου του Υπουργείου Απασχόλησης και Κοινωνικής Προστασίας:
ΒΑΡΒΙΤΣΙΩΤΗΣ Μ., σελ.
ΒΕΡΡΑΣ Μ., σελ.
ΓΕΙΤΟΝΑΣ Κ., σελ.
ΓΙΑΚΟΥΜΑΤΟΣ Γ., σελ.
ΔΑΙΛΑΚΗΣ Σ., σελ.
ΔΕΡΜΕΝΤΖΟΠΟΥΛΟΣ Α., σελ.
ΚΑΡΑΣΜΑΝΗΣ Γ., σελ.
ΚΑΤΣΙΦΑΡΑΣ Α., σελ.
ΛΕΒΕΝΤΗΣ Α., σελ.
ΜΠΕΚΙΡΗΣ Μ., σελ.
ΜΠΟΥΓΑΣ Ι., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΙΩΑΝΝΟΥ Μ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΤΖΕΚΗΣ Α., σελ.
ΤΖΙΜΑΣ Μ., σελ.
ΤΣΙΑΡΑΣ Κ., σελ.
ΤΣΙΟΓΚΑΣ Δ., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΡΥΣΗΣ Β., σελ.
ΧΩΡΕΜΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ? Η’
      Τετάρτη 14 Μαρτίου 2007
      
      Αθήνα, σήμερα στις 14 Μαρτίου 2007 ημέρα Τετάρτη  και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13/3/2007 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ? Ζ’ συνεδριάσεώς του, της 13ης Μαρτίου 2007 σ’ ό,τι αφορά την ψήφιση στο σύνολο των σχεδίων νόμων: 
      1. «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων».
      2. «Κύρωση της Συμφωνίας περί της εφαρμογής του άρθρου 16 της Συμφωνίας Έδρας της Τράπεζας Εμπορίου και Ανάπτυξης του Ευξείνου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου».
      3. «Μητρώο επιχειρήσεων ναυπήγησης, μετατροπής, επισκευής και συντήρησης πλοίων»).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Μπούγα Βουλευτή Φωκίδας τα ακόλουθα:
   Α. ΚΑΤΑΘΕΣΗ ΑΝΑΦΟΡΩΝ
   1) Ο Βουλευτής Μαγνησίας κ. ΓΕΩΡΓIΟΣ ΣΟΥΡΛΑΣ κατέθεσε αναφορά με την οποία το Σωματείο Εργαζομένων σε Εργολήπτες και σε εκτελέσεις έργων στο Αριστοτέλειο Πανεπιστήμιο Θεσσαλονίκης ζητεί τη μονιμοποίηση των εργαζομένων σε εργολαβίες στο Αριστοτέλειο Πανεπιστήμιο Θεσσαλονίκης.
   2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Ελισάβετ Κοκελίδου, οδοντίατρος στο Κ.Υ. Τσοτυλίου Κοζάνης, ζητεί την προσμέτρηση χρόνου υπηρεσίας στην βαθμολογική της εξέλιξη.
   3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ανανέωση των συμβάσεων εργασίας των συμβασιούχων της Ν.Α. Κυκλάδων.
   4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος του Τ.Σ. του Δημοτικού Διαμερίσματος Μονής του Δήμου Δρυμαλίας Νάξου ζητεί τη μεταφορά αποτοιχισμένων τοιχογραφιών.
   5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί την ίδρυση και λειτουργία πυροσβεστικού κλιμακίου στη Μήλο.
   6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Επιτροπή Θήρας της Νέας Δημοκρατίας ζητεί την αποκατάσταση βλάβης στις ηλεκτρολογικές εγκαταστάσεις του Προϊστορικού Μουσείου Θήρας.
   7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νικόλαος Χρυσολωράς, Νομαρχιακός Σύμβουλος του Νομού Κυκλάδων, ζητεί τη στελέχωση του Πολυδύναμου Περιφερειακού Ιατρείου.
   8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας ζητεί την κατασκευή δρόμου από το Τοπικό Διαμέρισμα Απεράθου προς τον Οικισμό Μουτσούνα του Δήμου Δρυμαλίας Νάξου.
   9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Νομάρχης Σερρών ζητεί τη διάθεση πιστώσεων σε Οργανισμούς Εγγείων Βελτιώσεων του Νομού Σερρών.
   10) Η Βουλευτής Ηλείας κ. ΚΡΙΝΙΩ ΚΑΝΕΜΟΠΟΥ ΛΟΥ κατέθεσε αναφορά με την οποία ο Δήμαρχος Λεχαινών ζητεί την ανέγερση κτηρίου για τη στέγαση του Ειρηνοδικείου Μυρτουντίων Νομού Ηλείας.
   11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Βαλασιάδης Γεώργιος ζητεί να ενημερωθεί για τα δικαιολογητικά που απαιτούνται προκειμένου να επιδοτηθεί.
   12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Χρήστος ζητεί να ενημερωθεί για την άμεση σύνδεση της Θεσσαλονίκης με το Νομό Πέλλης μέσω του προαστιακού σιδηροδρόμου.
   13) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία οι κάτοικοι των Κοινοτήτων Άνω Βροντούς, Ορεινής και Αχλαδοχωρίου Nομού Σερρών διαμαρτύρονται για την εγκατάσταση λατομείου μαρμάρου στην περιοχή τους.
   14) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Σερραϊκή Κονσερβοποιία Οπωροκηπευτικών ζητεί την έγκριση λειτουργίας των εργοστασίων της για το 2007.
   15) Οι Βουλευτές Β΄Πειραιώς, Λασιθίου και Β΄Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΛΗΣ ΚΑΡΧΙΜΑΚΗΣ ΚΑΙ ΓΕΩΡΓΙΟΣ ΑΝΩΜΕΡΙΤΗΣ αντίστοιχα κατέθεσαν αναφορά με την οποία η κ. Λαγάκη - Ηλιακοπούλου Σοφία ζητεί την επανεξέταση δικαστικής υπόθεσης.
   16) Ο Βουλευτής Κυκλάδων κ. ΠΑΝΑΓIΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Νήσων Κυκλάδων και Αργοσαρωνικού κάνει τις παρατηρήσεις της για την κατάρτιση του ισοζυγίου ζωοτροφών.
   17) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύνδεσμος Απόστρατων Χωροφυλακής - Ελληνικής Αστυνομίας Νομού Λαρίσης ζητεί την κατάρτιση νέου μισθολογίου για τα Σώματα Ασφαλείας και τις Ένοπλες Δυνάμεις.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4090/8-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2554/28-2-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στη με αριθμ. πρωτ 4090/08-02-2007 ερώτηση, που κατατέθηκε στη Βουλή από το Βουλευτή κ. Φώτη Κουβέλη σχετικά με τις απολύσεις εργαζομένων στο Γηροκομείο Αθηνών, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
    Το Τμήμα Κοινωνικής Επιθεώρησης Ανατολικού Τομέα Αθηνών στις 24-01-07 μεσολάβησε στα πλαίσια επίλυσης εργατικής διαφοράς μεταξύ τριών απολυθέντων και του Γηροκομείου Αθηνών με την επωνυμία «ΕΛΕΗΜΩΝ ΕΤΑΙΡΕΙΑ ΑΘΗΝΩΝ».
    Κατά τη συζήτηση της εργατικής διαφοράς, οι δύο απολυθέντες δήλωσαν ότι προσλήφθηκαν από την εταιρεία προ δύο ετών με την ειδικότητα του βοηθού φυσικοθεραπευτή και απολύθηκαν από αυτή για το λόγο ότι δεν διέθεταν άδεια άσκησης επαγγέλματος, βάσει της Υ.Α. με αριθμ. πρωτ. 4690/1996 του Υπουργείου Υγείας-Πρόνοιας. Θεωρούν όμως, τις απολύσεις τους καταχρηστικές, διότι από την ανωτέρω Υ.Α. δεν προβλέπεται άδεια .άσκησης επαγγέλματος για τη δική τους ειδικότητα. Η τρίτη απολυθείσα δήλωσε ότι προσλήφθηκε από την εταιρεία προ δεκαέξι μηνών με την ειδικότητα της γυμνάστριας - κινησιοθεραπεύτριας Α.Μ.Ε.Α. και απολύθηκε από αυτή, για το λόγο ότι δεν διέθετε άδεια άσκησης επαγγέλματος φυσικοθεραπεύτριας. Θεωρεί όμως, το λόγο απόλυσής της προσχηματικό, διότι η δική της ειδικότητα δεν ταυτίζεται με αυτή του φυσικοθεραπευτή, για την οποία η ανωτέρω Υ.Α. απαιτεί την κατοχή άδειας ασκήσεως επαγγέλματος.
    Ο εκπρόσωπος του Γηροκομείου Αθηνών στη συνέχεια δήλωσε ότι, η εταιρεία στερείται άδειας λειτουργίας και προκειμένου αυτή να εκδοθεί, απαιτείται οι μισθωτοί να διαθέτουν άδειες ασκήσεως επαγγέλματος βάσει της Υ.Α. 4690/1996 και επειδή οι μισθωτοί δεν πληρούσαν τις προϋποθέσεις της ανωτέρω Υ.Α. απολύθηκαν.
    Η αρμόδια Υπηρεσία του Σ.ΕΠ.Ε., επειδή κατά την πρόσληψη των εργαζομένων το Γηροκομείο δεν έθεσε θέμα άδειας άσκησης επαγγέλματος και επειδή δεν μπορεί να προβεί σε περαιτέρω ενέργειες, συνέστησε στους απολυθέντες την προσφυγή στα αρμόδια Δικαστήρια.
    Ο Υπουργός
    ΣΑΒΒΑΣ ΤΣΙΤΟΥΡΙΔΗΣ»
      2. Στην με αριθμό 2881/9-1-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-506/27-2-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
    «Σε απάντηση της ερώτησης με αριθμό 2881/9-1-2007 που κατέθεσε στη Βουλή ο Βουλευτής κ. Βασ. Οικονόμου, η οποία μας διαβιβάσθηκε με το με αριθμό 6378/31-1-2007 έγγραφο του Υπουργείου Εσωτερικών Δημόσιας Διοίκησης και Αποκέντρωσης, σχετικά με την κατασκευή και αποκατάσταση στεγάστρων σε στάσεις λεωφορείων επί της εθνικής οδού Ελευσίνας-Θηβών, σας αναφέρουμε τα εξής:
    1. Σε ό,τι αφορά την περιοχή αρμοδιότητας Ο.Α.Σ.Α: 
    Ο ν. 2669/98 προβλέπει την ανάληψη της δραστηριότητας τοποθέτησης στεγάστρων από άλλους φορείς, εκτός ΟΑΣΑ. Η αποκλειστική αρμοδιότητα του ΟΑΣΑ αφορά στην ευθύνη της έγκρισης του τύπου, της μορφής και της διάταξης των στεγάστρων των στάσεων που κατασκευάζονται. Για το λόγο αυτό ο ΟΑΣΑ έχει συντάξει τεχνικές προδιαγραφές για την κατασκευή και τοποθέτηση των στεγάστρων, ώστε βάσει αυτών οι Δήμοι ή άλλοι φορείς να κατασκευάζουν και να τοποθετούν τα στέγαστρα, έπειτα από έγκριση των Υπηρεσιών του ΟΑΣΑ. Ο εκάστοτε Δήμος έχει το δικαίωμα της εκμετάλλευσης του. διαφημιστικού χώρου που προβλέπεται σε κάθε στέγαστρο, σύμφωνα με το ν.1441/81.
    Τα στέγαστρα που έχουν τοποθετηθεί από την ΕΘΕΛ συντηρούνται από τα συνεργεία της ΕΘΕΛ.
    Οι περισσότεροι Δήμοι στο Λεκανοπέδιο έχουν συμβληθεί με διαφημιστικές εταιρείες και τοποθετούν στέγαστρα εκμεταλλευόμενοι και τα έσοδα από τη διαφήμιση, ως προαναφέρεται. Η συντήρηση αυτών των στεγάστρων γίνεται από τους φορείς που τα έχουν τοποθετήσει.
    2. Σε ό, τι αφορά τις περιοχές αρμοδιότητας Νομαρχών:
    Σύμφωνα με τις διατάξεις του άρθρου 21 του ν. 2963/2001 οι προδιαγραφές των στάσεων και των στεγάστρων αναμονής επιβατών καθορίζονται με αποφάσεις των οικείων Νομαρχών.
    Η τοποθέτηση και συντήρηση γίνεται με μέριμνα και δαπάνη των φορέων, οι οποίοι υποχρεούνται στην καταβολή ανταποδοτικού τέλους υπέρ των O.Τ.Α., καθώς και των οικείων Ο.Τ.Α., οι οποίοι έχουν τη διαφημιστική εκμετάλλευση των στεγάστρων.
    Ο Υπουργός
    ΜΙΧΑΛΗΣ Κ. ΛΙΑΠΗΣ»
     3. Στην με αριθμό 2297/12-12-06 ερώτηση των Βουλευτών κυρίων Άγγελου Μανωλάκη και Αλέξανδρου Παπαδόπουλου δόθηκε με το υπ’ αριθμ. 7017/4/6699/5-1-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ.κ. Αγ. Μανωλάκης και Αλ. Παπαδόπουλος, σας γνωρίζουμε ότι, την 19-12-2006, κατά τη συζήτηση επί του σχεδίου νόμου του Υπουργείου Οικονομίας και Οικονομικών "Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», ενημερώσαμε την Εθνική Αντιπροσωπεία για θέματα της αρμοδιότητάς μας.
     Στο πλαίσιο αυτό ενημερώθηκε η Βουλή και για το αντικείμενο της ερώτησης και καταθέσαμε προς τούτο και σχετικά στοιχεία.
     Για την ενημέρωσή σας, σας διαβιβάζουμε απόσπασμα των πρακτικών της ομιλίας μας κατά την ανωτέρω συζήτηση.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 3167/17-1-07 ερώτηση του Βουλευτή κ. Βασίλειου Έξαρχου δόθηκε με το υπ’ αριθμ. 6513/ΙΗ/6-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3167/17-1-07, που κατέθεσε ο Βουλευτής κ. Βασίλης Έξαρχος σχετικά με την ειδικότητα Κομμωτικής, σας γνωρίζουμε τα ακόλουθα:
     Σύμφωνα με την παρ. 7 του άρθρου 8 του ν. .3194/20-11-2003/ΦΕΚ 267/Α΄, «01 διατάξεις του άρθρου 1 παρ. 6 του ν. 2834/2000 (ΦΕΚ 160 Α') για τη συμμετοχή στους διαγωνισμούς του ΑΣΕΠ και για το διορισμό ή την πρόσληψη σε θέσεις αναπληρωτών και ωρομίσθιων εκπαιδευτικών, εφαρμόζονται για τους υποψήφιους εκπαιδευτικούς όλων των κλάδων του άρθρου 14 του ν. 1566/1985, για τους οποίους προβλέπεται ως προσόν διορισμού το πτυχίο της ΠΑΤΕΣ/ΣΕΛΕΤΕ ή ισοδύναμο πτυχίο».
     Σύμφωνα με τις διατάξεις της παρ. 4 του άρθρου 6 του ν. 3255/2004 (ΦΕΚ 138/22-7-2004 τ.Α') «όσοι από τους αναπληρωτές του ενιαίου πίνακα συμπλήρωσαν κατά τις κείμενες διατάξεις την 30-6-2004 πραγματική προϋπηρεσία αναπληρωτή ή ωρομισθίου εκπαιδευτικού τουλάχιστον 30 μηνών διορίζονται … με σειρά που εξαρτάται από την προαναφερθείσα συνολική προϋπηρεσία την 30-6-2004. Ο αριθμός των διοριζομένων κατά σχολικό έτος και κατά κλάδο και ειδικότητα, πέραν των οριζόμενων ποσοστών με τις διατάξεις της περιπτώσεως α' της παραγράφου 2 του άρθρου αυτού καθορίζεται με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων».
     Τέλος, δεδομένου ότι δε διεξήχθη διαγωνισμός του ΑΣΕΠ για τους υποψηφίους του κλάδου ΤΕ01, δύνανται να διοριστούν πέραν των οριζομένων ποσοστών όσοι υποψήφιοι συμπλήρωσαν κατά τις κείμενες διατάξεις την 30-6-2004 πραγματική προϋπηρεσία αναπληρωτή ή ωρομισθίου εκπαιδευτικού τουλάχιστον 30 μηνών.
     Ο Υφυπουργός
     ΓΕΩΡΓΙΟΣ ΚΑΛΟΣ»
      5. Στην με αριθμό 3174/17-1-07 ερώτηση του Βουλευτή κ Μιχάλη Μπεκίρη δόθηκε με το υπ’ αριθμ. Β228/31-1-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3174/17-01-07 που κατέθεσε στη Βουλή ο Βουλευτής κ. Μιχ. Μπεκίρης , σχετικά με τη λειτουργία του Σιδηροδρομικού Σταθμού Αγίου Διονυσίου στην Πάτρα, σας διαβιβάζουμε το με αριθμό 4873017/25-01-2007 έγγραφο της Εταιρείας «Εθνικός Διαχειριστής Σιδηροδρομικής Υποδομής (ΕΔΙΣΥ)» Α.Ε., με το οποίο παρέχεται η σχετική πληροφόρηση.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 3712/30-1-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 321/21-2-07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση στο παραπάνω σχετικό, σας γνωστοποιούμε ότι το Υπουργείο Τουριστικής Ανάπτυξης θεωρεί τους ξεναγούς ως βασικούς συνεργάτες του στη γενικότερη άσκηση της πολιτικής του, που είναι η ποιοτική αναβάθμιση, η εισαγωγή νέων μορφών τουρισμού και η εποχιακή επέκταση του τουριστικού μας προϊόντος. Άλλωστε, οι κρατικές σχολές ξεναγών ανήκουν σε εποπτευόμενο από το υπουργείο. Οργανισμό (ΟΤΕΚ). Με τα ανωτέρω δεδομένα υπ' όψιν, το υπουργείο εξετάζει με προσοχή την ερώτηση και παρακολουθεί συνολικά την παροχή υπηρεσιών στο χώρο της ξενάγησης. Είναι δε βέβαιο ότι, αν κριθεί απαραίτητο, και ενεργώντας με βάση το γενικότερο συμφέρον της ανάπτυξης του Τουρισμού, θα προβεί στις απαιτούμενες ενέργειες για τη βέλτιστη εξυπηρέτηση και ενημέρωση των επισκεπτών και τουριστών σε αρχαιολογικούς και ιστορικούς χώρους.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     7. Στην με αριθμό 2647/21.12.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 323/21.2.07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό σε ότι αφορά το Υπουργείο Τουριστικής Ανάπτυξης, σας διαβιβάζουμε το υπ' αριθμ. 844/15-02-2007 έγγραφο της Ε.Τ.Α.  Α.Ε.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στις με αριθμό  4006/7.2.07 και 4068/8.2.07 ερωτήσεις των Βουλευτών κ. Θεοδώρας Τζάκρη και Αθανασίας Μερεντίτη δόθηκε με το υπ’ αριθμ. ΤΚΕ/Φ.2/4762/23.2.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ερωτήσεων, με αριθμό 4006/7-2-07 και 4068/8-2-07, που κατέθεσαν στη Βουλή οι βουλευτές κ.κ. Θεοδώρα Τζάκρη και Σούλα Μερεντίτη, σχετικά με προβλήματα καθαριστριών δημοσίων σχολείων Πρωτοβάθμιας και Δευτεροβάθμιας Εκπαίδευσης και κατά το μέρος της δικής μας αρμοδιότητας, σας πληροφορούμε τα εξής:
      1. Με την αριθμ. 78031/Δ4 ΦΕΚ 1199/Β΄/31-8-2006 Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εθνικής Παιδείας και Θρησκευμάτων, συστήθηκαν 7.840 θέσεις καθαριστριών με σύμβαση εργασίας ιδιωτικού δικαίου αορίστου χρόνου, σύμφωνα με τις διατάξεις του άρθρου 1 του ν.332ΟΙ2005 προκειμένου να καταταγούν σ' αυτές συμβασιούχοι που είχε κριθεί από το Α.Σ.Ε.Π. ότι πληρούσαν τις προϋποθέσεις του π.δ. 164/2004. Πιο συγκεκριμένα, συστήθηκαν 5.542 οργανικές θέσεις πλήρους απασχόλησης και 2.282 μερικής απασχόλησης (από μισή έως 4 ώρες ημερησίως).
      2. Ο καθορισμός ιδιαίτερου ωραρίου απασχόλησης, για καθένα από τους συμβασιούχους που πληρούσαν τις προϋποθέσεις του π.δ. 164/2004 έγινε με βάση σχετική πρόβλεψη του εν λόγω π.δ/τος (άρθρο 11, παρ. 1) καθώς και τις ειδικότερες οδηγίες μας, με στόχο ώστε οι κατατασσόμενοι να καταλάβουν θέσεις ιδιωτικού δικαίου αορίστου χρόνου μερικής απασχόλησης αντίστοιχης του ωραρίου που είχαν απασχοληθεί με διαδοχικές συμβάσεις εργασίας ή έργου και το οποίο δε θα μπορούσε να είναι άλλο από εκείνο που αναγράφεται στη σύμβαση που είχαν υπογράψει.
      Με τις προϋποθέσεις αυτές, ο καθορισμός του μειωμένου ημερήσιου ωραρίου, στην περίπτωση της σύστασης θέσεων μερικής απασχόλησης, για το σύνολο μάλιστα των συμβασιούχων και όχι μόνο για τις καθαρίστριες είναι απόλυτα ορθός και νόμιμος.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     9. Στις με αριθμό 3368/23.1.07 και 3590/26.1.07 ερωτήσεις των Βουλευτών κ.  Νικολάου Σαλαγιάννη και Ιωάννου Κουτσούκου δόθηκε με το υπ’ αριθμ. 2597/23.2.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά, που κατατέθηκαν στη Βουλή από τους Βουλευτές κ. κ. Ν. Σαλαγιάννη και Γιάννη Κουτσούκο αντίστοιχα, σχετικά με το πρόγραμμα «Βοήθεια στο σπίτι», και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Κατά την Αναθεώρηση των Επιχειρησιακών Προγραμμάτων που πραγματοποιήθηκε στο τέλος του προηγούμενου έτους, για τα Προγράμματα των Κοινωνικών Δομών και Μονάδων (στα οποία περιλαμβάνονται και οι Μονάδες «Βοήθεια στο Σπίτι») στα πλαίσια του Γ Κοινοτικού Πλαισίου Στήριξης - τόσο των Περιφερειακών Επιχειρησιακών Προγραμμάτων όσο και του Επιχειρησιακού Προγράμματος «Απασχόληση και Επαγγελματική Κατάρτιση» - εγκρίθηκε η παράταση της συγχρηματοδότησής τους μέχρι την 30-06-2007. Η εξέλιξη αυτή ήταν αποτέλεσμα σχετικής διαπραγμάτευσης της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και Κοινωνικής Προστασίας με τις αρμόδιες Υπηρεσίες της Ευρωπαϊκής Επιτροπής.
      Οι Υπηρεσίες του Υπουργείου Απασχόλησης έχουν ήδη προβεί στις απαραίτητες ενέργειες προσαρμογής του θεσμικού πλαισίου (τροποποίηση των σχετικών Κοινών Υπουργικών Αποφάσεων). Ειδικότερα οι Κοινές Υπουργικές Αποφάσεις για τα Προγράμματα Φροντίδας Ηλικιωμένων με Α.Π. 110941/12-04-2006 και Δομών Φύλαξης Παιδιών/Βρεφών κ.λπ. με Α.Π. 110940/12-04-2006 έχουν δημοσιευθεί στα ΦΕΚ 518/Β/26-04-2006 και 509/Β/20-04-2006 αντίστοιχα.
      Στην παρούσα χρονική στιγμή έχουν ολοκληρωθεί οι εντάξεις της πλειονότητας των νέων έργων που αφορούν στη συνέχιση της λειτουργίας τους, και οι δομές συνεχίζουν την λειτουργία τους κανονικά μέχρι το προαναφερθέν χρονικό σημείο.
      Όσον αφορά το μέλλον της χρηματοδότησης της λειτουργίας αυτών μετά την 30-06-2007, σας γνωρίζουμε ότι βρίσκεται σε εξέλιξη συνεργασία των συναρμόδιων Υπουργείων.
      Για όλες τις παραπάνω περιγραφόμενες παρεμβάσεις η Γενική Γραμματεία Διαχείρισης Κοινοτικών και Άλλων Πόρων του Υπουργείου μας, δεν προβαίνει σε χρηματοδότηση ούτε σε έγκριση αυτών, εφόσον αυτές αφορούν ενέργειες στα πλαίσια των προαναφερθέντων Περιφερειακών Επιχειρησιακών Προγραμμάτων και αρμόδιοι φορείς για περισσότερες πληροφορίες ή/και έγγραφα είναι οι Ειδικές Υπηρεσίες Διαχείρισης των εν λόγω Επιχειρησιακών Προγραμμάτων.
      Κατά τα λοιπά αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 15 Μαρτίου 2007. 
Α. ΕΠΙΚΑΙΡΕΣ ΕΡΩΤΗΣΕΙΣ ΠΡΩΤΟΥ ΚΥΚΛΟΥ (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 395/12.3.2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Μανωλιά προς τον Υπουργό Οικονομίας και Οικονομικών, σχετικά με τη λήψη μέτρων στήριξης των επιχειρήσεων του Νομού Ροδόπης κ.λπ.. 
     2. Η με αριθμό 401/12.3.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων διασφάλισης των θέσεων εργασίας στο εργοστάσιο της ΒΑΛΚΑΝ ΕΞΠΟΡΤ κ.λπ..
     3. Η με αριθμό 403/12.3.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με το βιβλίο ιστορίας της ΣΤ΄ Δημοτικού κ.λπ..
Β.  ΕΠΙΚΑΙΡΕΣ ΕΡΩΤΗΣΕΙΣ ΔΕΥΤΕΡΟΥ ΚΥΚΛΟΥ (Άρθρο 130 παράγραφος 2 και 3  του Κανονισμού της Βουλής)
     1. Η με αριθμό 393/12.3.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχαήλ Χρυσοχοϊδη προς την Υπουργό Εθνικής Παιδείας και Θρησκευμάτων, σχετικά με την αναγνώριση από το Υπουργείο προϋπηρεσίας εκπαιδευτικών του Ο.Α.Ε.Δ. κ.λπ.. 
     2. Η με αριθμό 400/12.3.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Νοσοκομείου Κέρκυρας κ.λπ..
     3. Η με αριθμό 404/12.3.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Πολιτισμού, σχετικά με την επίλυση αιτημάτων των εργαζομένων στο Κρατικό Θέατρο βορείου Ελλάδος κ.λπ..
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξης της 
    ΝΟΜΟΘΕΤΙΚΗΣ ΕΡΓΑΣΙΑΣ
    Θα συζητηθεί το νομοσχέδιο του Υπουργείου Απασχόλησης και Κοινωνικής Προστασίας: Μόνη συζήτηση επί της αρχής, των άρθρων και του συνόλου του σχεδίου νόμου «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
    Στη συνεδρίαση της Διάσκεψης των Προέδρων στις 7.3.2007 αποφασίστηκε η συζήτηση αυτού του νομοσχεδίου να γίνει σε δυο συνεδριάσεις, μία επί της αρχής και μία επί των άρθρων. Σήμερα θα ολοκληρώσουμε τη συζήτηση επί της αρχής και αύριο θα συζητηθούν τα άρθρα. 
    Πριν δώσω το λόγο στον εισηγητή της Πλειοψηφίας, ο Υφυπουργός Απασχόλησης και Κοινωνικής Προστασίας έχει το λόγο για να κάνει ορισμένες νομοτεχνικές  βελτιώσεις.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να καταθέσω στα Πρακτικά, για να διευκολύνω τη διαδικασία και να μην μακρηγορώ, κάποιες νομοτεχνικές βελτιώσεις που προήλθαν από τη συζήτηση στη Διαρκή Επιτροπή και κάποιες λεκτικές διορθώσεις από την Κ.Ε.ΝΕ. για το νομοσχέδιο αυτό. 
    Σας ευχαριστώ.
    (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα,  τα οποία έχουν ως εξής:
    

	














     
     
    
    
    
    

    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    ΠΡΟΕΔΡΕΥΩΝ (Σωτήρης Χατζηγάκης): Βεβαίως, κύριε Υπουργέ, θα κατατεθούν στα Πρακτικά και θα διανεμηθούν. 
    Κυρίες και κύριοι συνάδελφοι, έχω την τιμή να ανακοινώσω ότι κατά τη διάρκεια της συζήτησης επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας, με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας ως Κοινοβουλευτικός Εκπρόσωπος για τη σημερινή συνεδρίαση ορίζεται ο κ. Μιλτιάδης Βαρβιτσιώτης. 
    Από το Κομμουνιστικό Κόμμα Ελλάδας, με απόφαση του Κοινοβουλευτικού του Εκπροσώπου κ. Ορέστη Κολοζώφ, στο συζητούμενο νομοσχέδιο ορίζεται Κοινοβουλευτικός Εκπρόσωπος ο Βουλευτής κ. Άγγελος Τζέκης. Από την πλευρά του Συνασπισμού Ριζοσπαστικής Αριστεράς, με απόφαση του Προέδρου κ. Αλαβάνου, ορίζεται ειδικός αγορητής ο Βουλευτής κ. Αθανάσιος Λεβέντης.
    Το λόγο έχει ο κ. Μπούγας.
    ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, η Κυβέρνηση ανταποκρινόμενη στις προγραμματικές της δεσμεύσεις, έθεσε ήδη από το 2004 σε πρώτη προτεραιότητα την τόνωση της απασχόλησης και την ένταξη ή επανένταξη στην αγορά εργασίας όσων εξ αρχής αντιμετωπίζουν δυσκολία να εξεύρουν μία θέση απασχόλησης ή χάνουν την εργασία τους λόγω αναδιαρθρώσεων του κλάδου ή της επιχείρησης όπου απασχολούνταν. 
    Η έλλειψη ή η απώλεια, πολύ περισσότερο, της εργασίας, πέραν των στατιστικών αναλύσεων και οικονομικών ερμηνειών, είναι πρώτα απ’ όλα και πάνω απ’ όλα ένα ιδιαίτερο προσωπικό πρόβλημα, ένα πρόβλημα που, δυστυχώς, βιώνουν ακόμα και σήμερα χιλιάδες συμπολίτες μας και οι οικογένειές τους και ιδιαίτερα αυτοί, που δεν έχουν συντεχνιακή επιρροή για να πιέσουν ή και να εκβιάσουν ακόμη τη λύση του. ‘Ενα πρόβλημα του οποίου, η αντιμετώπιση, δεν επιτυγχάνεται με παρωχημένες μεθόδους, όπως η διόγκωση του δημοσίου τομέα σε βάρος των φορολογουμένων και της πραγματικής οικονομίας, αλλά με δυναμικές πολιτικές προσανατολισμένες στις εξελίξεις του διεθνούς οικονομικού περιβάλλοντος και της κοινωνίας της γνώσης που θέτει νέες προκλήσεις και ανοίγει νέους ορίζοντες.
      Η συμπόρευση της χώρας μας μ’ αυτό το νέο, δυναμικό περιβάλλον αποτελεί τον πυρήνα της μεταρρυθμιστικής πολιτικής της Νέας Δημοκρατίας. Με το νέο φορολογικό νόμο, τον επενδυτικό νόμο, καθώς επίσης και τον νέο Χάρτη Περιφερειακών Ενισχύσεων δίνουμε ισχυρά κίνητρα για την ανάπτυξη της επιχειρηματικότητας. 
      Με το εθνικό και τα Ειδικά Πλαίσια Χωροταξικού Σχεδιασμού και αειφόρου ανάπτυξης χωροθετούμε τις παραγωγικές δυνατότητες και δραστηριότητες κάθε περιοχής. Με την μεταρρύθμιση του νόμου-πλαισίου για τα ανώτατα εκπαιδευτικά ιδρύματα υπογραμμίζουμε τη βούλησή μας για ένα ποιοτικό δημόσιο πανεπιστήμιο, απαλλαγμένο από την ομηρεία του εφησυχασμού και της καθεστηκυίας νοοτροπίας, ένα πανεπιστήμιο ανοιχτό στη διαφάνεια, στην αξιοκρατία, τον διεθνή προσανατολισμό και την κοινωνική λογοδοσία. Με το Εθνικό Στρατηγικό Πλαίσιο Αναφοράς 2007-2013 δίνουμε έμφαση στην ανάπτυξη της περιφέρειας, στην προαγωγή της παιδείας και της έρευνας. 
      Παρά τις δυσοίωνες προβλέψεις της Αντιπολίτευσης, η κυβερνητική προσπάθεια αποδίδει καρπούς. Χάρη στην ώθηση που δώσαμε στις ιδιωτικές επενδύσεις, πετύχαμε υψηλό ρυθμό ανάπτυξης, άνω του 4%. που, σε αντίθεση με το οικονομικό παράδοξο της περιόδου του ΠΑ.ΣΟ.Κ., συνοδεύεται από αξιοσημείωτη μείωση της ανεργίας κατά τρεις μονάδες από το 2004 μέχρι σήμερα. 
      Πέραν της αναθέρμανσης του επενδυτικού κλίματος, η οποία ήδη συνέβαλε και εξακολουθεί να συμβάλλει στην τόνωση της απασχόλησης, και στη δημιουργία χιλιάδων νέων θέσεων εργασίας, εφαρμόζουμε στοχευμένες πολιτικές για τους συμπολίτες μας, που ακόμη παραμένουν εκτός εργασίας. 
      Υλοποιούμε μέσω του Ο.Α.Ε.Δ. σημαντικά προγράμματα αρχικής και συνεχιζόμενης επαγγελματικής κατάρτισης και απασχόλησης, απόκτησης εργασιακής εμπειρίας, απασχόλησης ανέργων γυναικών και ανέργων που βρίσκονται κοντά στο όριο για συνταξιοδότηση.
      Προωθούμε μέσω των Κέντρων Προώθησης Απασχόλησης την εξατομικευμένη παρέμβαση και την ποιοτική ανάλυση των στοιχείων της ανεργίας. Δίνουμε έμφαση σε ενεργητικές πολιτικές απασχόλησης και μετατρέπουμε το επίδομα ανεργίας σε επιδότηση για την απασχόληση. Προκηρύσσεται ήδη από τον Ο.Α.Ε.Δ. μια ακόμη δράση που αφορά σε είκοσι χιλιάδες άτομα: για γυναίκες άνω των σαράντα πέντε ετών, διάρκειας τριών ετών και για άνδρες άνω των πενήντα ετών, διάρκειας τριάντα μηνών, ώστε να απασχοληθούν σε μικρές και μεσαίες επιχειρήσεις, που είτε δεν έχουν καθόλου προσωπικό και θα αποκτήσουν τον πρώτο τους υπάλληλο ή διαθέτουν προσωπικό μέχρι είκοσι πέντε άτομα. 
      Με τον ισχύοντα επενδυτικό νόμο, το ν.  3299/2004, καλύπτουμε σημαντικό τμήμα, που φθάνει ως το 48% του σχεδίου, του μισθολογικού κόστους του συνόλου των θέσεων εργασίας, που δημιουργούνται εντός τριετίας από την ολοκλήρωση του επιδοτούμενου επενδυτικού σχεδίου. 
      Θεσπίσαμε το ν.3250/2004 για τη μερική απασχόληση στο δημόσιο, τους Οργανισμούς Τοπικής Αυτοδιοίκησης και τα νομικά πρόσωπα δημοσίου δικαίου, με εξασφαλισμένους πόρους, και υπό την εγγύηση διαφάνειας του ΑΣΕΠ. Ειδικά για τις περιοχές σε φάση οικονομικής και κοινωνικής μετάβασης ευνοούμε, με τη διάταξη του άρθρου 35, παράγραφος 3, του ν. 3448/2006, την πρόσληψη με σύμβαση μερικής απασχόλησης ατόμων που μένουν άνεργα κατόπιν είτε ομαδικών απολύσεων, είτε παύσης λειτουργίας των επιχειρήσεων, ώστε να λάβουν τα αναγκαία ένσημα για τη συνταξιοδότησή τους συν το μισθό της μερικής απασχόλησης. 
      Με σειρά νομοθετικών παρεμβάσεων της Κυβέρνησης, κυρίες και κύριοι συνάδελφοι, λάβαμε ευνοϊκά κοινωνικοασφαλιστικά μέτρα για ευαίσθητες κατηγορίες εργαζομένων, όπως είναι η κατάργηση της παρακράτησης υπέρ του Λ.Α.Φ.Κ.Α. και η επιστροφή των παρακρατηθέντων ποσών –θυμίζω τις διατάξεις του ν. 3408/2005- η δυνατότητα εξαγοράς ενσήμων για τη λήψη σύνταξης και η επέκταση, με τον πρόσφατο ν. 3518/2006, της δυνατότητας αναγνώρισης ασφαλιστικού χρόνου.
      Με τα μέτρα αυτά, τα οποία είναι απαραίτητα όπου οι ενεργητικές πολιτικές απασχόλησης δεν μπορούν να αποδώσουν και καθίσταται έτσι επιβεβλημένη η επιλογή της συνταξιοδότησης, προσπαθούμε να ενισχύσουμε το πλέγμα προστασίας των εργαζομένων.
      Αυτό είναι χαρακτηριστικό σε περιοχές διαρθρωτικής μετάβασης όπου συμπολίτες μας που βρίσκονται κοντά στην ηλικία της συνταξιοδότησής τους, χάνουν την εργασία τους λόγω διακοπής λειτουργίας ή μετανάστευσης των επιχειρήσεων που τους απασχολούσαν. Τα άτομα αυτά, άτομα μεγάλης ηλικίας, ευρισκόμενα αιφνιδίως χωρίς εργασία, με αυξημένες στις περισσότερες των περιπτώσεων οικογενειακές υποχρεώσεις και σε ηλικία που καθιστά δυσχερή την επανακατάρτισή τους είναι κοινωνικά επιβεβλημένο να τύχουν από την πολιτεία μιας ιδιαίτερης, μιας εξαιρετικής –θα έλεγα- αντιμετώπισης. 
      Μεριμνώντας γι’ αυτές τις ευπαθείς ομάδες, γι’ αυτές τις κατηγορίες των εργαζομένων, η Κυβέρνηση κατήρτισε το παρόν σχέδιο νόμου και υλοποιεί τη δέσμευση, που είχε εξαγγείλει με την ευκαιρία της ρύθμισης του ν. 3460 για τους πρώην εργαζομένους κλωστοϋφαντουργίας της Νάουσας. 
      Προτείνουμε στην Εθνική Αντιπροσωπεία τη σύσταση στον Οργανισμό Απασχόλησης Εργατικού Δυναμικού του Ειδικού Ταμείου Κοινωνικής Αλληλεγγύης ως αυτοτελούς λογαριασμού. Οι πόροι του Ταμείου είναι διασφαλισμένοι και προέρχονται από τον κρατικό προϋπολογισμό, τις κοινοτικές εισροές, καθώς επίσης και τη διάθεση του ημίσεος της ειδικής εισφοράς του ΟΑΕΔ για την επιδότηση των στρατευομένων μισθωτών της διάταξης του άρθρου 3 παράγραφος 5 του ν. 2336/1995.
      Είναι ιδιαίτερα σημαντικό –και οφείλω να το τονίσω- ότι η λειτουργία του Ταμείου δεν επιβαρύνει άλλα εργαλεία του οργανισμού, όπως είναι ο ΛΑΕΚ και τα 2/3 της προϋπολογιζόμενης δαπάνης του, η οποία είναι συνολικά στα 40.000.000 ευρώ ετησίως, καλύπτονται από τον κρατικό προϋπολογισμό και από τους κοινοτικούς πόρους, όπως προανέφερα. 
      Με την ίδρυση του Ειδικού Ταμείου Κοινωνικής Αλληλεγγύης, το συζητούμενο σχέδιο νόμου εισάγει κατά τρόπο λιτό και σαφή ένα απλό και πάγιο σύστημα παρέμβασης και παροχής ικανής εισοδηματικής ενίσχυσης μέχρι τη συνταξιοδότηση ανέργων με συγκεκριμένα χαρακτηριστικά, τα οποία προδιαγράφονται στο συζητούμενο σχέδιο νόμου. 
      Τα χαρακτηριστικά αυτά είναι τα εξής: Να πρόκειται για ασφαλισμένους στον κλάδο κύριας ασφάλισης του Ι.Κ.Α.-Ε.Τ.Α.Μ., να έχουν συμπληρώσει το πεντηκοστό έτος της ηλικίας τους, να έχουν συμπληρώσει επτάμισι χιλιάδες μέρες ασφάλισης, από τις οποίες οι εννιακόσιες να έχουν πραγματοποιηθεί σε επιχειρήσεις φθίνοντος κλάδου της οικονομίας, η σε επιχείρηση φθίνοντος κλάδου της οικονομίας –όπου έχουν παράσχει την εργασία τους- να έχει την παραγωγική της μονάδα σε περιοχή της χώρας, με ποσοστό ανεργίας διπλάσιο του εθνικού μέσου όρου  ανεργίας. 
      ‘Ολα αυτά τα οποία προκάλεσαν διάφορες αντιτιθέμενες απόψεις στην επιτροπή, διευκρινίστηκαν επαρκώς από τον Υφυπουργό -και παριστάμενο σήμερα- κ. Γιακουμάτο και θα έχουμε την ευκαιρία και στην κατ’ άρθρον συζήτηση ακόμη περισσότερο να τα διευκρινιστούμε.
      Οι τρόποι προστασίας μέσω του Ειδικού Ταμείου είναι οι ακόλουθοι:
      Πρώτον, ειδική εισοδηματική ενίσχυση ανεργίας, ύψους ίσου με το 80% του καταβαλλόμενου κατά τη λύση της σύμβασης μηνιαίου μισθού ή του εικοσιπενταπλάσιου του καταβαλλόμενου ημερομισθίου, με ανώτατο όριο τα 900 ευρώ μηνιαίως. Οι ασφαλιστικές εισφορές που βαρύνουν τους δικαιούχους, παρακρατούνται από το ποσό της μηνιαίας εισοδηματικής ενίσχυσης και αποδίδονται στο Ι.Κ.Α.-Ε.Τ.Α.Μ. και τον οικείο φορέα επικουρικής ασφάλισης. Οι αντίστοιχες εργοδοτικές εισφορές βαρύνουν τον προϋπολογισμό του συνιστώμενου -με το συζητούμενο σχέδιο νόμου- Ειδικού Ταμείου.
      Δεύτερον, εισοδηματική ενίσχυση των ανέργων, που συμμετέχουν σε προγράμματα κατάρτισης και επανακατάρτισης επιπλέον της επιδότησης του προγράμματος στο οποίο συμμετέχουν. Το σύνολο της ενισχύσεως και επιδοτήσεως, δεν μπορεί να υπερβεί σε μηνιαία βάση τα 900 ευρώ.
      Τρίτον, δυνατότητα προσαύξησης των ανωτέρω επιδοτήσεων όσων ανέργων προσφέρουν τις υπηρεσίες τους σε υπηρεσίες κοινωνικού χαρακτήρα στο δημόσιο, στους Οργανισμούς Τοπικής Αυτοδιοίκησης, σε νομικά πρόσωπα δημοσίου ή σε νομικά πρόσωπα ιδιωτικού δικαίου, που δεν έχουν κερδοσκοπικό χαρακτήρα.
      Στηρίζουμε μ' αυτόν τον τρόπο, κυρίες και κύριοι συνάδελφοι, τους ανέργους, τις οικογένειές τους και τις τοπικές κοινωνίες, οι οποίες υφίστανται τα διαρθρωτικά προβλήματα οικονομικής και κοινωνικής μεταλλαγής. Τις τοπικές κοινωνίες για τις οποίες ταυτόχρονα το Υπουργείο Οικονομίας και Οικονομικών, καταρτίζει προγράμματα ολοκληρωμένης δράσης για τη βελτίωση του επιχειρηματικού περιβάλλοντος, την ενίσχυση των υποδομών του τριτογενούς τομέα, καθώς επίσης και την υποστήριξη του ανθρώπινου δυναμικού. 
      Αντί της μέχρι σήμερα ad hoc και αποσπασματικής αντιμετώπισης, όπως συνηθιζόταν κατά το πρόσφατο παρελθόν, σύμφωνα με την κρίση της Κυβέρνησης, αλλά και τη σκοπιμότητα της πολιτικής συγκυρίας, η παρούσα Κυβέρνηση θέτει εξ’ αρχής πάγιους κανόνες και αντικειμενικά -επαναλαμβάνω και τονίζω- κριτήρια, βάσει των οποίων οι πολίτες οι οποίοι βρίσκονται στη δυσχερή θέση να χάνουν την εργασία τους, δεν εξαρτώνται πια από την ευαρέσκεια ή την ευαισθησία της εκάστοτε αρχής, αλλά αποκτούν για πρώτη φορά ευθέως έναντι του νόμου και έναντι του κράτους, αξίωση υπαγωγής σ’ ένα ειδικό καθεστώς εισοδηματικής ενίσχυσης και τα κριτήρια αυτά υπαγωγής είναι καθορισμένα εκ των προτέρων.
      Πρόκειται για μια πραγματική κοινωνική τομή, που υπογραμμίζει κατά τρόπο διττό την πολιτική ηθική, θα έλεγα, της Κυβέρνησης. Αφ’ ενός τη δέσμευσή της στην αξία της κοινωνικής συνοχής και αφ’ ετέρου το σεβασμό της προς την αξιοπρέπεια του πολίτη, ο οποίος δεν επαιτεί, αλλά διεκδικεί. 
      Από την ίδια αντίληψη σεβασμού και συμπαράστασης προς τον άνεργο, εμφορείται και η σημαντική αύξηση του επιδόματος ανεργίας. Το βασικό ποσό του επιδόματος ανεργίας γίνεται από 1ης Ιανουαρίου του 2007, ίσο με το 50% του ημερομισθίου του ανειδίκευτου εργάτη και από 1ης Ιανουαρίου του 2008 και εφεξής, ίσο με το 55%. Συνδέουμε έτσι σταθερά το επίδομα ανεργίας με το κατώτατο ημερομίσθιο, ώστε κάθε χρόνο να υπάρχει η ανάλογη προσαρμογή προς τα πάνω και ικανοποιούμε με τον τρόπο αυτό ένα πάγιο αίτημα των εργαζομένων. 
      Συγκεκριμένα, το βασικό ποσό του επιδόματος αυξάνεται κατά ποσοστό 30% από το τέλος του 2006 έως τις αρχές του 2008, κάτι το οποίο για πρώτη φορά συμβαίνει. Από 311 ευρώ το μήνα προσδιορίζεται στα 350 ευρώ από 1/1/2007, στα 367,5 ευρώ από 1/5/2007 και στα 404 ευρώ από 1/1/2008, χωρίς να συνυπολογίζεται η αύξηση του κατώτατου ημερομισθίου.
      Η αναπροσαρμογή αυτή, κυρίες και κύριοι συνάδελφοι, εκτιμάται ότι θα στοιχίσει στον κρατικό προϋπολογισμό 113.000.000 ευρώ για το έτος 2007 και 209.000.000 ευρώ για το έτος 2008. 
      Πέραν των ανωτέρω ρυθμίσεων, το συζητούμενο σχέδιο νόμου παρέχει εξουσιοδότηση προς τον Υπουργό Απασχόλησης και Κοινωνικής Προστασίας για τον καθορισμό της διαδικασίας εκτέλεσης, αξιολόγησης και ελέγχου των δράσεων του προγράμματος «Ευρωπαϊκό Έτος Ίσων Ευκαιριών για Όλους». 
      Αίρεται με διάταξη του νομοσχεδίου η ανασφάλεια, αλλά και η αδικία, θα προσέθετα, που προκάλεσε η έκδοση αντιφατικών δικαστικών αποφάσεων και παρέχεται σε πνεύμα δικαίου και ίσης μεταχείρισης, αυθεντική ερμηνεία των διατάξεων των παραγράφων 5, 6 και 7 του άρθρου 27 του ν. 2190/1994 για το δικαίωμα μονιμοποίησης των εκπαιδευτικών, των σχολών μαθητείας του Ο.Α.Ε.Δ.. Αποκαθίστανται έτσι και όσοι υπηρέτησαν στις σχολές μαθητείας του Ο.Α.Ε.Δ., εφόσον πληρούν τις προϋποθέσεις του νόμου, κατά το χρονικό διάστημα από την έκδοση της κοινής υπουργικής απόφασης του έτους 1989 που κυρώθηκε με το ν. 2190, έως την έκδοση του νόμου αυτού.
      Ρυθμίζονται, σύμφωνα με τις ομόφωνες αποφάσεις των κοινωνικών εταίρων, ζητήματα του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση. Από το 2003 που ψηφίστηκε ο σχετικός νόμος παρέμενε, όπως γνωρίζετε, ανενεργός, παρ’ όλο που η εφαρμογή του αποτελεί το σημαντικότερο βήμα, όσον αφορά τα θέματα εκπαίδευσης και κατάρτισης.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα αναφερθώ, λόγω έλλειψης χρόνου, στις τροπολογίες. Θα το κάνω στην αυριανή επί των άρθρων συζήτηση. Θα ολοκληρώσω σε ένα λεπτό, κύριε Πρόεδρε, λέγοντας τα εξής:
      Κυρίες και κύριοι συνάδελφοι, η διαφύλαξη της κοινωνικής συνοχής και η αξιοποίηση ως έσχατου μέτρου, -όταν η επαγγελματική επανένταξη δεν φαίνεται να είναι εφικτή επιλογή-, ενός ειδικού καθεστώτος εξαιρετικής προστασίας των εργαζομένων, αποτελεί προτεραιότητα τόσο της Κυβέρνησής μας, όσο και της Ευρωπαϊκής Ένωσης, η οποία συγχρηματοδοτεί σχετικά μέτρα μέσω του Ευρωπαϊκού Κοινωνικού Ταμείου, του Ευρωπαϊκού Ταμείου Περιφερειακής Ανάπτυξης και του Ευρωπαϊκού Ταμείου Προσαρμογής στην Παγκοσμιοποίηση. Οι πολίτες, στους οποίους αφορά το εισηγούμενο σχέδιο νόμου, αποτελούν την ευπαθέστερη κατηγορία ανέργων. Δεν έχουν μέσα πίεσης, οικονομική δυνατότητα ή επιρροή.
Διατηρούν μόνο την προσδοκία ότι η πολιτεία θα ανταποκριθεί προς τις δεσμεύσεις της για την ενίσχυση της απασχόλησης και τη διαμόρφωση ενός αποτελεσματικού πλέγματος κοινωνικής προστασίας. 
      Αυτές οι δεσμεύσεις απορρέουν από το κοινοτικό δίκαιο, από το Σύνταγμά μας και από τη δέσμευση που έχει αναλάβει η παρούσα Κυβέρνηση και την οποία προσπαθεί να εκπληρώσει με συναίσθηση ευθύνης έναντι του ελληνικού λαού.
      Ένα βήμα ουσιαστικό προς την εκπλήρωση αυτών των δεσμεύσεων αποτελεί και το συζητούμενο σήμερα σχέδιο νόμου, το οποίο σας καλώ να υπερψηφίσετε.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπούγα.
      Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, και πάλι σήμερα εδώ στην Ολομέλεια της Βουλής ο Υπουργός Απασχόλησης –ο οποίος απείχε των εργασιών της Επιτροπής Κοινωνικών Υποθέσεων- λείπει από αυτή τη σημαντική διαδικασία που αφορά ένα οξύ πρόβλημα, το πρόβλημα της κοινωνικής και οικονομικής κατάστασης και κυρίως ενίσχυσης των ανέργων της χώρας. Και δεν είναι τυχαίο βεβαίως ότι και στην Επιτροπή Κοινωνικών Υποθέσεων, αλλά και εδώ στην Ολομέλεια σήμερα, φυγομαχεί ο κ. Τσιτουρίδης. Γιατί με τις θλιβερές εξελίξεις στο Ι.Κ.Α., ήρθαν και πάλι στην επιφάνεια η αδιαφάνεια για τις προμήθειες του Ι.Κ.Α. και οι καταγγελίες για ακυρώσεις διαγωνισμών λόγω παρατυπιών.
      Η πολιτική ηγεσία του Υπουργείου Απασχόλησης δεν δείχνει καμμία συγκίνηση για όλα αυτά. Συμπεριφέρεται σαν να υφίσταται η νομιμότητα των διαδικασιών στο Ι.Κ.Α. και λέει ότι υπάρχει μια καλή πορεία του Οργανισμού. Στο αίτημα βεβαίως του ΠΑ.ΣΟ.Κ. να δημοσιοποιηθεί ο κατάλογος όλων των προμηθειών του Ι.Κ.Α. και όλων των στοιχείων που τις αφορούν, ο Υπουργός Απασχόλησης, ενώ στην αρχή υπεσχέθη δημοσιότητα, στη συνέχεια προσπαθεί να ξεχάσει το θέμα. 
      Εκκωφαντική, επίσης, ήταν η σιωπή του Υπουργού στα αιτήματα του ΠΑ.ΣΟ.Κ. για τη διενέργεια ελέγχου στις προμήθειες του Ι.Κ.Α. από το Σώμα Ελεγκτών Δημόσιας Διοίκησης. Στις σαφείς πληροφορίες για ρευστοποίηση ομολόγων του Ι.Κ.Α., αξίας πολλών εκατομμυρίων ευρώ, ο Υπουργός Απασχόλησης απέφυγε επίσης να απαντήσει στα συγκεκριμένα ερωτήματα, απέφυγε να καταθέσει τα σχετικά έγγραφα και παραπέμπει το όλο ζήτημα σε διοικητικό επίπεδο, να το χειριστεί η διοίκηση του Ι.Κ.Α. 
      Το τελευταίο κρούσμα, βεβαίως, που έχει πάρει τεράστιες διαστάσεις, είναι το «γαλάζιο σκάνδαλο», όπως το αποκαλεί ο Τύπος, στο Επικουρικό Ταμείο Δημοσίων Υπαλλήλων, που φέρνει στο προσκήνιο το σοβαρό ζήτημα της οικονομικής διαχείρισης των αποθεματικών των ταμείων. Στις σοβαρές καταγγελίες που βλέπουν κάθε μέρα το φως της δημοσιότητας, ο κ. Τσιτουρίδης δεν έχει δώσει καμμία συγκεκριμένη απάντηση, κάνει πως δεν καταλαβαίνει, αναμασά κατηγορίες από το παρελθόν για το ΠΑ.ΣΟ.Κ. και επεξεργάζεται εξαγγελίες για το μέλλον. 
      Πρέπει εδώ να θυμίσω ότι το Υπουργείο Απασχόλησης είναι η εποπτεύουσα αρχή των ασφαλιστικών ταμείων και οφείλει να αναλάβει τις ευθύνες του. 
      Επανερχόμαστε και σήμερα με τις πέντε ερωτήσεις προς τον κ. Τσιτουρίδη και προς την ηγεσία του Υπουργείου Απασχόλησης. Πρώτον, υπάρχει απόφαση του Διοικητικού Συμβουλίου του Τ.Ε.Α.Δ.Υ. για τη συγκεκριμένη συναλλαγή με την εταιρεία «ΑΚΡΟΠΟΛΙΣ»; Ποιος τελικά αποφάσισε; 
      Δεύτερον, γνώριζαν ή αγνοούσαν πως στη συγκεκριμένη εταιρεία είχε επιβληθεί πρόστιμο 1.000.000 ευρώ το 2004 για πλασματικές εγγραφές; Γιατί δεν προτιμήθηκε συνεργασία με μία από τις εταιρείες επενδύσεων του ευρύτερου δημόσιου τομέα; 
      Τρίτον, η συναλλαγή Τ.Ε.Α.Δ.Υ. και «ΑΚΡΟΠΟΛΙΣ» ήταν σε γνώση του αρμόδιου για το συντονισμό των ασφαλιστικών ταμείων Ειδικού Γραμματέα του Υπουργείου Απασχόλησης και στενού συνεργάτη του κυρίου Υπουργού, του κ. Ευγένιου Παπαδόπουλου; Αναγνωρίζει ή δεν αναγνωρίζει πολιτική ευθύνη της διορισμένης από τον ίδιο διοίκησης του Ταμείου και των αρμόδιων για την εποπτεία συνεργατών του;
      Τέταρτον, για ποιους λόγους δεν έχει από το 2004 μέχρι σήμερα, δημοσιοποιηθεί από το Υπουργείο Απασχόλησης, έκθεση για την κατάσταση των κινητών στοιχείων των ασφαλιστικών ταμείων; Μας είπε ο κ. Υφυπουργός στην Επιτροπή Κοινωνικών Υποθέσεων ότι τέτοιος πίνακας υπάρχει στο διαδίκτυο, για τα ακίνητα, αλλά εμείς ζητούμε συγκεκριμένα για τα κινητά στοιχεία. 
      Πέμπτον, γιατί δεν λειτουργεί η συσταθείσα με το ν. 2676/1999 Επιτροπή Εποπτείας για τη διαχείριση των ταμείων; 
      Αυτά είναι τα αμείλικτα ερωτήματα που προφανώς σχετίζονται με την απουσία του κυρίου Υπουργού, του κ. Τσιτουρίδη και που αναδεικνύουν την μεγάλη αντίφαση των λόγων και των έργων. Μία πολιτική παράταξη, η οποία στις εκλογές του 2004 ανέδειξε την ηθική διάστασή της, καταλογίζοντας στο αντίπαλο ΠΑ.ΣΟ.Κ κακή διαχείριση, έρχεται σήμερα με αφωνία να αντιμετωπίσει μία πολύ οξυμένη κατάσταση, που σχετίζεται με τα χρήματα των ασφαλισμένων δημοσίων υπαλλήλων και θα έλεγα, συνολικά των ασφαλιστικών ταμείων στα οποία υπάρχει κομματική επιδρομή. Και όπως γνωρίζετε, αυτό το ποσό που διαχειρίζονται άνθρωποι με σκοτεινές διαδικασίες ανέρχεται στα 20.000.000.000 ευρώ. 
      Ποιος μπορεί, λοιπόν, να μιλήσει για την ηθική και την τιμή της πολιτικής σήμερα; Αυτός που λείπει; Αυτός που φυγομαχεί; 
      Επανέρχομαι όμως, στην ουσία του νομοσχεδίου. 
      Κύριε Πρόεδρε, κυρίες και κύριοι συνάδελφοι, στην Ελλάδα το φαινόμενο της αποβιομηχάνισης των μαζικών απολύσεων και της μακροχρόνιας ανεργίας εμφανίστηκε έντονα στις αρχές της δεκαετίας του ΄90 σε αρκετές περιοχές της χώρας, όπως Αχαΐα, Λαύριο, Βόλος, Σύρος, Χαλκίδα, Βοιωτία, Χαλκιδική κ.λπ..
      Την κρίση εκείνης της εποχής το ΠΑ.ΣΟ.Κ την αντιμετώπισε με το σχεδιασμό και την υλοποίηση ενός ειδικού ολοκληρωμένου προγράμματος παρέμβασης, που εντάχθηκε στο επιχειρησιακό πρόγραμμα βιομηχανίας του Β΄ Κοινοτικού Πλαισίου. Το πρόγραμμα εξειδικεύτηκε ανάλογα με τα επιμέρους προβλήματα κάθε περιοχής που εντασσόταν και αυτό με βάση ειδικά κριτήρια, όπως η εξάρτηση από τη βιομηχανική δραστηριότητα, η διαχρονική πορεία της βιομηχανικής παραγωγής και της απασχόλησης, η παραγωγικότητα της εργασίας και άλλοι δείκτες. Δημιουργήθηκαν γραφεία βιομηχανικής αλλαγής, εκπονήθηκαν σχετικές μελέτες και ενισχύθηκε η εκπαίδευση, ώστε μέσα από τη συνολική παρέμβαση να οδηγηθούμε στην αναθέρμανση της οικονομικής ζωής, στην ενίσχυση της ανταγωνιστικότητας των περιοχών και στη δημιουργία νέων θέσεων εργασίας. Τέτοιες παρεμβάσεις έγιναν με θετικά αποτελέσματα στο Λαύριο, την Αχαΐα, τη Θήβα, τη Χαλκιδική, την Κοζάνη και αλλού. 
      Όμως, σήμερα και πάλι η χώρα μας είναι αντιμέτωπη με ένα δεύτερο κύμα, ένα δεύτερο κύκλο περιοχών σε κρίση, με ιδιαίτερα και οξυμένα κοινωνικά και οικονομικά χαρακτηριστικά λόγω της νέας, της δεύτερης αποβιομηχάνισης, στην οποία υπάρχει μια καινούργια διάσταση, αφού πλήττει συγκεκριμένους κλάδους, παραδοσιακούς κλάδους της ελληνικής οικονομίας. Τέτοιοι κλάδοι είναι η κλωστοϋφαντουργία, το ένδυμα, η υπόδηση με πολύ μεγάλο αριθμό εργαζομένων στη Μακεδονία και στη Θράκη, η κατασκευή σωλήνων και μιλώ για την πατρίδα μου, την Κορινθία, που κι αυτός ήταν ένας κλάδος με θετικά αποτελέσματα, εξαγωγές κ.λπ.. Απειλούνται, λοιπόν, όλοι αυτοί οι κλάδοι με την εξαφάνιση τόσο βεβαίως από τις διαθρωτικές αλλαγές στην οικονομία, αλλά και από το φαινόμενο της μετεγκατάστασης αυτών των βιομηχανιών και επιχειρήσεων σε χώρες χαμηλού εργατικού κόστους και για μας, στις γειτονικές Βαλκανικές χώρες. Η αντιμετώπιση της κρίσης σε πολλές ευρωπαϊκές χώρες με παράδοση στους κλάδους αυτούς, οδήγησε και αυτές αρχικά στην εφαρμογή ειδικών προγραμμάτων είτε με την έγκριση της Ευρωπαϊκής Ένωσης, είτε κατά παράβαση των κοινοτικών Κανονισμών.
      Μετά την ένταξη, όμως, των νέων χωρών, που αμέσως έγιναν αποδέκτες επενδύσεων σε σημαντικούς κλάδους, όπως είναι η κλωστοϋφαντουργία, αλλά και η αυτοκινητοβιομηχανία, η ίδια η Ευρωπαϊκή Ένωση δέχθηκε για πρώτη φορά την ανάγκη λήψης μέτρων γι’ αυτούς τους υπό κρίση βιομηχανικούς κλάδους, χωρίς βεβαίως αυτό, να σημαίνει επιστροφή σε παρεμβάσεις και πολιτικές άμεσης οικονομικής ενίσχυσης.
      Προχώρησε στη σύσταση του Ταμείου Προσαρμογής στην Παγκοσμιοποίηση για τη στήριξη των εργαζομένων που απολύονται ομαδικά, είτε λόγω οικονομικής κρίσης είτε λόγω μετεγκατάστασης. Και βεβαίως, στη συνέχεια τα κράτη-μέλη υπέβαλαν αιτιολογημένη αίτηση για τη συνεισφορά του Ευρωπαϊκού Ταμείου Προσαρμογής και για την αντιμετώπιση των εθνικών, των δικών τους, κοινωνικών συνεπειών της παγκοσμιοποίησης. 
      Εδώ ακριβώς τίθεται το ζήτημα. Ο Υφυπουργός κ. Γιακουμάτος απέφυγε στην Επιτροπή Κοινωνικών Υποθέσεων να μας δώσει μια ουσιαστική ενημέρωση, γύρω από τα ζητήματα της διαπραγμάτευσης της χώρας μας, σε σχέση με τους πόρους του Ευρωπαϊκού Ταμείου Προσαρμογής στην Παγκοσμιοποίηση. Θέλουμε και τώρα να το ξαναθέσουμε. Να μάθουμε πώς αξιοποίησε η χώρα μας αυτή τη δυνατότητα άντλησης πόρων, προκειμένου το ελληνικό Ταμείο Υποστήριξης των Ανέργων της χώρας να έχει πόρους, όχι βεβαίως μόνο εθνικούς, αλλά κυρίως από την Ευρωπαϊκή Ένωση. 
      Όμως, πέρα από την καταγγελία ή την κριτική που ασκούμε για την έλλειψη ουσιαστικής διαπραγμάτευσης και παρουσίας στο Ευρωπαϊκό Κοινοβούλιο, που, δυστυχώς, το Δεκέμβρη του 2006 πήρε μια απόφαση και περιόρισε -αν δεν εκμηδένισε εντελώς- αυτές τις χρηματοδοτήσεις, η κριτική μας προχωράει πιο κάτω. Γιατί, δυστυχώς, μέχρι σήμερα από την Κυβέρνηση, δεν υπήρξε καμμία πρωτοβουλία για την ανασυγκρότηση της οικονομίας των περιοχών που πλήττονται από την αποβιομηχάνιση. Σε κανένα κείμενο προγραμματισμού –εθνικού ή συγχρηματοδοτούμενου- και σε κανένα επίπεδο εξουσίας –κεντρικής ή περιφερειακής- δεν υπάρχουν σχετικές προβλέψεις. Όπως και δεν προβλέπεται ενίσχυση των κλάδων που αντιμετωπίζουν σοβαρά προβλήματα, τα οποία προκαλούνται από τη βιομηχανική κρίση. 
      Όλα επαφίενται στη βελτίωση των μακροοικονομικών μεγεθών της οικονομίας και στην ευχή ότι θα βελτιώσουμε την εθνική ανταγωνιστικότητα. Βεβαίως, είναι ζητήματα πολύ σημαντικά, αλλά ανεπαρκή, προκειμένου να απαντήσουν στην ανάγκη ανασυγκρότησης των περιοχών που υφίστανται τις αρνητικές συνέπειες από τη διακοπή της λειτουργίας των επιχειρήσεων και των βιομηχανιών. 
      Οι μοναδικές πολιτικές που εφαρμόζονται ως σήμερα, είναι οι πολιτικές της πρόσκαιρης αντιμετώπισης, παθητικές ουσιαστικά και όχι ενεργητικές πολιτικές, δηλαδή κατάρτισης, εκπαίδευσης των ανέργων και ένταξής τους στην αγορά εργασίας. Και αυτό, βεβαίως, γίνεται με επιδόματα, χωρίς κανέναν άλλο σχεδιασμό για την αντιμετώπιση των γενικότερων επιπτώσεων στην οικονομική και κοινωνική ζωή των περιοχών που πλήττονται. 
      Εδώ πράγματι έρχεται η πρακτική της Κυβέρνησης και επιβεβαιώνει ότι πέρα των ευχολογίων και των προσεγγίσεων που θέλουν να εξάρουν τη δυνατότητα να αντιμετωπίσουμε θετικά αυτά τα οξύτατα προβλήματα, εμείς, βλέπουμε μια μοιρολατρική προσέγγιση στα ζητήματα που έχουν να κάνουν με τη βελτίωση των μεγάλων δεικτών της οικονομίας, μια παθητική αντιμετώπιση, αυτό που λέμε συνέχεια ότι η Νέα Δημοκρατία, αυτό το νεοσυντηρητικό νεοφιλελεύθερο Κόμμα, δεν μπορεί να αντιμετωπίσει τις συνέπειες μιας αγοράς που θέλει να τα κυριεύσει όλα. 
      Είναι χαρακτηριστικό ότι η πολιτική ηγεσία του Υπουργείου Ανάπτυξης, δεν έχει συμπεριλάβει ούτε λέξη στο αναθεωρημένο επιχειρησιακό πρόγραμμα ανταγωνιστικότητας, για την αντιμετώπιση του φαινομένου της αποβιομηχάνισης. Μόλις πρόσφατα και υπό συνθήκες διαρκούς πίεσης από την κοινή γνώμη και από τις κινητοποιήσεις των ανέργων και των κατοίκων των περιοχών, αλλά κυρίως μετά από την πρόκληση του Γιώργου Παπανδρέου, που κατέθεσε συνολική πρόταση για τις φθίνουσες περιοχές και τους φθίνοντες κλάδους της οικονομίας, από το Μάιο του 2006, η Κυβέρνηση αναγκάζεται να ασχοληθεί με τα προβλήματα αυτά. Όμως, και πάλι με αποσπασματικό και εντελώς πρόχειρο τρόπο, περιοριζόμενη στα παθητικά μέτρα του Υπουργείου Απασχόλησης –ας λέει ο κ. Γιακουμάτος για ενεργητική πολιτική σ’ αυτά τα ζητήματα- σε επιδόματα, τα οποία, βεβαίως, σχετίζονται με τον εντυπωσιασμό που προσπαθεί να περάσει η Κυβέρνηση, ότι είναι στο πλάι των ανέργων και βεβαίως, με εντελώς απροκάλυπτη προεκλογική και πελατειακή στόχευση. 
      Τα επιμέρους σημεία της πρότασής μας για τις φθίνουσες περιοχές έχουν κατατεθεί και από τον ίδιο τον Πρόεδρό μας και συνολικά από τα στελέχη του ΠΑ.ΣΟ.Κ. 
      Έτσι, λοιπόν, επιτρέψτε μου εν τάχει να μπω στα ζητήματα που αφορούν το νομοσχέδιο, για να κλείσω την τοποθέτησή  μου.
      Ο τίτλος «Ειδικό Ταμείο Αλληλεγγύης» είναι επίπλαστος, γιατί -τονίζω και πάλι- εξυπηρετεί προεκλογικές και πελατειακές στοχεύσεις, αφού αυτό το νομοθέτημα δεν συνοδεύεται με συγκεκριμένο ορισμό των δυο κορυφαίων κεντρικών εννοιών του νομοσχεδίου, το ζήτημα του ορισμού του φθίνοντος κλάδου της βιομηχανίας και των επιχειρήσεων και τον ορισμό της φθίνουσας περιοχής. Αυτό δεν περιέχεται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό επαφίεται στην κρίση, στην απόλυτη δικαιοδοσία του Υπουργού. Γι’  αυτό είπαμε στην Επιτροπή Κοινωνικών Υποθέσεων ότι αυτό είναι νομοθετική πράξη, νομοθετική ρύθμιση. Δεν είναι δικαιοδοσία του Υπουργού και ούτε πρόκειται να δοθεί από εμάς λευκή επιταγή, ώστε ο Υπουργός αυθαίρετα και με δικές του αποφάσεις και σε συνεργασία με τον Υπουργό Εθνικής Οικονομίας να καθορίζει τα κριτήρια και να ορίζει κατά το δοκούν, δηλαδή με πελατειακό τρόπο, το πώς θα εντάσσονται, ποιες περιοχές και ποιοι κλάδοι.
      Ένα άλλο πολύ σημαντικό θέμα είναι αυτό, που αφορά στα ζητήματα που έγκεινται στο ότι ο άνεργος χάνει την προστασία αυτών των μέτρων, όταν δεν έχει θετική στάση απέναντι σε μια δουλειά που του προσφέρεται. Αυτό είναι απαράδεκτο, γιατί όταν προσφέρεται μια δουλειά σ’ έναν άνεργο, θα πρέπει να του προσφέρεται μέσα σ’ ένα ευρύ, βέβαια, πλαίσιο της ειδικότητάς του. Και βεβαίως, υπάρχει νομοθεσία από το παρελθόν που καλύπτει αυτήν την περίπτωση. 
      Ολοκληρώνω, κύριε Πρόεδρε, λέγοντας ότι υπάρχει ένα πάρα πολύ σημαντικό ζήτημα. Ο κ. Γιακουμάτος, ο Υφυπουργός Εργασίας, προσπάθησε να μας πείσει ότι υπάρχει ρητή εγγραφή στον Προϋπολογισμό των χρηματοδοτήσεων αυτού του Ταμείου. Δεν υπάρχει τίποτα απολύτως.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας είπα γιατί!
      ΑΝΑΣΤΑΣΙΟΣ ΧΩΡΕΜΗΣ: Κατ’ εκτίμηση λέτε 20.000.000 ευρώ από τον Προϋπολογισμό και 20.000.000 ευρώ από τους άλλους πόρους, ενώ δεν υπάρχει τίποτα ρητώς καταγεγραμμένο και αυτό ακριβώς είναι αυτό που προκάλεσε τις μεγάλες αντιδράσεις των μαζικών φορέων της Γ.Σ.Ε.Ε. .κ.λπ.. 
      Βεβαίως, σας είπα ότι ο κεντρικός πυρήνας αυτού του νομοσχεδίου είναι η πελατειακή στόχευση της Νέας Δημοκρατίας και μάλιστα μπρος σε εθνικές εκλογές. Και μάλιστα, μ’ αυτό τον τρόπο αποδεικνύει ότι φοβάται το αποτέλεσμα των εθνικών εκλογών και γι’ αυτό σύρεται, στο να δημιουργήσει μια πραγματικά κομματική επιδρομή στα πάντα που σχετίζονται με το κράτος. Αυτό αποδεικνύεται και με το άρθρο 6, όπου εκατοντάδες υπάλληλοι εντάσσονται με μονιμότητα πλέον στον Ο.Α.Ε.Δ., τη στιγμή που βεβαίως άλλοι με περισσότερη προϋπηρεσία μένουν εκτός.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΑΝΑΣΤΑΣΙΟΣ ΧΩΡΕΜΗΣ: Κλείνω, κύριε Πρόεδρε, λέγοντας ότι αυτό το νομοσχέδιο είναι εμπαιγμός, είναι «ψίχουλα» στους εργαζόμενους και ουσιαστικά κοροϊδία για τους εργαζόμενους. Δεν μπορούν οι εργαζόμενοι, παρά μόνο ένας ελάχιστος αριθμός αυτών να ενταχθούν στα μέτρα. Υπάρχει σωρευτικός, αθροιστικός χαρακτήρας προϋποθέσεων που ελάχιστοι άνεργοι θα μπορέσουν να τις καλύψουν. 
      Συνεπώς, λέω και πάλι ότι έχουμε ένα νομοσχέδιο εμπαιγμό, κοροϊδία και ψίχουλα ουσιαστικά για τους άνεργους της χώρας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, τονίσαμε και στην Επιτροπή κατά τη συζήτηση του συγκεκριμένου νομοσχεδίου ότι η Κυβέρνηση αναφέρει την ίδρυση του Ταμείου Κοινωνικής Αλληλεγγύης και ως κύριο λόγο αναφέρει την αποβιομηχάνιση περιοχών, το κλείσιμο εργοστασίων και την μετεγκατάσταση σε διπλανές χώρες.
      Έτσι, λοιπόν, η Νέα Δημοκρατία, όπως και το ΠΑ.ΣΟ.Κ. στην πρόταση νόμου που είχαμε συζητήσει τον Οκτώβριο του 2006, δεν κάνει καμμία αναφορά στα αίτια της αποβιομηχάνισης, της υποβάθμισης κλάδων και περιοχών, ζήτημα που δεν είναι τυχαίο  -το έχουμε τονίσει κατ’ επανάληψη- γιατί τότε θα έπρεπε να γίνει συζήτηση επί της ουσίας. Θα έπρεπε, δηλαδή, να γίνει συζήτηση για το ποια πολιτική ευθύνεται γι’ αυτά τα φαινόμενα, ποιοι ευθύνονται και εφαρμόζουν αυτή την πολιτική, ποιος κερδίζει και ποιος ζημιώνεται από την ασκούμενη πολιτική.
      Έτσι λοιπόν τα λόγια τα μεγάλα που ακούστηκαν για μία ακόμα φορά για περιφερειακή ανάπτυξη, για κονδύλια που δίνονται, για υποδομές, πιστεύουμε ότι μένουν μόνο λόγια, γιατί διαχρονικά οι κυβερνήσεις απέδειξαν με την πολιτική που άσκησαν ότι πραγματικά τα αποτελέσματά τους είναι πλέον γνωστά σε όλους.
      Έχουμε τονίσει κατ’ επανάληψη μέσα σε αυτήν την Αίθουσα ότι πρέπει να ανοίξει επί τέλους μία συζήτηση. Τι έγινε με τα Μεσογειακά Ολοκληρωμένα Προγράμματα, για το πρώτο, το δεύτερο, το τρίτο Κοινοτικό Πλαίσιο Στήριξης, για να βγάλουμε και συμπεράσματα, ποιος πήρε αυτόν τον πακτωλό χρημάτων του ελληνικού λαού και των άλλων λαών της Ευρωπαϊκής Ένωσης, γιατί είναι δικά μας τα χρήματα, ποιος κέρδισε και ποιος έχασε. Γιατί θα πρέπει επί τέλους να αιτιολογήσουν μέσα εδώ τα κόμματα που έχουν κυβερνήσει τη χώρα, γιατί υπάρχει αυτή η φθίνουσα παραγωγική κατάσταση στη περιφέρεια. Όπως επίσης πρέπει να γίνει μία κουβέντα, γιατί αυτά τα κόμματα που κυβέρνησαν τη χώρα έχουν αποδεχθεί στα πλαίσια της Ευρωπαϊκής Ένωσης, αυτόν το συγκεκριμένο καταμερισμό εργασίας για τη χώρα μας. Γιατί αυτά τα δύο κόμματα που έχουν κυβερνήσει όλα αυτά τα χρόνια συμφωνούν με την απόφαση της Λισαβόνας που λέει, ενίσχυση επιχειρηματικότητας και ανταγωνιστικότητας, χωρίς να τους ενδιαφέρει το αποτέλεσμα αυτής της πολιτικής που όλου ζούμε στις περιφέρειες.
      Έτσι λοιπόν ένας καλόπιστος και ιδίως ο ελληνικός λαός που μας βλέπει και μας ακούει, καταλήγει σε ένα συμπέρασμα, ότι η πολιτική που ακολουθήθηκε διαχρονικά είναι αυτή που γεννάει το πρόβλημα, είναι αυτά τα κόμματα που κυβέρνησαν τη χώρα, συνδιαμόρφωσαν και συμμετείχαν και μέσα στην Ευρωπαϊκή Ένωση για τη συγκεκριμένη πολιτική.
      Οι επιλογές λοιπόν γίνονται με κριτήριο τις ανάγκες των μεγάλων επιχειρηματικών ομίλων, δηλαδή την αύξηση της κερδοφορίας, γι’ αυτό και έχουμε το φαινόμενο μαζικού κλεισίματος εργοστασίων, με συνέπεια τη μαζική απόλυση και την ανεργία των εργαζομένων. Και βέβαια αυτό δεν φαινόμενο των τελευταίων ετών, γιατί γι’ αυτό προσπαθούν να μας πείσουν. Εάν πάμε λίγο προς τα πίσω μετά τη Μεταπολίτευση θα δούμε και εκεί τα θαλασσοδάνεια που έδιναν οι κυβερνήσεις της Νέας Δημοκρατίας, πως χρεοκόπησαν οι επιχειρηματίες τα εργοστάσιά τους , πως μετά το ΠΑ.ΣΟ.Κ. που έλεγε ότι θα καθίσει στο σκαμνί αυτούς που έφαγαν τα χρήματα του ελληνικού λαού, δημιούργησε τον Οργανισμό Ανασυγκρότησης Επιχειρήσεων, πως δόθηκαν από την τσέπη του ελληνικού λαού δισεκατομμύρια δραχμές για να ανασυγκροτηθούν οι συγκεκριμένες επιχειρήσεις, για να τις ξαναπάρουν οι ίδιοι οι νέοι επιχειρηματίες.
      Και βέβαια δεν πρέπει να ξεχνάμε ότι όσοι ψήφισαν τη συνθήκη του Μάαστριχτ το 1992 έχουν ευθύνες. Έχουν ευθύνες γιατί οι τέσσερις ελευθερίες και ιδίως του κεφαλαίου εμπορευμάτων κ.λπ. , χτύπησαν συγκεκριμένους κλάδους, κλωστοϋφαντουργία, ιματισμό, τα καπνομάγαζα, την υφασματοβιομηχανία, το δέρμα, την υπόδηση, τη γουνοποιία, δηλαδή κλάδους οι οποίοι πραγματικά μπορούσαν και μπορούν να λειτουργήσουν προς όφελος και του λαού και της χώρας και της εθνικής οικονομίας. Αλλά πρέπει όμως να πουν και η Κυβέρνηση η σημερινή, όπως και η Αξιωματική Αντιπολίτευση, μήπως η Κοινή Αγροτική Πολιτική που ασκήθηκε όλα αυτά τα χρόνια σε όλα τα προϊόντα φυτικής, ζωικής, αλιευτικής παραγωγής, με τα πρόστιμα, τις ποσοστώσεις, δεν συρρίκνωσαν την παραγωγή και δεν συρρίκνωσαν και τη μεταποίηση όλων αυτών των αγροτικών, κτηνοτροφικών, αλιευτικών προϊόντων; Δεν έπαιξαν ρόλο στη φθίνουσα κατάσταση ολόκληρων περιοχών; Έπαιξαν και παίζουν σημαντικό ρόλο. Και θα σας πω ένα μόνο παράδειγμα, το τελευταίο: Η Κοινή Αγροτική Πολιτική στα τεύτλα και στα καπνά, έφερε πραγματικά το 75% να αφήσει την καπνοκαλλιέργεια και το 50% την καλλιέργεια των τεύτλων με ό,τι αυτό συνεπάγεται για τα καπνομάγαζα και για τα εργοστάσια παραγωγής ζάχαρης που κλείνουν.
      Ποιοι λοιπόν ευθύνονται για όλα αυτά , αν όχι οι κυβερνήσεις της Νέας Δημοκρατίας επί δεκατέσσερα χρόνια και οι κυβερνήσεις του ΠΑ.ΣΟ.Κ. για άλλα δεκαεπτά χρόνια; Εσείς είστε που καταδικάζετε στο μαρασμό κλάδους που μπορούν να αναπτυχθούν προς όφελος επαναλαμβάνω των εργαζομένων, της οικονομίας, του λαού. Είστε εσείς που με το μαρασμό του πρωτογενή τομέα, της μεταποίησης, της βιοτεχνίας, της βιομηχανίας αυξήσατε το ελλειμματικό εμπορικό ισοζύγιο και η χώρα μας είναι διατροφικά εξαρτημένη χώρα, από μία εξαγωγική χώρα που ήταν.
     Αυτή η κατάσταση βέβαια δεν μπορούμε να δεχθούμε εμείς ότι είναι μοιραία. Όχι. Είναι αποτέλεσμα της δικής σας πολιτικής, γιατί πραγματικά πιστεύουμε ότι μέσω άλλης πολιτικής κεντρικού σχεδιασμού, που θα παίρνει υπ’ όψιν τις αναπτυξιακές δυνατότητες όλων των περιοχών, με κεντρικό σχεδιασμό, με κοινωνικοποιημένα τα μέσα παραγωγής, μπορούν πραγματικά εργοστάσια τέτοιων κλάδων να έχουν κέρδος για τον λαό, για τους εργαζόμενους και για την οικονομία γενικότερα, αφού μέσα από μία λαϊκή διακυβέρνηση θα υπάρχει και η διακρατική συμφωνία στο «δώσε και πάρε». Επαναλαμβάνω, το ισοζύγιο τρεχουσών συναλλαγών είναι αρνητικότατο για τη χώρα. Για ποια ανάπτυξη, λοιπόν, μιλάμε; 
     Έτσι, λοιπόν, η πρόταση της Νέας Δημοκρατίας κινείται στις κατευθύνσεις των  προτάσεων που έχει κάνει το ΠΑ.ΣΟ.Κ. και στο παρελθόν. Και να θυμίσω τα τοπικά σύμφωνα απασχόλησης. Δεν γνωρίζουμε ότι τότε μας έλεγαν ότι θα χτυπηθεί η ανεργία σε αυτές τις φθίνουσες περιοχές; Αν κοιτάξουμε τι άφησαν αυτά τα ουτοπικά σύμφωνα απασχόλησης όταν τελείωσαν τα προγράμματα, εκεί θα δείτε έναν κοινωνικό, οικονομικό και πολιτιστικό μαρασμό. Αυτά είναι τα αποτελέσματα.
      Έτσι λοιπόν, η σύσταση του Ειδικού Ταμείου Κοινωνικής Αλληλεγγύης δεν κάνει τίποτα άλλο, παρά να διαχειρίζεται τη φτώχεια και μάλιστα με χρήματα του κρατικού προϋπολογισμού και προς όφελος των μεγάλων επιχειρηματικών ομίλων, ενώ αυτοί κανονικά θα έπρεπε να πληρώσουν για ό,τι συμβαίνει στην περιφέρεια γενικότερα.
     Το σημαντικότερο βέβαια είναι, τι απαιτεί η Ελληνική Κυβέρνηση από το Ελληνικό Κοινοβούλιο; Λέει λοιπόν να την εξουσιοδοτήσουμε, ώστε με εννέα κοινές υπουργικές αποφάσεις να αποφασίζονται σημαντικά ζητήματα χωρίς την ενημέρωση και απόφαση της Βουλής. Παραδείγματος χάριν, το ποιες θα είναι οι φθίνουσες περιοχές, θα καθοριστεί με κοινή υπουργική απόφαση. Αν και προβλέπει το διπλάσιο της ανεργίας να υπάρχει σε μία περιοχή, δεν λέει όμως τι θα γίνει με τα αστικά μέρη, όπως είναι η Αθήνα, η Θεσσαλονίκη, η Πάτρα, που και εκεί κλείνουν εργοστάσια και πετιούνται στο δρόμο οι εργαζόμενοι. Δεν λέει κάτι τέτοιο μέσα. Ζητάει βέβαια να την εξουσιοδοτήσουμε, αυτή να γνωμοδοτήσει ποιοι είναι οι φθίνοντες κλάδοι και το κυριότερο, ότι θα υπάρξουν τροποποιήσεις των ορίων, των τεκμηρίων και των προϋποθέσεων, δηλαδή στην ουσία λέει η Εκτελεστική Εξουσία συγχρόνως να νομοθετεί. Πού ακούστηκε αυτό; Κι εμείς ήμασταν αντίθετοι και στο παρελθόν να δίνουμε εξουσιοδοτήσεις στις κυβερνήσεις με κοινές υπουργικές αποφάσεις ή με προεδρικά διατάγματα, να νομοθετούν.
     Εδώ ακριβώς απευθυνόμαστε και στο Προεδρείο της Βουλής, ότι αυτά πρέπει κάποτε να σταματήσουν. Θέλει, δηλαδή, η Κυβέρνηση σήμερα να την εξουσιοδοτήσουμε για να έχει τα χέρια λυμένα να νομοθετεί και επειδή είμαστε μπροστά και σε μία παρατεταμένη προεκλογική περίοδο, να χρησιμοποιείται ως προεκλογική φαρέτρα το Ταμείο Κοινωνικής Αλληλεγγύης. Γιατί; Η Βουλή δεν μπορεί να ενημερωθεί; Δεν μπορεί να αποφασίσει; Πώς κάναμε για τόσους κλάδους και για τόσες περιοχές συζήτηση με τροπολογία μέσα στη Βουλή και πολλές από αυτές είχαμε ψηφίσει κι εμείς, το Κ.Κ.Ε. και κάναμε και τις προτάσεις μας τις διορθωτικές; Αλλά, ξέρετε, ήταν και κάτω από την πίεση των αγώνων των εργαζομένων κλάδων εργοστασίων που έκλειναν. 
     Έτσι, λοιπόν, μέσα από αυτό το νομοσχέδιο η Κυβέρνηση προωθεί τις ενεργητικές πολιτικές για την απασχόληση των ανέργων σε υπηρεσίες κοινωνικού χαρακτήρα στο δημόσιο, στους Ο.Τ.Α., στα Νομικά Πρόσωπα Δημοσίου Δικαίου, Ιδιωτικού Δικαίου, ακόμα και σε μη κυβερνητικές οργανώσεις. Και να δούμε επιτέλους και το ρόλο και το χαρακτήρα και των μη κυβερνητικών οργανώσεων. Είναι για κάθε δράση και για κάθε προσπάθεια που κάνουν οι διάφορες κυβερνήσεις να περάσουν αντιδραστικές και αντιλαϊκές μεταρρυθμίσεις από πορτοκαλί, πράσινες, γαλάζιες επαναστάσεις, μέχρι και δράσεις για ενεργητικές πολιτικές. Και ποιες είναι αυτές οι μη κυβερνητικές οργανώσεις; Ποιοι είναι αυτοί που θα πάρουν τα χρήματα του ελληνικού λαού για να απασχολήσουν τους ανέργους και μάλιστα σε νοσοκομεία, σε κοινωνικούς σταθμούς, που πραγματικά  υπάρχει πρόβλημα, με κενές οργανικές θέσεις σε αυτούς τους ευαίσθητους κοινωνικούς τομείς κι εμείς λέμε ότι θα πάρουμε τον άνεργο να τον επιδοτήσουμε να πάει εκεί. 
      Καλά, και αυτοί που τελειώνουν τις σχολές, κοινωνικοί λειτουργοί, νοσοκόμοι, νοσοκόμες κ.λπ., δεν θα πρέπει να διοριστούν; Έτσι θα λύσουμε το πρόβλημα των κενών οργανικών θέσεων στο Δημόσιο, στους ΟΤΑ κ.λπ.;
      Έτσι φαίνεται καθαρά ότι και αυτή η Κυβέρνηση θέλει να εκμεταλλευτεί την ανεργία και την εκμεταλλεύεται. Καθαρή εκμετάλλευση των ανέργων μέσω της ανεργίας και της πολιτικής που επιφέρει τη μεγάλη ανεργία. 
      Σχετικά μ’ αυτό που είπε ο κύριος Υπουργός στην Επιτροπή ότι «κάνουμε επιθετικές πολιτικές αντιμετώπισης της ανεργίας», κύριε Υπουργέ, θα πρέπει να είμαστε λιγάκι μετρημένοι, γιατί όταν ήσασταν σε εκείνα τα έδρανα της Αξιωματικής Αντιπολίτευσης κατηγορούσατε την κυβέρνηση του ΠΑ.ΣΟ.Κ. ότι χρησιμοποιούσε πλασματικά στοιχεία. Λέγατε κι εσείς μαζί με το Κομμουνιστικό Κόμμα Ελλάδας ότι δεν είναι δυνατόν αυτός που δουλεύει μία ώρα την εβδομάδα να μην θεωρείται άνεργος και ότι τα προγράμματα «STAGE» κατάρτισης και επανακατάρτισης δεν μπορούν να μειώνουν την ανεργία. Τώρα όμως βλέπουμε ότι κι εσείς αυτά τα ίδια στοιχεία χρησιμοποιείτε, για να πείσετε τον άνεργο ότι δεν είναι άνεργος. Ε, δεν ζούμε σε μία οφθαλμαπάτη. Είναι συγκεκριμένη η ανεργία, μαστίζει περιοχές, μαστίζει όλη την κοινωνία.
      Μάλιστα, εδώ βλέπουμε ότι κινείται και σε εκδικητικό πλαίσιο το σχετικό νομοσχέδιο. Λέτε ότι εάν κάποιος αρνηθεί την εργασία δύο φορές, εάν κάποιον τον υποδείξουν από τον Ο.Α.Ε.Δ., πάει σε εκείνη τη δουλειά και αρνηθεί, βγαίνει έξω από το πρόγραμμα. Δηλαδή αν πείτε σε κάποιον από δω, από την Αθήνα «τράβα στην Κρήτη», μη λαμβάνοντας υπ’ όψιν τι έχει τελειώσει, μεταπτυχιακά ή άλλες σπουδές κ.λπ., αλλά του λέτε «πήγαινε να κάνεις το γραφιά σε μία Α΄ επιχείρηση στην Κρήτη», να αφήσει την οικογένειά του, να αφήσει το σπίτι του, γιατί; Διότι έτσι λέει το πρόγραμμα. Αυτό δεν είναι εκδικητικός λόγος;                         
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στον ίδιο δήμο…
       ΑΓΓΕΛΟΣ ΤΖΕΚΗΣ: Αφήστε το, αυτό δεν το διευκρινίζετε. Στα λόγια ναι. Γραπτώς…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να γραφεί στα Πρακτικά.
      ΑΓΓΕΛΟΣ ΤΖΕΚΗΣ: Να γραφτεί μέσα στο νομοσχέδιο, αφήστε τα Πρακτικά.
      Έτσι λοιπόν πιστεύουμε ότι και αυτό το Ταμείο Κοινωνικής Αλληλεγγύης πραγματικά κινείται στις κατευθύνσεις που έχει και η Ευρωπαϊκή Ένωση. Εξάλλου έχω και το πρόγραμμα του ΠΑ.ΣΟ.Κ.. Περιέχει μέσα πολλές προτάσεις της Αξιωματικής Αντιπολίτευσης, αλλά για μας είναι συγκεκριμένα τα ζητήματα. Θέλετε να ενισχύσετε τον άνεργο; Βεβαίως, να το δούμε. Λέτε ότι πρέπει να έχει επτά χιλιάδες πεντακόσια ένσημα και να είναι πενήντα ετών. Γιατί να μην έχει λιγότερα ένσημα, τέσσερις χιλιάδες πενήντα;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λέει.
      ΑΓΓΕΛΟΣ ΤΖΕΚΗΣ: Δεν το λέει. Λέει στην παράγραφο 3 ότι εσείς θα αποφασίσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με παρέμβαση Υπουργού…
      ΑΓΓΕΛΟΣ ΤΖΕΚΗΣ: Μα εμείς δεν θα σας δώσουμε αυτήν την εξουσιοδότηση να κάνετε ό,τι θέλετε, να κόβετε και να ράβετε στα σχέδια της Κυβέρνησης, για να αρπάξει καμμία ψήφο παραπάνω. Αυτήν την ψηφοθηρία και την πολιτική ομηρία των ανέργων δεν θα την επιτρέψουμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): «Δικά μας παιδιά» είναι;
      ΑΓΓΕΛΟΣ ΤΖΕΚΗΣ: Έτσι λοιπόν θέλετε; Περάστε το μέσα με τέσσερις χιλιάδες πενήντα ένσημα που ήταν παλαιότερα, πριν το κάνετε τέσσερις χιλιάδες πεντακόσια.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν χρειαστεί και τέσσερα…
      ΑΓΓΕΛΟΣ ΤΖΕΚΗΣ: Και τέσσερα. Να το δούμε. Να φέρετε τροπολογία εδώ μέσα, να λάβουν γνώση η Βουλή και τα κόμματα και να αποφασίσει η Βουλή. Γιατί δεν το κάνετε και θέλετε δική σας εξουσιοδότηση; Σας είπα ότι το κάναμε πολλές φορές στον παρελθόν και συμφωνήσαμε και κάναμε και βελτιωτικές προτάσεις και τις αποδεχθήκατε. Γιατί όχι λοιπόν μέσα από τη Βουλή; Είναι δυνατόν η εκτελεστική εξουσία να είναι και νομοθετική; Γίνεται αυτό το πράγμα;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάθε εβδομάδα θα έχουμε τροπολογία.
      ΑΓΓΕΛΟΣ ΤΖΕΚΗΣ: Έρχομαι τώρα στο άρθρο 5. Είναι για το επίδομα ανεργίας. Ορίστε πρόταση, στο 80%.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν διαφωνούμε, σταδιακά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μετά θα απαντήσετε συνολικά. Σας παρακαλώ, αφήστε τον κ. Τζέκη να τελειώσει.
      ΑΓΓΕΛΟΣ ΤΖΕΚΗΣ: Στο 80% τώρα. Και μη μου λέτε ότι δεν αντέχουν τα όρια της οικονομίας. Το λέει και ο Πρωθυπουργός σας. Πριν από ένα μήνα εδώ μέσα 500.000.000 χαρίσαμε στους μεγαλοεπιχειρηματίες, που χρωστούσαν στο Ι.Κ.Α.. Εκεί άντεχαν τα όρια της οικονομίας; Άντεχαν τα όρια της οικονομίας όταν κατεβάσατε τον ανώτατο φορολογικό συντελεστή στις επιχειρήσεις από το 45% στο 35% και από το 35% στο 25% χαρίζοντας 1,5 δισεκατομμύριο εσείς και 1.000.000.000 επί εποχής ΠΑ.ΣΟ.Κ. ήτοι σύνολο 2,5 δισεκατομμύρια ευρώ;
      Θέλετε να σας πω και ένα άλλο κονδύλι; Τετρακόσια εκατομμύρια γιατί εξαφανίσατε τη φορολογία από τις διαφημίσεις και τα κέρδη που παίρνουν οι ιδιοκτήτες των μέσων μαζικής ενημέρωσης. Να πώς δένεται, αν θέλετε, και το συμφέρον των μεγαλοεπιχειρηματιών με τις πολιτικές που ακολουθείτε. Πακτωλός χρημάτων για να πάει στο 80%. Σας το προτείνουμε λοιπόν και αυτό.
      Για τη μονιμοποίηση των ωρομισθίων στον Ο.Α.Ε.Δ.: Θα πρέπει να σταματήσει αυτό το παιχνίδι με τους ωρομίσθιους και όταν έχουμε μια προεκλογική περίοδο κάθε τόσο, άντε να φέρουμε και καμιά τροπολογία, κανένα νόμο, να μονιμοποιούμε. Εμείς λέμε να μονιμοποιηθούν όλοι. Γιατί να μην μονιμοποιηθούν όλοι, εφόσον κρίνουμε ότι πραγματικά ο Ο.Α.Ε.Δ. μέσα από αυτές τις σχολές παίζει σημαντικό ρόλο; Οι καθηγητές, λοιπόν, να μονιμοποιηθούν και οι άλλοι των άλλων ειδικοτήτων και εκείνοι να μονιμοποιηθούν. Γιατί να μην μονιμοποιηθούν; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όλοι. Μέχρι το 1994 όλοι.
      ΑΓΓΕΛΟΣ ΤΖΕΚΗΣ: Τι θα πει μέχρι το 1994; Από το 1994 και μετά γιατί όχι; Nα τους έχουμε, δηλαδή, και αυτούς πολιτικά όμηρους; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ. Θα έρθει η σειρά σας να μιλήσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω συμπάθεια τον κ. Τζέκη. Για να μην κάνει λάθη. 
      ΠΡΟΕΔΡΕΥΩΝ (Σωτήρης Χατζηγάκης): Όλοι έχουμε συμπάθεια προς όλους. 
      Ολοκληρώστε, κύριε Τζέκη.
      ΑΓΓΕΛΟΣ ΤΖΕΚΗΣ: Δεν πειράζει. Αυτό σημαίνει ότι ασκούμε ουσιαστική κριτική στην Κυβέρνηση και όχι κριτική για την κριτική. 
      Και εδώ παίζεται, κύριε Πρόεδρε -και το ξέρετε πολύ καλά- ένα παιχνίδι με τους ωρομίσθιους, τους εποχικούς, με τα προγράμματα «STAGE» κ.λπ. Γιατί έχουμε και τροπολογίες για να παρατείνεται το πρόγραμμα «STAGE». Αφού, λοιπόν, λέει,  αποκτήσει και εμπειρία από το πρόγραμμα «STAGE», ας ανανεώσουμε σε πρόγραμμα «STAGE» και πάλι για δώδεκα  μήνες. Τριακόσια ευρώ και ανασφάλιστος. Αυτή είναι η πολιτική σας. 
      ‘Εχουμε και το έτος ευρωπαϊκών ίσων ευκαιριών για όλους. Και εδώ είναι μια προπαγάνδα εξωραϊσμού του χαρακτήρα της Ευρωπαϊκής Ένωσης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι 600 ευρώ. Κύριε Πρόεδρε, συγνώμη αλλά είναι 600 ευρώ. 
      ΠΡΟΕΔΡΕΥΩΝ (Σωτήρης Χατζηγάκης): Αφήστε τα τώρα, κύριε Υπουργέ. Τελειώστε, κύριε Τζέκη. 
       ΑΓΓΕΛΟΣ ΤΖΕΚΗΣ: Ναι, αλλά με διακόπτει ο κ. Γιακουμάτος. Ξέρω, πονάει μ’ αυτά που λέμε, αλλά τι να κάνουμε; Εδώ είναι το Κομμουνιστικό Κόμμα Ελλάδας. 
      Στο άρθρο 4, για το έτος ίσων ευκαιριών για όλους. Πρόκειται καθαρά για μια προπαγάνδα. Ίσοι όροι μέσα σ’ αυτήν την Ευρωπαϊκή Ένωση δεν μπορούν να υπάρξουν. Είναι αυτή η Ευρωπαϊκή Ένωση και η Κυβέρνησή μας που συμμετείχε στο βομβαρδισμό και την καταστροφή της Γιουγκοσλαβίας και δεν αναγνώρισαν σ’ εκείνο το λαό το δικαίωμα ο ίδιος να καθορίσει το μέλλον του. Ή στέλνουμε στρατό στο Αφγανιστάν. δήθεν για να πατάξουμε την τρομοκρατία. Είτε αυτή η Ευρωπαϊκή Ένωση νομοθετεί τρομονόμους προκειμένου να χτυπήσει γενικότερα το κίνημα μέσα στην Ευρωπαϊκή Ένωση. Πόσες ίσες ευκαιρίες μπορούμε να έχουμε; 
      Και τελειώνω με το εξής, κύριε Πρόεδρε. Επειδή είμαστε σε μια παρατεταμένη προεκλογική περίοδο, μην θεωρεί η Κυβέρνηση ότι με τέτοια νομοσχέδια μπορεί να αποπροσανατολίσει τον ελληνικό λαό και κυρίως τους εργαζόμενους και τους άνεργους από το κύριο θέμα: ότι η πολιτική της είναι αυτή που γεννά την ανεργία, η πολιτική της κλείνει τα εργοστάσια. Εμείς λέμε στον ελληνικό λαό να επανακρίνει και να τους καταψηφίσει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
      ΑΓΓΕΛΟΣ ΤΖΕΚΗΣ: Και εγώ ευχαριστώ, αλλά πολλές ήταν οι διακοπές. 
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, σας παρακαλώ. Μιλήσατε δεκαεννέα λεπτά. Σπάσατε το ρεκόρ του κ. Χωρέμη που ήταν στα δεκαεννέα λεπτά. 
      Ο κ. Λεβέντης έχει το λόγο. Ελάτε, κύριε Λεβέντη. Πιστεύω να είστε πιο φειδωλός στο χρόνο. Να μην κάνουμε ρελάνς στη ρελάνς. Εσείς είστε πάντα ευγενικός και πάντα μέσα στα πλαίσια του χρόνου.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η δημιουργία του κράτους πρόνοιας, η κατοχύρωση των εργασιακών και ασφαλιστικών δικαιωμάτων των εργαζομένων ήταν μια βασανιστική διαδικασία που κράτησε χρόνια και βέβαια, απαίτησε και πολύχρονες θυσίες, αγώνες, δυστυχώς και ποταμούς αιμάτων. Αυτό το κράτος πρόνοιας και δικαιωμάτων που βελτίωσε την θέση των εργαζόμενων στην Ευρώπη, χωρίς, βέβαια, να εξαφανίσει τις κοινωνικές ανισότητες, σήμερα βάλλεται συστηματικά. Η νεοφιλελεύθερη παγκοσμιοποίηση είναι από αυτή την άποψη ανελέητη. Η οικονομία της αγοράς και η θεοποίηση του κέρδους έχει οδηγήσει και στη χώρα μας εκτεταμένες περιοχές, πάρα πολλές πόλεις, σε αποβιομηχάνιση και υποβάθμιση και στη βόρεια Ελλάδα, αλλά και μέσα στην Αττική –στο Λαύριο- και άλλες πόλεις όπως η Θήβα, η Χαλκίδα κ.λπ.. 
      Παρά όμως αυτούς τους περιορισμούς των εργασιακών και των άλλων δικαιωμάτων των εργαζομένων -με τους όποιους περιορισμούς εμείς διαφωνούμε απόλυτα και το έχουμε και εδώ επανειλημμένα αντιμετωπίσει και πολεμήσει- η μετανάστευση επιχειρήσεων ιδιαίτερα από τη βόρεια Ελλάδα προς τις χώρες της Βαλκανικής –ακόμα και στην μακρινή Κίνα- συνεχίζεται και μάλιστα, επιχειρήσεων οι οποίες χρηματοδοτήθηκαν γενναία. 
Βέβαια, δεν επέστρεψαν τα «θαλασσοδάνεια», που λέει συχνά ο κ. Γιακουμάτος. Και αυτά τα «θαλασσοδάνεια» εξακολουθούν να χορηγούνται σε τέτοιες επιχειρήσεις.
     Στην Ευρωπαϊκή Ένωση, παρά το ότι το κοινωνικό κράτος βρίσκεται σε υποχώρηση, όλες οι χώρες -τουλάχιστον των «δεκαπέντε»-, πλην της Ελλάδας, έχουν διαμορφώσει ένα δείκτη προστασίας των ασθενέστερων ομάδων του πληθυσμού τους, το οποίο διαφέρει από χώρα σε χώρα. Στη χώρα μας,  σύμφωνα με τα επίσημα στοιχεία, ένα ποσοστό άνω του 20% των Ελλήνων πολιτών, ζει κάτω από τα επίσημα όρια της φτώχιας.
     Κύριε Υπουργέ, αυτά τα λέγατε και εσείς προεκλογικά. Δεν ξέρω αν αυτά τα ποσοστά έχουν αλλάξει. Φοβόμαστε ότι έχουν αυξηθεί ακόμη περισσότερο. Μάλιστα, ένα ποσοστό σημαντικό, πάνω από επτακόσιες πενήντα χιλιάδες Έλληνες πολίτες, ζουν κάτω από τα ακραία όρια της φτώχιας, πράγμα που σημαίνει ότι κινδυνεύουν να πεθάνουν από την πείνα. Αυτό είναι απαράδεκτο σε μια χώρα, η οποία έχει τη δυνατότητα να ζήσουν ευπρεπώς όλοι οι πολίτες της και που, αν θέλετε, αύξησε και το Α.Ε.Π. κατά 25%, όπως η Κυβέρνηση έχει δηλώσει.
     Ο Συνασπισμός, πιστός στις διακηρύξεις του και αντιλαμβανόμενος το μεγάλο κοινωνικό πρόβλημα αυτής της ομάδας του πληθυσμού, που ζει σε συνθήκες φτώχιας, έχει καταθέσει μέχρι σήμερα στη Βουλή δυο προτάσεις νόμου: μία για την αντιμετώπιση των προβλημάτων των μακροχρόνια ανέργων και μια άλλη πρόταση για την καθιέρωση κατώτατου εγγυώμενου εισοδήματος και συνοδευτικών υπηρεσιών κοινωνικής υποστήριξης. Δυστυχώς και οι δύο προτάσεις μας απορρίφθηκαν, η μια από την κυβέρνηση τότε του ΠΑ.ΣΟ.Κ. και η άλλη, πιο πρόσφατα, από την Κυβέρνηση της Νέας Δημοκρατίας.
     Η Νέα Δημοκρατία, λοιπόν, φέρνει σήμερα ένα σχέδιο νόμου με το οποίο συνιστάται ένας λογαριασμός κοινωνικής αλληλεγγύης, ο οποίος όπως αναφέρεται στα άρθρα του, θα παρέχει κοινωνικές παροχές σε ορισμένες ομάδες μακροχρόνια ανέργων. Η σύσταση λογαριασμού κοινωνικής αλληλεγγύης για κοινωνικές παροχές, είναι ορθή και στις προτάσεις νόμου, που έχουμε καταθέσει εμείς, εμπεριέχεται. Αυτό, όμως, το οποίο προτείνει η σημερινή Κυβέρνηση κάθε άλλο παρά τέτοιος λογαριασμός είναι, αφού μέσα από τα άρθρα του νομοσχεδίου, αφ’ ενός αυτοαναιρείται ο χαρακτήρας του με τις πολλές προϋποθέσεις που θέτει για να καταστεί κάποιος δικαιούχος και αφ’ ετέρου αφήνει τη δυνατότητα στην Κυβέρνηση να τον χρησιμοποιήσει κατά το δοκούν, δημιουργώντας μια νέα ρουσφετολογική και πελατειακή πραγματικότητα, εκμεταλλευόμενη τον πόνο και τη δυστυχία των ανέργων, τους οποίους κρατά σε ομηρία. Και εξακολουθεί και αυτή η Κυβέρνηση να τους κρατά σε ομηρία, ιδιαίτερα τους συμβασιούχους, αλλά και όχι μόνο.
     Το σχέδιο νόμου έχει επίσης μια τεράστια ασάφεια σε ό,τι αφορά τους πόρους που θα στηρίξουν το όλο εγχείρημα.
     Τέλος, εμπεριέχει και άλλες αρνητικές διατάξεις, όπως είναι αυτή για το ύψος του επιδόματος ανεργίας, που το ορίζει στο 50% του μισθού του ανειδίκευτου εργάτη το 2007 και στο 55% το 2008.
     Συγκεκριμένα, οι προϋποθέσεις που πρέπει να κατέχει κάποιος για να είναι δικαιούχος, είναι απαγορευτικές για τη συντριπτική πλειοψηφία αυτών που υποτίθεται ότι πάει να καλύψει. Δεν μπορεί να μπαίνουν σωρευτικά προϋποθέσεις, όπως επτά χιλιάδες πεντακόσιες ημέρες ασφάλισης, ηλικία πενήντα ετών και πάνω, εργασία σε περιοχή με διπλάσιο ποσοστό ανεργίας του εθνικού μέσου όρου. Τι σημαίνει αυτός ο εθνικός μέσος όρος; Το είπαμε και στην επιτροπή που το συζητούσαμε. Από πού,  πώς και με ποια κριτήρια προσδιορίζεται; Αναφέρει επίσης εργασία σε φθίνοντες κλάδους. Βεβαίως, και θα πρέπει να υπάρχει ηλικιακό όριο, όμως οι άλλοι όροι και προϋποθέσεις είναι τέτοιοι που πολύ δύσκολα θα μπορούσε κάποιος να τους συγκεντρώσει. Και όταν λέμε ηλικιακό όριο, όχι ότι θα πρέπει να παραγνωρίζουμε την ύπαρξη και των άλλων ανέργων, που μπορεί να είναι μακροχρόνια άνεργοι, έστω κι αν έχουν μικρότερη ηλικία. 
     Το πρόβλημα της ανεργίας είναι σοβαρότατο και στη χώρα μας οξύτατο. Δεν έχει επιλυθεί και το ξέρετε όλοι πολύ καλά. Η Κυβέρνηση με τα μπαλώματα που κάνει δεν νομίζουμε ότι έχει λύσει το πρόβλημα και ούτε πρόκειται να το λύσει.
     Με ρητή διάταξη που υπάρχει μέσα στο σχέδιο νόμου, όλα τα παραπάνω μπορούν να αναιρεθούν για κάποιες κατηγορίες, χωρίς προκαθορισμένα κριτήρια, με υπουργική απόφαση και μόνο. Η διάταξη αυτή είναι που δημιουργεί μία νέα ρουσφετολογική και πελατειακή πραγματικότητα, που εκμεταλλεύεται, όπως προείπα, τον πόνο και τη δυστυχία των ανέργων. 
      Τρίτον,  στο νομοσχέδιο υπάρχει μεγάλη ασάφεια σε ό,τι αφορά τους όρους του λογαριασμού. Αν εξαιρέσουμε την αναδιανομή κοινωνικών δαπανών, που γίνεται με τη μεταφορά πόρων από το λογαριασμό στρατευόμενων - μισθωτών στο λογαριασμό αυτό, δεν υπάρχει συγκεκριμένη αναφορά στο ύψος της επιχορήγησης του κρατικού προϋπολογισμού. Και σε ό,τι αφορά τις κοινοτικές επιδοτήσεις, η Γ.Σ.Ε.Ε. στο έγγραφό της για το ίδιο θέμα αναφέρει ότι, μετά από πρόσφατη απόφαση του Ευρωκοινοβουλίου στις 13-12-2006 καθίσταται σχεδόν απαγορευτική η επιχορήγηση του Ταμείου από ευρωπαϊκές πηγές.
      Ωστόσο, στη σχετική Έκθεση του Γενικού Λογιστηρίου αναφέρεται ότι ο κρατικός προϋπολογισμός θα συνεισφέρει στο λογαριασμό το ποσό των 20.000.000 ευρώ ετησίως. Τα αναμενόμενα έσοδα από τη μεταφορά πόρων από το λογαριασμό των στρατευμένων - μισθωτών είναι της τάξης των 35.000.000 ευρώ.
      Αυτά, λοιπόν, συνολικά καλούνται να καλύψουν τις ανάγκες εκατοντάδων χιλιάδων ανέργων. Με βάση, όμως, αυτά τα νούμερα, αυτοί που θα μπορέσουν να επωφεληθούν, δεν είναι πάνω από δυόμισι χιλιάδες. Οι υπόλοιποι, οι εκατοντάδες χιλιάδες, τι θα γίνουν; Δεν λέμε ότι οι δυόμισι χιλιάδες είναι αμελητέα ποσότητα. Είναι, όμως, μικρό το νούμερο, μικρό το ποσοστό μπροστά στο μεγάλο όγκο των εκατοντάδων χιλιάδων ανέργων.
      Επίσης, δεν αναφέρεται κανένα απολύτως κριτήριο για την κατάταξη ενός κλάδου της οικονομίας στους φθίνοντες, ενώ αντίθετα με μία υπουργική απόφαση αυτό μπορεί να επαναπροσδιοριστεί και κατά το δοκούν να ορίζεται ποιοι είναι οι φθίνοντες κλάδοι. 
      Στην αποδεδειγμένη άρνηση ένταξης στην αγορά εργασίας δεν αναφέρονται τα κριτήρια αυτής της απόδειξης. Θα μπορούσε, για παράδειγμα, να προταθεί εργασία μερικής απασχόλησης με αποδοχές μικρότερες από αυτό καθ’ εαυτό το επίδομα, η εργασία να είναι τελείως άσχετη με την ειδικότητα του ανέργου. Το είπαμε και στην επιτροπή.
      Κύριε Υπουργέ, θα επαναλάβω κι εγώ αυτό, το οποίο τόνισε ο κ. Τζέκης και το οποίο είπαμε και στην επιτροπή. Μπορεί να πάει –να πείτε- από τη μία άκρη της χώρας στην άλλη. Εσείς λέτε στον ίδιο δήμο. Αυτό, όμως, να γραφεί. Γράψτε εδώ στο νομοσχέδιο, στον ίδιο δήμο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα το πω μετά.
      ΑΘΑΝΑΣΙΟΣ ΛΕΒΕΝΤΗΣ: Όχι να το πείτε. Να το γράψουμε στο νομοσχέδιο. Διότι αυτά που λέμε εδώ, κύριε Υπουργέ, είναι «έπεα πτερόεντα». Πρέπει να γράφονται και να κατοχυρώνονται με νόμο. 
      ΑΓΓΕΛΟΣ ΤΖΕΚΗΣ: Κύριε Υπουργέ, δεν το γράφετε ούτε στις διορθώσεις που μας δώσατε.
      ΑΘΑΝΑΣΙΟΣ ΛΕΒΕΝΤΗΣ: Η σύνθεση της Επιτροπής Διαχείρισης δίνει το πάνω χέρι και την πλειοψηφία στην Κυβέρνηση, ενώ θα έπρεπε να είναι τριμερής, με ίση εκπροσώπηση των τριών κλάδων.
      Πέρα από το κεφάλαιο Α’, που αφορά τη σύσταση του λογαριασμού και όπως είπαμε μέσα από τα άρθρα του νομοσχεδίου αυτοαναιρείται, υπάρχουν και αρνητικές διατάξεις που αφορούν το επίδομα ανεργίας, καθώς και το άρθρο 6, που εισάγει φωτογραφικές διατάξεις προσλήψεων στη θυγατρική εταιρεία του ΟΑΕΔ «Επαγγελματική Κατάρτιση Ανώνυμη Εταιρεία».
      Το επίδομα ανεργίας, σύμφωνα με το ν. 2224/1994, θα έπρεπε να είναι τα 2/3 του μισθού του ανειδίκευτου εργάτη, κάτι το οποίο ουδέποτε τηρήθηκε. 
      Σήμερα η Κυβέρνηση της Νέας Δημοκρατίας έρχεται να τροποποιήσει τη διάταξη αυτή και να καθορίσει, όπως είπαμε, το βασικό ημερομίσθιο ανεργίας στο 50% το 2007 και 55% για το 2008.
      Ταυτόχρονα, συνδέει την πλήρη ή τη μειωμένη χορήγηση του επιδόματος ανεργίας με τη μερική απασχόληση και το ύψος των αποδοχών του μισθωτού. Για εμάς οι ρυθμίσεις αυτές είναι απαράδεκτες και φυσικά τις καταψηφίζουμε.
      Σε ό,τι αφορά το άρθρο 4 για το «Ευρωπαϊκό Έτος Ίσων Ευκαιριών για Όλους», αυτό είναι ένα πρόγραμμα της Ευρωπαϊκής Ένωσης, που απευθύνεται κυρίως στις μη κυβερνητικές οργανώσεις, για τις οποίες, όμως, δεν υπήρχε νομική δυνατότητα για την υποβολή αιτήσεων χρηματοδότησης στην Ελλάδα. Με τη ρύθμιση, που προβλέπει το παρόν άρθρο, δίνεται η δυνατότητα συμμετοχής τους στο πρόγραμμα, αφού το Πρόγραμμα Δημοσίων Επενδύσεων θα καλύπτει την ίδια συμμετοχή 25%. Ταυτόχρονα, προβλέπεται ο καθορισμός κριτηρίων παρακολούθησης της καλής εκτέλεσης των δράσεων από αυτές. 
      Το πρόβλημα είναι ότι τα θέματα που παραπέμπονται σε υπουργικές αποφάσεις, δεν θα προωθηθούν έπειτα από διαβούλευση με τους κοινωνικούς συνομιλητές και με δημόσιο διάλογο, αλλά θα αποφασίσει ο Υπουργός μόνος του και πιθανά –όπως γίνεται σχεδόν πάντα- με υποκειμενικά, ρουσφετολογικά κριτήρια τα κριτήρια επιλογής των φορέων που θα εφαρμόσουν τις εγκρινόμενες δράσεις.
      Το άρθρο 7 που αναφέρεται στο Ε.Σ.Σ.Ε.Ε.Κ.Α., όπως προαναφέραμε, είναι ακριβώς όπως έχει συμφωνηθεί και γι’ αυτό έχουν συμφωνήσει όλοι οι φορείς, εργοδότες και εργαζόμενοι, προκειμένου να επιλυθούν τεχνικά ζητήματα, που ήταν ασαφή στον προηγούμενο νόμο και δεν μπορούσε να λειτουργήσει πρακτικά το Ε.Σ.Σ.Ε.Ε.Κ.Α. Συνεπώς, με την επίλυση αυτή συμφωνούμε, εάν και υπάρχουν κάποιες διατυπώσεις που θα τις θέλαμε καλύτερες.
      Εμείς θεωρούμε ότι τα ζητήματα της ανεργίας και ιδιαίτερα της μακροχρόνιας, της φτώχιας και του κοινωνικού αποκλεισμού, τα οποία εντείνονται με την αποβιομηχάνιση και το κλείσιμο των επιχειρήσεων, αφ’ ενός δεν θα πρέπει να αντιμετωπίζονται με τον τρόπο ενός αυτοαναιρούμενου μέσου στόχου, που έχει μπει και αφ’ ετέρου ανοίγονται παράθυρα για ρουσφετολογικές και πελατειακές σχέσεις. 
      Θεωρούμε πως η δραστική μείωση της ανεργίας και η πλήρης και σταθερή απασχόληση, είναι συνυφασμένες με την προώθηση μιας εναλλακτικής στον φιλελευθερισμό πολιτικής, μιας εντελώς διαφορετικής στο νεοφιλελευθερισμό πολιτικής, με ορίζοντα και κατεύθυνση το σοσιαλισμό, με μια βιώσιμη ανάπτυξη, αειφόρο ανάπτυξη, που δεν θα έχει στο κέντρο της το κέρδος, αλλά τον άνθρωπο, το κοινωνικό συμφέρον, την ποιότητα ζωής και την προστασία του περιβάλλοντος, που θα δίνει προτεραιότητα στην ανάπτυξη της έρευνας, της τεχνολογίας, της καινοτομίας και της ποιότητας των προϊόντων και της εργασίας. 
      Βασικές αιχμές αυτής της συνολικής μας πρότασης για την αντιμετώπιση της ανεργίας είναι η συνταγματική θεσμοθέτηση της υποχρέωσης της πολιτείας για εξασφάλιση πλήρους απασχόλησης σε όλους τους πολίτες, που θα είναι η κεντρική μας πρόταση και στην προσεχή Αναθεώρηση του Συντάγματος και που, βέβαια, έτσι όπως εξελίχθηκε δεν μπορεί να προωθηθεί. Επίσης η ριζική μείωση του χρόνου εργασίας, χωρίς μείωση των αποδοχών, με πρώτο βήμα την άμεση καθιέρωση του τριανταπενταώρου στις επιχειρήσεις με περισσότερους από είκοσι εργαζόμενους και με πλήρεις αποδοχές βέβαια, η σημαντική αύξηση των δημόσιων επενδύσεων, η προώθηση μαζικών προσλήψεων στους τομείς της κοινωνικής, της πράσινης εργασίας και της πολιτικής προστασίας -υγεία, παιδεία, κοινωνική φροντίδα και πρόνοια, προστασία του περιβάλλοντος, ποιότητα ζωής- η άμεση προώθηση μέτρων έκτακτης ανάγκης για την ενίσχυση της απασχόλησης των νέων, των ηλικιωμένων, των μακροχρόνια ανέργων και των γυναικών, καθώς και η κατάργηση των διακρίσεων μεταξύ παλαιών και νέων εργαζομένων στην απασχόληση και στις εργασιακές σχέσεις σε βάρος των δεύτερων. Έχουμε δει και με τα νομοθετήματα που έχετε φέρει τα τελευταία χρόνια πόσο είναι εις βάρος όλων των εργαζομένων, ιδιαίτερα όμως των νέων, αυτοί οι νόμοι.
      Μέτρα έκτακτης ανάγκης, που θα μπορούσαν να ληφθούν, είναι η προώθηση ειδικών προγραμμάτων για την ενίσχυση της απασχόλησης των νέων ανέργων και η αποτελεσματική επαγγελματική κατάρτισή τους, που να τους οδηγεί σε απασχόληση, ένταξη σε καθεστώς προσυνταξιοδότησης των μακροχρόνια ανέργων, ηλικίας άνω των πενήντα ετών ή εναλλακτικά διασφάλιση της απασχόλησής τους μέσω ειδικών προγραμμάτων σε κοινωνικές υπηρεσίες περιβάλλοντος, ποιότητας ζωής, στο δημόσιο, στους δήμους και στις νομαρχίες. Οι δαπάνες για τις δύο αυτές περιπτώσεις να καλύπτονται από έσοδα προερχόμενα από το τέλος 6%ο στα δάνεια, από την επιβολή φόρου υπεραξίας 10% στις πωλήσεις μετοχών και από κοινοτικούς πόρους. 
      Να υπάρξουν ειδικά προγράμματα δημιουργίας νέων θέσεων εργασίας, επαγγελματικής κατάρτισης ή αυτοαπασχόλησης για τις γυναίκες, κατάργηση των ποσοστώσεων που υπάρχουν γι’ αυτές σε ορισμένα επαγγέλματα, προώθηση μέτρων για τη συμφιλίωση της οικογενειακής ζωής και της εργασίας τους, ενίσχυση δικτύων παιδικών και βρεφονηπιακών σταθμών, γονικές άδειες, κέντρα δημιουργικής απασχόλησης παιδιών, υποδομές κοινωνικής φροντίδας για ηλικιωμένους, παιδιά και πολίτες με αναπηρία, σχεδιασμούς και υλοποίηση εξειδικευμένων περιφερειακών μεσομακροπρόθεσμων αναπτυξιακών σχεδίων, μέσω του προγράμματος δημοσίων επενδύσεων και μάλιστα για τη βόρεια Ελλάδα, μέτρα οικονομικής και κοινωνικής στήριξης των απολυμένων εξ αυτού του λόγου, ειδικά προγράμματα εκσυγχρονισμού και ανάπτυξης των μικρομεσαίων επιχειρήσεων για τη δημιουργία νέων θέσεων εργασίας, μέτρα στήριξης της αγροτικής παραγωγής και της βιώσιμης αγροτουριστικής ανάπτυξης για την εξασφάλιση απασχόλησης των νέων της υπαίθρου.
      Επίσης, να υπάρξουν άμεσα μέτρα οικονομικής και κοινωνικής στήριξης των ανέργων, όπως εξασφάλιση εγγυημένου εισοδήματος για τους ανέργους με την αύξηση και τη χρονική επιμήκυνση της χορήγησης του επιδόματος ανεργίας. Το επίδομα ανεργίας να είναι το 75% του τελευταίου μισθού πριν από την απόλυση και να χορηγείται για δύο χρόνια, να δίνεται για άλλα δύο χρόνια στο ύψος του 60% του τελευταίου μισθού πριν την απόλυση, εφόσον κάποιος παραμένει άνεργος.
      Για όσους αμείβονται με τον κατώτατο μισθό, το επίδομα ανεργίας πρέπει να ανέρχεται στο 80% του ημερομίσθιου του ανειδίκευτου εργάτη. Πρέπει να υπάρξει θέσπιση του ελάχιστου εγγυημένου εισοδήματος, χορήγηση ειδικού βοηθήματος ανεργίας στο ύψος της σύνταξης του Ο.Γ.Α. στους νέους ανέργους εντός διμήνου από την εγγραφή τους στον Ο.Α.Ε.Δ., εάν δεν έχουν βρει απασχόληση, χορήγηση κάρτας απεριόριστων διαδρομών στα δημόσια μέσα μαζικής μεταφοράς για τους ανέργους, καθώς και εκπτωτικής πολιτιστικής κάρτας για την ψυχαγωγία τους.
      Χρειάζεται, ακόμη, αναστολή της πληρωμής δόσεων των στεγαστικών δανείων. Ξέρετε, κύριε Υπουργέ, πόσοι χάνουν το σπίτι τους, όταν μένουν άνεργοι και επειδή δεν έχουν να πληρώσουν, τους κυνηγούν οι τράπεζες; 
      Επίσης, πρέπει να υπάρξει επιδότηση του ενοικίου στους ανέργους, απαλλαγή ή συνδρομή του κράτους κατά 50% στο λογαριασμό τους για υπηρεσίες κοινής ωφέλειας, ουσιαστική αύξηση των δημόσιων δαπανών στην προώθηση πολιτικών για την αύξηση της απασχόλησης και για την προστασία των ανέργων από έσοδα που θα προέλθουν από τη δίκαιη φορολογική μεταρρύθμιση και από τη μείωση των στρατιωτικών δαπανών, καθώς και συμμετοχή του κράτους στα έσοδα του Ο.Α.Ε.Δ. που να φθάσει σταδιακά στο 1% του Α.Ε.Π.. 
      Αυτά είναι μερικά μόνο από τα πολλά που μπορούν να γίνουν. Πιστεύουμε ότι αυτό εδώ το νομοσχέδιο καλύπτει ένα ελάχιστο ποσοστό και δεν πρόκειται να λύσει ουσιαστικά τα προβλήματα. Η μονιμοποίηση των συμβασιούχων που έχετε υποσχεθεί και για την οποία έχετε δεσμευτεί, κύριε Υπουργέ, μένει ένα αιτούμενο και δεν είναι λύση τα «STAGE», οι ωρομίσθιοι εκπαιδευτικοί που έχουν μήνες να πληρωθούν και πληρώνονται με 7,5 ευρώ την ώρα ούτε οι επίκουροι γιατροί και οι νοσηλεύτριες στα νοσοκομεία.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στον κατάλογο των ομιλητών Βουλευτών. Επειδή είναι εγγεγραμμένοι είκοσι οκτώ επί της αρχής και θα πάμε αρκετά μακριά σήμερα, παρακαλώ πολύ ως προς τους χρόνους να είμαστε ακριβείς, για να μπορέσουν όλοι οι συνάδελφοι να καταθέσουν τις απόψεις τους. 
      Πρώτος εγγεγραμμένος ομιλητής είναι ο κ. Χρύσης.
      Ορίστε, κύριε Χρύση, έχετε το λόγο. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συνεχίζοντας αυτή η Κυβέρνηση την υλοποίηση του κυβερνητικού της προγράμματος δια του Υπουργείου Απασχόλησης και Κοινωνικής Προστασίας έφερε με ιδιαίτερη κοινωνική ευαισθησία στην Εθνική Αντιπροσωπεία προς ψήφιση το σχέδιο νόμου «Σύσταση Ειδικού Ταμείου Κοινωνικής Αλληλεγγύης και άλλες διατάξεις». 
      Ένα κράτος δικαίου και πρόνοιας οφείλει να παρέχει αρωγή και συμπαράσταση σε ανθρώπους που αντιμετωπίζουν ξαφνικά το φάσμα της ανεργίας σε μια ηλικία κρίσιμη γι’ αυτούς. Το νομοσχέδιο αυτό ειδικότερα αναφέρεται στις κατηγορίες εκείνες των ανέργων, που μετά από μακρόχρονη εργασιακή προσφορά παρέμειναν χωρίς εργασία, λόγω κλεισίματος ή μετεγκατάστασης της επιχείρησης λίγα χρόνια προ της συμπληρώσεως συνταξιοδοτικού δικαιώματος και σε μια περίοδο της ζωής τους που τρέχουν ποικίλες οικογενειακές υποχρεώσεις. 
      Για οικονομική ενίσχυση και συμπαράσταση σε αυτές τις ειδικές κατηγορίες ανέργων στον Οργανισμό Απασχόλησης Εργατικού Δυναμικού συνιστάται με το παρόν νομοσχέδιο αυτοτελής λογαριασμός με την επωνυμία «Ειδικό Ταμείο Κοινωνικής Αλληλεγγύης». Οι πόροι του συνιστώμενου Ταμείου προέρχονται από τον κρατικό προϋπολογισμό, τα κοινοτικά προγράμματα και τις κοινοτικές ενισχύσεις, καθώς και την αναδιάταξη των υφισταμένων ειδικών εισφορών στον Ο.Α.Ε.Δ.. 
      Για να ενταχθούν και να τύχουν της ειδικής εισοδηματικής ενίσχυσης από το Ειδικό Ταμείο Κοινωνικής Αλληλεγγύης τα άτομα αυτά, πρέπει σωρευτικά να συγκεντρώνουν τις ακόλουθες προϋποθέσεις: Να είναι ασφαλισμένοι στον κλάδο κύριας σύνταξης του Ι.Κ.Α.-Ε.Τ.Α.Μ., να έχουν συμπληρώσει επτάμισι χιλιάδες ημέρες ασφάλισης, στις οποίες συνυπολογίζεται και ο χρόνος ασφάλισης στις χώρες της Ε.Ο.Κ. ή στην Ελβετία ή σε χώρες που έχουν συνάψει με τη χώρα μας διμερή κοινωνική ασφάλιση, με την προϋπόθεση, βέβαια, ότι οι τελευταίες εννιακόσιες ημέρες εργασίας να έχουν πραγματοποιηθεί σε επιχειρήσεις που υπάγονται σε φθίνοντα κλάδο της οικονομίας και έχουν την παραγωγική τους μονάδα σε περιοχή της χώρας με διπλάσιο δείκτη ανεργίας από το μέσο όρο του εθνικού δείκτη ανεργίας. 
      Με κοινές αποφάσεις των Υπουργών Οικονομίας και Οικονομικών και Απασχόλησης και Κοινωνικής Προστασίας καθορίζονται με βάση τα στοιχεία της Εθνικής Στατιστικής Υπηρεσίας και τα στοιχεία του παρατηρητηρίου απασχόλησης οι περιοχές και καθορίζονται οι φθίνοντες κλάδοι  της οικονομίας. 
      Τέλος για την ένταξη των ατόμων κοινωνικής ασφάλισης πλην των ανωτέρω προϋποθέσεων πρέπει να έχουν συμπληρώσει και το πεντηκοστό έτος της ηλικίας τους. Σε τι συνίσταται η οικονομική αυτή ενίσχυση της ειδικής αυτής κατηγορίας των ανέργων; Σύμφωνα με πρόβλεψη στην παράγραφο 4 του άρθρου 2 του νομοσχεδίου η ενίσχυση αυτή ανέρχεται στο 80% του καταβαλλομένου μηνιαίου μισθού κατά τη λύση της σύμβασης ή του εικοσιπενταπλάσιου του καταβαλλομένου ημερομισθίου και σε κάθε περίπτωση οι αποδοχές αυτές δεν θα υπερβαίνουν τα 900 ευρώ μηνιαίως. 
      Οι ασφαλιστικές εισφορές θα παρακρατούνται και θα αποδίδονται στο Ι.Κ.Α.-Ε.Τ.Α.Μ. για τη συνταξιοδοτική εξασφάλιση της ειδικής αυτής κατηγορίας των ανέργων. Ασφαλώς από τα δικαιώματα  αυτά εκπίπτουν τα πρόσωπα που επανεντάχθηκαν στην αγορά εργασίας είτε αποδειγμένα αρνούνται την ένταξή τους είτε έχουν συμπληρώσει συνταξιοδοτικό δικαίωμα. 
      Κυρίες και κύριοι συνάδελφοι, η διαχείριση του ειδικού ταμείου κοινωνικής ασφάλισης ασκείται από εννεαμελή επιτροπή με τριετή θητεία, τα  μέλη της οποίας ορίζονται με κοινή υπουργική απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας και έχει ως πρόεδρο τον Γενικό Γραμματέα του Υπουργείου Απασχόλησης και Κοινωνικής Προστασίας και ως αντιπρόεδρο το Διοικητή του Ο.Α.Ε.Δ.. Τα λοιπά μέλη καθορίζονται στο τρίτο άρθρο του υπό ψήφιση νομοσχεδίου με συμμετοχή εκπροσώπων της Γενικής Συνομοσπονδίας εργατών Ελλάδος του Συνδέσμου Ελλήνων Βιομηχάνων, της Γενικής Συνομοσπονδίας Επαγγελματιών Βιοτεχνών Εμπόρων Ελλάδος και  άλλα πρόσωπα τα οποία ειδικότερα μνημονεύονται στο άρθρο αυτό. Έργο της επιτροπής αυτής είναι η κατάρτιση του προϋπολογισμού του απολογισμού και της ετήσιας διάθεσης και διαχείρισης των πόρων του ειδικού ταμείου κοινωνικής ασφάλισης που εγκρίνει τελικά ο Υπουργός Απασχόλησης και Κοινωνικής Προστασίας. 
      Κυρίες και κύριοι συνάδελφοι, εκτός του πρώτου κεφαλαίου που περιλαμβάνει τα άρθρα με τα οποία συγκροτείται και λειτουργεί το Ειδικό Ταμείο Κοινωνικής Αλληλεγγύης στο δεύτερο κεφάλαιο του νομοσχεδίου με τον τίτλο «Λοιπές Διατάξεις» ρυθμίζονται σημαντικά θέματα στον εργασιακό χώρο. Ορίζεται το Υπουργείο Απασχόλησης και Κοινωνικής Προστασίας ως φορέας εκτέλεσης του προγράμματος «ευρωπαϊκό έτος Ίσων Ευκαιριών για όλους» στο πλαίσιο της υπ’ αριθμόν 771/2006 απόφαση του Ευρωπαϊκού Κοινοβουλίου και του Συμβουλίου των Ευρωπαϊκών Κοινοτήτων της 17ης Μαϊου 2006.
      Ειδική μνεία πρέπει να γίνει στο επίδομα ανεργίας του Ο.Α.Ε.Δ., το οποίο αναπροσαρμόζεται από 1ης Ιανουαρίου 2007 στο 50% του ημερομισθίου του ανειδίκευτου εργάτη και από 1ης Ιανουαρίου 2008 το ποσό αυτό αναπροσαρμόζεται στο 55% του ημερομισθίου του ανειδίκευτου εργάτη. 
      Μονιμοποιούνται επίσης με τις ειδικές διατάξεις όλοι εκείνοι που είχαν προσληφθεί με σχέσεις εργασίας ιδιωτικού δικαίου ορισμένου χρόνου ή ωριαία αντιμισθία στις Σχολές του Ο.Α.Ε.Δ. σύμφωνα με το άρθρο 27 του ν. 2190/94 και έχουν συμπληρώσει υπηρεσία δύο διδακτικών ετών αθροιστικά και με δεκάωρη διδασκαλία την εβδομάδα τα δύο διδακτικά έτη. 
      Κυρίες και κύριοι συνάδελφοι, το νομοσχέδιο αυτό εισάγει αναμφισβήτητα μία καινοτομία στον εργασιακό χώρο. Η Κυβέρνηση που παρακολουθεί και αφουγκράζεται καθημερινά τις κοινωνικές ανάγκες προχωρεί άμεσα με τις διατάξεις του υπό ψήφιση νομοσχεδίου και θωρακίζει τους ανθρώπους εκείνους, που χωρίς υπαιτιότητα στερήθηκαν του εργασιακού δικαιώματος σε μία ηλικία με ποικίλες ανάγκες. Υπερψηφίζοντας επομένως το νομοσχέδιο αυτό αποδεικνύουμε έμπρακτα την κοινωνική μας ευαισθησία και ενισχύουμε την κοινωνική συνοχή. 
      Πιστεύω ότι μετά τη διατύπωση των όποιων εποικοδομητικών παρατηρήσεων, θα υπερψηφιστεί το νομοσχέδιο αυτό, προς όφελος της ειδικής κατηγορίας ανέργων, που για πρώτη φορά τυγχάνουν αυτής της δικαιολογημένης ειδικής μεταχείρισης από την Κυβέρνηση του Κώστα Καραμανλή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.»,  καθώς και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και τρεις συνοδοί καθηγητές του Δ’ Γυμνασίου Ηρακλείου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Η κ. Αικατερίνη Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, εκλέγομαι σ’ ένα νομό, στην Εύβοια, που το μεγαλύτερο πρόβλημα είναι η ανεργία. Αυτή η ανεργία είναι απότοκος της αποβιομηχάνισης που επήλθε την περίοδο 1990-1993 -τότε μαζικά έκλεισαν επιχειρήσεις και εργοστάσια- και σε περιοχές μάλιστα, όπως είναι η βορειοκεντρική Εύβοια, στην περιοχή του Μαντουδίου, είναι πλέον μάστιγα για τους κατοίκους και εκατοντάδες οικογένειες έχουν σοβαρότατο πρόβλημα επιβίωσης.
      Δυστυχώς, κύριε Υπουργέ, παρά τις προεκλογικές σας υποσχέσεις το 2004 -και από το πρόγραμμα της Νέας Δημοκρατίας και από τον κύριο Πρωθυπουργό, όταν είχε έρθει- για ανάπτυξη του νομού, για έργα υποδομών, για επενδύσεις, για θέσεις εργασίας, δεν έγινε τίποτα αυτά τα τρία χρόνια στο νομό και το ξέρετε πολύ καλά, γιατί σας έχουμε ενοχλήσει πολλές φορές. Ούτε ένα μεγάλο δημόσιο έργο δεν ευτυχήσαμε να δούμε να ολοκληρώνεται ούτε μια σοβαρή επένδυση που θα δημιουργούσε νέες θέσεις εργασίας. Αντίθετα, τα προβλήματα και τα αδιέξοδα για τους άνεργους παραμένουν. Οι ενεργητικές πολιτικές για την απασχόληση έμειναν λόγια.
      Με το σημερινό νομοσχέδιο για τη σύσταση Ειδικού Ταμείου Κοινωνικής Αλληλεγγύης, έρχεται αυθόρμητα στη σκέψη, ιδιαίτερα των ανέργων, η λαϊκή παροιμία που λέει «να σε κάψω Γιάννη μου, να σ’ αλείψω λάδι», γιατί πρόκειται, πράγματι, για μια πολιτική που έκαψε τις δυνατότητες της ελληνικής οικονομίας για ανάπτυξη, που στέρησε τη χώρα από παραγωγικές επενδύσεις, που οδήγησε και οδηγεί μέχρι σήμερα τους πολίτες σε δεινή οικονομική κατάσταση. 
      Τι κάνει, λοιπόν, η Κυβέρνηση μετά από τρία χρόνια ανεκπλήρωτων υποσχέσεων για τους ανέργους; Θεσμοθετεί ένα ταμείο  αλληλεγγύης , όπως λέει, χωρίς να ξέρουμε τους πόρους του, χωρίς να ξέρουμε –ούτε οι ίδιοι οι κυβερνητικοί δεν το ξέρουν- σε πόσους απευθύνεται και πόσοι θα ωφεληθούν, ούτε ποιες περιοχές αφορά. Ξέρουμε όμως, ότι τη διαχείρισή του θα την έχει ο Υπουργός και η Κυβέρνηση. Ξέρουμε, επίσης, ότι τα όποια κονδύλια συγκεντρώσει, θα μοιραστούν κατά προτεραιότητα και κατ’ επιλογή σε αυτούς που θα επιλέξει το ιερατείο των κυβερνητικών στελεχών για ρουσφετολογικούς λόγους. Επίσης, οι περιοχές που θα αφορούν οι όποιες δράσεις του Ταμείου, θα είναι της επιλογής των αρμόδιων Υπουργών και τεχνοκρατών.
      Οι κοινωνικοί εταίροι περιθωριοποιούνται σε σχέση με τις αποφάσεις. Αυτό δεν το λέμε μόνον εμείς, το λένε οι φορείς, το λέει η Γ.Σ.Ε.Ε., το λέει σαφέστατα η Ο.Κ.Ε., το λέει το ίδιο το νομοσχέδιο ξεκάθαρα. Προβλέπεται κυβερνητική πλειοψηφία στην επιτροπή διαχείρισης του ειδικού αυτού ταμείου, χωρίς τριμερή και αναλογική εκπροσώπηση, εννέα μέλη, εκ των οποίων τα πέντε θα διορίζονται από τον Υπουργό. Καταρρίπτεται κάθε έννοια κοινωνικής συνεργασίας. Ο διάλογος με τους μαζικούς φορείς των εργαζομένων «πάει περίπατο». Η μάσκα της διαλλακτικής Κυβέρνησης πέφτει.
      Σχετικά με τις έννοιες «φθίνουσα περιοχή» και «φθίνων κλάδος», εδώ και αν υπάρχει ασάφεια! Μάλιστα, η ασάφεια είναι εσκεμμένη. Δεν δίνονται ούτε ορισμοί ούτε καθορίζονται κριτήρια που θα εξειδικεύονταν αυτές οι δύο έννοιες. Ο νόμος θα εφαρμόζεται καθαρά με υποκειμενικό τρόπο. Ο Υπουργός θα αποφασίζει κατά το δοκούν, κατά τα συμφέροντα που νομίζει ότι αποφέρουν περισσότερα οφέλη στο κόμμα.
      Επίσης, είναι κυνική η πρόβλεψη του νομοσχεδίου, με την οποία μπορούν να αλλάξουν οι προϋποθέσεις για υπαγωγή κατηγοριών ανέργων και περιοχών στις προβλέψεις του νόμου.
    Θεωρώ ότι, με πρωτόγνωρο για τη δημοκρατία μας τρόπο καταργείται η διάκριση αυτή των εξουσιών. Η εκτελεστική εξουσία δηλαδή θα έχει τη δυνατότητα να αλλάζει νομοθετικές διατάξεις. Αυτό σας επισημαίνει σαφέστατα η Ο.Κ.Ε.. Μια απλή Υπουργική Απόφαση θα αλλάζει, κατά περίπτωση, προϋποθέσεις για τα κριτήρια, όπως είναι οι ελάχιστες μέρες ασφάλισης, όπως είναι τα ελάχιστα όρια ηλικίας. 
    Κύριοι συνάδελφοι, δεν παίζετε μόνο με την ανασφάλεια και την αξιοπρέπεια χιλιάδων ανέργων πολιτών. Παίζετε τελικά με τους ίδιους τους θεσμούς, για να έχετε το πάνω χέρι. Είναι προφανές ότι με αυτές τις μεθοδεύσεις σας έχετε στόχο πρώτον, να κρατάτε σε ομηρία μεγάλες κατηγορίες ανθρώπων που έχασαν τη δουλειά τους ή ψάχνουν για δουλειά και δεύτερον, να βολέψετε κατά προτεραιότητα τα δικά σας παιδιά. Μετέρχεσθε μεθόδων που μόνο ως εκβιαστικές θα μπορούσαν να χαρακτηρισθούν. Το ζήτημα της έκπτωσης από τα μέτρα για όσους αρνούνται εργασία που δεν είναι αντίστοιχη με τα προσόντα τους ή το επάγγελμά τους, τι άλλο είναι παρά εκβιαστικό δίλημμα; 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όπως ο Ανδρέας Παπανδρέου! 
    ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Μακάρι να εφαρμόζατε μία από τις πολιτικές του Ανδρέα Παπανδρέου, όχι τις υπόλοιπες! Αφήνετε σκόπιμα ασαφή την έννοια του ευρύτερου επαγγελματικού κλάδου. Λέτε στον άνεργο ή κάνεις αυτό που σου λέω ή δεν εντάσσεσαι ξανά στα μέτρα του νόμου. 
    Το άλλο σημαντικό πρόβλημα σ’ αυτό το νομοσχέδιο είναι η αοριστία στο ζήτημα των πόρων του ταμείου. Αυτό πάλι το τόνισαν και οι εκπρόσωποι της Γ.Σ.Ε.Ε., το επεσήμανε η Ο.Κ.Ε. στο έγγραφό της. Τελικά γιατί ζητάτε τη γνωμοδότηση της Ο.Κ.Ε. αφού καμία από τις παρατηρήσεις της δεν εφαρμόζετε; Και η ασάφεια αυτή είναι σκόπιμη. Γιατί δεν χρειάζεται να αντιστοιχηθούν ποσά με αριθμό δικαιούχων όπως είπα και δεν τα έχετε προσδιορίσει για να μην εκτεθείτε για μια ακόμη φορά για τις διαπραγματεύσεις που δεν κάνατε στην Ευρωπαϊκή Ένωση. Έτσι δεν καταφέρατε να αποκομίσετε κονδύλια για να μπορέσετε να ενισχύσετε τον άνεργο πληθυσμό της χώρας μας. 
    Θα ήθελα επίσης να τονίσω το ζήτημα της εξαίρεσης των αγροτών. Πώς είναι δυνατόν να μιλάτε για ανεργία και να μένουν έξω οι αγρότες που πλήττονται από τη νέα Κ.Α.Π.; Ψάχνουν και οι αγρότες μας για δουλειά σε μεγάλα αστικά κέντρα. Γι’ αυτούς δεν γίνεται ούτε κουβέντα στο νομοσχέδιο. 
    Όσον αφορά τον Ο.Α.Ε.Δ. θα ήθελα να σημειώσω πέραν των άλλων –γράφτηκε βέβαια και σε Κυριακάτικη εφημερίδα- ότι τα παιχνίδια που παίζονται με τους επί συμβάσει εργαζόμενους έχουν καταντήσει ανοιχτή πρόκληση και για τους πολίτες και για τους φορείς της τοπικής αυτοδιοίκησης. Τα «STAGE» χαρακτηρίζονται ως πανηγύρι «ημετέρων» αυτά που διαρκούν δεκαοκτώ  μήνες και που οι διαδικασίες πρόσληψης, ξεκίνησαν τον Ιούλιο. Μόνο που η διαφάνεια γι’ αυτά τα προγράμματα και η διαφάνεια για την κάλυψή τους χάθηκε στο δρόμο. Οι υποψήφιοι και οι Ο.Τ.Α. δεν έχουν την πληροφόρηση που θα έπρεπε να έχουν. Και αυτό δεν είναι το μοναδικό φαινόμενο βέβαια, για να σας δίνεται η ευκαιρία για το βόλεμα των «γαλάζιων» παιδιών. Καθημερινά έρχονται στο φως της δημοσιότητας τέτοιες καταγγελίες. Έτσι, νομίζετε, κύριοι συνάδελφοι, ότι θα κερδίσετε τις εκλογές; Τόσο πολύ δηλαδή υποτιμάτε  τη νοημοσύνη και την αξιοπρέπεια του κόσμου; Όλοι πλέον έχουν εικόνα για την αξιοπιστία των κυβερνητικών υποσχέσεων και των προθέσεων για το μέλλον. Η περίπτωση των διακοσίων πενήντα χιλιάδων συμβασιούχων που περίμεναν να μονιμοποιηθούν τα λέει όλα. 
    Τέλος, κύριε Υπουργέ, θα ήθελα να αναφερθώ για λίγο στους απολυμένους τους ελάχιστους πλέον ανέργους της «ΚΟΙ.ΣΕ.Λ.ΙΚ.» και της «ΜΕΡΜΕΤΑΛ». Έχω κάνει άπειρες ερωτήσεις, έχω καταθέσει τροπολογίες. Επί τρία χρόνια σχεδόν, έχει σταματήσει η επιδότηση, από το Σεπτέμβριο του 2004. Επί τρία χρόνια, λοιπόν, και ο νυν Υπουργός και ο προηγούμενος λένε ότι εξετάζουν το θέμα. Έλεος, φθάνει η κοροϊδία! Κοντεύουν να φθάσουν στη συνταξιοδότηση. Να βρουν δουλειά, δεν μπορούν. Τόσο πολύ θα έπεφτε έξω ο κρατικός προϋπολογισμός αν ρυθμίζατε το επίδομα αυτό να το πάρουν οι λιγότεροι από πενήντα άνεργοι αυτών των μεταλλευτικών επιχειρήσεων; Και απ’ αυτό φαίνεται πόσο ανάλγητη είναι η Κυβέρνησή σας. 
    Κυρίες και κύριοι συνάδελφοι, η πολιτική σας είναι καθαρά ταξική, άδικη και αντιαναπτυξιακή. Αυτό βέβαια θα το επιβεβαιώσει σύντομα με την ψήφο του και ο ελληνικός λαός. Καταψηφίζω το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Περλεπέ. 
    Ο κ. Μπεκίρης έχει το λόγο. 
    ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η παρούσα νομοθετική πρωτοβουλία της Κυβέρνησης εντάσσεται μέσα σε ένα ευρύτερο σχέδιο που αποβλέπει στη δημιουργία νέων θέσεων εργασίας μέσω της τόνωσης της οικονομικής δραστηριότητας και καταλήγει με πρωτοβουλίες που αποβλέπουν στην ενίσχυση εκείνων των συμπολιτών μας που παραμένουν ακόμη εκτός εργασίας. 
      Είναι βέβαιο ότι οτιδήποτε και να κάνει οποιαδήποτε κυβέρνηση για τα ζητήματα της ανεργίας ποτέ δεν μπορεί να θεωρηθεί αρκετό. Πάντοτε πρέπει να βρίσκουμε πολιτικές, να αναπτύσσουμε πρωτοβουλίες, να ακολουθούμε σύγχρονες πρακτικές, προκειμένου όλοι οι πολίτες να έχουν πρόσβαση στο αυτονόητο δικαίωμα της εργασίας. 
      Πολλές φορές, όμως, η πραγματικότητα είναι ιδιαίτερα σκληρή. Οι οικονομίες όχι μόνο στην Ελλάδα αλλά και διεθνώς μεταλλάσσονται με γοργούς ρυθμούς. Είναι δε τόσο καταιγιστική η ροή των εξελίξεων, που τα κράτη, οι κυβερνήσεις δεν είναι έτοιμες πολλές φορές να τις ακολουθήσουν. Η ζήτηση και η προσφορά των αγαθών και υπηρεσιών δεν είναι μία διαδικασία στατική. Ένα προϊόν που σήμερα έχει μεγάλη ζήτηση δεν σημαίνει ότι θα έχει και την ίδια ζήτηση μετά από δέκα χρόνια. Το ίδιο ισχύει και για τις υπηρεσίες. 
      Οι γρήγορες αυτές αλλαγές μπορούν να αντιμετωπισθούν κατά την προσωπική μου άποψη μόνο με έναν τρόπο, με τη συνεχή εκπαίδευση και επιμόρφωση των εργαζομένων. Ως πολιτεία οφείλουμε να δημιουργήσουμε δομές που να επιτρέπουν στους εργαζόμενους αλλά και στους ανέργους να διευρύνουν συνεχώς τις γνώσεις και τις ικανότητές τους, προκειμένου να μην είναι εξαρτημένοι από μία και μοναδική ειδικότητα. 
      Σήμερα αν ένας πολίτης χάσει την εργασία του στα πενήντα ή στα πενήντα πέντε του χρόνια, είναι πολύ δύσκολο ως αδύνατο να βρει άλλη απασχόληση. Για να τον βοηθήσει η πολιτεία έχει δύο κυρίως τρόπους. Ο πρώτος είναι το Ταμείο Κοινωνικής Αλληλεγγύης που συζητούμε σήμερα. Ο δεύτερος τρόπος είναι να ακολουθήσει ενεργητικές ή αλλιώς επιθετικές πολιτικές απασχόλησης και αυτό κάνει η σημερινή Κυβέρνηση. Και υπάρχουν παραδείγματα, που ανέφερε και στην επιτροπή ο κύριος Υφυπουργός.
      Η νέα διακυβέρνηση έχει αναλάβει μέσα στα τρία αυτά χρόνια σημαντικές πρωτοβουλίες για την καταπολέμηση της ανεργίας και την αύξηση της απασχόλησης. Ενδεικτικά αναφέρω την υλοποίηση μέσω του Ο.Α.Ε.Δ. προγραμμάτων επαγγελματικής κατάρτισης και απασχόλησης, απόκτησης εργασιακής εμπειρίας, απασχόλησης ανέργων γυναικών και άλλα. Παράλληλα, προωθείται η εξατομικευμένη παρέμβαση αλλά και η ποιοτική ανάλυση των στοιχείων της ανεργίας, ενώ μετατρέπεται το επίδομα ανεργίας σε επιδότηση απασχόλησης. 
      Σε κάθε περίπτωση και με οποιαδήποτε πολιτική, το σίγουρο είναι ότι η μείωση της ανεργίας επιτυγχάνεται μόνο μέσω της ανάπτυξης της οικονομίας. Στα τρία αυτά χρόνια η οικονομία αναπτύσσεται και η ανεργία πράγματι μειώνεται. Οι ρυθμοί ανάπτυξης υπερβαίνουν το 4% και η ανεργία έχει μειωθεί μέσα στην τριετία από το 11,3% στο 8,3%, δηλαδή έχουμε μία μείωση τριών ποσοστιαίων μονάδων. 
      Μου έκανε ιδιαίτερη εντύπωση η επισήμανση του εκπροσώπου της Γ.Σ.Ε.Ε. κατά τη συζήτηση του νομοσχεδίου στη Διαρκή Επιτροπή. Είπε μεταξύ άλλων ότι σύμφωνα με έναν δείκτη που έχει δημιουργήσει ένας Αμερικανός οικονομολόγος, η άνοδος της ανάπτυξης κατά μία ποσοστιαία μονάδα σημαίνει μείωση της ανεργίας κατά 0,25%. Επεσήμανε δε ότι εφήρμοσαν το δείκτη αυτόν κατά το παρελθόν σε άλλες ευρωπαϊκές οικονομίες  και επαληθεύθηκε. Η μόνη χώρα που δεν τον επαλήθευσε ήταν η Ελλάδα. Στη χώρα μας κατά την πρόσφατη διακυβέρνηση του ΠΑ.ΣΟ.Κ. εμφανίστηκε το εξής παράδοξο, οι ρυθμοί ανάπτυξης να είναι ιδιαιτέρως υψηλοί και η ανεργία να αυξάνεται. Το 2004 στη χώρα μας η ανεργία έφθασε το 11,3%. 
      Η πρόταση του εκπροσώπου της Γ.Σ.Ε.Ε. ήταν ότι πρέπει να αλλάξουμε την οικονομική πολιτική και αυτό κάνουμε. Την αλλάξαμε την οικονομική πολιτική και τα αποτελέσματα είναι ήδη εμφανή. Το ΠΑ.ΣΟ.Κ., όμως, πώς εξηγεί αυτό το φαινόμενο; Η δική μου ανάγνωση στο παράδοξο αυτό φαινόμενο είναι ότι η εικονική πραγματικότητα που είχατε δημιουργήσει επαληθεύεται από όλες τις πλευρές.
      Πέρα από τα δεδομένα της EUROSTAT που πλέον μόνο εσείς αμφισβητείτε, έρχεται και η απόδειξη από την εμπειρική ανάλυση. Η ισχυρή οικονομία που κατασκευάσατε ήταν ένας μύθος, τον οποίο μόνο εσείς πιστέψατε. Η πραγματική ανάπτυξη που σήμερα βιώνει η χώρα και η οποία δεν στηρίζεται αποκλειστικά και μόνο στις δημόσιες επενδύσεις, αλλά στις εξαγωγές, στις άμεσες ξένες επενδύσεις, αντικατοπτρίζεται στη σημαντική μείωση της ανεργίας.
      Ως προς τον τρόπο μέτρησης της ανεργίας, υποστηρίζεται κατά καιρούς ότι τα νούμερα τα οποία δημοσιεύει η Κυβέρνηση δεν είναι αληθή και ότι τάχα παραπλανά τον ελληνικό λαό. Μια συγκεκριμένη όμως καταγγελία ποτέ δεν έχουμε ακούσει. Ο τρόπος μέτρησης είναι ο ίδιος και ακολουθεί ακριβώς τη μεθοδολογία της EUROSTAT. Η δημιουργία εντυπώσεων από την πλευρά σας ίσως κάποιες φορές να είναι και χρήσιμη, αλλά θα πρέπει πάντοτε να συνοδεύεται και από συγκεκριμένα επιχειρήματα.
      Κυρίες και κύριοι συνάδελφοι, το Ταμείο Κοινωνικής Αλληλεγγύης εκφράζει με τον πλέον κατηγορηματικό και πρακτικό τρόπο την κοινωνική ευαισθησία της Κυβέρνησης. Σε ό,τι αφορά τους πόρους του Ταμείου αυτού, θεωρώ ότι δόθηκαν επαρκείς απαντήσεις. Οι πόροι είναι ξεκάθαροι, ανέρχονται στα 40.000.000 ευρώ και πιο συγκεκριμένα τα 20.000.000 ευρώ θα προέρχονται από τον Προϋπολογισμό της Εθνικής Οικονομίας και τα υπόλοιπα είκοσι εκατομμύρια ευρώ από τον Ειδικό Λογαριασμό Στράτευσης.
      Ως προς το επίδομα της ανεργίας, αυξάνεται ήδη σταδιακά και από τα 311 ευρώ θα φθάσει από την 1.1.2008 στα 404 ευρώ. Παρόμοια αύξηση δεν υπήρξε ποτέ στο παρελθόν. Πιο σημαντικό όμως είναι το γεγονός ότι πλέον το επίδομα ανεργίας συνδέεται σταθερά με το κατώτατο ημερομίσθιο και αναπροσαρμόζεται αυτόματα με κάθε αναπροσαρμογή του κατώτατου ημερομισθίου του ανειδίκευτου εργάτη. Αυτό τουλάχιστον θα έπρεπε -κατά τη γνώμη μου- όλα τα κόμματα να το στηρίξουν και να το ψηφίσουν.
      Σε ό,τι αφορά τα κριτήρια υπαγωγής στο συγκεκριμένο Ταμείο, αναπτύχθηκε ένας προβληματισμός εάν θα πρέπει να ορίζονται αυστηρά από το νόμο ή αν θα μπορεί ο Υπουργός να τα αλλάζει με υπουργική απόφαση, λαμβάνοντας υπ’ όψιν τις κοινωνικές ανάγκες. Προσωπικά θεωρώ πιο αποτελεσματική την πρόταση που έκανε και ο εισηγητής της Νέας Δημοκρατίας σχετικά με τη θέσπιση ενός ορίου μέσα στο οποίο θα πρέπει να κυμαίνεται ο ενδιαφερόμενος, προκειμένου να υπαχθεί στο Ταμείο. Σε κάθε περίπτωση, όμως, τα όρια θα πρέπει να αναπροσαρμόζονται ανάλογα με τις τοπικές και τις κοινωνικές ανάγκες. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Για παράδειγμα, στην Πάτρα υπάρχει ένα έντονο πρόβλημα με το ζήτημα της «Πειραϊκής Πατραϊκής». Η αποβιομηχάνιση της ευρύτερης περιοχής έχει προκαλέσει κατά το παρελθόν την άνοδο της ανεργίας. Δεδομένου του γεγονότος ότι οι απολυμένοι της συγκεκριμένης επιχείρησης είναι άτομα μεγάλης ηλικίας, είναι προφανές ότι είναι πάρα πολύ δύσκολο να βρουν μία απασχόληση. Η δυσκολία αυτή αλλά και η υψηλή ανεργία έχουν φέρει σε δύσκολη θέση τους συγκεκριμένους ανέργους. Προτείνω, λοιπόν, την υπαγωγή στο ταμείο των ανέργων της «Πειραϊκής Πατραϊκής», που συνολικά δεν είναι περισσότεροι από πενήντα άτομα και ζητώ τη δέσμευση της Κυβέρνησης για την υλοποίηση αυτής της υπαγωγής, αυτής της πρότασης.
      Κυρίες και κύριοι συνάδελφοι, η καταπολέμηση της ανεργίας και η αύξηση της απασχόλησης δεν μπορεί να επιτευχθεί ούτε με ευχολόγια ούτε με ισοπεδωτικές και μηδενιστικές προσεγγίσεις. Χρειάζονται συγκεκριμένες πολιτικές πρωτοβουλίες, χρειάζονται συγκεκριμένες πολιτικές δράσεις, προκειμένου να διασφαλίσουμε νέες θέσεις εργασίας, αλλά ταυτόχρονα να προστατεύσουμε και όλους εκείνους τους πολίτες, οι οποίοι λόγω της ηλικίας τους δεν μπορούν να βρουν εργασία. Το παρόν νομοσχέδιο κινείται προς αυτήν την κατεύθυνση και γι’ αυτό το υπερψηφίζω.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πράγματι, όπως είπε και ο προλαλήσας συνάδελφος, τη Νέας Δημοκρατίας η ανεργία δεν αντιμετωπίζεται με ευχολόγια. Θα προσθέσω εγώ ούτε με λογιστικά τερτίπια, με «Κοντοπυράκειες» λογικές και στατιστικές ούτε καλυπτόμενη πίσω από την «ψευτοαπασχόληση». 
      Η αλήθεια είναι, κυρίες και κύριοι συνάδελφοι, ότι στην τριετία με την πολιτική της Κυβέρνησης η ζωή της πλειοψηφίας των Ελλήνων χειροτερεύει, Κοινωνικές ομάδες έχουν φτάσει στα όρια επιβίωσης και αντιμετωπίζουν το φάσμα του αποκλεισμού. Όσο δε αφορά τα ασφαλιστικά ταμεία, πραγματικά υποφέρουν. Καταλύονται, επίσης, ασφαλιστικά δικαιώματα. 
      Και βάζετε χέρι ακόμη και σε ιδιωτικές ασφαλιστικές συμβάσεις. Συζητάμε σήμερα στην Επιτροπή Οικονομικών Υποθέσεων ένα άρθρο που είναι στο νομοσχέδιο για την εισοδηματική πολιτική, με το οποίο καταργείται ιδιωτικό ασφαλιστήριο που έχει σχέση με τους εργαζομένους στην Τράπεζα Αττικής. Και είναι μόνο αυτό; Τα ασφαλιστικά ταμεία κακοδιοικούνται, υποχρηματοδοτούνται και εκεί σκάνε και τα σκάνδαλα απανωτά. Μετά τους «κουμπάρους» έχουμε τώρα αλισιβερίσια με «εξ αίματος και εξ αγχιστείας» υμέτερους στα ασφαλιστικά ταμεία.
      Κύριε Υπουργέ, δεν θέλω να σας υποτιμήσω. Νομίμως εκπροσωπείτε την Κυβέρνηση στο νομοσχέδιο. Αλλά πού είναι ο κύριος Υπουργός; Κρύβεται. Δεν είχε πάει ούτε στην επιτροπή. Γιατί κρύβεται; Δεν θέλει να απαντήσει στα αμείλικτα ερωτήματα για ό,τι συμβαίνει στα ταμεία και για το τελευταίο σκάνδαλο με την «ΑΚΡΟΠΟΛΙΣ ΑΧΕΠΥ»; Θα αναγκαστείτε να δώσετε απαντήσεις. Και δεν μπορεί επίσης να κρυφθεί πίσω από όψιμες εγκυκλίους. Διάβαζα σήμερα ότι έστειλε εγκύκλιο, εκ των υστέρων για να επισημάνει το πώς πρέπει να λειτουργούν τα ασφαλιστικά ταμεία. Μα ποιον κοροϊδεύει ο κ. Τσιτουρίδης και η Κυβέρνηση; Υπήρχε θεσμικό πλαίσιο για το πώς θα επενδύουν τα ασφαλιστικά ταμεία τα διαθέσιμά τους. Αυτό δεν τηρήθηκε. Η σχετική επιτροπή ήταν ανενεργός επί τρία χρόνια. Δεν χρησιμοποιήθηκε ο σχετικός χρηματιστηριακός οργανισμός που έχει το Ι.Κ.Α.. Αυτή είναι ή κατάσταση.
      ΄Ερχομαι τώρα στο νομοσχέδιο. Κανένας δεν αμφισβητεί την ανάγκη ενίσχυσης των εργαζομένων που έχουν πληγεί από τις συνέπειες των εξελίξεων στην οικονομία και στην παραγωγή, δηλαδή από τις λεγόμενες αναδιαρθρώσεις. Οι νέες πραγματικότητες, οι νέες αναδυόμενες οικονομίες στην περιοχή μας ασφαλώς επηρεάζουν βίαια και στη χώρα μας τον καταμερισμό εργασίας. Δημιουργούν προβλήματα και συνεπώς επιβάλουν μέτρα προστασίας.
      Όμως, το νομοσχέδιό σας είναι ψευδεπίγραφο, ως πρόγραμμα κοινωνικής αλληλεγγύης και προστασίας. Έρχεται ουσιαστικά να δώσει δήθεν απάντηση σε μια ολοκληρωμένη πρόταση που είχαμε υποβάλει τον Μάιο και με φθηνές δικαιολογίες την απορρίψατε. Το φέρατε ως αντιπρόταση. Όμως, δεν έχει ουσιαστικό περιεχόμενο και είναι αναποτελεσματικό στην πράξη. Αυτό το νομοσχέδιο έχει μόνο πελατειακή λογική. Και όχι μόνο. Το χρησιμοποιείτε και ως όχημα για να φέρετε ρυθμίσεις όπως αυτή του άρθρου 6 ή την τροπολογία για τα «STAGE». Γιατί είναι και εκεί το «ζουμί». 
      Γιατί λέω ότι το νομοσχέδιο δεν έχει περιεχόμενο; Η Κυβέρνηση ισχυρίζεται ότι δίνει πόρους για ανέργους που κατοικούν σε φθίνουσες περιοχές και δούλευαν σε προβληματικούς κλάδους της οικονομίας. Ας τα πάρουμε ένα, ένα. Πρώτον οι πόροι. Υπάρχει καμμία δέσμευση; Καμμία. Η τριμερής χρηματοδότηση που προβλέπεται στο άρθρο 1, παράγραφος 2, δηλαδή από τον προϋπολογισμό, από κοινοτικούς πόρους, την Ευρωπαϊκή Ένωση, και από κοινωνικές δαπάνες είναι στον αέρα χωρίς τίποτα το συγκεκριμένο. Ρωτώ ποιες κοινωνικές δαπάνες θα περικοπούν για να χρηματοδοτηθούν οι πόροι στο ειδικό ταμείο; 
      Δεύτερο σημείο. Οι προϋποθέσεις που αναφέρονται στο άρθρο 2, παράγραφος 2 για την υπαγωγή των ανέργων στο ταμείο μπορεί να μεταβληθούν. Αυτό είναι στη διακριτική ευχέρεια του Υπουργού, με μια απλή υπουργική απόφαση τα αλλάζει όλα. Δεν δημιουργείται έτσι ανασφάλεια δικαίου, αδιαφάνεια και δεν υπονομεύεται μία προσπάθεια μακροπρόθεσμου προγραμματισμού για να ξέρει ο καθένας τι μπορεί να του εγγυηθεί το κράτος; Στον αέρα, λοιπόν, και οι άνεργοι.
      Και το τρίτο. Οι βασικές έννοιες για τις φθίνουσες περιοχές και για τους φθίνοντες κλάδους δεν ορίζονται. Δεν διατυπώνονται κριτήρια με βάση τα οποία θα μπορούσαν να εξειδικευτούν αυτές οι έννοιες. Και εδώ πάλι αδιαφάνεια και ασάφεια. Αυτή είναι η ουσία του νομοσχεδίου.
      Το τι πιστεύουμε εμείς το είπαμε με την πρότασή μας και με τις προγραμματικές προτάσεις μας. Αναφέρομαι κυρίως στην πρόταση νόμου για τις φθίνουσες περιοχές. Εμείς πιστεύουμε ότι χρειάζεται ένα νέο αναπτυξιακό πρόγραμμα για τη χώρα.
      Έχουν αλλάξει πολύ τα δεδομένα. Δεν το αμφισβητεί κανείς αυτό. Αυτό προτείνουμε. Εσείς πραγματικά στοχεύετε αλλού. Στην προκειμένη περίπτωση όμως τα προβλήματα είναι μεγάλα, βαθιά. Δεν υποτιμώ τη σημασία της ενίσχυσης κάποιων περιοχών. 
      Συνολικά όμως πρέπει να δούμε πώς με ολοκληρωμένα προγράμματα θα τονώσουμε την οικονομία των περιοχών, με ενεργητική πολιτική για την απασχόληση, νέα προοπτική που συνδέει την ενίσχυση της απασχόλησης με τις νέες τοπικές αναπτυξιακές πρωτοβουλίες και στήριξη φυσικά των απολυμένων και των ανέργων. Δεν γίνεται στήριξη με τέτοια πελατειακά -θα τα έλεγα- ευχολόγια, για να είμαι επιεικής. Αυτά για το νομοσχέδιο.
      Τώρα στο ένα λεπτό που έχω ακόμα, θα έρθω για το άρθρο 6. Τι κάνετε; Λέτε δήθεν ότι ρυθμίζετε μια εκκρεμότητα. Επιλεκτικά, μετά τους αγροφύλακες, πάμε πάλι σ’ αυτή την περίπτωση του ωρομισθίου της περιόδου 1990-1993. Αυτό είναι λειτουργία κράτους; Είναι συνέπεια κράτους; Δύο μέτρα και δύο σταθμά; Τι θα πούμε ως πολιτικοί συνολικά στον ελληνικό λαό; 
      Το ΠΑ.ΣΟ.Κ. αρνείται μια τέτοια λογική και κατέθεσε μια συγκεκριμένη τροπολογία που θέτει κριτήρια. Αν πρέπει να τακτοποιηθούν κάποιοι, να μπουν κριτήρια και αυτό να ισχύει για όλους αυτούς που πληρούν τα κριτήρια. Θα τη δεχθείτε; Αμφιβάλλω. Αν τη δεχθείτε, θα έλεγα ότι πράγματι προσπαθείτε να λύσετε μια εκκρεμότητα. Αλλιώς δεν μπορείτε να πείσετε κανένα. Δεν λύνετε προβλήματα δεν αντιμετωπίζετε εκκρεμότητες, ουσιαστικά δημιουργείτε προϋποθέσεις για νέα ρουσφέτια ενόψει εκλογών.
      Τελειώνω, κύριε Πρόεδρε, με την τροπολογία για τους εργαζόμενους στα προγράμματα «STAGE». Αυτή πρέπει να αποσυρθεί. Άλλος είναι ο χαρακτήρας των «STAGE». Ουσιαστικά δημιουργείτε νέα γενιά συμβασιούχων. Τα STAGE και οι συμβάσεις έργου είναι δύο αδιαφανείς διαδικασίες, που αφορούν νέους ανθρώπους. Δεν υπάρχει ούτε η δημοσίευση που είναι το ελάχιστο της διαφάνειας. Αυτή δεν είναι διαφανής διαδικασία και πρέπει όλοι να αισθανόμαστε ντροπή απέναντι στους νέους ανθρώπους. 
      Εσείς λοιπόν που τάζατε και λέγατε τι καθεστώς ήταν αυτό των συμβασιούχων όλα αυτά τα χρόνια, δημιουργείτε τώρα κατάσταση για ορισμένους. Τους προσλαμβάνετε χωρίς κριτήρια. Δημιουργείτε τις προϋποθέσεις να συνεχίσουν επί τριαντάμηνο και μετά να γεννηθούν δικαιολογημένες απαιτήσεις μονιμοποίησης. Κατ’ ελάχιστον θα έχουν πολύ περισσότερα μόρια και θα συναγωνιστούν από προνομιακή θέση άλλα παιδιά. Βεβαίως αυτό είναι εις βάρος των άλλων παιδιών. Αυτά κάνετε με την τροπολογία όπως και με το άρθρο 6, που προαναφέρθηκα. Καταψηφίζουμε το νομοσχέδιο και ζητούμε να αποσύρετε τις συγκεκριμένες διατάξεις.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Ο κ. Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, νομίζω πως το ΠΑ.ΣΟ.Κ. πρέπει να σκεφθεί λίγο ψύχραιμα και να δώσει μια εξήγηση στον ελληνικό λαό, γιατί σε όλα τα νομοσχέδια που έφερε αυτή η Κυβέρνηση, τα οποία έχουν κοινωνικό αποτέλεσμα, αντιμετωπίζουν και λύνουν σημαντικά ζητήματα, που μας κληροδότησε από το χθες, είτε αποχωρεί από τη Βουλή είτε δεν είναι παρόν, τα καταψηφίζει. Διότι εδώ ακούμε πράγματα τα οποία δεν αρμόζουν σε υπεύθυνους κοινοβουλευτικούς άνδρες και γυναίκες. 
      Το αποτέλεσμα -λέει- της ανεργίας είναι αποτέλεσμα της αποβιομηχάνισης της χώρας από το 1990 μέχρι το 1993. Μήπως νομίζετε ότι όλα τα δεινά που έχει σήμερα η ελληνική κοινωνία είναι δυνατόν να οφείλονται σε μια τριετή διακυβέρνηση της χώρας; Και αν αυτό είναι αληθές, τι κάνατε από το 1993 μέχρι το 2004 για να ανατάξετε την ελληνική οικονομία και να αντιμετωπίσετε το πρόβλημα της ανεργίας;
      Θέλετε να σας θυμίσω ορισμένα γεγονότα; Θυμάστε μήπως πότε έκλεισε η «Αθηναϊκή Χαρτοποιία» στη Δράμα; Έκλεισε την περίοδο 1990-1993 ή το 2002 και πετάξατε στο δρόμο χίλιους τριακόσιους εργαζόμενους στον μεγαλύτερο οικονομικό πνεύμονα της περιοχής του Νομού Δράμας; Και ήρθε αυτή η Κυβέρνηση και αυτός ο Υπουργός και με ένα ειδικό πρόγραμμα οδηγεί στη σύνταξη με αξιοπρέπεια αυτούς που εσείς απολύσατε. 
      Λέτε ότι ακολουθούμε ταξική πολιτική. Νομίζω πως ανασύρετε από το ιδεολογικό και επιχειρηματικό σας οπλοστάσιο δεδομένα της δεκαετίας του ‘50 και του ’60. Εάν εμείς ακολουθούμε ταξική πολιτική, κυρία συνάδελφε, σημαίνει ότι στα είκοσι χρόνια που κυβερνήσατε τη χώρα δημιουργήσατε τάξεις στην Ελλάδα. Σε ποια τάξη ανήκει ο άνεργος, όταν ο άνεργος μπορεί να είναι επιστήμονας, μπορεί να είναι απόφοιτος Δημοτικού ή απόφοιτος Λυκείου; Σε ποια τάξη απευθύνεται το πρόγραμμα που εξήγγειλε τελευταία ο Υπουργός για τους επιστήμονες, για τους γιατρούς, που τους λέει: «Ελάτε στο κράτος, να σας επιχορηγήσουμε με 16.000 ευρώ, για να ανοίξετε το ιατρείο σας»; Σε ποια τάξη ανήκει ο άνεργος, ο οποίος θέλει να κάνει μια εργασία, μια ατομική επιχείρηση και έρχεται και τον επιχορηγεί η Πολιτεία;
      Για πείτε μου ποια ήταν η πολιτική σας από το 1981 μέχρι το 2004, για να βάλετε στην αγορά εργασίας τις ευπαθείς κοινωνικές ομάδες;
      Κατηγορηθήκαμε γιατί αυτό το Ταμείο Κοινωνικής Αλληλεγγύης θα το διαχειριστεί ο Υπουργός και η Κυβέρνηση. Δηλαδή ποιος θέλετε να το διαχειριστεί; Η Γ.Σ.Ε.Ε.; Αυτό το πρόγραμμα είναι για ανέργους. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Η Βουλή.
      ΜΑΡΓΑΡΙΤΗΣ ΤΖΙΜΑΣ: Πώς; 
      ΕΥΑΓΓΕΛΟΣ ΠΑΠΑΧΡΗΣΤΟΣ: Η Βουλή νομοθετεί, όχι η εκτελεστική εξουσία. 
      ΜΑΡΓΑΡΙΤΗΣ ΤΖΙΜΑΣ: Η Βουλή θα το διαχειριστεί; Πείτε μου ένα κράτος στον κόσμο όπου γίνεται αυτό.
      Η Γ.Σ.Ε.Ε., κύριε συνάδελφε, είναι Γενική Συνομοσπονδία Εργατών Ελλάδος. Οι άνεργοι δεν εκπροσωπούνται από κανέναν. Εκπροσωπούνται από την Κυβέρνηση. Διότι τους ανέργους…
      ΜΑΡΙΑ ΔΑΜΑΝΑΚΗ: Ωραία εκπροσώπηση!
      ΜΑΡΓΑΡΙΤΗΣ ΤΖΙΜΑΣ: Διότι τους ανέργους τους δημιουργούν οι κυβερνήσεις και οι κυβερνήσεις είναι υπεύθυνες για να αντιμετωπίσουν το πρόβλημα της ανεργίας. 
      Γι’ αυτές, λοιπόν, τις στρατιές ανέργων που μας δώσατε το 2004, αυτή η Κυβέρνηση έρχεται και με την πολιτική της δίνει λύσεις στα προβλήματά τους. 
      Τρίτον, πελατειακή λογική. Ποια είναι η πελατειακή λογική; Μπορείτε να μου αναφέρετε έστω και ένα νόμο αυτής της Κυβέρνησης που να γράφει ότι ο νόμος αυτός αφορά μόνο τους νεοδημοκράτες ανέργους ή εργαζόμενους; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μα τι λέτε τώρα; Ωραίος είστε!
      ΜΑΡΓΑΡΙΤΗΣ ΤΖΙΜΑΣ: Έτσι είναι, κύριε Παπαϊωάννου. Πρέπει να μιλάμε υπεύθυνα εδώ, με συγκεκριμένα στοιχεία. Διότι η πελατειακή λογική… 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μόνο αυτό δεν κάνατε ακόμη, να το λέει ο νόμος.
      ΜΑΡΓΑΡΙΤΗΣ ΤΖΙΜΑΣ: Η πελατειακή λογική θεμελιώνεται με συγκεκριμένες διατάξεις που απευθύνονται σε συγκεκριμένους κομματικούς φίλους. Αυτή η Κυβέρνηση λοιπόν ουδέποτε έφερε διάταξη που να απευθύνεται μόνο σε νεοδημοκράτες.
      Να σας πω τι κάνατε εσείς; Θυμάστε το νόμο του Πεπονή, τον 2190; Θυμάστε τι έλεγε το άρθρο 25 και επόμενα γι’ αυτούς που είχαν απολυθεί επί των ημερών τότε; Ότι ο οποιοσδήποτε διωχθείς ή απολυθείς δημόσιος υπάλληλος ή διευθυντής, μόνος του, χωρίς στοιχειοθεσία και χωρίς επιχειρήματα, μπορούσε να επανέλθει στη θέση την οποία κατείχε το 1993. 
      Κατηγορηθήκαμε και για το «STAGE». Εδώ έχετε ευθύνες εσείς, όχι εμείς. Αυτά είναι χρήματα της Ευρωπαϊκής Ένωσης, κυρίες και κύριοι συνάδελφοι. Τι θέλετε; Να έχουμε δείκτη απορρόφησης των ευρωπαϊκών κονδυλίων στο βαθμό του 6% ή 7% που είχατε εσείς μέχρι το 2003; Είναι χρήματα που τα δίνει η Ευρωπαϊκή Ένωση για να καλύψουμε την ανεργία, να καταρτίσουμε τους ανέργους, για να αποκτήσουν εργασιακή εμπειρία. Και αυτή η Κυβέρνηση και ειδικά αυτό το Υπουργείο αξιοποιεί, πλήρως, τα χρήματα της Ευρωπαϊκής Ένωσης. 
      Εγώ δεν είμαι ευτυχής με την κατάθεση αυτού του νομοσχεδίου. Και δεν είμαι ευτυχής διότι είναι κρίμα για την Ελλάδα, μετά από μια εικοσάχρονη διακυβέρνηση της χώρας από σας, το ΠΑ.ΣΟ.Κ., που διαχειριστήκατε σχεδόν τρία κοινοτικά πλαίσια στήριξης και είκοσι εθνικούς προϋπολογισμούς, το ότι μας παραδώσατε 11,5% ποσοστό ανεργίας. Εγώ θα ήθελα πολιτικές για τους εργαζόμενους, αυξήσεις μισθών ακόμη μεγαλύτερες απ’ αυτές που δίνει σήμερα η Κυβέρνηση και όχι μέτρα για τους ανέργους. Θα ήθελα μια Ελλάδα που το 2004 να μην είχε πεντακόσιες χιλιάδες ανέργους.
      Και για πείτε μου: Αμφισβητείτε την Εθνική Στατιστική Υπηρεσία; Αμφισβητείτε ότι το ποσοστό ανεργίας στη χώρα μας το 2004 ήταν 11,5% και τώρα, μέσα σε μια τριετία, πήγε στο 8,5%; 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θαύμα, θαύμα!
      ΜΑΡΓΑΡΙΤΗΣ ΤΖΙΜΑΣ: Πείτε μου μια τετραετία δική σας, που μέσα σε μια τετραετία μειώσατε το ποσοστό ανεργίας κατά τρεις ποσοστιαίες μονάδες. 
      ΑΓΓΕΛΟΣ ΤΖΕΚΗΣ: Την αμφισβητούσε ο κύριος Γιακουμάτος την Εθνική Στατιστική Υπηρεσία…
        ΜΑΡΓΑΡΙΤΗΣ ΤΖΙΜΑΣ: Και έρχεστε τώρα και μας ζητάτε και τα ρέστα!
        Να σας πω εγώ για το ν. 2458/1997. Τον θυμάστε; Ξέρετε τι έλεγε αυτός ο νόμος; Έλεγε ότι εσείς με την Κυβέρνησή σας τότε αποφασίσατε με το νόμο αυτό να καταργήσετε τη σύνταξη του Ο.Γ.Α. και αποφασίσατε σταδιακή μείωση από το 2003 κατά 4% της συντάξεως του Ο.Γ.Α.. 
        Και εμείς ανατρέψαμε αυτήν την πορεία. Από τα 170 ευρώ, που μας παραδώσατε τη σύνταξη του Ο.Γ.Α., την πάμε στα 330 ευρώ. Και εσείς αποφασίσατε να καταργήσετε τη σύνταξη του Ο.Γ.Α.!
        Θέλετε και άλλο παράδειγμα; Το Ε.Κ.Α.Σ. το 2003 ήταν 111 ευρώ και το πάμε στα 240 ευρώ. 
        Θέλετε και τρίτο παράδειγμα; Με δικό σας νόμο, το ν.2224/1994, προβλεπόταν το επίδομα ανεργίας να είναι στο 67%. Εσείς μας το παραδώσατε μετά από έντεκα χρόνια στο 47% και αυτή η Κυβέρνηση μ' αυτό το νομοσχέδιο το πηγαίνει στο 55%. 
        Αυτή είναι η κοινωνική ευαισθησία, αυτό είναι το κοινωνικό πρόσωπο και η αποτελεσματικότητα αυτής της Κυβέρνησης!
        Σας ευχαριστώ.
        ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τζίμα.
        Ο κ. Τσιάρας έχει το λόγο.
        ΚΩΝΣΤΑΝΤΙΝΟΣ ΤΣΙΑΡΑΣ: Κυρίες και κύριοι συνάδελφοι, είναι γεγονός ότι το υπό συζήτηση σχέδιο νόμου δίνει σε όλους μας την ευκαιρία να αναφερθούμε σε ένα πολύ μεγάλο κοινωνικό πρόβλημα, το οποίο περιγράφεται από έναν και μόνο όρο: ανεργία. 
        Είναι μια πραγματικότητα, την οποία δεν ζει μόνο η ελληνική κοινωνία, αλλά –θα έλεγα- πάρα πολλές ευρωπαϊκές κοινωνίες εξελιγμένες, όπως πολλοί θεωρούμε και εκτιμούμε, και οι οποίες προσπαθούν με το δικό τους τρόπο κυρίως μέσω των δικών τους κυβερνήσεων να το αντιμετωπίσουν συνολικά. 
        Βεβαίως, κάθε κυβέρνηση είναι υποχρεωμένη να αντιμετωπίσει το πρόβλημα της ανεργίας με πολιτικές ποικίλων κατευθύνσεων. Είναι πραγματικότητα πως βασικό κριτήριο αξιολόγησης κάθε κυβερνητικής παράταξης είναι το ποσοστό της ανεργίας, αυτό που παραλαμβάνει και αυτό που αφήνει. Η ελληνική κοινωνία, δυστυχώς, επί των προηγουμένων κυβερνήσεων έβλεπε την ανεργία να αυξάνεται και τις όποιες προσπάθειες να μην έχουν αποτέλεσμα. 
        Σήμερα με αδιάψευστα, θέλω να πιστεύω, στοιχεία –αν και οι απόψεις είναι αντικρουόμενες- επιχειρείται και επιτυγχάνεται ο περιορισμός του ποσοστού της ανεργίας μέσα από ενεργητικές πολιτικές. Ωστόσο, καλό είναι να μείνει κάποιος στην ουσία του νομοσχεδίου, προκειμένου να εκφραστούν κάποιες απόψεις που έχω την εντύπωση ότι αποτελούν και το πεδίο ζύμωσης μεταξύ ημών σ’ αυτό το χώρο, σ’ αυτήν την Αίθουσα.
        Το νομοσχέδιο σαφέστατα προσπαθεί να συμβάλλει στην κατεύθυνση της αντιμετώπισης του μεγάλου αυτού προβλήματος. Το λέω αυτό, γιατί η σύσταση του Ειδικού Ταμείου Κοινωνικής Αλληλεγγύης δεν μπορεί παρά να έχει μια τέτοια στόχευση. Η σύσταση, βεβαίως, αυτού του Ταμείου δεν είναι απάντηση στο συνολικό πρόβλημα της ανεργίας. 
        Κανείς μας εδώ δεν ισχυρίζεται κάτι τέτοιο και κανείς δεν πιστεύει ότι με τη σύσταση ενός Ταμείου, που μέσα από συγκεκριμένες πρακτικές θα λειτουργεί, θα μπορέσει να αντιμετωπιστεί συνολικά το πρόβλημα της ανεργίας. Αποτελεί, όμως, ένα ακόμη μέτρο για την ενίσχυση των εργαζομένων που έχουν πληγεί λόγω της εργασιακής αναδιάρθρωσης σε συγκεκριμένες περιοχές. 
        Και από τους συναδέλφους της Αξιωματικής Αντιπολίτευσης νωρίτερα, αλλά κυρίως στη συζήτηση που έγινε στην αρμόδια Επιτροπή Κοινωνικών Υποθέσεων έγινε, αν θέλετε, αρκετός θόρυβος για τα κριτήρια που θα ενεργοποιούν το Ειδικό Ταμείο Κοινωνικής Αλληλεγγύης, δηλαδή το πώς καθορίζεται ο προβληματικός κλάδος ή η προβληματική περιοχή.
        Κυρίες και κύριοι συνάδελφοι, εγώ πιστεύω πως όλοι μας έχουμε κάποιες απόψεις και επίσης θέλω να πιστεύω ότι διεκδικούμε το καλύτερο για την ελληνική κοινωνία, ο καθένας μας βέβαια από την οπτική γωνία του πολιτικού χώρου που αντιπροσωπεύει.
        Μπορεί, όμως, κάποιος σ’ αυτήν την Αίθουσα να προβλέψει και να μου πει σοβαρά ποιος θα είναι ο φθίνων κλάδος ή η φθίνουσα περιοχή μετά από πέντε χρόνια; Ωραία, νομοθετούμε, προσπαθούμε. Ξέρει κάποιος να μας πει μετά από πέντε χρόνια ποια επιχειρηματική δραστηριότητα, η οποία σήμερα –ας πούμε ότι- βρίσκεται σε ένα καλό δρόμο, θα είναι το ίδιο καλή και σ’ αυτό το χρόνο που σας περιέγραψα νωρίτερα;
        Το λέω, γιατί μερικές φορές δεν είναι θετικό το να αντιπολιτευόμαστε ένα υπό συζήτηση νομοσχέδιο μόνο και μόνο για να κάνουμε αντιπολίτευση, χωρίς στην πραγματικότητα λογικά να αιτιολογούμε τη θέση μας.
        Η Κυβέρνηση στη συγκεκριμένη περίπτωση, η κάθε κυβέρνηση θα έλεγα, νομοθετεί με βάση τα δεδομένα της σημερινής πραγματικότητας. Αυτό απαιτεί και ο πολιτικός ρεαλισμός, αυτό θα έλεγα ουσιαστικά προστάζει η κοινή λογική.
      Ένα δεύτερο ζήτημα του νομοσχεδίου αφορά το επίδομα ανεργίας. Και εδώ οι απόψεις εκ νέου εκφράστηκαν από τους συναδέλφους του ΠΑ.ΣΟ.Κ.. 
      Η ιστορία του επιδόματος ανεργίας, κυρίες και κύριοι συνάδελφοι, είναι γνωστή, κυρίως πώς εξελίχθηκε από τον παρελθόντα χρόνο και που έχει φτάσει σήμερα. Παρά τη νομοθετική ρύθμιση προηγούμενων δεκαετιών να αντιπροσωπεύει το 67% του ημερομισθίου του ανειδίκευτου εργάτη σχεδόν ποτέ από της ψηφίσεως αυτής της ρυθμίσεως δεν εφαρμόστηκε κάτι τέτοιο και το ξέρουμε πάρα πολύ καλά. 
      Ποια είναι η πραγματικότητα; Το 1996 ήταν 90.000 δραχμές, 260 ευρώ. Καθηλωμένο στα 311 ευρώ μέχρι το 2004. Ξέρουμε, πάρα πολύ καλά ότι αντιπροσώπευε ένα πολύ μικρότερο ποσοστό απ’ αυτό το οποίο θα έπρεπε. Αυτή είναι η αλήθεια. Εδώ γίνεται μια σοβαρή προσπάθεια μέσα από την κυβερνητική πολιτική –η οποία, ας μην ξεχνάμε, μέσα από εξαιρετικά στενά δημοσιονομικά δεδομένα προσπαθεί βήμα-βήμα όχι μόνο να εξυγιάνει την ελληνική οικονομία, αλλά να στηρίξει και σοβαρά το κοινωνικό κράτος- να αυξηθεί το επίδομα ανεργίας. Έτσι λέμε ότι από την 1/1/2008 το επίδομα ανεργίας θα είναι στα 404 ευρώ και θα αντιπροσωπεύει όχι το 67%, αλλά το 55% του ημερομισθίου του ανειδίκευτου εργάτη. 
      Αυτό είναι αρνητική εξέλιξη; Όταν ταυτόχρονα το συνδέουμε με την όποια τιμαριθμική αναπροσαρμογή, ώστε τουλάχιστον σε αυτή τη δύσκολη δημοσιονομική στιγμή να αντιπροσωπεύει πάγια το 55%, είναι κάτι αρνητικό; Αν ήταν αρνητικό, γιατί εσείς νωρίτερα, τόσα χρόνια κυβέρνηση, δεν φροντίζατε να το είχατε αλλάξει; 
      Το Κ.Κ.Ε. δικαίως θέτει το όλο ζήτημα –ειλικρινά λέω το «δικαίως»- να φτάσει στο 67%. Και εγώ είμαι απ’ αυτούς που πιστεύουν ότι πρέπει να φτάσει το 67%. Όταν όμως, τα πράγματα είναι τόσο συγκεκριμένα που όλοι μας αναγνωρίζουμε τη γενικότερη δυσκολία που υπάρχει στα δημοσιονομικά μας, μπορεί κάποιος έτσι εύκολα να αντιπολιτεύεται μια πρακτική που όλοι αναγνωρίζουμε ότι έχει μια θετική εξέλιξη κι ένα θετικό αποτέλεσμα; 
      Το λέω, κυρίες και κύριοι συνάδελφοι, γιατί δυστυχώς στην πολιτική μέσα από πρακτικές καιροσκοπισμού δεν βλέπουμε πράγματα, τα οποία πολύ απλά μπορεί να βλέπει ο κάθε Έλληνας πολίτης και να μας κρίνει.
      Πάω σ’ ένα άλλο ζήτημα που είναι το άρθρο 6, που αφορά τον ερμηνευτικό νόμο για τη μονιμοποίηση του εκπαιδευτικού προσωπικού του Ο.Α.Ε.Δ.. 
      Εγώ θα περίμενα να μην γίνει σχεδόν καμία αναφορά από τους συναδέλφους της Αξιωματικής Αντιπολίτευσης. Ο εισηγητής έκανε μια πολύ μικρή αναφορά. Και το λέω αυτό γιατί όταν μέμφεστε την Κυβέρνηση για κομματική επιδρομή, μήπως πρέπει να ανατρέξετε στο δικό σας παρελθόν; 
      Ξέρετε τι έχει συμβεί με την ιστορία των εκπαιδευτικών του Ο.Α.Ε.Δ.; Μια κοινή υπουργική απόφαση το 1989 …
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε συνάδελφε, ξέρουμε …
      ΚΩΝΣΤΑΝΤΙΝΟΣ ΤΣΙΑΡΑΣ: Ναι, κυρία Χριστοφιλοπούλου, βεβαίως το ξέρετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα σας πω μετά. 
      ΚΩΝΣΤΑΝΤΙΝΟΣ ΤΣΙΑΡΑΣ: Έχουμε, λοιπόν, μία κοινή υπουργική απόφαση το 1989 και έρχεται ο δικός σας νόμος, ο ν. 2190/94, όπου ξαφνικά και επιλεκτικά μονιμοποιούνται όλοι πλην των εκπαιδευτικών του 1990-1993. 
      Μα, είμαστε σοβαροί, κύριοι συνάδελφοι; Αυτό είναι κομματική επιδρομή της Νέας Δημοκρατίας; Έτσι είναι οι κομματικές επιδρομές; Το να προσπαθεί κάποιος με μια συγκεκριμένη ουσιαστικά πολιτική να αποκαταστήσει μια αδικία δεκαπέντε και πλέον χρόνων, θεωρείται κομματική επιδρομή; Δηλαδή, σε αυτούς τους ανθρώπους, τους εκατόν πενήντα εκπαιδευτικούς, τι μπορεί να λέει ο καθένας από εμάς; Για πείτε μου. Αυτό είναι η κομματική επιδρομή;
      Εν πάση περιπτώσει, είναι προφανές ότι έχουμε διαφορετικές απόψεις, αλλά τουλάχιστον θα περίμενε κάποιος μεγαλύτερη σοβαρότητα για ένα ζήτημα που τουλάχιστον εγώ προσωπικά θεωρώ πως ευθύνεστε αποκλειστικά και μόνο εσείς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο χρόνος είναι λίγος, κύριε Πρόεδρε, και θα προσπαθήσω να κλείσω, αν και είναι πολλά αυτά που μπορούν να ειπωθούν, με κάποιες περαιτέρω αναφορές για τις πρακτικές που χρησιμοποιεί η Αξιωματική Αντιπολίτευση. 
      Τι ακούσαμε όμως, στη συζήτηση του νομοσχεδίου στην επιτροπή: Πελατειακό, προεκλογικό, ξανά κουρελού, είπατε το νομοσχέδιο.
      Κύριοι συνάδελφοι, εσείς θεωρείτε ότι με αυτή την τακτική μπορείτε να πείσετε τους Έλληνες πολίτες; Πιστεύετε ότι η συνεχιζόμενη απουσία θέσεων και η από το παρελθόν προερχόμενη συνθηματολογία σας μπορεί να πείσει κανένα; Εγώ περίμενα να ακούσω μεγαλύτερη συζήτηση για το νομοσχέδιο και όχι να μου λέτε το αν διαχειρίστηκαν σωστά τα ασφαλιστικά ταμεία τα αποθεματικά τους ή όχι. 
      Κύριε Υπουργέ, θα σας παρακαλέσω το έγγραφο το οποίο καταθέσατε στην αρμόδια επιτροπή να το επανακαταθέσετε στην Ολομέλεια …
      ΑΝΑΣΤΑΣΙΟΣ ΧΩΡΕΜΗΣ: Έξι εκατομμύρια ευρώ σε μια βραδιά. 
      ΚΩΝΣΤΑΝΤΙΝΟΣ ΤΣΙΑΡΑΣ: Έχει πολύ μεγάλη σημασία γιατί κάποια πράγματα πρέπει να αποφασίσουμε αν απλά λέγονται για να αντιπαρατιθέμεθα εδώ εμείς, ή αν πραγματικά θέλουμε να βοηθήσουμε την ελληνική κοινωνία να κάνει βήματα μπροστά. 
      ΑΝΑΣΤΑΣΙΟΣ ΧΩΡΕΜΗΣ: Τολμάτε και το θίγετε αυτό;
      ΚΩΝΣΤΑΝΤΙΝΟΣ ΤΣΙΑΡΑΣ: Βεβαίως και τολμώ και το θίγω. Φαντάζομαι ότι ο κύριος Υφυπουργός θα επανακαταθέσει το έγγραφο όπου επί των δικών σας ημερών από το 2003 δίνεται σαφής οδηγία προς τα ασφαλιστικά ταμεία πως να διαχειρίζονται τα αποθεματικά τους.
      Βεβαίως –τελειώνω, κύριε Πρόεδρε- πιθανόν να χαρακτηρίζεται επικοινωνιακό το νομοσχέδιο, διότι επιτέλους λαμβάνονται κάποιες αποφάσεις, κάποια μέτρα και όπως είναι φυσικό, ανακοινώνονται.
      Η Κυβέρνηση, κυρίες και κύριοι συνάδελφοι, παραμένει σταθερή στις προεκλογικές της δεσμεύσεις και στην επιλογή της να στηρίξει το κοινωνικό κράτος. Η κοινωνία μας βλέπει και η κοινωνία μας αξιολογεί. Και είναι βέβαιο πως σε αυτήν την αξιολόγηση, η Νέα Δημοκρατία εξακολουθεί να καταλαμβάνει την πρώτη θέση στις κρίσεις των Ελλήνων πολιτών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα.
      Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, απώτερος σκοπός της νέας διακυβέρνησης είναι ένα κράτος πραγματικά κοινωνικό. Ένα κράτος που να βρίσκεται κοντά σε όλους τους πολίτες, όπου και αν ζουν. Να υπηρετεί, να βελτιώνει και να στηρίζει την καθημερινότητα του πολίτη. Να διασφαλίζει τους όρους και τις συνθήκες για μια ισχυρή και μια δίκαιη κοινωνία. Μια κοινωνία ασφάλειας και ευημερίας. Μια κοινωνία συνοχής, αλληλεγγύης και συλλογικότητας. Μια κοινωνία δίκαιη και ισχυρή, που στέκεται μπροστά στις διεθνείς προκλήσεις με αισιοδοξία και πίστη στις δυνατότητές της.
      Τα προβλήματα που έχουν δημιουργηθεί και συσσωρευτεί όλα τα προηγούμενα χρόνια και αντιμετωπίζει η ελληνική κοινωνία είναι σε όλους γνωστά και αισθητά. Αρκετές επιχειρήσεις έκλεισαν, οι θέσεις εργασίας περιορίστηκαν και η ανεργία είχε αναδειχθεί σε μείζον ζήτημα. Μέσα σε όλες αυτές τις συνθήκες, η Κυβέρνηση αυτή δεν γυρνάει την πλάτη. Κοιτά με θάρρος και υπευθυνότητα τα προβλήματα στα μάτια και προσπαθεί να τα αντιμετωπίσει.
      Προς αυτή την κατεύθυνση, λοιπόν, στοχεύει και αυτό το σχέδιο νόμου, με τη δημιουργία ενός αντικειμενικού θεσμικού πλαισίου για την καταπολέμηση της ανεργίας σε περιπτώσεις κοινωνικού αδιεξόδου, έτσι ώστε οι περιπτώσεις αυτές να αντιμετωπίζονται σε ένα πλαίσιο ίσης μεταχείρισης και όχι με αποσπασματικό τρόπο.
      Η σύσταση του Ειδικού Ταμείου Κοινωνικής Αλληλεγγύης αποτελεί ένα μέτρο για την ενίσχυση των εργαζομένων που έχουν πληγεί από τις συνέπειες των διαφόρων αναδιαρθρώσεων και αντιμετωπίζουν δυσκολίες ένταξης στην αγορά εργασίας. Οι προβλέψεις του απευθύνονται ειδικά στην κατηγορία εκείνη των ανέργων που λόγω της ηλικίας τους, της απασχόλησής τους σε φθίνοντες παραγωγικούς κλάδους και σε περιοχές με υψηλά επίπεδα ανεργίας, αντιμετωπίζουν δυσκολία πρόσβασης στην αγορά εργασίας.
      Συστήνεται, λοιπόν, γι’ αυτούς τους λόγους στον Οργανισμό Απασχόλησης Εργατικού Δυναμικού αυτοτελής λογαριασμός με την επωνυμία Ειδικό Ταμείο Κοινωνικής Αλληλεγγύης. Τα ποσά του Ταμείου διατίθενται για το σκοπό ειδικής εισοδηματικής ενίσχυσης της ανεργίας και της κοινωνικής προστασίας των μακροχρόνια ανέργων, καθώς και των απολυμένων λόγω παραγωγικών αναδιαρθρώσεων των επιχειρήσεων στις οποίες εργάζονται, εφόσον αντιμετωπίζουν σοβαρές δυσκολίες επανένταξης στην αγορά εργασίας, ενώ βρίσκονται πλησίον της συνταξιοδότησης, θέτοντας τις αναγκαίες προϋποθέσεις για την υπαγωγή στην προστασία του Ταμείου, οι οποίες πρέπει να συντρέχουν αθροιστικά στα πρόσωπα των δικαιούχων. Στις περιπτώσεις, που συντρέχουν οι προϋποθέσεις, προβλέπεται ελάχιστη μηνιαία εισοδηματική ενίσχυση, με σκοπό την εξασφάλιση ενός αξιοπρεπούς επιπέδου διαβίωσης. 
      Ο θεσμός αυτός, δεν αποτελεί παρέκκλιση από την πολιτική που εφαρμόζει μέχρι σήμερα η Κυβέρνησή μας, που επικεντρώνεται στα ενεργητικά μέτρα για την προώθηση της απασχόλησης. Αφορά τις περιπτώσεις εκείνες, στις οποίες, όλα τα άλλα μέτρα αναπτυξιακών παρεμβάσεων και ενεργητικών πολιτικών που υλοποιούνται, δεν μπόρεσαν ν’ αντιμετωπίσουν τον κίνδυνο του κοινωνικού αποκλεισμού των ανέργων μεγαλύτερης ηλικίας.
      Θα συμφωνήσω  με τον κ. Γείτονα -αν και δεν τον βλέπω εδώ- που είπε ότι η ανεργία δεν αντιμετωπίζεται με τερτίπια και με πελατειακά ευχολόγια. Αυτά είναι που εμείς δεν κάνουμε. Και το πιο ωραίο δε είναι ότι αυτό ακούγεται από αυτούς που είχαν αναγάγει τα τερτίπια και τις πελατειακές σχέσεις σε επιστήμη. Εξάλλου γι’ αυτό φτάσαμε σ’ αυτό το σημείο, η ανεργία να αποτελεί μια από τις μεγαλύτερες μάστιγες της ελληνικής κοινωνίας.
      Και εδώ αξίζει να αναφέρουμε ότι μέσα από ένα ορθά δομημένο πλέγμα δράσεων έχουμε πετύχει αυτό που πριν τρία χρόνια αποτελούσε δέσμευσή μας. Τη μείωση του ποσοστού ανεργίας κατά 3%, από το 11,3%, κυρίες και κύριοι συνάδελφοι, στις αρχές του 2004 σε 8,3% στο τέλος του 2006. Πολύ πριν από την εκπνοή της τετραετίας. Ακόμη, τη δημιουργία διακοσίων πενήντα πέντε χιλιάδων νέων θέσεων εργασίας. Με σημαντικότερο το γεγονός ότι οι διακόσιες χιλιάδες αφορούν σε θέσεις ιδιωτικού τομέα και μόνον οι πενήντα πέντε χιλιάδες στον ευρύτερο δημόσιο τομέα.
      Στόχος μας είναι η ενίσχυση της εργασίας. Αλλά παράλληλα και η προστασία των ανέργων. 
      Κυρίες και κύριοι συνάδελφοι, επιπλέον στο νομοσχέδιο αυτό, ρυθμίζονται θέματα σχετικά με την υλοποίηση του προγράμματος «Ευρωπαϊκό Έτος Ίσων Ευκαιριών για Όλους (2007)». Η Ευρωπαϊκή Ένωση καθιέρωσε το έτος αυτό, με στόχο την ευαισθητοποίηση του πληθυσμού στα πλεονεκτήματα μιας δίκαιης και αλληλέγγυας κοινωνίας. Πρόθεση της κοινωνίας, πρόθεση αυτής της Κυβέρνησης είναι η προώθηση των πρωτοβουλιών ευαισθητοποίησης, με σκοπό την καταπολέμηση των νοοτροπιών και συμπεριφορών που προκαλούν διακρίσεις, καθώς και την ενημέρωση του κόσμου.
      Σε καμμία περίπτωση δεν θα μπορούσε η χώρα μας να μη συμμετάσχει σε μια τέτοια δραστηριότητα. 
      Περαιτέρω με στόχο την εξασφάλιση από την πολιτεία ενός αξιοπρεπούς επιπέδου διαβίωσης για όλες τις κατηγορίες των ανέργων, με το νομοσχέδιο προχωρούμε στην αναπροσαρμογή του επιδόματος ανεργίας, με μια αύξηση της τάξεως του 29,8%, καθώς και την καταβολή προσαύξησης του 10% επί του ημερησίου επιδόματος ανεργίας για κάθε προστατευόμενο μέλος της οικογένειας του ανέργου.
      Κυρίες και κύριοι συνάδελφοι, στο άρθρο 6 του παρόντος σχεδίου νόμου πραγματοποιείται μια κίνηση απονομής της δικαιοσύνης, σχετικά μ’ ένα ζήτημα που επί πολλά χρόνια ταλαιπώρησε μεγάλο αριθμό συμπολιτών μας. Αυτό αφορά την αληθή ερμηνευτική έννοια των παραγράφων 5, 6 και 7 του άρθρου 27 του ν. 2190/1994 και συγκεκριμένα, ότι το εκπαιδευτικό προσωπικό που κατά το διδακτικό έτος ψήφισης του νόμου είχε προσληφθεί και υπηρετούσε στις σχολές του Ο.Α.Ε.Δ. και πληροί κάποιες προϋποθέσεις, μονιμοποιείται αναδρομικά από το χρονικό σημείο συνδρομής των προϋποθέσεων. Με τη ρύθμιση αυτή δίνεται ένα τέλος σε μια σειρά δικαστικών αγώνων ενώπιον του Συμβουλίου της Επικρατείας που ταλαιπώρησε τους ενδιαφερομένους στην ανασφάλεια δικαίου και στην αναταραχή που επικρατούσε.
      Η Κυβέρνηση αυτή θέλει και λύνει τα προβλήματα. Δεν θέλει να κρατάει ομήρους. Θέλει να υπάρχει ασφάλεια και ηρεμία στην κοινωνία και στους πολίτες της. Θέλει ισονομία και ίση μεταχείριση. 
      Επιπλέον, με το σχέδιο νόμου επέρχονται κάποιες τροποποιήσεις στο νόμο που αφορά το Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την Απασχόληση, προκειμένου να λειτουργήσει και να χρηματοδοτηθεί άμεσα και αποτελεσματικά. 
      Κυρίες και κύριοι συνάδελφοι, η νέα διακυβέρνηση στοχεύει σ’ ένα κράτος δικαίου, σ’ ένα κοινωνικό κράτος. Βήμα, βήμα, με σύνεση και υπευθυνότητα, όλες οι μεταρρυθμίσεις αρχίζουν να επιφέρουν αποτελέσματα. Οι εκκρεμότητες τακτοποιούνται και νέες πρωτοβουλίες υλοποιούνται, προκειμένου να επιφέρουν σε όλη την ελληνική κοινωνία ανάπτυξη, πρόοδο κι ευημερία. Κανένας Έλληνας πολίτης, όπου και αν βρίσκεται δεν έχει λιγότερα δικαιώματα από τους υπόλοιπους. Όλοι μας έχουμε τα ίδια δικαιώματα και πρέπει να έχουμε τις ίδιες ευκαιρίες. Αυτήν την ισότητα στα δικαιώματα και στις ευκαιρίες η Κυβέρνηση αυτή θα υπερασπίζεται μέχρι τέλους. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Δερμετζόπουλε.
      Το λόγο έχει ο κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, το φθινόπωρο του προηγούμενου χρόνου και με αφορμή την Διεθνή Έκθεση της Θεσσαλονίκης, ζήσαμε όλοι την ένταση των διάφορων περιοχών οι οποίες έχουν πληγεί από την αποβιομηχανοποίηση. 
      Οι πιέσεις που ασκήθηκαν απ’ αυτές τις περιοχές και ιδιαίτερα από την περιοχή της Νάουσας και του Κιλκίς, η μεγάλη συζήτηση που έγινε στη συνέχεια για τις φθίνουσες περιοχές είναι κατά τη γνώμη μου η αφορμή που οδήγησε την Κυβέρνηση με εσπευσμένο τρόπο να καταθέσει το σημερινό νομοσχέδιο. Νομίζω όμως ότι η σημερινή νομοθετική πρωτοβουλία δεν θα λύσει κυρίες και κύριοι συνάδελφοι, κανένα πρόβλημα, διότι οι προβλέψεις και οι ρυθμίσεις δεν ανταποκρίνονται στις ανάγκες της αποβιομηχανοποίησης, στη μεγάλη κρίση που κατατρύχει πολλές περιοχές της χώρας μας. 
      Γι’ αυτό το χαρακτηρίζουμε, σαν ένα νομοσχέδιο πρόχειρο, ένα νομοσχέδιο που δίνει ψίχουλα σε σχέση με τις ανάγκες και τα αιτήματα των πολιτών αυτών των περιοχών, ένα νομοσχέδιο αποσπασματικό, ένα νομοσχέδιο το οποίο γίνεται σε μια χρονική περίοδο που όλους μας βάζει στην υπόνοια ότι γίνεται για λόγους σκοπιμότητας. Είναι δηλαδή προεκλογικού χαρακτήρα αυτό το νομοσχέδιο και συνάμα πελατειακής αντίληψης.
      Κυρίες και κύριοι συνάδελφοι, το νομοσχέδιο αυτό προδίδει την Κυβέρνηση στο γεγονός ότι δεν έχει πολιτική για την αντιμετώπιση του προβλήματος των φθινουσών περιοχών. Δεν έχει σχέδιο, δεν έχει πολιτική. Και φυσικά αυτό που όλοι διαπιστώνουμε είναι ότι όλο αυτό το χρονικό διάστημα του μεγάλου διαλόγου που αναπτύχθηκε, δεν θέλησε να λάβει υπ’ όψιν τις δικές μας προτάσεις, ή και όσες έλαβε ήταν ελάχιστες. Δεν έλαβε υπ’ όψιν τη μεγάλη εμπειρία που είχαμε αποκτήσει την προηγούμενη περίοδο από το μεγάλο εγχείρημα που κάναμε στη δική μας διακυβέρνηση και που έφερε πολύ θεαματικά και θετικά αποτελέσματα. Και φυσικά δεν διαπραγματεύτηκε, δεν χειρίστηκε το περίφημο Ταμείο της Ευρωπαϊκής Ένωσης το ταμείο προσαρμογής στην παγκοσμιοποίηση. 
      Κυρίες και κύριοι συνάδελφοι, δυστυχώς δεν θα γίνει τίποτα με αυτό το νομοσχέδιο. Δυστυχώς θα μείνει κι αυτό όπως και άλλα, όπως της παιδείας, στα χαρτιά. Και οι λόγοι που δεν θα επιφέρει καμμιά θετική αλλαγή στα πράγματα των φθινουσών περιοχών, κατά τη γνώμη μου, είναι τρεις:
      Πρώτον, η ένταξη των περιοχών, των κλάδων ή των ατόμων, γίνεται χωρίς κριτήρια και χωρίς σχέδιο. Γίνεται μόνο με απόφαση του Υπουργού. Αν ο Υπουργός αντιληφθεί ότι κάπου υπάρχουν προβλήματα, θα ορίσει μια περιοχή, ένα κλάδο ή κάποια άτομα ότι μπορεί να τυγχάνουν των ευεργετημάτων του Ταμείου. Αυτό κατά τη γνώμη μου, είναι αυθαιρεσία. Αυτό κατά τη γνώμη μου δείχνει μια άλλη λογική, μια λογική κομματισμού, μια λογική η οποία απέχει πάρα πολύ από την ανάγκη να προσεγγίζονται οι περιοχές με σχέδιο, με μετρήσεις και με μελέτες.
      Το δεύτερο είναι ότι στην ουσία δεν θα υπάρχουν πόροι. Δεν υπάρχουν πόροι στον προϋπολογισμό που διατρέχουμε. Και η εμπειρία μας είναι ότι συνήθως για την κοινωνική πολιτική δεν διαθέτετε πόρους, κύριοι της Κυβέρνησης.
      Δεν υπάρχουν πόροι, λοιπόν, να εξυπηρετήσουν αυτές τις αυξημένες ανάγκες. 
      Το τρίτο και σημαντικότερο είναι η πρόβλεψη για την ένταξη με βάση το διπλάσιο του μέσου όρου ανεργίας των περιοχών. Λέει δηλαδή ότι θα πρέπει μια περιοχή για να ενταχθεί στα προνόμια του Ταμείου, να έχει διπλάσια ανεργία από το μέσο όρο. Όπως καταγράφετε εσείς και με τις αλχημείες που κάνετε μέσω του Ο.Α.Ε.Δ. και τις έχουμε παρουσιάσει όλο αυτό το χρονικό διάστημα, καμιά περιοχή ουσιαστικά δεν μπορεί να μπει σ’ αυτό το Ταμείο. Κάποιες πιθανώς μικρές περιοχές στα όρια των νομών θα μπορούν να τυγχάνουν αυτού του ευεργετήματος ή αυτής της ρύθμισης. Αυτή είναι η πραγματικότητα.
      Κυρίες και κύριοι συνάδελφοι, έρχομαι -κι αυτό ήταν το μεγάλο κίνητρο για το οποίο θεώρησα ότι θα πρέπει να τοποθετηθώ και εγώ σ’ αυτό το νομοσχέδιο- να σας μιλήσω για την εμπειρία της Πιερίας, για τη δική μας εμπειρία.
      Στην Πιερία την τελευταία δεκαετία έκλεισαν σαράντα εννιά βιομηχανίες και βιοτεχνίες. Μετεγκαταστάθηκαν στις χώρες των Βαλκανίων, σ’ αυτές που κατέρρευσαν τα προηγούμενα κοινωνικοοικονομικά συστήματα. Κατέλειπαν περίπου έξι χιλιάδες, επτά χιλιάδες ανέργους. Την προηγούμενη κυβερνητική περίοδο ως ΠΑ.ΣΟ.Κ. είχαμε προχωρήσει για πολλές βιομηχανίες στα ολοκληρωμένα προγράμματα αντιμετώπισης της ανεργίας. Έγινε κάποιο εγχείρημα και από τον κ. Γιακουμάτο ατελέσφορο και πολύ μειωμένης εμβέλειας την περίοδο της Νέας Δημοκρατίας. 
      Λέμε και ισχυριζόμαστε ότι η ανεργία την περίοδο του χειμώνα αγγίζει το 30%. Δεν μπορεί όμως να είναι 18% και 20% σε ετήσια βάση γιατί πάρα πολλοί καταφεύγουν στα τουριστικά ιδιαίτερα επαγγέλματα, απασχολούνται δυο, τρεις μήνες. Λοιπόν, δεν μπορεί εκ των πραγμάτων, εκ τοις πράγμασι όπως λένε οι νομικοί, να ενταχθούν σ’ αυτό το Ταμείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μπορεί, κύριε συνάδελφε. Δεν θέλετε να το δείτε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μακάρι, κύριε Υπουργέ. Δεν μπορεί, όμως, γιατί αν έχουμε μέση καταγεγραμμένη ανεργία 9% ή 8,5%, ποτέ δεν ξεπερνά επίσημα το 18% ή το 19% ή το 20%, στην Πιερία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είναι σωρευτικό, είναι διαζευκτικό. Το είπα εκατό φορές. Τι άλλο να κάνω;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μακάρι να είναι έτσι, κύριε Υπουργέ.
    Η ανεργία, λοιπόν, δεν καταγράφεται και είναι πάρα πολύ υψηλή. Και το ξέρει ο Υπουργός γιατί επανειλημμένα επισκέφθηκε την Πιερία. Και φυσικά, η τοπική κοινωνία, κύριε Υπουργέ, οι τοπικοί φορείς, το σύνολο της κοινωνίας της Πιερίας και ιδιαίτερα το Εργατικό Κέντρο απηύθυνε μία επιστολή –την καταθέτω στα Πρακτικά- σ’ όλα τα κόμματα, σ’ όλους τους Βουλευτές, σ’ όλους τους παράγοντες, εκφράζοντας την αγωνία για το μέλλον της Πιερίας, το υψηλό ποσοστό ανεργίας και τη μη αντιμετώπισή τους. 
    (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)	Κύριε Υπουργέ, θέλω ειλικρινά να λάβετε υπ’ όψιν σας αυτήν την αγωνία της τοπικής κοινωνίας, για να δείτε αν έστω και μ’ αυτό το νομοσχέδιο, το οποίο θεωρούμε ότι θα είναι ατελέσφορο, μπορούν να υπάρχουν κάποια ευεργετήματα σε νομούς όπως η Πιερία.
    Θα ήθελα, επίσης, να κάνω δυο σχόλια τα οποία είναι τα εξής: Γιατί, κύριε Υπουργέ, λέτε ότι είναι τόσο ευεργετική η διάταξη για το επίδομα ανεργίας στο 50% ή 55% το δεύτερο χρόνο του βασικού μεροκάματου και το νομοθετείτε; Ανεξάρτητα αν δεν υλοποιήθηκε το 66% του βασικού μεροκάματου σαν επίδομα ανεργίας που είχε θεσμοθετήσει η προηγούμενη κυβέρνηση. Ωστόσο, στην πράξη αυτό το ποσοστό μειώνεται. Αυτή είναι η αλήθεια και αυτή είναι η πραγματικότητα. 
    Δεύτερον, σε κάποιους οι οποίοι δεν θέλουν να απολαύσουν των επιδομάτων και δεν θέλουν να πάνε σε εκπαιδευτικά προγράμματα, είναι δε στον κλάδο στον οποίον δούλεψαν τόσα χρόνια, δεν τους δίνετε το δικαίωμα να μπορούν να απολαμβάνουν κι αυτοί των επιδομάτων. 
    Το τελευταίο που θα ήθελα να πω, είναι το εξής: Ζήσαμε και ζούμε όλοι αυτό το όργιο των STAGE. Δεν μπορεί να πάει άλλο αυτό, κύριε Υπουργέ. Κάθε πρωί πάμε στον Ο.Α.Ε.Δ. –τυχαίνει να πηγαίνω και εγώ- και βρίσκουμε καινούργιους υπαλλήλους, οι οποίοι όμως περνάνε όλοι από τα πολιτικά γραφεία της Νέας Δημοκρατίας. Αναγκαζόμαστε καμιά φορά να απευθυνθούμε σε συναδέλφους της Νέας Δημοκρατίας λέγοντας «βάλτε, βρε παιδιά, και κανένα από το χώρο του ΠΑ.ΣΟ.Κ.». Δεν μπορεί, να πάει έτσι αυτό το πράγμα. Έλεος! Κάποια στιγμή, βάλτε κάποιους κανόνες. 
    Επίσης, έρχεστε τώρα με μια τροπολογία να ανανεώσετε την παρουσία αυτών για να τους βάλετε το ένα πόδι προς την πρόσληψη ή τη μονιμοποίηση. Είναι αυτό λογική αξιοκρατίας; Είναι αυτό λογική απάντηση στα προβλήματα του Ο.Α.Ε.Δ.; Είναι αυτό λογική ικανοποίηση αιτημάτων των νέων ανθρώπων; 
    Θεωρώ ότι αυτήν τη διάταξη πρέπει να την αποσύρετε, διότι μας ντροπιάζει όλους.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαγεωργίου. 
    Η κ. Χριστοφιλοπούλου έχει το λόγο.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα ξεκινήσω από μια διαπίστωση. Έχουμε μια Κυβέρνηση η οποία κρύβει τον Υπουργό Απασχόλησης και Κοινωνικής Προστασίας Και εγώ με τη σειρά μου έρχομαι να διαπιστώσω τη συνεχή απουσία του. Το διαπιστώσαμε στην Επιτροπή Κοινωνικών Υποθέσεων, το διαπιστώνουμε και σήμερα. 
    Πού βρίσκεται αλήθεια ο κ. Τσιτουρίδης; Γιατί φοβάται να έρθει εδώ; Φαντάζομαι ότι δεν φοβάται να μιλήσει για το Ταμείο Αλληλεγγύης Ανέργων. Για τα άλλα ταμεία φοβάται να μιλήσει, αυτά των ασφαλισμένων, τα χρήματα των οποίων διακυβεύονται σήμερα, διασπαθίζονται. Μόνο από το Τ.Ε.Α.Δ.Υ., έχουμε ζημιά τουλάχιστον 5.000.000 ευρώ. 
    Τι γίνεται, κύριε Υφυπουργέ; Γνωρίζετε ότι προσωπικά σας τιμώ, τιμώ την κοινοβουλευτική σας υπευθυνότητα και παρουσία σας. Στην πολιτική μπορεί να διαφωνώ μαζί σας και με την Κυβέρνησή σας, αλλά σε καμμία περίπτωση η επισήμανσή μου δεν αφορά εσάς, αλλά την απουσία του Υπουργού Απασχόλησης και Κοινωνικής Προστασίας για τον οποίο θυμίζω και πάλι ότι είχε διατυμπανίσει, διατρανώσει και εξαγγείλει το παρόν νομοσχέδιο μήνες πριν. Δεν έρχεται. Γιατί δεν έρχεται; Μιμείται τον Πρωθυπουργό του, ο οποίος κάθε φορά που υπάρχει ένα σοβαρό εθνικό θέμα κρύβεται είτε στη Ραφήνα είτε στου Μαξίμου; Προφανώς! 
    Όμως, εδώ, κύριε Υφυπουργέ, είστε εσείς εκπρόσωπος της Κυβέρνησης και οφείλετε ν’ απαντήσετε. Και οφείλετε ν’ απαντήσετε γιατί μέχρι σήμερα δεν έχετε εμφανίσει από το 2004 και μετά τα στοιχεία για την κινητή περιουσία των ασφαλιστικών ταμείων. Και οφείλετε να απαντήσετε γιατί δεν έχουν αποδοθεί πολιτικές ευθύνες ούτε καν σε επίπεδο διοίκησης ταμείου, γι’ αυτά που έχουν δει το φως της δημοσιότητας και για όσα έχουν πάει στον εισαγγελέα. Ο εισαγγελέας θα κάνει τη δουλειά του, αλλά και εσείς πρέπει να κάνετε τη δική σας δουλειά. Θυμίζω ότι κάποτε είχατε σηκώσει τη σημαία της διαφάνειας, την οποία όχι μόνο καταπατήσατε, αλλά την έχετε κατατσαλακώσει, την έχετε σκίσει και εσείς οι ίδιοι την έχετε ντροπιάσει. 
    Και βεβαίως πρέπει ν’ απαντήσετε γιατί πήγατε στη συγκεκριμένη εταιρεία «ΑΚΡΟΠΟΛΙΣ» -μια εταιρεία στην οποία είχε επιβληθεί πρόστιμο, μια εταιρεία αμφιβόλου κύρους- αντί να πάτε για παράδειγμα στην εταιρεία του Ι.Κ.Α., στην εταιρεία του Ο.Τ.Ε. ή και στην Τράπεζα της Ελλάδος. Γιατί εκεί παίζονταν οι προμήθειες και οι μίζες. Οφείλουμε να το δούμε αυτό, κύριε Υπουργέ και θέλουμε σήμερα απαντήσεις. 
    Εν πάση περιπτώσει, εκείνο το νομοσχέδιο του κ. Αγγελόπουλου, είναι κρυμμένο και αυτό στα σκοτεινά συρτάρια του Υπουργείου Απασχόλησης; Είδαν το φως της δημοσιότητας πληροφορίες για το συγκεκριμένο νομοσχέδιο που αφορούσε αυτό που εσείς πάλι διατυμπανίζατε, όπως και ο κύριος Υπουργός που είναι απών, δηλαδή τη διαχείριση των ταμείων με ηλεκτρονικό και αδιάβλητο τρόπο. Υπάρχει αυτό το νομοσχέδιο, σύμφωνα με δημοσίευμα έγκριτων εφημερίδων; Υπάρχει όντως στα συρτάρια σας εδώ και πολλούς μήνες και το κρύβετε και δεν το εμφανίζετε; 
Γιατί; Για να βγουν οι μίζες; Μετά τους «κουμπάρους» έχουμε τους «κομματικούς κουμπαράδες»; Απαντήστε μας. 
      Και να έρθω βέβαια και στο Ταμείο Αλληλεγγύης Ανέργων και σε όσα πολλά ελέχθησαν σήμερα, κυρίες και κύριοι συνάδελφοι, για το περίφημο επίδομα ανεργίας. Ας μιλήσουμε με στοιχεία. 
      Κατ’ αρχάς, ο ν. 2224/1994 ορίζει ότι το βασικό επίδομα ανεργίας προσδιορίζεται στα 2/3 του βασικού ημερομισθίου. 
      Εμείς ερχόμαστε με το πρόγραμμά μας, απαντώντας στο συνάδελφο που είπε ότι δεν έχουμε θέσεις, και μιλάμε σήμερα σοβαρά και υπεύθυνα για το 70%. 
      Όμως τι παραλάβατε; Παραλάβατε το ημερομίσθιο στα 24,15 ευρώ και το επίδομα ανεργίας στα 12,4 ευρώ. Δηλαδή, κύριε Υπουργέ, όταν ήρθατε στην Κυβέρνηση ήταν 51,55% του βασικού ημερομισθίου.
      Με στοιχεία του 2006, κυρίες και κύριοι συνάδελφοι, το βασικό ημερομίσθιο είναι στα 27,96 ευρώ και το επίδομα ανεργίας στα 24,45 ευρώ. Δηλαδή, το 2006 το επίδομα ανεργίας είναι σε ποσοστό 44,53% του βασικού ημερομισθίου. Το ρίξατε, δηλαδή. 
      Και έρχεστε τώρα να μας πουλήσετε «κοινωνικά κόλλυβα», λέγοντας ότι το ανεβάσατε. Δηλαδή, το φέρατε ξανά εκεί που το παραλάβατε. Για να δώσω και τα στοιχεία του 2007, το πάτε πίσω στο 50% του βασικού ημερομισθίου και «θα» –άλλο ένα «θα», «θα», «θα»- το πάτε στο 55% το 2008. Κάντε το. 
      Εμείς λέμε κάτι στον ελληνικό λαό, ο οποίος πρέπει να μιλήσει, γιατί δεν ξέρω τι λένε οι δημοσκοπήσεις, αλλά η κάλπη θα μιλήσει και θα μιλήσει υπέρ του ΠΑ.ΣΟ.Κ. Στο 70%, λοιπόν.
      Και μη σπεύσει ο κύριος Υπουργός, ο απών, να πει «εμείς θα δώσουμε σύνταξη πάνω από τα 950 ευρώ», γιατί έσπευσε να το πει και «αδειάστηκε» και από το Μαξίμου και από τον κ. Αλογοσκούφη στο Υπουργείο Οικονομίας. Αλήθεια, ποια είναι η πολιτική σας; Ποια είναι η πολιτική σας επ’ αυτού; Έχετε; Και μην εγκαλείτε το ΠΑ.ΣΟ.Κ, γιατί το ΠΑ.ΣΟ.Κ. έχει σαφείς και διακηρυγμένες θέσεις. 
      Ταμείο Αλληλεγγύης Ανέργων. Τρία στοιχεία θα σας πω, κυρίες και κύριοι συνάδελφοι. Κατ’ αρχάς, πρόκειται, όπως είπα και στην επιτροπή, για διατάξεις οι οποίες έχουν αντιαναπτυξιακό χαρακτήρα, γιατί δεν συνδέουν καθόλου αυτήν την επιδότηση των ανέργων μεγάλης ηλικίας με την ανάπτυξη των περιοχών. 
      Αντίθετα, στη δική μας πρόταση νόμου συνδέονται σαφώς στο Ειδικό Ταμείο Ανάπτυξης τα κίνητρα για επενδύσεις. Καθορίζεται συγκεκριμένα και προσδιορισμένα πώς και με ποια κριτήρια δίνονται αυτά τα κίνητρα για επενδύσεις –άρα, επενδύσεις για ανάπτυξη- και συνδέονται με συγκεκριμένες για κάθε φθίνουσα περιοχή, κύριε Υφυπουργέ, ενεργητικές πολιτικές απασχόλησης. Αλλά δεν φτάνει να υπάρχουν γενικώς και αορίστως  ενεργητικές πολιτικές –που είδαμε πώς τις καταντήσατε με τα «STAGE»- αλλά θα πρέπει να είναι συνδεδεμένες με τη συγκεκριμένη φθίνουσα περιοχή, με τις συγκεκριμένες αναπτυξιακές της δυνατότητες και τέλος «ναι» χρειάζονται και μέτρα κοινωνικής προστασίας, τέτοια όμως που να ενεργοποιεί τους ανέργους μεγάλης ηλικίας και όχι να τους βάζει στο περιθώριο μ’ ένα επίδομα το οποίο είναι το 80% του μισθού τους. Να το πάρουν αυτό το επίδομα, αλλά να συνδεθεί με την προσφορά τους με κοινωνική εργασία στον τόπο τους. 
      Εμείς, όπως σας έχω πει και πριν, θεωρούμε ότι ο πενηντάρης σήμερα είναι ένας ενεργός άνθρωπος και θα πρέπει να είναι ενεργός στην κοινωνία του και όχι παθητικός στα καφενεία. Άρα, και το νομοσχέδιο αυτό έχει μόνο παθητικό χαρακτήρα και γι ‘ αυτό το λόγο πρέπει να το ξαναδείτε. 
      Και βεβαίως, το «πελατειακό» υπάρχει. Και θα το πω, κυρίες και κύριοι συνάδελφοι της Νέας Δημοκρατίας που πήρατε το λόγο, για τρείς λόγους: Πρώτον, θέτει περιοχές υπό ομηρία, κάτι που σας είπε και η Ο.Κ.Ε.. 
      Επίσης, δεν προσδιορίζετε τον όρο «περιοχή». Τι είναι «περιοχή»; Είναι νομός; Θα βγουν όλοι με βάση τα κριτήρια. Σχεδόν κανένας νομός δεν θα μπει. Είναι η περιφέρεια; Είναι μικρότερη περιοχή; Τι είναι τελικά; Προσδιορίζει μία κοινή υπουργική απόφαση. Άρα, βρίσκεται στο έλεος της Κυβέρνησης το ποιος είναι φθίνων. Άρα, πελατειακό, συγκεντρωτικό. Όλοι θα σπρώχνονται για το ποιος θα μπει στο νομοσχέδιο. 
      Επίσης, έχετε σε ομηρία και τους ανέργους, διότι πάλι μία κοινή απόφαση μπορεί να προσδιορίσει με ποιες προϋποθέσεις –και μπορεί να αλλάξει τις προϋποθέσεις- εντάσσονται οι άνεργοι. Άρα, και αυτοί προσδοκούν από την εκάστοτε κυβέρνηση ν’ αλλάξει τα κριτήρια και τους προσδιορισμούς. 
      Και βεβαίως όλα αυτά που θα έχω την ευκαιρία να μπω και σε λεπτομέρειες στα άρθρα, δεν είναι τίποτα άλλο, παρά ασπιρίνες πελατειακά δοσμένες. Και εδώ θα μου επιτρέψετε να πω ότι έχετε μαγειρέψει τα στοιχεία, σηκώνοντας την ανεργία στο 11% και μετά να την κατεβάζετε, όπως κάνατε και με την απογραφή και με πολλά άλλα. Όσον αφορά δε το «STAGE», το έχετε πάει στους τριάντα μήνες. Αλήθεια, αυτά τα στοιχεία τα έχετε στείλει στην Commission; Γιατί εγώ έχω την πληροφορία ότι δεν είναι όλα συγχρηματοδοτούμενα από την Ευρωπαϊκή Ένωση. Έχει εγκρίνει η Ευρωπαϊκή Ένωση κονδύλι για τριάντα μήνες; Πού ακούστηκαν τριάντα μήνες εργασιακής εμπειρίας; Μια ατέλειωτη ρουσφετολογική παρωδία είναι το «STAGE», κύριε Υπουργέ, και θα παρακαλέσουμε να μας δώσετε απαντήσεις.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Γεώργιος Παπαγεωργίου του ΠΑ.ΣΟ.Κ., ζητεί ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Το λόγο τώρα έχει ο Υφυπουργός Απασχόλησης και Κοινωνικής Αλληλεγγύης, κ. Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, σήμερα συζητάμε ένα πολύ σημαντικό νομοσχέδιο και αποτελεί για τα εργασιακά δεδομένα μία επανάσταση στο χώρο της ανεργίας. Θα αντιπαρέλθω δε όλα αυτά που ακούστηκαν για άλλα θέματα. 
      Προμήθειες του Ι.Κ.Α.; Πεδίο λαμπρό. Υπάρχει ο κοινοβουλευτικός έλεγχος, κοινοβουλευτική δημοκρατία έχουμε, να υποβάλλετε επερώτηση και να πάρετε με λεπτομέρειες τις απαντήσεις και όχι αποσπασματικά.
      ΜΑΡΙΑ ΔΑΜΑΝΑΚΗ: Έχουμε ασκήσει κοινοβουλευτικό έλεγχο, έχουμε ζητήσει στοιχεία και δεν μας έχουν δοθεί. 
      ΠΡΟΕΔΡΕΥΩΝ (Γεώργιος Σούρλας): Κυρία Δαμανάκη, να μην αρχίσουμε έτσι. Δεν είναι σωστό αυτό που κάνετε. Έχετε Κοινοβουλευτικό Εκπρόσωπο που μπορεί να παρέμβει. Δεν θέλω να γίνονται διακοπές. Ο κύριος Υπουργός δεν διέκοψε κανέναν. 
      Συνεχίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στην αρμόδια επιτροπή κατέθεσα για τα Πρακτικά και την εγκύκλιο του κ. Ρέππα, όπου δίδει τη δυνατότητα σε κάθε ταμείο από μόνο του, χωρίς πολιτική ευθύνη του Υπουργείου, να κάνει όλες αυτές τις συναλλαγές. Και εν πάση περιπτώσει δεν είναι του παρόντος. Εγώ με καμμιά δύναμη δεν θα εκτρέψω τη συζήτηση από αυτούς που δεν τους εκφράζει κανείς δυστυχώς, κανένα κόμμα. Ποιο είναι το κόμμα των ανέργων; Ποιόν εξυπηρετεί όταν το Υπουργείο έρχεται με δικές του αποφάσεις να τακτοποιήσει ανέργους; Δηλαδή στη Νάουσα, κύριε Τζέκη, οι άνεργοι με την τροπολογία που καταθέσαμε, αυτό το κόμμα των ανέργων ανήκει στη Νέα Δημοκρατία; Δηλαδή μόνοι σας ομολογείτε ότι το κόμμα των ανέργων είναι Νέα Δημοκρατία. Τότε σας ευχαριστώ. Με αυτήν τη λογική μπορεί. 
      (Χειροκροτήματα από την πτέρυγα της Νέας Δημοκρατίας)
      Ακούστηκε ότι ο Υπουργός φυγομαχεί, κρύβεται κ.λπ.. Θα μου επιτρέψετε να πω ότι είστε υπερβολικοί και άδικοι. Ο Υπουργός ο κ. Τσιτουρίδης, λείπει στη Βουλγαρία σε αποστολή, που ήταν προαποφασισμένη. Πρόκειται για ένα πολύ σημαντικό ραντεβού που θα έχει με την Υπουργό Εργασίας της Βουλγαρίας και τον Πρωθυπουργό. Άρα, λοιπόν, ποιος κρύβεται και ποιος σκιαμαχεί; 
      ΜΑΡΙΑ ΔΑΜΑΝΑΚΗ: Απαντήσεις να μας δώσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Απαντήσεις θα πάρετε όποτε πρέπει και όταν έρθει η ώρα.
      Κυρίες και κύριοι συνάδελφοι, σήμερα το μείγμα της οικονομικής ανάπτυξης, όχι μόνο στον ελλαδικό χώρο, αλλά παγκόσμια και ευρωπαϊκά, χαρακτηρίζεται από τέσσερα συστατικά. Πρώτον, χρειάζεται ένα υγιές ανταγωνιστικό περιβάλλον. 
      Δεύτερον, χρειάζονται επενδυτικές πρωτοβουλίες με βιώσιμη προοπτική σε μακροχρόνιο ορίζοντα.
      Τρίτον, περισσότερες και καλύτερες θέσεις απασχόλησης.
      Τέταρτον, χρειάζεται και έχει ανάγκη η χώρα μας ένα πλαίσιο κοινωνικών μέτρων με έμφαση στην εξειδικευμένη υποστήριξη ατόμων και ομάδων πληθυσμού ειδικά που είναι πολύ ευάλωτες, οικονομικά ασθενέστερες, παράδειγμα μακροχρόνιοι άνεργοι. 
      Κάθε χώρα σε μικρό ή μεγάλο βαθμό βασίζεται στις καθοριστικές παραμέτρους της ανταγωνιστικότητας και των βιώσιμων επενδύσεων με στόχο πρώτον την αποκεντρωμένη περιφερειακή ανάπτυξη.
      Δεν θέλω να επιχειρηματολογήσω. Ξέρετε πολύ καλά ότι για πρώτη φορά θεσπίστηκε το 80% του Δ΄ Κοινοτικού Πακέτου Στήριξης, δηλαδή το 80% από τα 23.000.000.000 ευρώ, στην περιφέρεια. 
      Δεύτερον, τη διατήρηση και αξιοποίηση του τοπικού εργατικού δυναμικού σε θέσεις απασχόλησης. Επαναλαμβάνω: του τοπικού εργατικού δυναμικού. Δεν είναι εύκολο και δεν πρέπει να κάνουμε πολιτικές τέτοιες ώστε να φύγει από τη Σύμη και να πάει στην Κέρκυρα. Λογικό είναι. 
      Τρίτον, τη γενική βελτίωση του βιοτικού επιπέδου. Στη χώρα μας, είτε θέλετε να το καταλάβετε είτε όχι, τα τελευταία χρόνια έχουν γίνει μεγάλα άλματα ανάπτυξης. Το αντιλαμβάνεται στην Ήπειρο ο Γιαννιώτης. Το αντιλαμβάνεται παντού. Το ζει και το βιώνει καθημερινά ο πολίτης. Μην εξανίσταστε και απορείτε γιατί οι δημοσκοπήσεις δίνουν μεγάλο προβάδισμα στη Νέα Δημοκρατία. Αυτό καταγράφει η κοινωνία. Αυτό καταγράφει και εισπράττει ο πολίτης καθημερινά. 
      Έως τώρα, από τους δέκα οκτώ περίπου μήνες που εφαρμόζεται ο αναπτυξιακός νόμος που ψήφισε η δική μας Κυβέρνηση, έχει δημιουργήσει, κυρίες και κύριοι συνάδελφοι, δέκα χιλιάδες θέσεις εργασίας. Μόνο ο αναπτυξιακός νόμος! Επιστέγασμα αυτού του ανταγωνιστικού και αναπτυξιακού δυναμισμού που επιδεικνύει η χώρα μας τα τελευταία έτη και αποτέλεσμα αυτής της πολιτικής είναι η μείωση της ανεργίας. 
      Πρέπει εδώ να είμαστε αντικειμενικοί. Το 11,3% έγινε 8,3%, είτε το θέλετε είτε όχι. Σας έχω πολλές φορές παρακαλέσει. Σας κάνω έκκληση. Πέρα από την Εθνική Στατιστική Υπηρεσία και πέρα από τη EUROSTAT, υπάρχει και η Π.Α.Ε.Π.. Λαμπρό πεδίο για τους Βουλευτές του ΠΑ.ΣΟ.Κ. Αντί να ανησυχούν, να αμφιβάλουν και να έχουν καχυποψία, να επισκεφθούν την Π.Α.Ε.Π.. Το Παρατηρητήριο Απασχόλησης δίνει την καταγεγραμμένη ανεργία. Εκεί θα δουν ποιος λέει αλήθεια και ποιος όχι. 
      Ταυτόχρονα, όμως, δεν είναι μόνο η ανεργία που κληρονομήσαμε. Είναι και οι επιπτώσεις που κληρονομήσαμε από το παρελθόν. Μεγάλες επιπτώσεις!
      Θαλασσοδάνεια. «D.V.D. HELLAS A.E.». Θήβα. Πεντακόσιοι εργαζόμενοι ως όχημα, με δούρειο ίππο τα 200.000.000 ευρώ, παρόντος του τέως Πρωθυπουργού κ. Σημίτη. Όλοι πήγατε εκεί για τα εγκαίνια το Νοέμβρη του 2003. Το Νοέμβρη του 2004 έκλεισε. Αυτή ήταν η ανάπτυξη. Αυτό κληρονομήσαμε. Ουκ έστιν αριθμός. 
      «SEX FORM Α.Ε.», «ΔΑΡΙΝΓΚ Α.Ε.». Ογδόντα πέντε επιχειρήσεις ως όχημα έχουν οκτώμισι χιλιάδες εργαζόμενους στο δρόμο. Αυτό κληρονομήσαμε και με αυτά τα εργαλεία κάνουμε πολιτική. Δεν πήραμε την ανεργία στο 11,5%. Κληρονομήσαμε και όλες αυτές τις επιχειρήσεις μέσα από άνομα παιχνίδια. Η «SEX FORM Α.Ε.» είναι στο Χρηματιστήριο. Η «ΚΕΡΑΝΗΣ» το ίδιο. Εκατοντάδες επιχειρήσεις. 
      Τι πρέπει να κάνει κάποιος; Κάποιος που σέβεται και αντιλαμβάνεται το κοινωνικό κράτος πρέπει να απλωθεί παντού και ειδικά στους μακροχρόνιους ανέργους. Κάνει, λοιπόν, αυτό το Ειδικό Ταμείο Κοινωνικής Αλληλεγγύης. 
      Και πραγματικά λυπάμαι που βρίσκετε ψευτοδιλήμματα και λέτε πράγματα που δεν υπάρχουν στο νομοσχέδιο, για να το καταψηφίσετε. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Εσείς δεν καταψηφίσατε το νόμο του ΠΑ.ΣΟ.Κ.; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εδώ καταψηφίζετε τον κάθε άνεργο που σας παρακολουθεί, και εσάς του ΠΑ.ΣΟ.Κ. και εσάς της Αριστεράς και όλους. Να είστε σίγουροι. 
      Έχω επισκεφθεί όλα τα εργατικά κέντρα της Ελλάδας. Όλα! Κέντρα που δεν ανήκουν στη Νέα Δημοκρατία, ως επί το πλείστον. Αυτό που γίνεται εδώ και οι θέσεις σας θα καταγραφεί στη συνείδηση του κάθε ανέργου και ειδικότερα σε αυτές τις περιοχές. Πιστεύω ότι μετά τις διευκρινίσεις ν’ αφήσετε και τις δικαιολογίες. 
      Αυτό το νομοσχέδιο τι είναι; Αυτό το νομοσχέδιο για το Ειδικό Ταμείο Κοινωνικής Αλληλεγγύης έρχεται, ως αναπόδραστη ανάγκη, να αποτελέσει ένα εργαλείο, ένα εργαλείο που θα εξασφαλίσει στους εργαζόμενους τα εχέγγυα να παραμείνουν στην αγορά εργασίας και να βγουν στη σύνταξη. Εγώ θα έλεγα ότι αποτελεί το συνδετικό κρίκο –δεν θα έλεγα μια γέφυρα- ανάμεσα στην ανεργία και την απασχόληση. Αυτό κάνει το Ε.Τ.Κ.Α..
     Ερχόμαστε και παρεμβαίνουμε ενισχυτικά, κοινωνικά, οικονομικά, με πολιτική στήριξης της απασχόλησης.
     Θα σας πω ένα παράδειγμα, για να το καταλάβετε επιτέλους και να το ψηφίσετε:
      Το 1996 ο κλάδος της κλωστοϋφαντουργίας βρισκόταν ήδη σε κρίση. Τι έκανε η τότε κυβέρνηση; Άφησε τον κλάδο να βυθίζεται στο τέλμα. Αποτέλεσμα; Χρόνο με το χρόνο η κλωστοϋφαντουργία μετρούσε ζημιές, χρέη και απώλεια θέσης εργασίας. Παράδειγμα: «Sex Form», «Kλωστήρια Πρεβέζης», «Αργυρού», «Νάουσα», «Cordak». 
     Εκείνη τη εποχή αφού το βλέπατε –και συμφωνούμε όλοι εδώ- ότι η κλωστοϋφαντουργία ήταν φθίνων κλάδος. Να τι λέει το νομοσχέδιο. Ποιος έχει αντίρρηση; Ομόφωνα θα το πούμε. 
     ΕΥΑΓΓΕΛΟΣ ΠΑΠΑΧΡΗΣΤΟΥ: Δεν το λέει το νομοσχέδιο!
     ΓΕΡΑΣΙΜΟΣ ΓΙΑΚΟΥΜΑΤΟΣ: (Υφυπουργός Απασχόλησης και Κοινωνικής Προστασίας): Το λένε τα Πρακτικά της Βουλής. Η αναξιοπιστία στην πολιτική, τι λέγατε και τι κάνατε, ανήκει στο χθες, όχι στο σήμερα και στο αύριο. 
     Αν υπήρχε εκείνη την εποχή, κύριοι συνάδελφοι, ένα ανάλογο ταμείο, όπως αυτό το Ταμείο της Κοινωνικής Αλληλεγγύης, που δημιουργούμε, δεν θα είχαμε αυτές τις μεγάλες ζημιές. Θα ήταν βιώσιμες μερικές μονάδες αλλά και θα ήμασταν απλοί θεατές, θλιβεροί θεατές του δράματος των ανέργων. Δυστυχώς οι σοσιαλιστικές κυβερνήσεις, εκσυγχρονιστικές του ΠΑ.ΣΟ.Κ., ήταν προμηθείς και ποτέ δεν έδρασαν. Αντί της ανάπτυξης που να τροφοδοτείται από επενδύσεις, γίναμε μάρτυρες μίας πρωτόγνωρης επενδυτικής αποψίλωσης στην ελληνική περιφέρεια από επιτήδειους που πήραν τα λεφτά ή πήραν την επένδυση και πήγαν στα Σκόπια και στη Βουλγαρία. Αυτό βλέπαμε μέχρι το 2004. 
     Με αυτήν τη νομοθετική μας πρωτοβουλία ερχόμαστε να καλύψουμε όλα αυτά τα κενά. 
     Το Ε.Τ.Κ.Α. είναι το σύγχρονο εργαλείο πολιτικής που συνδυάζει τον κοινωνικό χαρακτήρα και τον οικονομικό με τα μέτρα ενίσχυσης των ανέργων σε ορισμένους κλάδους που είναι φθίνοντες. Γιατί θέλουμε να στηρίξουμε τους συμπολίτες μας  εκεί που υπάρχει μεγάλη ανεργία, εκεί που έχουν εξαντληθεί όλα τα περιθώρια της ενεργητικής πολιτικής. Τότε έρχεται το Ειδικό Κοινωνικό Ταμείο. 
     Φθίνων κλάδος. Βέβαια είναι στη διακριτική ευχέρεια του Υπουργού να μπορεί μετά από εισήγηση της επιτροπής που δημιουργούμε να αποφασίζει. Σήμερα, παραδείγματος χάριν, λέγαμε ότι η ναυπηγοεπισκευαστική ζώνη είναι φθίνων κλάδος. Με μέτρα που λαμβάνονται εδώ στη Βουλή –το νομοσχέδιο χθες συζητήθηκε- αύριο δεν θα είναι φθίνων. Θα αλλάζουμε το νομοσχέδιο κάθε μέρα; Ένα παράδειγμα για τον φθίνοντα κλάδο. Και θα το εξηγήσω.
     Δεύτερον, για τις ημέρες ασφάλισης. Η Νάουσα είναι μία καλή τροπολογία που μας έδειξε το δρόμο. Πενήντα χρονών, επτάμισι χιλιάδες ένσημα. Ωραία! Κι εγώ που ήμουν σαράντα εννέα και είχα επτά χιλιάδες τριακόσια ένσημα; Θα έλθω στη Βουλή, θα δω την τροπολογία, να το αλλάξω. Μα, είναι σοβαρά πράγματα αυτά; Αύριο η «Cordac», μεθαύριο η «Sex Form». Κάθε φορά σε κάθε περίπτωση που θα είναι ειδική και θα χρειάζεται ειδικά ο Υπουργός και η επιτροπή μαζί να μπορούν να αυξομειώνουν τα ένσημα ή να ορίζει τον φθίνοντα κλάδο, θα έρχεται στη Βουλή; Όχι. Είναι δε όλα αυτά τα μέτρα διαζευκτικά. 
     Δεν μπορεί να μου λέτε εδώ στο Βήμα της Βουλής ότι για να μπουν στο Ταμείο Κοινωνικής Αλληλεγγύης πρέπει να έχουν επτάμισι χιλιάδες ένσημα και να είναι η ανεργία σε διπλάσιο αριθμό στο νομό. Είναι λάθος! Δεν είναι αθροιστικά,  κύριε Τζέκη, είναι διαζευκτικά. Πώς να το πω νησιώτικα, επαρχιώτικα; Το επαναλαμβάνω, διαξευκτικά! 
     ΑΓΓΕΛΟΣ ΤΖΕΚΗΣ: Δεν έχει διαζευκτικά!
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Άρα, λοιπόν, να τα πάρουμε ένα ένα.
      Ειλικρινά θλίβομαι, γιατί είναι μια ευκαιρία να δείξουν τα κόμματα της Βουλής ότι η ανεργία δεν είναι υπόθεση της Κυβέρνησης μόνο, δεν είναι υπόθεση των κομμάτων, είναι υπόθεση όλων μας. Το λέω αυτό γιατί, πρώτον, ποιοι είναι οι πόροι; Είναι ξεκάθαροι, είναι πεντακάθαροι. Είναι 20.000.000 από τον προϋπολογισμό, αλλά δεν τα γράφει το νομοσχέδιο. Εξήγησα στη Διαρκή Επιτροπή ότι είναι θέμα τεχνικό. Με το που θα πάρει Φ.Ε.Κ. ο νόμος αυτός σε μια βδομάδα, είναι τα λεφτά στην άκρη, θα πιστωθούν από τον κ. Αλογοσκούφη στο νόμο τάδε, κωδικός τάδε. Δεν μπορεί να γίνει χωρίς Φ.Ε.Κ.. Τα 20.000.000 είναι ένας πόρος καθαρός. 
      Ο δεύτερος πόρος είναι και το έχουμε δηλώσει επανειλημμένα από τον Ο.Α.Ε.Δ.. Είναι 40.000.000 το χρόνο. Άρα τα 40.000.000 συν τους κοινοτικούς πόρους είναι καθαρά. Τι μου λέτε χρηματοδότηση; 
      Είπε ο κ. Χωρέμης για το ευρωπαϊκό … 
      ΑΝΑΣΤΑΣΙΟΣ ΧΩΡΕΜΗΣ: Τις διορθώσεις τις σβήσατε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν το έσβησα. Το έσβησε η ΚΕΜΕ στο 0,30%.
      Τρίτον, πράγματι είναι η χρηματοδότηση από την Ευρωπαϊκή Ένωση για περιπτώσεις που έχουμε μεγάλες απολύσεις πάνω από χίλια και δύο χιλιάδες άτομα και από την 1η Ιανουαρίου 2007 στην Ευρωπαϊκή Ένωση έγινε το λεγόμενο Ευρωπαϊκό Ταμείο Προσαρμογής στην παγκοσμιοποίηση, που είναι στη διάθεση των εργαζομένων και θα χρηματοδοτεί με 500.000.000 ευρώ. Η Ελλάδα δεν έχει όμως απολύσεις και επιχειρήσεις πάνω από χίλια άτομα. Όμως, παρά ταύτα –δεν σας λέω αριθμό- 75.000.000 έχουν για μικρότερες χώρες και μικρότερες απολύσεις. Και επειδή αυτό δεν είναι σίγουρο, το Υπουργείο δεν το έβαλε στους πόρους από το Κοινοτικό Πακέτο Στήριξης, γιατί σέβεται, γιατί είναι υπεύθυνο, γιατί κάνει το χρέος του και αυτά που λέει πρέπει να τα κάνει. Όμως, εδώ πράγματι ασκούμε πίεση και μάλλον θα υπάρξουν και από δω πόροι. Άρα η χρηματοδότηση είναι ξεκάθαρη. 
      Ποια είναι η εννεαμελής επιτροπή; Είναι ο Γενικός Γραμματέας του Υπουργείου Απασχόλησης, ο Διοικητής του Ο.Α.Ε.Δ., τρεις εκπρόσωποι, του Υπουργείου Οικονομικών, Ανάπτυξης και Απασχόλησης και τέσσερις κοινωνικοί φορείς. Εάν εμείς δεν δίναμε τη δυνατότητα με κοινές υπουργικές αποφάσεις να γίνονται αυτά που σας είπα προηγουμένως, που θα ορίσουμε ποιος είναι ο φθίνων κλάδος που σήμερα υπάρχουν εκατό παράμετροι που προσδιορίζουν ποιος είναι ο φθίνων κλάδος, ο εκπρόσωπος του Υπουργείου Οικονομικών με τα στοιχεία στην επιτροπή θα εισηγηθεί στον Υπουργό και ο Υπουργός θα αποφασίσει. Άρα, λοιπόν, το εννεαμελές συμβούλιο πρέπει να είναι ευέλικτο. Δεν μπορούμε να περιμένουν οι άνεργοι ούτε της «Sex Form» ούτε των Κλωστηρίων Πρεβέζης ούτε της «Cordak», που είπε ο κ. Παπαγεωργίου, ούτε κανείς άλλος, ή στην Πέλλα οι άνεργοι της Κλωστοϋφαντουργίας. Πρέπει, λοιπόν, να έχει ευελιξία, να έχει ταχύτητα και αποτελεσματικότητα. Αυτό κάνει και αυτό προβλέπει αυτό το νομοσχέδιο.
      Επαναλαμβάνω για πολλοστή και τελευταία φορά. Λέει εδώ τις προϋποθέσεις για την ένταξη των ανέργων στο ταμείο ότι θα είναι διαζευκτικές και όχι σωρευτικές. Ασφάλιση επτάμισι χιλιάδων ημερών στον κλάδο σύνταξης. Σας είπα το «επτάμισι χιλιάδες» μπορεί με απόφαση του Υπουργού να γίνει και επτά χιλιάδες, να γίνει και επτά τριακόσιες. Αυτό θα γίνει μετά από διαβούλευση, μετά από συζήτηση με τους κοινωνικούς φορείς.
      Το δεύτερο, πενήντα ετών. Και εκεί πάλι με κοινή απόφαση του Υπουργού Οικονομικών και Απασχόλησης μπορεί να πάει σαράντα εννιά, σαράντα επτά, επειδή υπάρχουν ειδικοί τόποι, για παράδειγμα καπνεργάτες Ξάνθης. Μαζεύει κανείς επτάμισι χιλιάδες ένσημα; Κανένας. Πώς μπορούμε, λοιπόν, εμείς να βάλουμε τα όρια; Θα είναι ένας νόμος για να παραμένει νόμος, ενώ έτσι έχει ουσία, έχει περιεχόμενο και εκφράζει , αντιπροσωπεύει τον άνεργο. Αυτό πειράζει, αυτό ξενίζει. 
      Πέρα από την επιτροπή, πέρα από τους πόρους, πέρα από τα όρια θα σας πω και το μισθό. Λέει για 900 ευρώ με αναπροσαρμογή και εδώ δίνεται η δυνατότητα μετά από εισήγηση της επιτροπής να αυξάνει το μισθό σε ειδικές περιοχές και να πει εδώ «τα 900 ευρώ τα κάνω 1.000» και αυτό είναι πάλι ένα «εργαλείο» που ευνοεί. Έξω από μας αυτό το επιχείρημά σας, εκτός εάν λέτε ότι οι άνεργοι της Ελλάδος είναι όλοι Νέα Δημοκρατία. Αυτό λοιπόν ήλθε στον Υπουργό, να αυξήσει και το μισθό. 
      Δίνει και κάτι άλλο. Δεν άκουσα κανέναν να το αναφέρει, επειδή φαίνεται ότι χαλάει το πρόγραμμα «μετά Χριστόν προφήτες του ΠΑ.ΣΟ.Κ.». Δίνει τη δυνατότητα για την κοινωνική εργασία. Εμείς το έχουμε πει στο πρόγραμμά μας από το 2004. Εδώ με νόμο το κάνουμε πράξη και το έχουμε κάνει και αλλού. Τι λέμε εδώ; «Άνεργε, θα πάρεις 900 ευρώ από το Ταμείο Κοινωνικής Αλληλεγγύης, έχεις όμως και τη δυνατότητα να απασχοληθείς σε Τοπική Αυτοδιοίκηση, σε νομικά πρόσωπα δημοσίου δικαίου ή νομικά πρόσωπα ιδιωτικού δικαίου για να μπορέσεις να προσφέρεις εργασία και να παίρνεις κάτι παραπάνω», δηλαδή να προσφέρει και να πάρει πάνω από 900 ευρώ. Δεν άκουσα τίποτα, κύριε Τζέκη, γι’ αυτό. Δεν το τονίσατε καθόλου, το ξεπεράσατε.
      ΑΓΓΕΛΟΣ ΤΖΕΚΗΣ: Σας είπαμε. Δεν θα καλύψετε οργανικές θέσεις με τους άνεργους σε προγράμματα περιορισμένου διαστήματος.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τζέκη, μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σχετικά με την κοινωνική εργασία θέλω να σας πω ότι πραγματικά αυτό το νομοσχέδιο για μένα είναι στα εργασιακά χρονικά μία επανάσταση για το κοινωνικό κράτος στην Ελλάδα. Αυτό σημαίνει Υπουργείο Απασχόλησης και εδώ δικαιολογούμε τον τίτλο μας, δηλαδή το «Κοινωνικής Προστασίας», κύριοι συνάδελφοι.
      Το δεύτερο: Έδωσα τόσα πολλά επιχειρήματα και έγινα πολύ-πολύ αναλυτικός. Πάμε στο επίδομα ανεργίας. Αναπροσαρμόζεται, ναι ή όχι; Πάει 55%, ναι ή όχι;
      ΔΗΜΗΤΡΙΟΣ ΤΣΙΟΓΚΑΣ: Ψίχουλα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ.
      ΑΓΓΕΛΟΣ ΤΖΕΚΗΣ: Εφαρμόστε το νόμο, μην τον αλλάζετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο νόμος του ΠΑ.ΣΟ.Κ. τι έλεγε; Στο 67% τα 2/3. Το είχατε στο 45% με 47%. Ο ν. 2224/1994 έδινε το δικαίωμα –άκουσον, άκουσον- στον εκάστοτε Υπουργό Απασχόλησης, κύριε Παπαϊωάννου, να αυξάνει το επίδομα ανεργίας. Αυτό τι έκανε όμως; Από το 1981 και μετά αποσύνδεε το επίδομα ανεργίας από την εθνική συλλογική σύμβαση και από τις αναπροσαρμογές της. Άρα, λοιπόν, πήγαινε δραχμικό και δεν πήγαινε βάσει των εθνικών συμβάσεων ποσοστιαία. Αυτό το ξέρει η Αριστερά, ειδικά το Κομμουνιστικό Κόμμα Ελλάδος. 
      Εμείς τι κάναμε για πρώτη φορά από το 1981 και μετά; Φέρνουμε και συνδέουμε –και αυτό έχει σημασία- το επίδομα ανεργίας με το ημερομίσθιο του ανειδίκευτου εργάτη που το είχατε σταματήσει από το 1994 και το πάμε στο 55%. Πράγματι, έχετε δίκιο, πρέπει να πάει στο 67% και όχι μόνο, αλλά και στο 80%. Επειδή υπάρχει αυτό το οικονομικό τοπίο σήμερα που το ξέρετε πολύ καλά, δώσαμε περίπου 40% αύξηση. 
      Δεν είναι μόνο ότι αποσυνδέουμε, κύριε Τζέκη, είναι ότι δίνουμε και 10% σε κάθε προστατευόμενο παιδί που δεν το έπαιρναν πολλές κατηγορίες. Μετά από τις είκοσι οκτώ κλάσεις που ήταν –κύριε Τζέκη, δεν τα είπατε αυτά- έγιναν τρεις και εκεί ωφελούνται. Φτάνει λοιπόν τα 410 ευρώ περίπου.
      Θέλω όμως να αναφέρω –για να μη σας τρώω το χρόνο- και να ανακοινώσω σήμερα στη Βουλή και επίσημα ένα συνδυασμένο πρόγραμμα επιχορήγησης επιχειρήσεων για την απασχόληση είκοσι χιλιάδων επιδοτούμενων ανέργων που είναι εγγεγραμμένοι και έχουν κάνει εξατομικευμένη προσέγγιση –το προφίλ του ανέργου- από τα Κ.Π.Α.. Είναι είκοσι χιλιάδες επιδοτούμενες θέσεις απασχόλησης. Αφορά γυναίκες άνω των σαράντα πέντε ετών και άνδρες άνω των πενήντα. Δηλαδή σε μία ατομική επιχείρηση που δεν έχει προσωπικό, που δεν έχει προσλάβει ούτε έναν, δίνουμε τη δυνατότητα για πρώτη φορά να προσλάβει έναν απ’ αυτό το πρόγραμμα ή σε επιχειρήσεις που έχουν μέχρι είκοσι πέντε εργαζόμενους δίνουμε τη δυνατότητα να κάνουν προσλήψεις.
      Αντί να του δίνουμε το επίδομα ανεργίας στα 405 ευρώ, επιδοτούμε τον εργοδότη και δίνουμε το επίδομα ανεργίας στον εργοδότη να απασχολήσει τον εργαζόμενο για τριάντα μήνες και ο εργοδότης θα πληρώσει τη διαφορά. Τι σημαίνει αυτό, κύριοι συνάδελφοι; 
      ΔΗΜΗΤΡΙΟΣ ΤΣΙΟΓΚΑΣ: Θα έχει τσάμπα εργάτες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καθόλου. Παίρνει το επίδομα ανεργίας και κάθεται σπίτι του. Και του λέμε «έλα εδώ, πάρε το επίδομα ανεργίας και δούλεψε να πάρεις άλλα τόσα». Αυτό κάνουμε. Αλλά κάνουμε και κάτι άλλο που δεν έχετε καταλάβει. Μέχρι τώρα επί σοσιαλιστικής κυβέρνησης του ΠΑ.ΣΟ.Κ. πόση ήταν η διάρκεια του επιδόματος ανεργίας, κύριε Παπαϊωάννου; Δώδεκα μήνες. Τι κάνει η Νέα Δημοκρατία; Με αυτό το μέτρο το πάμε σαράντα δύο μήνες: τριάντα που επιδοτούμε το επίδομα ανεργίας και δώδεκα μετά, γιατί έχει ένσημα και ασφάλιση, μας κάνει σαράντα δύο, κύριε Τζέκη. Πείτε μου σε ποια ευρωπαϊκή χώρα με αυτές τις προϋποθέσεις, με αυτά τα οικονομικά φτάνει το επίδομα ανεργίας στους σαράντα δύο μήνες; Πείτε μου πού; 
      Στα τρία χρόνια, λοιπόν, έγιναν πολλά. Και ακόμα έπρεπε να γίνουν πολύ περισσότερα. Και εβδομήντα και ογδόντα. Όμως το χθες ήθελε να υποθηκεύσει το σήμερα και το αύριο. Και ευτυχώς για τον τόπο, ευτυχώς για την πατρίδα, που είναι αυτή η Κυβέρνηση που δίνει πραγματικά τη μάχη για τον άνεργο, για την ανάπτυξη, για ένα κράτος ευημερίας με κοινωνική δικαιοσύνη. Αυτό παλεύουμε, αυτό ονειρευόμαστε και θα το κάνουμε πράξη παρά αυτούς που δραπετεύουν, αυτούς που υπονομεύουν, αυτούς που όταν κάτι καλό βλέπουν για την πατρίδα, γυρνάνε προς τα πίσω. Το πίσω τελείωσε. Το ρέμα δεν γυρίζει πίσω. 
      Να είστε καλά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο Βουλευτής κ. Κιλτίδης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων τριάντα οκτώ μαθητές και μαθήτριες και τρεις συνοδοί δάσκαλοι από το Α΄ Τμήμα του Δημοτικού Σχολείου Μακρακώμης.
      Η Βουλή τους καλωσορίζει και τους εύχεται καλές σπουδές. 
(Χειροκροτήματα από όλες τις πτέρυγες της Βουλής) 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, ο κ. Γιακουμάτος, ο κύριος Υφυπουργός, τελειώνοντας την ομιλία του μίλησε για κάποιους που δραπετεύουν. Θα έπρεπε να είναι πιο προσεκτικός. Πρώτος δραπέτης είναι ο Υπουργός του, ο κ. Τσιτουρίδης. Είμαι πολλά χρόνια σ’ αυτήν την Αίθουσα και δεν θυμάμαι περίπτωση νομοσχέδιο –άλλο οι επερωτήσεις- να το υπερασπίζεται μόνο ο Υφυπουργός και ο Υπουργός να λείπει. Και αν είναι στο εξωτερικό, θα μπορούσε να συζητηθεί την επόμενη εβδομάδα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι αν είναι. Είναι στο εξωτερικό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είπα ότι δεν είναι. Θα μπορούσε να συζητηθεί με την παρουσία του. Πρώτη φορά γίνεται, κύριε Γιακουμάτο. 
      Και λείπει σήμερα, κύριοι συνάδελφοι, όταν στην Επιτροπή Θεσμών και Διαφάνειας της Βουλής, στην οποία, όπως ξέρετε, συμμετέχω και ήμουν, αναδείχθηκε ένα τεράστιο θέμα πολιτικής και ηθικής τάξης για τον κ. Τσιτουρίδη. Σήμερα δέχθηκε ένα ηχηρό ράπισμα από τον Υποδιοικητή της Τράπεζας της Ελλάδος, τον κ. Θωμόπουλο. 
      Πριν από λίγες μέρες και με αφορμή το μεγάλο σκάνδαλο οικογενειοκρατίας που αφορούσε το Τ.Ε.Α.Δ.Υ., είχε ισχυριστεί ο κ. Τσιτουρίδης ότι η συσταθείσα με το ν. 2676/1999 Επιτροπή Εποπτείας, διαβάζω, «για τη διαχείριση της περιουσίας των ταμείων δεν λειτουργεί από την εποχή των κυβερνήσεων του ΠΑ.ΣΟ.Κ. ελλείψει αναγκαίου θεσμικού πλαισίου, κανόνων επενδυτικής συμπεριφοράς των ασφαλιστικών οργανισμών. Αυτή την εκκρεμότητα των κυβερνήσεων του ΠΑ.ΣΟ.Κ. καλύπτουμε τώρα με τις δικές μας πρωτοβουλίες». 
      Ο κ. Θωμόπουλος ήταν κατηγορηματικός –υπάρχει και γραπτή εισήγησή του- ότι η επιτροπή λειτουργούσε μέχρι το Μάιο του 2004, ότι έκανε σαράντα δύο συνεδριάσεις, ότι έκανε υποδείξεις, ότι ασκούσε πλήρως τα καθήκοντά της. Και η επιτροπή σταμάτησε, κύριε Γιακουμάτο, να λειτουργεί το Μάιο του 2004. 
      Το ερώτημα είναι γιατί αισθάνθηκε την ανάγκη ο κ. Τσιτουρίδης κάτω από το σκάνδαλο που αναφέρεται σε οικογενειοκρατία –το τονίζω- να πει ότι αυτή η επιτροπή, που αφορά στην εγγύηση, όσον αφορά στη διαφάνεια και την αξιοποίηση της περιουσίας των ασφαλιστικών ταμείων, σταμάτησε το 2004; 
      Θα δώσετε εσείς απάντηση; Προφανώς όχι, γιατί δεν την έχετε και δεν θα μπορείτε να καλύψετε τον Υπουργό σας. 
      Δεν θα πάω στα παραπέρα. Θα διαβάσω ακόμα, για τα ζητήματα ηθικής τάξης από τον κ. Τσιτουρίδη, ότι «σκάνδαλα υπήρχαν όταν οι κυβερνήσεις του ΠΑ.ΣΟ.Κ. έκαναν το σύμβουλο επενδύσεων στα ασφαλιστικά ταμεία και έπαιζαν στο Χρηματιστήριο». 
      Ακούστε, κύριοι συνάδελφοι: Περιουσία των ασφαλιστικών ταμείων –και αναφέρομαι στα χρεόγραφα, μπορώ να αναφερθώ και στη συνολική, γιατί ούτως ή άλλως η αξία των ακινήτων είναι πολύ μικρή και στην αξία των καταθέσεων- το 1993: Αξία χρεογράφων –ακούστε το, κύριοι συνάδελφοι, για να τελειώνουν οι μύθοι- 1.975.326.000, περίπου 2.000.000.000. Περιουσία των ασφαλιστικών ταμείων το 2004, σε χρεόγραφα πάντοτε, 14.734.484.000. Τα 2.000.000.000 έγιναν 15.000.000.000 μετά το 1993. Κατά τα άλλα έχασαν. Και αναφέρομαι πάντοτε σε χρεόγραφα. Στο σύνολο η περιουσία; Το 1993, 3.285.000.000, ενώ στα τέλη του 2004, 25.637.623.000. 
      Αυτό για να μάθει ο ελληνικός λαός ποιοι λένε τις αλήθειες και ποιοι τα ψέματα, κύριοι συνάδελφοι.
      Θέλω να ξέρετε και κάτι. Το 1981 η συνολική αξία της περιουσίας των ασφαλιστικών ταμείων ήταν 5% του Α.Ε.Π.. Το 2004, 16% του Α.Ε.Π.. Αυτές είναι οι διαφορετικές πολιτικές, οι διαφορετικές προσεγγίσεις όσον αφορά τη διαχείριση της περιουσίας των ασφαλιστικών ταμείων. 
      Τώρα, γιατί έγιναν όλα αυτά και γιατί πήγαμε σε αδιαφανείς διαδικασίες, γιατί δεν πήγαμε στην Α.Ε.Δ.Α.Κ. του Ι.Κ.Α. και πήγαμε στην Α.Ε.Δ.Α.Κ. των ημετέρων, γι’ αυτά ο αρμόδιος εισαγγελέας θέλω να πιστεύω ότι δεν θα υπακούσει στις εντολές της ηγεσίας του Αρείου Πάγου -γιατί δυστυχώς σήμερα έχουμε μία κατευθυνόμενη ηγεσία στη δικαιοσύνη- και θα καταλήξει σε συμπεράσματα. 
      Το μέγα, όμως, πολιτικό ζήτημα, ότι ένας Υπουργός δεν λέει την αλήθεια, ένας Υπουργός ψεύδεται και εξακολουθεί να παραμένει στη θέση του, δεν καλύπτεται με τίποτα.
      Τελειώνω με το πρώτο θέμα, το οποίο έθιξε και ο κ. Γιακουμάτος.
      Επανέρχομαι στο θέμα του νομοσχεδίου. Σταθμός. Επανάσταση. Ο Λένιν λείπει. Κατά τα άλλα είναι εδώ οι επαναστάτες, στο Υπουργείο Εργασίας. Ουσία και επικοινωνία. Θα έπρεπε να γίνει ένα τέτοιο Ταμείο; Να απαντήσουμε. Θα έπρεπε να γίνει ένα τέτοιο Ταμείο, παρ’ ότι θα μπορούσε να λυθεί μέσα από λογαριασμούς του ίδιου του Ο.Α.Ε.Δ., χωρίς να φτιάχνουμε καινούργιους οργανισμούς. Αυτή, όμως, η Κυβέρνηση φτιάχνει συνέχεια οργανισμούς, διορίζει διοικητικά συμβούλια, επιτροπές. Το «λιγότερο κράτος» έχει γίνει «πολύ περισσότερο κράτος». Έχουν κατατεθεί τα στοιχεία. Να μην αναφερθώ σε αυτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν διορίζουμε κανέναν.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω και γι’ αυτά.
      Τελικά έχει ουσία; Ποια ουσία; Άδειο πουκάμισο. Το λέει μόνο το ΠΑ.ΣΟ.Κ.; Το λένε όλα τα κόμματα της Αντιπολίτευσης. Τι λέει η Γ.Σ.Ε.Ε.; Ουσιαστικά πρόκειται για διακήρυξη προθέσεων -προχθεσινή ανακοίνωση-αβέβαιης αποτελεσματικότητας και ωφελιμότητας για τους χιλιάδες ανέργους, ενώ κάτω από προϋποθέσεις μπορεί να είναι και δυσμενέστερο από το υπάρχον θεσμικό πλαίσιο. Άρα, επικοινωνιακό παιχνίδι. Μεταρρύθμιση και αυτό. Οι γνωστές μεταρρυθμίσεις σας.
      Κοροϊδία, επικοινωνιακές σκοπιμότητες, κύριε Υπουργέ. Και σε αυτές, δεν συμμετέχουμε.
      Για το θέμα των φθινουσών περιοχών κ.λπ., έχουμε καταθέσει συγκεκριμένη πρόταση νόμου. Δεν το κάναμε για να σας προλάβουμε, αλλά για να σας δείξουμε δρόμους ουσιαστικούς και αποτελεσματικούς, τους οποίους δεν ακολουθείτε.
      Να πάω σε αυτά που είπατε σε σχέση με τη σύνθεση; Τι αξία έχει; Αξία έχει ότι μέχρι τώρα, με βάση τη λογική του ΠΑ.ΣΟ.Κ., όλες οι επιτροπές, όλα τα διοικητικά συμβούλια, κύριοι συνάδελφοι, που έχουν να κάνουν γύρω από το χώρο της εργασίας, είχαν ισομερή, τριμερή εκπροσώπηση κράτους, εργοδοτών, εργαζομένων. Αυτό ανατρέπεται αυτήν τη στιγμή. Μπορεί να είναι οριακό, είναι, όμως, σημειολογικό τού πώς θέλουμε να έχουμε τις πλειοψηφίες, μη και τις χάσουμε. Διότι η Νέα Δημοκρατία έχει την αίσθηση ότι θα είναι εσαεί στην εξουσία. Εντάξει, ας το πιστεύουν.
      Φεύγω από εκεί και πάω στη δεύτερη διάταξη, που αφορά την ερμηνευτική διάταξη άρθρων. Ο πόλεμος των ημετέρων, των δικών μας παιδιών, η περίφημη επανίδρυση. Θα έπρεπε να γνωρίζει ο κ. Γιακουμάτος ότι κάποιοι μιλούν για αξιοκρατία και ισονομία και αυτοί είμαστε εμείς. Το 1985 με το ν.1566 του ΠΑ.ΣΟ.Κ. οι διορισμοί σε θέσεις μονίμου εκπαιδευτικού προσωπικού  στις σχολές του Ο.Α.Ε.Δ. έγιναν με πίνακες διοριστέων. Υπήρχαν κριτήρια για το πώς μπαίνεις στους πίνακες και έτσι προχωρήσαμε -και δεν είναι τα δικά μας παιδιά και τα δικά σας παιδιά, που λένε κάποιοι συνάδελφοι της Νέας Δημοκρατίας, γιατί προφανώς αγνοούν την ιστορική αξία των πραγμάτων και τους νόμους- και έτσι πορευτήκαμε.
      Προσλήφθηκαν κάποιοι και την περίοδο 1990-΄93, αλλά να που δεν χωρούσαν για να μονιμοποιηθούν με τις προϋποθέσεις του ν. 1565/1986. Αυτή ήταν η όλη ιστορία. Τίποτε παραπάνω και τίποτε παρακάτω. 
      Τι έγινε, κυρίες και κύριοι συνάδελφοι; Προσέφυγαν πολλοί από αυτούς στα δικαστήρια. Όλες οι αποφάσεις του Συμβουλίου της Επικρατείας είναι αρνητικές. Δεν λέει αλήθεια η εισηγητική έκθεση ότι πάει να λύσει ζητήματα αντικρουόμενων αποφάσεων του Συμβουλίου της Επικρατείας, εκτός από ένα, που δεν βάζει τα ζητήματα που λέει η εισηγητική έκθεση.
      Κατά συνέπεια η ρύθμιση σήμερα πάσχει από ανίατη αντισυνταγματικότητα για δύο λόγους. Ο πρώτος λόγος είναι ότι δεν έχει το δικαίωμα η Βουλή να νομοθετεί κόντρα σε αμετάκλητες αποφάσεις των ανώτατων δικαστηρίων της χώρας, άρα έχουμε παρέμβαση της νομοθετικής και της εκτελεστικής λειτουργίας στη δικαστική. Ο δεύτερος λόγος είναι, με βάση το Σύνταγμα που ψηφίσαμε, ότι αυτού του είδους οι νομιμοποιήσεις απαγορεύονται. Αλλά και στο βαθμό που ήθελε να το κάνει -και προσέξτε, το κάνει σε έναν οργανισμό, τον Ο.Α.Ε.Δ., δυστυχώς ένα από τα σύμβολα της παράγκας της Νέας Δημοκρατίας- δεν το κάνει σε μία προσέγγιση ισονομίας, γιατί πήγαν και οι άλλοι πριν. Δεν τους προσλαμβάνει, αλλά τους φωτογραφίζει, όπως με τους αγροφύλακες. Εδώ, τα δικά μας παιδιά και τίποτε άλλο. Γαία πυρί μειχθήτω, από εκεί και πέρα. Περί αυτού πρόκειται. Αυτή είναι η λογική της Νέας Δημοκρατίας, χωρίς καμία προσέγγιση, χωρίς καμία αρχή, στη λογική εξυπηρέτησης «ημετέρων».
      Και έχει και την τελευταία παράγραφο, την παράγραφο 5, αν θυμάμαι καλά, που αναφέρεται σε ζητήματα εργασιακής εμπειρίας και απόδειξης κ.λ.π., δηλαδή μία προσέγγιση αντίστοιχης των γαλάζιων συνεντεύξεων, της άλλης μεγάλης ντροπής που συνοδεύει σήμερα αυτή την Κυβέρνηση. Περί αυτού πρόκειται. 
      Και θα μου πείτε τώρα για όσα ακούσαμε σε σχέση με τον Ο.Α.Ε.Δ. και όλα τα άλλα, τις διώξεις, τον κομματισμό στο ανθρώπινο δυναμικό, τα προγράμματα «STAGE», στα οποία θα επανέλθω; Να μιλήσω για τη διάλυση των Κέντρων Προώθησης Απασχόλησης; Να πω ότι χωρίς να ρωτήσουν κανέναν, μετέφεραν χρήματα από το λογαριασμό που δεν ανήκε σε αυτούς; Και αναφέρομαι στο λογαριασμό 250212, το Λ.Α.Ε.Κ., δηλαδή που είναι λεφτά των κοινωνικών εταίρων για να λειτουργήσουν ζητήματα λειτουργικών αναγκών του Ο.Α.Ε.Δ.. Και εδώ έπρεπε να έχει μπει εισαγγελέας, όπως και σε τόσα άλλα ζητήματα που έχω τώρα μπροστά μου. Αλλά γι’ αυτά θα απαντήσουν, όταν θα έρθει η ώρα και όταν θα γίνουν οι σχετικές ερωτήσεις.
      Άκουσα συναδέλφους να μιλούν γι’ αυτό το θέμα και να λένε: «Μα, ξέρετε, εμείς κάναμε ολοκληρωμένες παρεμβάσεις». Κατ’ αρχάς το θέμα των ολοκληρωμένων παρεμβάσεων ξεκίνησε από εμάς, γιατί πράγματι η χώρα έχει προβλήματα ανταγωνιστικότητας, πορείας της οικονομίας για πολλούς λόγους, που δεν είναι της ώρας. Από το 1997 που ήμουν στο Υπουργείο Εργασίας μέχρι τον Οκτώβριο του 2003, είχαμε πάνω από είκοσι πέντε ολοκληρωμένες παρεμβάσεις, με πρώτη την απολύτως επιτυχημένη παρέμβαση της «GOODYEAR».
      Ελληνικά Ναυπηγεία, Club Mediterannee, ΛΑΡΚΟ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άκρον Ίλιον Κρυστάλ, ΜINION…
      ΜΙΛΤΙΑΔΗΣ ΠΑΠΑΪΩΑΝΝΟΥ: Άκρον Ίλιον, βέβαια, Συνεταιριστικά Λιπάσματα. Είκοσι πέντε και σε περιοχές όχι μόνο σε αυτές, αλλά σε ολόκληρους νομούς, Λάρισα, Εύβοια, Πρέβεζα. Γούνες σε σχέση με την Καστοριά. Για πηγαίνετε να δείτε όλες αυτές τις καλές πρακτικές και να αποτιμήσετε τα αποτελέσματα, που ανακαλύψατε σήμερα την πυρίτιδα! 
      Θέλω να πω κάτι στον κύριο συνάδελφο. Τα ζητήματα που έχουν να κάνουν με τη «SOFTEX», γιατί τότε είχα επισκεφθεί και τη Δράμα, ξέρετε πόσοι άνθρωποι επωφελήθηκαν από το πρόγραμμα τότε του Υπουργείου Εργασίας; Τριακόσια άτομα ήταν άνεργοι. Από την έκθεση εργασίας διακόσια δέκα, από τους ελεύθερους επαγγελματίες για να ανοίξουν δική τους δουλειά διακόσιοι δέκα, δηλαδή τριακόσια, πεντακόσια, επτακόσια είκοσι άτομα με 10.000.000.000 και πλέον. Ο συνάδελφος από τη Δράμα φαίνεται ότι δεν θα ήταν τότε στη Δράμα, για να βάλουμε τα πράγματα στη θέση τους. 
      Σας άκουσα να μιλάτε για το ποσοστό που έχει να κάνει με το επίδομα ανεργίας. Εγώ θα σας πω ότι ναι, ο νόμος δεν τηρήθηκε. Και δεν τηρήθηκε από όλους λόγω αντικειμενικών αδυναμιών αλλά και λόγω άλλων δυσκολιών, για τις οποίες κάποια στιγμή μπορούμε να μιλήσουμε. Το σίγουρο, όμως, είναι ότι το επίδομα ανεργίας και  μπορώ να σας δώσω όλα τα στοιχεία απόλυτα…
      ΔΗΜΗΤΡΙΟΣ ΤΣΙΟΓΚΑΣ: Το αφήσατε 300 ευρώ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ να μη με διακόπτετε.
      Ήταν 51,5% το 2004 σε σχέση με το βασικό ημερομίσθιο του ανειδίκευτου εργάτη. Τα δύο χρόνια της Νέας Δημοκρατίας αυτό έπεσε στο 44%. Σήμερα λέμε ότι θα το πάμε 50% το 2007, δηλαδή παρακάτω από ότι το παρέλαβαν, και θα το κάνουμε 55% το 2008. Ας είμαστε σοβαροί. 
      Θέλω να ξέρετε και κάτι. Το 1993 μας το παραδώσατε 5,3 ευρώ την ημέρα και το 2004 σας το παραδώσαμε 12,4 ευρώ. Είμαστε ικανοποιημένοι; Προφανώς όχι. Γι’ αυτό και στο νέο μας πρόγραμμα βάζουμε μία άλλη λογική και μία άλλη προσέγγιση σε σχέση και με αυτά τα ζητήματα. 
      Έβαλε κάποια ερωτήματα ο κύριος Υπουργός. Ποιος εκφράζει τους ανέργους; Η Γ.Σ.Ε.Ε. ή το Υπουργείο; Να απαντήσουμε και σε αυτό το δίλημμα. Το κράτος, το κάθε φορά Υπουργείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …(Δεν ακούστηκε)
      ΜΙΛΤΙΑΔΗΣ ΠΑΠΑΪΩΑΝΝΟΥ: Είμαστε σε άλλη αντίληψη. Έτσι, κύριε Υπουργέ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ε, βέβαια.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κρίμα! 
      Εσείς εκφράζετε τους ανέργους, όταν αυτήν τη στιγμή η ανεργία είναι από τα υψηλότερα ποσοστά στην Ευρώπη -ούτως ή άλλως ήταν και επί των ημερών μας μεγάλο ζήτημα, δεν θέλω να το κρύψω- και όταν εσείς σήμερα για να δώσετε απάντηση στο πρόβλημα, έχετε διαμορφώσει στη χώρα, με τους νόμους σας, έναν εργασιακό μεσαίωνα. Πόσες ώρες δουλεύουν τα παιδάκια αυτήν τη στιγμή, κύριε Υπουργέ, στα διάφορα σούπερ μάρκετ; Τα προσλαμβάνουν για τέσσερις ώρες και τα έχουν οκτώ, δώδεκα και δεκαέξι. Το θέμα είναι: να εργάζεται κανένας ή να μην εργάζεται; Οι σκουπιδοσυμβάσεις κυριαρχούν σε όλη την αγορά. 
      Εμείς, όταν κάναμε το νόμο για τις εργασιακές σχέσεις, προτάξαμε το κεφάλαιο για το Σ.ΕΠ.Ε., για το Σώμα Επιθεώρησης Εργασίας και είπαμε ότι πρέπει να γίνονται έλεγχοι με μεγάλη προσπάθεια τότε, γιατί το αφαιρέσαμε από την Τοπική Αυτοδιοίκηση κ.λπ.. Άρχισε να λειτουργεί ικανοποιητικά. Σήμερα ξέρετε πώς εργάζεται το Σ.ΕΠ.Ε., κύριοι συνάδελφοι; Ποιος είναι ΠΑ.ΣΟ.Κ. ή Κ.Κ.Ε.; Θα πάμε να τους κάνουμε ελέγχους. Και όποιος είναι δικός μας, αφήστε τον απ’ έξω. Στη λογική της κομματοκρατίας, χωρίς να έχει συμπληρωθεί από ανθρώπινο δυναμικό. Αυτό είναι το κράτος που φτιάχνετε, αυτή είναι η κοινωνία που σήμερα διαμορφώνετε και επαίρεστε για μείωση της ανεργίας! 
      Κύριε Υπουργέ, εγώ συνήθισα να μη μιλάω –και το έκανα πράξη, γιατί το υπέστην τις πρώτες μέρες που πήγα στο Υπουργείο Εργασίας- ποτέ για ποσοστά. Γιατί ήρθε κάποια φορά –και σας το δίνω και εσάς για καλό παράδειγμα- κάποιος νέος άνθρωπος, ο οποίος είχε τελειώσει πανεπιστήμιο και ζητούσε εργασία, ακόμη και για εργάτης καθαριότητος. Επειδή ειλικρινά συγκλονίστηκα, είπα εμείς φταίμε για όλα αυτά τα πράγματα, δικαίωμα έχει ο άνθρωπος, δεν είχα τι να του πω και στην αμηχανία μου άρχισα να του λέω για τα ποσοστά. Ξέρετε τι μου είπε; Εγώ, μου λέει, κύριε Υπουργέ, είμαι 100% άνεργος, πάρτε με ολόκληρο, δεν με ενδιαφέρουν όλα τα άλλα. 
      Όταν, λοιπόν, η ανεργία είναι εκεί που είναι, όταν η κάθε οικογένεια έχει έναν άνεργο, όταν και όσοι εργάζονται, εργάζονται με απάνθρωπες συνθήκες, ανασφάλιστοι, έρχεστε εσείς σήμερα να πείτε ότι όλα τα πράγματα πάνε καλά στην ανεργία; Αυτά πείτε στον ελληνικό λαό και έρχεται η ώρα της κρίσης σύντομα για όλους μας. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μακάρι!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί δάσκαλοι από το Β’ Τμήμα του Δημοτικού Σχολείου Μακρακώμης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να κάνει μια παρέμβαση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να πω στον εκλεκτό συνάδελφο κ. Παπαϊωάννου για την τριμερή εκπροσώπηση ότι και βέβαια η Νέα Δημοκρατία την υπερθεματίζει και είναι απόλυτα σύμφωνη. Ισχύς στην κοινωνική ασφάλιση είναι και είναι τριμερής χρηματοδότηση, 33%, 33%, 33%. Σε αυτό το ταμείο η χρηματοδότηση, κύριε Παπαϊωάννου, είναι τρία προς δύο. Τα δυο από τα τρία μερίδια τα βάζει η Κυβέρνηση. Άρα, λοιπόν, είναι οριακή και δεν το κάνουμε μόνο και μόνο γι’ αυτό, το κάνουμε για να είναι ευέλικτο και άμεσο το αποτέλεσμα για τους ανέργους. Έχει σημασία, κύριε Παπαϊωάννου. Δεν μπορούμε να περιμένουμε. Καταλάβετέ το και πηγαίνετε να κάνετε μια κουβέντα με τους ανέργους στα εργοστάσια, ας είστε και Αντιπολίτευση.
      Το δεύτερο. Μιλάτε για εργασιακό μεσαίωνα εσείς. Και λέω ειδικά εσείς, γιατί ποιος νομοθέτησε το δίωρο και το τετράωρο; Εγώ; Όχι, πείτε μου. Γιατί, τι λέμε τώρα εδώ; Κάνουμε νόμους και τους αντιπολιτευόμεθα; Κάνουμε νόμους και δεν τους εφαρμόζουμε; Η κυβέρνηση του ΠΑ.ΣΟ.Κ. νομοθέτησε, κύριε Πρόεδρε,  το δίωρο και το τετράωρο και τώρα μας εγκαλεί ότι δουλεύουν δίωρα και τετράωρα! 
      Και βέβαια, ως προς το Σ.ΕΠ.Ε. –και δεν λέω για εσάς, λέω για την κυβέρνησή σας- ποιος το πήρε το Σ.ΕΠ.Ε.; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ, παρακαλώ, όχι αναλήθειες!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια είναι αναλήθεια; Το δίωρο εγώ το έφερα; Η Κυβέρνηση της Νέας Δημοκρατίας έφερε το τετράωρο; 
      Μιλάτε για το Σ.ΕΠ.Ε., για την Επιθεώρηση Εργασίας, όταν μετά από παλινωδίες από τις νομαρχίες, διαλυμένοι εντελώς, κάνουμε τώρα μια μεγάλη υπερπροσπάθεια να το ανασυντάξουμε.
      Για την παράγκα δεν σας απαντώ. Γιατί δηλαδή να μπω σε μια παραγκούπολη, που ζείτε εσείς καθημερινά; Να μιλήσω για παράγκα στην παραγκούπολη; Τι να πω; Δεν λέω τίποτα. Ήσαν είκοσι χρόνια μέσα στην παραγκούπολη. 
      Μιλάτε για τα «δικά μας παιδιά», για αξιοκρατία. Ο ν. 2190, το άρθρο 25 παράγραφος 3, το λέει ξεκάθαρα. «Με δήλωσή μου έμπαινα όπου ήθελα», όλοι οι απολυμένοι, όλοι οι συμβασιούχοι. Διαβάστε το άρθρο τι λέει, γιατί έχουμε κάνει σημαία τον ν. 2190, μέχρι το άρθρο 25. Από το άρθρο 25 και μετά, είναι όλα αμαρτωλά. Όλα τα άρθρα, κύριε Πρόεδρε. Μόνο με δήλωση του εργαζόμενου ότι ήταν συμβασιούχος και ότι απολύθηκε, για πολιτικούς λόγους και έμπαινε με μια απλή δήλωση. Σας το επαναλαμβάνω, άρθρο 25 παράγραφος 3. 
      Όσο για την ανεργία και σε ποιο ύψος που παραλάβατε το επίδομα της ανεργίας, με πήγατε στο ΄93,  αλλά εγώ δεν σας πάω στο ΄81. Θα σας πω, όμως,  ότι το ’81 η Νέα Δημοκρατία παρέδωσε την ανεργία στο 3,5%. Αφού το λόγο δεν τον είπατε, θα τον πω εγώ. Τότε μπορούσε από τον Ο.Α.Ε.Δ. να παίρνει το επίδομα ανεργίας, που ήταν συνδεδεμένο με το κατώτατο ημερομίσθιο. Μετά, όμως, όταν πήγατε από το 3% με ογδόντα χιλιάδες ανέργους, στις πεντακόσιες χιλιάδες, δεν «βγαίνατε» και αναγκαστήκατε να το αποσυνδέσετε. Γιατί η ανεργία είναι δικό σας παιδί, είναι Φρανκεστάιν, είναι κατασκεύασμα του ΠΑ.ΣΟ.Κ. και των κυβερνήσεων σας. Εμείς ερχόμαστε και πριν το 1981 με ανεργία 3,5% και τώρα που πασχίζουμε, το μόνο που κάνετε, είναι να βάλετε εμπόδια. Σας λέω, λοιπόν, κάτι. Εάν τολμάει -και πράγματι πρέπει να τολμήσετε και το εννοώ πολιτικά- το ΠΑ.ΣΟ.Κ. να θέσει θέμα συνταγματικότητας, για να μπορώ να βγω σε όλα τα εργατικά κέντρα και να σας καταγγείλω και για αυτό. Περιμένει η «SEX FORM», περιμένει η «ΝΑΟΥΣΑ», κάντε το και αυτό. Αυτό σας έχει μείνει μόνο, για να είστε ευθέως και συνταγματικά εναντίον των ανέργων. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θα ξεκινήσω από το τελευταίο που είπε ο κύριος Υπουργός. Του λέω να μην ασχολείται με τους συνεργάτες του, αλλά δεν ακούει. Εγώ τι φταίω; Εγώ αναφέρθηκα για τη συνταγματικότητα στο άρθρο 6, με σαφήνεια.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το προεκτείνω εγώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ μη διακόπτετε τον κύριο συνάδελφο. 
      Συνεχίστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, βλέπετε ότι το προεκτείνει. Δηλαδή τι προεκτείνει; 
      ΠΡΟΕΔΡΕΥΩΝ (Γεώργιος Σούρλας): Ηρεμήστε και οι δυο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εδώ μιλάμε για μια συγκεκριμένη διάταξη επαναφοράς «δικών μας» παιδιών μέσα από μια διαδικασία, η οποία πάσχει. Τίποτα παραπάνω. Από εκεί και πέρα, ας διαστρεβλώνει την αλήθεια ο κ. Γιακουμάτος, διότι αυτό λέει,  το προεκτείνω εγώ, ό,τι θέλω κάνω. Έχω τα μέσα ενημέρωσης δικά μου, λέω ό,τι θέλω. Ας λέει ό,τι θέλει. Μιλώ υπεύθυνα από το Βήμα της Βουλής και θα μιλάω μετά λόγου γνώσεως και πιστεύω να καταλαβαίνουμε, κύριοι συνάδελφοι, τι λέμε.
    Το πρώτο θέμα, λοιπόν, είναι αυτό. Αναφερόμαστε στο άρθρο 6, όσον αφορά την αντισυνταγματικότητα και είπα ότι πάσχει από ανίατη αντισυνταγματικότητα. Θα το κρίνουν τα δικαστήρια. 
    Το δεύτερο ζήτημα, όσον αφορά τη μερική απασχόληση, πάλι δεν κατάλαβε ο κ. Γιακουμάτος. Η μερική απασχόληση ήταν θεσμοθετημένη στη χώρα μας πριν από χρόνια, όπως ήταν σε όλες τις ευρωπαϊκές χώρες. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε ποια; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ. Θα με ακούσετε; 
    Το 1997 ρυθμίσαμε τη μερική απασχόληση, όπως και τις άτυπες μορφές απασχόλησης και είπαμε ότι πρέπει να υπάρχει ασφάλιση. Αλλά όταν λέμε μερική απασχόληση σε όλο τον κόσμο, όταν λέμε τέσσερις ώρες, λέμε τέσσερις ώρες. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και δίωρα. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Όχι τέσσερις ώρες και δύο ώρες και τρεις, αλλά όμως, πρέπει να υπάρχουν έλεγχοι. Όχι να έχουμε αυτήν τη στιγμή ασυδοσία. Στην ασυδοσία αναφέρθηκα. Ούτε αυτό το κατανοήσατε. Πάλι δεν φταίω εγώ. Μάλλον οι συνεργάτες σας, σας μπερδεύουν, γιατί δεν μπορώ να δεχθώ ότι και αυτά δεν τα γνωρίζετε, μετά από τόσα χρόνια εμπειρίας. 
    Τρίτο και τελευταίο -και το τονίζω αυτό- όσον αφορά τα ζητήματα των ποσοστών ανεργίας που αναφέρατε, υπάρχουν δύο μεγάλες παράμετροι. Η μία είναι όχι η δημιουργική λογιστική, αλλά η καταστροφική λογιστική του κ. Αλογοσκούφη και της Εθνικής Στατιστικής Υπηρεσίας, που έχει πάει τη χώρα τόσα χρόνια πίσω. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και η EUROSTAT; Και εκεί τα μαγειρεύουν; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Και το δεύτερο είναι τα μαγειρέματα, διότι δεν υπολογίζετε πόσο αυξήθηκε η μερική απασχόληση και ότι σήμερα θεωρείται ότι έχουν εργασία αυτοί, οι οποίοι απασχολούνται μία ώρα την εβδομάδα, όχι μία ώρα την ημέρα. 
    Αυτές είναι οι αλχημείες σας, αυτή είναι η λογική σας. Επιμένετε στους αριθμούς και στην εικόνα και όχι στην ουσία και στα πραγματικά προβλήματα του λαού και των εργαζομένων. Αυτή είναι η διαφορά μας. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου. 
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, σε αντίθεση με όλα αυτά τα οποία προσπαθεί το ΠΑ.ΣΟ.Κ. το τελευταίο διάστημα να πει και που δεν τόλμησε να το αρθρώσει σήμερα, ότι δηλαδή αυτή η Κυβέρνηση δεν έχει κοινωνική πολιτική, φέρνουμε, συζητάμε και θα ψηφίσουμε ένα νομοσχέδιο, που δίνει ένα εργαλείο στην Κυβέρνηση αντιμετώπισης των κοινωνικών προβλημάτων και ιδιαίτερα της αυξημένης ανεργίας σε περιοχές που πλήττονται από την αποβιομηχάνιση.  Αυτό δεν τόλμησε να κάνει το ΠΑ.ΣΟ.Κ., γιατί δεν τόλμησε ποτέ να αντιμετωπίσει συνολικά το πρόβλημα και αυτό το γνωρίζουν πολύ καλά και οι κάτοικοι της Νάουσας, το γνωρίζουν πολύ καλά και οι κάτοικοι της Δράμας, το γνωρίζουν πάρα πολύ καλά οι κάτοικοι περιοχών που είδαν μία ραγδαία αποβιομηχάνιση κατά τη διάρκεια της παραμονής του ΠΑ.ΣΟ.Κ. στην εξουσία και βέβαια δεν είδαν καμία στήριξη.
    Και όσα ο Κοινοβουλευτικός Εκπρόσωπος του ΠΑ.ΣΟ.Κ. θέλει να μας πει, όσα θέλουν να μας πουν οι εισηγητές του και οι άλλες αγορητές, το μόνο το οποίο ουσιαστικά καταφέρνουν να πουν είναι ότι δεν είχαν και δεν έχουν πολιτική. Γιατί αν στήριζαν την ίδια τους την πολιτική θέση –και θα σας διαβάσω ποια είναι η πολιτική τους θέση- θα έπρεπε να ψηφίσουν το νομοσχέδιο. 
    Τι λέει το πρόγραμμά τους, που προχθές το ψήφισαν; Δεν το έχουν διαβάσει, δεν το ξέρουν καλά-καλά. Φεύγουν και από την Αίθουσα, δεν θέλουν να το ακούσουν. Λέει τα εξής: «Με εξατομικευμένη στήριξη του ανέργου, που του επιτρέπει να επανενταχθεί στην αγορά εργασίας, δίνοντας επιλογές, κατάρτιση, κίνητρα για πρόσληψη από επιχειρήσεις, επιδοτήσεις επιχειρηματικών πρωτοβουλιών και αυταπασχόλησης ανέργων και δίνοντας στους απολυμένους μεγαλύτερης ηλικίας τη δυνατότητα απασχόλησης σε θέσεις κοινωνικής εργασίας με εισοδηματική ενίσχυση, που, όμως, δεν βαρύνει τα συνταξιοδοτικά του ταμεία». 
    Τι κάνουμε εμείς; Ακριβώς αυτό υλοποιούμε. Και δεν το υλοποιούμε, βάζοντας κοινωνική εργασία και τέτοιους όρους, τους οποίους έτσι, με γαλαντομία, περιγράφουν στις δικές τους πολιτικές διακηρύξεις, αλλά φτιάχνουμε ένα εργαλείο, το οποίο χρηματοδοτείται από τον προϋπολογισμό, χρηματοδοτείται από εθνικούς πόρους και δεν χρηματοδοτείται από τα ταμεία. Χρηματοδοτείται από τον κρατικό προϋπολογισμό, από τους κοινοτικούς πόρους και από τις κοινωνικές δαπάνες που προκύπτουν από αναδιάταξη των υφισταμένων εισφορών και συγκεκριμένα από τη διάθεση του ημίσεως της ειδικής εισφοράς του 0,30% στον Ο.Α.Ε.Δ. για την επιδότηση των στρατευμένων. Δηλαδή τι; Δεν αγγίζουμε τα ταμεία.
    ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, η πρωτοβουλία αυτή να προχωρήσουμε στη σύσταση ενός εργαλείου αντιμετώπισης προβλημάτων, δεν είναι ούτε για να βάλουμε σε ομηρία κάποια περιοχή ούτε για να γίνουμε αρεστοί –εντός εισαγωγικών- όπως κατηγορηθήκαμε στους ανέργους. Αυτό το οποίο θέλουμε να κάνουμε είναι να δημιουργήσουμε μηχανισμούς αντιμετώπισης των προβλημάτων. Οι άνεργοι δεν ανήκουν –ιδιαίτερα οι βιομηχανικοί εργάτες, που σήμερα πλήττονται από την ανεργία- ούτε στη Νέα Δημοκρατία ούτε στο ΠΑ.ΣΟ.Κ. ούτε στο Κ.Κ.Ε. ούτε στο Συνασπισμό, για να κατηγορούμεθα σήμερα για ρουσφετολογική πολιτική. Και όποιος πιστεύει ότι θα πάει αύριο το πρωί στη Νάουσα, στη Δράμα ή σε οποιαδήποτε περιοχή που έχει πληγεί από αποβιομηχάνιση συγκεκριμένου κλάδου και πει ότι οι εργαζόμενοι, που έχουν πληγεί από την ανεργία, ανήκουν σ΄ έναν και μόνο πολιτικό χώρο και αυτός είναι ο χώρος της Νέας Δημοκρατίας, νομίζω ότι θα τον χλευάσουν.  Αυτό θα είναι το συμπέρασμα που θα πάρει, όταν θα πει αυτά τα οποία τόλμησαν να πούν, δυστυχώς, ακόμη και οι αγορητές του Κομμουνιστικού Κόμματος Ελλάδος, κύριε Τζέκη, που μας κατηγόρησαν για ρουσφετολογικό νομοσχέδιο. 
      Κυρίες και κύριοι συνάδελφοι, αυτό το οποίο κάνουμε, πέρα από τη σύσταση αυτού του εργαλείου, είναι να αυξήσουμε ουσιαστικά και γενναία το επίδομα ανεργίας, κάτι το οποίο δεν μπόρεσε να κάνει η προηγούμενη κυβέρνηση όσο και αν ήθελε όσο κι αν το θεσμοθετούσε. Βεβαίως, η αύξηση του επιδόματος ανεργίας, σε συνδυασμό με την αύξηση των κοινωνικών δαπανών που έχουν γίνει επί Νέας Δημοκρατίας, δείχνουν ακριβώς όχι μόνον την κοινωνική ευαισθησία, αλλά και την ολοκληρωμένη κοινωνική πολιτική, που σήμερα ασκείται στον τόπο. 
      Δεν είναι τυχαίο ότι επί των ημερών μας αυξάνεται η σύνταξη του Ο.Γ.Α., από τα 280 ευρώ στα 330 ευρώ. Δεν είναι τυχαίο ότι αυξάνουμε το επίδομα ανεργίας κατά 33% περίπου, από 311 ευρώ στα 404 ευρώ. Και όλα αυτά συμβαίνουν σε μία περίοδο κατά την οποία προσπαθούμε και έχουμε καταφέρει να φέρουμε περισσότερες επενδύσεις στη χώρα. Έχουμε καταφέρει να μειώσουμε τους φορολογικούς συντελεστές. Έχουμε καταφέρει να αυξήσουμε τα αφορολόγητα όρια. Έχουμε καταφέρει να δώσουμε περισσότερα στους εργαζόμενους, περισσότερα στους συνταξιούχους. Σε αυτήν την περίοδο, σε μία περίοδο που πιστεύουμε ότι βαδίζουμε με συνέπεια και σταθερότητα, σε μία περίοδο οικονομικής ανάκαμψης, εμείς δίνουμε ακόμη περισσότερα από όσα είχαμε υποσχεθεί. 
      Κυρίες και κύριοι συνάδελφοι, αυτό το οποίο σήμερα κάνουμε, με αυτό το νομοσχέδιο, είναι ότι πρώτον, δημιουργούμε ένα εργαλείο άσκησης κοινωνικής πολιτικής απέναντι στους ανέργους, δεύτερον, αυξάνουμε το επίδομα ανεργίας και τρίτον, ερχόμαστε και καλύπτουμε μία αδικία, που δημιούργησε η φαύλη πολιτική του ΠΑ.ΣΟ.Κ., της κομματοκρατίας, της ρουσφετοκρατίας, του απόλυτου κομματισμού στο κράτος. 
      Τι κάνουμε; Μονιμοποιούμε ανθρώπους, τους οποίους συστηματικά και με χειρουργική μέθοδο είχατε καταφέρει να βγάλετε εκτός των διαδικασιών μονιμοποίησης. Ανοίξατε τα παράθυρα μονιμοποίησης το 1994, με το γνωστό νόμο Πεπονή, με τον οποίο βάλατε όσους είχατε διορίσει, έστω και για μία ημέρα στο δημόσιο με σύμβαση το 1989, τότε που χάνατε την εξουσία, υπό το βάρος σκανδάλων, τότε που διορίζατε στο δημόσιο όποιον περνούσε έξω από τα κομματικά σας γραφεία. Όλους αυτούς, παρ΄ότι είχαν λήξει οι συμβάσεις τους, παρ΄ότι δεν κάλυπταν πάγιες και διαρκείς ανάγκες, παρ΄ότι δεν ήταν χρήσιμοι και χρηστικοί για το κράτος, τους μονιμοποιήσατε με απλή και μόνη δήλωση τους. 
      Εμείς σήμερα τι κάνουμε; Βάζουμε προϋποθέσεις για το ποιος θα μονιμοποιηθεί. Και στις προϋποθέσεις, τις οποίες βάζουμε, γι’ αυτούς τους ανθρώπους που έχετε κρατήσει σε χρόνια ομηρία, σε ομηρία δέκα χρόνων, γι’ αυτούς τους καθηγητές που διδάσκουν στις σχολές μαθητείας του Ο.Α.Ε.Δ.,  λέμε να έχουν συμπληρώσει υπηρεσία τουλάχιστον δύο πλήρων διδακτικών ετών αθροιστικά και δεκάωρη τουλάχιστον κατά μέσο όρο διδασκαλία την εβδομάδα, δηλαδή, να κάνουν αυτό το επάγγελμα κατ’ ουσίαν και εκ συστήματος.
Aυτούς ερχόμαστε εμείς και τους δικαιώνουμε. Και ήταν -αν θέλετε- και δική μας υπόσχεση. Εδώ, σε αυτήν την Αίθουσα, πάρα πολλές φορές με τροπολογίες, με τοποθετήσεις είχαμε ζητήσει τη δικαίωση αυτών των ανθρώπων.
      Κυρίες και κύριοι συνάδελφοι, αυτό το οποίο κάνετε σήμερα, να κατηγορείτε την Κυβέρνηση ότι κάνει ρουσφετολογικές προσλήψεις, ο συνάδελφος Βουλευτής κ. Βερελής δεν το ζητάει μόνο γι’ αυτούς που έχουν όλα αυτά τα κριτήρια που λέμε, το ζητάει για καμιά πεντακοσαριά, που κατά καιρούς δίδαξαν, έστω και μία ώρα στις σχολές μαθητείας του Ο.Α.Ε.Δ.. Και τι ζητάει με την τροπολογία, που κατέθεσε σε αυτό το νομοσχέδιο; Για να δείτε πόσο ανερμάτιστη είναι η πολιτική σας. Δεν ξέρετε τι υπογράφουν οι συνάδελφοι Βουλευτές και άλλα λέτε εσείς από το Βήμα. Έρχεται ο κ. Βερελής και λέει «όλοι οι εκπαιδευτικοί του Ο.Α.Ε.Δ., ανεξαρτήτως ορίων, κριτηρίων ή οτιδήποτε άλλο, να νομιμοποιηθούν ανεξαρτήτως συνδρομής λοιπών προϋποθέσεων». Δεν σας την καταθέτω, γιατί είναι στο κείμενο, που συζητάμε σήμερα. Είναι τροπολογία κατατεθειμένη από υπεύθυνο στέλεχός σας. Και δεν ντρέπεστε να έρχεστε να λέτε ότι κάνουμε ρουσφετολογική πολιτική, όταν εδώ οι συνάδελφοί σας έρχονται και ζητάνε αδιακρίτως μονιμοποιήσεις; 
      Αλήθεια, κύριε εισηγητά του ΠΑ.ΣΟ.Κ., της Αντιπολιτεύσεως, πώς αντιμετωπίζεται τον κ. Βερελή; Ως ρουσφετολόγο ή όχι;
      ΑΝΑΣΤΑΣΙΟΣ ΧΩΡΕΜΗΣ: Η απάντηση είναι ότι από το 1987 μέχρι το 1990 υπάρχουν ωρομίσθιοι, που δεν μονιμοποιούνται. Πώς γίνεται αυτό; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εγώ ξέρω ότι αυτή η Κυβέρνηση ήταν η μόνη η οποία αποφάσισε να θέσει τέρμα στην ομηρεία των συμβασιούχων, όπου και αν βρίσκονται, αυτούς τους οποίους εσείς μονίμως κρατούσατε ομήρους, αυτούς τους οποίους εσείς μονίμως εκμεταλλευόσασταν ψηφοθηρικά, αυτούς τους οποίους εσείς δημιουργήσατε ως τάξη.
      Και επειδή συζητάμε γενικά για το κοινωνικό κράτος, σας είπα ότι κατέρρευσαν τα επιχειρήματά σας για το κοινωνικό κράτος, κατέρρευσαν και με το συγκεκριμένο νομοσχέδιο. Προχθές συζητήσαμε επερώτηση για το κοινωνικό κράτος. Ήρθατε εδώ και μας είπατε ότι δεν έχουμε κοινωνικές δαπάνες. Εγκαλούσατε τον Υπουργό Υγείας για τις κοινωνικές δαπάνες. Οι δαπάνες για την κοινωνική προστασία από το 2004 έως το 2005 αυξήθηκαν, από τα έξοδα των τακτικών προϋπολογισμών κατά 7,19% και από το 2005 έως το 2006 αυξήθηκαν κατά 9,3%. Αυτή είναι η αύξηση που έχουμε κάνει. Και αυτό δεν αφορά μόνο τον κλάδο των συντάξεων, γιατί για την υγεία, για την πρόνοια και για τις λοιπές δαπάνες τα πήραμε από 4.226.000.000 ευρώ, τα πήγαμε στα 4,5 δισεκατομμύρια ευρώ, στα 4.671.000.000 ευρώ, για να πάμε την προηγούμενη χρόνια στα 5.303.000.000 ευρώ. Αυτές είναι οι αυξήσεις της κοινωνικής πολιτικής, πολιτική που φαίνεται σήμερα, που αποδίδει. 
      Έρχομαι στο τελευταίο θέμα, κυρίες και κύριοι συνάδελφοι, που ετέθη και ετέθη με τρόπο -θα έλεγα- απαξιωτικό, με τρόπο που θυμίζει περισσότερο σκανδαλοθηρική τηλεοπτική εκπομπή και λιγότερο πολιτικό λόγο Κοινοβουλίου, σε ό,τι αφορά τη διαχείριση της περιουσίας των ταμείων. 
      Κυρίες και κύριοι συνάδελφοι, αυτή η Κυβέρνηση έχει βάλει και κανόνες και όρους και προσπαθεί να επιβάλει τη διαφάνεια στη διαχείριση του δημοσίου χρήματος. Δεν είναι τυχαίο ότι πριν από μερικές ημέρες όταν «ξέσπασε» το σκάνδαλο της «Ακρόπολις Χρηματιστηριακής», την ίδια ακριβώς ημέρα ο Υπουργός Εργασίας παρουσίαζε το δικτυακό τόπο στον οποίο καταγραφόταν και ήταν γνωστή στον κάθε Έλληνα η ακίνητη περιουσία των ταμείων.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά είναι γνωστά χρόνια! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν ήταν ποτέ δημόσια. Ποτέ δεν είχατε το θάρρος να τα βάλετε, να είναι προσιτά στον κάθε Έλληνα πολίτη. Ήταν μόνο μέσα σε αυτούς που γνώριζαν, σε αυτούς που ήξεραν, σε αυτούς που μπορούσαν και νοικιάζανε ακίνητα από ταμεία έναντι ευτελεστάτων ποσών. Και σήμερα στο ίντερνετ ο κάθε Έλληνας πολίτης μπορεί να ελέγξει τη διαχείριση των ακινήτων όλων των ταμείων της χώρας και να ελέγξει και τη διοίκηση του κάθε ταμείου. Και σας επισημαίνω ότι στην πλειοψηφία των ειδικών ταμείων τη διοίκηση δεν τη διορίζει η Κυβέρνηση, τη διορίζουν οι εργαζόμενοι, επιλέγουν τα διοικητικά συμβούλια, σε πάρα πολλά είναι, όπως στα Σώματα Ασφαλείας, ο αρχηγός και ο υπαρχηγός του Σώματος κ.ο.κ. 
      Λοιπόν και κάνουμε όλη αυτήν την προσπάθεια προβολής, διαφάνειας, αντιμετώπισης καταστάσεων και εσείς μας μιλάτε μόνο για αδιαφανείς διαδικασίες, αλλά και για σκοτεινές διαδικασίες. Νομίζω ότι αυτό είναι ανεύθυνο. Πάνω απ’ όλα θα ήθελα περισσότερη και ουσιαστική στήριξη στην ελληνική δικαιοσύνη και όχι αυτήν την κραυγή της διαρκούς αμφισβήτησης απέναντι στους Έλληνες δικαστικούς, σ’ αυτούς που σήμερα λύνουν το παραδικαστικό κύκλωμα, σ’ αυτούς που έχουν παραπέμψει ενενήντα συναδέλφους τους και δικηγόρους στη δικαιοσύνη, με την κατηγορία της συμμετοχής στο παραδικαστικό κύκλωμα για υποθέσεις που αφορούσαν τη δική σας περίοδο διακυβέρνησης. Γιατί δεν είχατε ποτέ το θάρρος να το πείτε αυτό; Δηλαδή ότι το παραδικαστικό κύκλωμα αναπτύχθηκε στη δική σας περίοδο διακυβέρνησης και ότι όλες οι υποθέσεις, που σχετίζονται με το παραδικαστικό κύκλωμα αφορούν την περίοδο μέχρι το 2004. Και δεν λέτε ότι ο ανώτατος δικαστικός λειτουργός, που συμμετείχε ήταν δική σας επιλογή για την ηγεσία της δικαιοσύνης. Βουτιά κάνατε στην επετηρίδα για να τον επιλέξετε και να τον κάνετε Αντιπρόεδρο του Αρείου Πάγου.
      Όλα αυτά δεν τα λέτε. Κατηγορείτε μόνο με ταμπέλες και χωρίς ουσία την πολιτική ηγεσία του Υπουργείου Εργασίας, η οποία όχι μόνον δεν έχει να φοβηθεί τίποτα, για τις επιλογές που έχει κάνει, αλλά αντίθετα πρέπει να είναι υπερήφανη για τον τρόπο με τον οποίο αντιμετωπίζει ακόμα και τα προβλήματα, που ανακύπτουν από κακή οικονομική διαχείριση, η οποία, όμως, δεν έχει σχέση ούτε με διαφθορά ούτε με αδιαφάνεια. Έχει σχέση με κακές διαδικασίες, που εμείς είμαστε αποφασισμένοι να τις αλλάξουμε.
      Κυρίες και κύριοι συνάδελφοι, κλείνοντας, λέω ότι η απουσία της Αντιπολίτευσης από την υπερψήφιση αυτού του νομοσχεδίου καταδεικνύει ποιος είναι ο σεβασμός της, η έγνοια της απέναντι στον άνεργο. Καταδεικνύει τον τρόπο με τον οποίο αντιμετωπίζει όλες τις περιοχές από την αποβιομηχάνιση. Και πάνω απ’ όλα καταδεικνύει τον τρόπο με τον οποίο λειτουργεί. Άλλα λέει στα συνέδριά της, άλλα λέει μέσα στο Κοινοβούλιο, άλλα λέει στις περιφέρειες. Με αυτόν τον τρόπο έχοντας προσχηματικές αντιρρήσεις σε όλα τα νομοσχέδια, τα οποία καταθέτει η Κυβέρνηση και ψηφίζει η Πλειοψηφία, το μόνο που καταφέρνει είναι να μένει βαθύτερα εκτεθειμένη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, είναι ακόμα εγγεγραμμένοι δεκαεπτά συνάδελφοι. 
      Σας προτείνω να τελειώσουμε σήμερα στις 16.00΄ γιατί έχει κάποια ανειλημμένη υποχρέωση ο κύριος Υπουργός. Υπολογίζω να φθάσουμε μέχρι το συνάδελφο κ. Σγουρίδη. Μετά να ψηφίσουμε το νομοσχέδιο επί της αρχής και αύριο να συνεχίσουμε με τους υπόλοιπους συναδέλφους.
      Ο κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, θα συμφωνήσουμε σε αυτήν τη διαδικασία. Σεβόμαστε ότι ο κύριος Υπουργός έχει κάποια υποχρέωση. Επειδή, όμως, κάποιοι συνάδελφοι λείπουν και επειδή αύριο δεν θα μπορεί να είναι εδώ ο κ. Χάϊδος, γιατί έχει άλλη υποχρέωση θα σας παρακαλέσω να μιλήσει και ο κ. Χάϊδος, μέχρι τον δέκατο έκτο εγγεγραμμένο, και να σταματήσουμε εκεί. Έτσι θα ξέρουν οι συνάδελφοι να προγραμματίσουν τη δουλειά τους.
      ΠΡΟΕΔΡΕΥΩΝ (Ιωάννης Τραγάκης): Είναι ο κ. Νασιώκας. Την κ. Μερεντίτη τη βλέπω εδώ. 
      ΜΙΛΤΙΑΔΗΣ ΠΑΠΑΙΩΑΝΝΟΥ:  Η κ. Μερεντίτη πρέπει να φύγει επειγόντως. Γι’ αυτό σας λέω να μιλήσει και ο κ. Χάϊδος. Έτσι θα είναι μια καλή συμφωνία. Και δεν χάλασε ο κόσμος αν θα είναι 15.50΄ ή αν θα είναι 16.10΄. Να το πάμε μέχρι εκεί. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, συμφωνείτε εσείς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Συμφωνεί το Σώμα σε αυτήν την πρόταση του κ. Παπαϊωάννου;
      Λοιπόν, θα μιλήσει και ο κ. Χάϊδος, θα ψηφίσουμε το νομοσχέδιο επί της αρχής και οι υπόλοιποι συνάδελφοι θα μιλήσουν αύριο με τη σειρά, που είναι εγγεγραμμένοι, αφού πρωτολογήσουν πρώτα επί των άρθρων οι εισηγητές. 
      Συμφωνεί το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα συνεφώνησε.
      Ο κ. Τζέκης έχει το λόγο, ως Κοινοβουλευτικός Εκπρόσωπος του Κομουνιστικού Κόμματος Ελλάδος, για να κάνει μια παρέμβαση.
      ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με έκπληξη τον κύριο Υφυπουργό ότι το παρόν νομοσχέδιο επιφέρει επανάσταση. Έτσι, λοιπόν, εξηγείται το γεγονός ότι το έβαλαν στα πόδια οι τραπεζίτες, οι εφοπλιστές, οι εμποροβιομήχανοι. Ξαφνικά βλέπουν τα κέρδη τους να χάνονται, κάτω από τη γη και το έβαλαν στα πόδια. 
      
      Ας είμαστε θα έλεγα πιο κοντά στην πραγματικότητα, γιατί οι πολιτικοί της Νέας Δημοκρατίας δεν μπορεί πια να επικαλούνται συνεχώς το ΠΑ.ΣΟ.Κ. Ναι, το ΠΑ.ΣΟ.Κ. έκανε το τετράωρο. Εσείς, όμως, συνεχίζετε. Εσείς κάνατε τη διευθέτηση του εργάσιμου χρόνου, που σημαίνει δηλαδή ότι το οκτάωρο έγινε δεκάωρο χωρίς υπερωρίες.
      Άρα, λοιπόν, διαμορφώσατε και εσείς –μέσα στο πλαίσιο που είχε διαμορφώσει το ΠΑ.ΣΟ.Κ.- ένα πιο ευνοϊκό κλίμα για τους μεγαλοεπιχειρηματίες. Επομένως πώς λέτε εσείς ότι οι άνεργοι προσβλέπουν προς τη Νέα Δημοκρατία, όταν η πολιτική σας είναι εκείνη, που συνεχίζει το κλείσιμο εργοστασίων και βέβαια τη μαζική ανεργία; 
      Αναφερθήκατε στη Νάουσα. Ήταν ατυχής η αναφορά. Γιατί ξέρετε ότι οι εργαζόμενοι στη Νάουσα έκαναν αγώνα πολλών μηνών, ότι βγήκαν στο δρόμο με πολύμορφες αγωνιστικές κινητοποιήσεις, ότι όλη η τοπική κοινωνία ήταν αλληλέγγυα στους εργαζόμενους των «Κλωστηρίων Νάουσας». Στην αρχή λέγατε όχι. Όμως, οι εργαζόμενοι και η τοπική κοινωνία σάς ανάγκασαν να φέρετε την τροπολογία. Το Κομμουνιστικό Κόμμα Ελλάδας κράτησε το θέμα στην επιφάνεια με αλλεπάλληλες επίκαιρες ερωτήσεις. 
      Βεβαίως δεν ικανοποιήσατε το σύνολο των εργαζομένων στο πρόγραμμα. Το ίδιο έγινε και με τους μεταλλωρύχους, το γνωρίζετε πάρα πολύ καλά. Πολύχρονοι είναι και οι αγώνες των μεταλλωρύχων της Χαλκιδικής, όπως και άλλων σωματείων. Υπάρχουν όμως και άλλοι, όπως είναι η «GOOD YEAR», που είπατε «όχι», η «SEX FORM» την οποία αναφέρατε, η «Πειραϊκή Πατραϊκή» στην Πάτρα, που είπατε «όχι»…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι «όχι» είπα; 
      ΑΓΓΕΛΟΣ ΤΖΕΚΗΣ: …η «ΗΛΙΟΦΙΝ» στη Θεσσαλονίκη και όλα τα εργοστάσια. Είπατε «όχι» στα προγράμματα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια προγράμματα;
      ΑΓΓΕΛΟΣ ΤΖΕΚΗΣ: Να τους εντάξετε σε τέτοια προγράμματα, όπως στη Νάουσα και σε ορισμένες άλλες περιοχές. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εδώ θα υπάρχουν…
      ΑΓΓΕΛΟΣ ΤΖΕΚΗΣ: Έρχεσθε, λοιπόν, τώρα και τι μας λέτε; Εξουσιοδοτείστε μας μαζί με την επιτροπή που θα εισηγείται, μία επιτροπή, όμως, που εσείς θα διορίζετε την πλειοψηφία. Γνωρίζουμε πάρα πολύ καλά ότι οι διορισμένοι από εσάς σε διάφορες θέσεις δεν θα κάνουν τίποτε άλλο, παρά να λένε αυτά που λέτε εσείς. 
      Ποια εχέγγυα, λοιπόν, να δώσουμε στην Κυβέρνηση ότι θα λάβει υπ΄όψιν της αυτά που λένε οι καπνεργάτριες; Γιατί σας είχαμε φέρει τροπολογία για τις καπνεργάτριες και εσείς την πετάξατε. Πώς, λοιπόν, εσείς θέλετε εξουσιοδότηση και με ποια εχέγγυα; 
      Όσον αφορά την ανεργία, σας λέω, για μια ακόμη φορά, πως χρησιμοποιείτε στοιχεία των προηγούμενων κυβερνήσεων. Μην αναφέρετε την Ευρωπαϊκή Ένωση. Όποια στοιχεία δίνετε από δω, βάσει εκείνων των στοιχείων βγαίνουν και τα στοιχεία της EUROSTAT.
      Χρησιμοποιείτε ακριβώς τη μία ώρα εργασίας ανά εβδομάδα, που έλεγαν και οι προηγούμενες κυβερνήσεις, τα προγράμματα «STAGE», τα προγράμματα κατάρτισης και επανακατάρτισης. Δηλαδή, μ΄ εσάς δεν είναι πλασματικά αυτά τα στοιχεία; Άρα το πρόβλημα είναι «δάσκαλε, που δίδασκες και λόγο δεν εκράτεις». 
      Είπατε ότι έχετε τη σύμφωνη γνώμη πολλών εργατικών κέντρων. Καταθέστε τις, γιατί εγώ έχω στα χέρια μου πολλές διαμαρτυρίες από εργατικά κέντρα, που σας έκαναν προτάσεις και δεν τις λάβατε υπ΄όψιν σας. Μάλιστα ένας λόγος, που αντιδρούν είναι ότι θέλετε πάρα πολλές εξουσιοδοτήσεις. 
      Όσον αφορά το ταμείο ανεργίας, πράγματι έτσι ήταν. Ο νόμος υπήρχε, αλλά δεν εφαρμόστηκε ποτέ. Έρχεσθε εσείς το 1967 να το πάτε στο 50%, στο 55% αργότερα. Το πρόγραμμα βέβαια του ΠΑ.ΣΟ.Κ. μιλάει για 70%, αλλά σε τέσσερα χρόνια μπροστά, παρόμοια δηλαδή με τη δική σας πρόταση. Εμείς σας λέμε να δώσετε το 80%. Γιατί δεν μπορούμε να συμφωνήσουμε επιτέλους; 
      Εσείς μιλάτε για τη συγκυρία. Για τη συγκυρία, κύριε Πρόεδρε, θα καταθέσω ένα σημερινό δημοσίευμα από «ΤΑ ΝΕΑ», που λέει ότι κάνει ένα δωράκι 20.000.000 ο κ. Βουρλούμης στον εαυτό του και σε διακόσια στελέχη του Ο.Τ.Ε., όταν γνωρίζουμε πάρα πολύ καλά ότι οι νέοι προσλαμβανόμενοι στον Ο.Τ.Ε. έχουν εργασιακές σχέσεις Μεσαίωνα. Το καταθέτω στα Πρακτικά για εσάς. Δικός σας είναι ο Βουρλούμης, δικά σας είναι όλα αυτά τα στελέχη. Το καταθέτω για να δείτε πού πηγαίνουν τα λεφτά, όπως είπα και προηγουμένως στην πρωτομιλία μου.
      ΠΡΟΕΔΡΕΥΩΝ (Ιωάννης Τραγάκης): Δημοσίευμα καταθέτετε, κύριε Τζέκη; 
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε, το δημοσίευμα καταθέτω. Το καταθέτω για να το διαψεύσει η Κυβέρνηση. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι, λοιπόν, πιστεύουμε ότι πρέπει να δούμε τα πράγματα. Ναι, να έλθει τροπολογία. Γιατί όχι; Να συζητάμε, να αποφασίζουμε μαζί, να κάνουμε και εμείς βελτιωτικές προτάσεις. Γιατί δεν θέλετε αυτήν τη συλλογική επεξεργασία τροπολογίας μέσα σε νόμο ή άρθρου μέσα σε νόμο και να είμαστε όλοι σύμφωνοι; Γιατί;  Γιατί εσείς να έχετε το προνόμιο να χαρακτηρίζετε έναν κλάδο ότι είναι σε φθίνουσα κατάσταση ή και μια ολόκληρη περιοχή; Γιατί; Άρα, λοιπόν, το πρόβλημα είναι συγκεκριμένο. 
      Θα κλείσω με τον Ο.Α.Ε.Δ.. Πράγματι, κάνετε ένα βήμα. Δεν λέμε όχι. Όμως, δεν υπάρχουν και άλλοι ωρομίσθιοι, που έχουν τις προϋποθέσεις, για να δούμε τη μονιμοποίησή τους; Γιατί να μην τη δούμε τη μονιμοποίησή τους; Οι καθηγητές στο Υπουργείο Παιδείας, οι υπόλοιποι, να προσληφθούν ως μόνιμοι στον Ο.Α.Ε.Δ.. Γιατί δηλαδή να μην υπάρχει; 
      Όσον αφορά, κύριε Πρόεδρε, τα προγράμματα «STAGE» -και θα κλείσω με αυτό- είπε ένας ομιλητής από την Πλειοψηφία ότι είναι κονδύλια της Ευρωπαϊκής Ένωσης. Ναι, είναι κονδύλια από εκεί, αλλά είναι και κονδύλια του λαού. Λέμε ότι τα δίνει η Ευρωπαϊκή Ένωση γι’ αυτά τα προγράμματα, δήθεν για απόκτηση εργασιακής εμπειρίας, προκειμένου να μειώσει την ανεργία, να κρύψει την ανεργία κάτω από το χαλί. Όμως οι άνεργοι δεν κρύβονται. Και τα προγράμματα «STAGE» γνωρίζουμε πάρα πολύ καλά ποιος τα άρχισε και γιατί τα άρχισε. Εσείς τα συνεχίζετε και μάλιστα μας λέτε, μέσα από μια τροπολογία, να μπορεί για δώδεκα μήνες να παρατείνεται το πρόγραμμα «STAGE». Αφού αποκτήσουν δηλαδή την εργασιακή εμπειρία, ξαναχρησιμοποιούμε το πρόγραμμα «STAGE» σ’ αυτούς που απέκτησαν εμπειρία.
      Όσο για την κοινωνική εργασία, που αναφέρετε στο σχέδιό σας, αν το δημόσιο, οι Ο.Τ.Α. και τα άλλα νομικά πρόσωπα δημοσίου δικαίου έχουν κενές οργανικές θέσεις ας μη χρησιμοποιήσουμε τους ανέργους και μάλιστα με αυτό, το χείριστο τρόπο. Ας καλύψουμε τις οργανικές θέσεις με μόνιμο προσωπικό, να έχουν όλα τα εργασιακά, τα κοινωνικοασφαλιστικά τους δικαιώματα. 
      Γι’ αυτό εμείς, το Κομμουνιστικό Κόμμα Ελλάδας –και θα καταθέσω στα Πρακτικά και την πρόταση νόμου μας, την οποία και εσείς απορρίψατε, όπως και οι προηγούμενες κυβερνήσεις του ΠΑ.ΣΟ.Κ.- σας λέμε ότι πώς να το κάνουμε; Ταξική είναι η κοινωνία. Γιατί κάποιος μας είπε ότι δεν υπάρχουν τάξεις στην κοινωνία. Όχι, είναι ταξική η κοινωνία.
      (Στο σημείο αυτό ο Βουλευτής κ.  Άγγελος Τζέκης καταθέτει για τα Πρακτικά την προαναφερθείσα πρόταση νόμου, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Ο Λαναράς μάζεψε όλες τις επιχειρήσεις και του κάνατε εσείς επαναδιαπραγμάτευση των δανείων. Με νέα δάνεια, αυτήν την ώρα απασχολεί τρεισήμισι χιλιάδες εργαζόμενους στις διπλανές χώρες. Όμως στη Νάουσα και στον Έβρο, εκεί όπου είχε τα εργοστάσια, πραγματικά πρόκειται για μαζικές απολύσεις των εργαζομένων και τα εργοστάσια είναι κλειστά, πράγμα που σημαίνει τι;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε. 
      ΑΓΓΕΛΟΣ ΤΖΕΚΗΣ: Το Σ.Ο.Α.Β. -κύριε Πρόεδρε, κλείνω μ’ αυτό- το παρατείνατε εσείς τον προηγούμενο μήνα κατά πέντε χρόνια. Ξέρετε τι σημαίνει αυτό; Σημαίνει ότι θα επιδοτηθούν Έλληνες μεγαλοεπιχειρηματίες να πάνε να στήσουν εκεί εργοστάσια, με ό,τι αυτό συνεπάγεται για τις δικές μας περιοχές. 
      Άρα, λοιπόν, το πρόβλημα για μας, κύριε Πρόεδρε, είναι ουσιαστικό. Πρώτα και κύρια ότι πρέπει να δώσουμε πολιτική ανάπτυξης σ’ αυτές τις περιοχές και όχι να ερχόμαστε την ανεργία να την εκμεταλλευθούμε ως πελατειακή σχέση και μάλιστα υπό διαρκή πολιτική ομηρεία. Όπως έκαναν οι προηγούμενοι, κάνει και η σημερινή  Κυβέρνηση της Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο συνάδελφος κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Το «άλλα λέτε και άλλα κάνετε» είναι γνώρισμα της παράταξης της Νέας Δημοκρατίας, κύριε Κοινοβουλευτικέ Εκπρόσωπε της Νέας Δημοκρατίας. Οι κρυφές ατζέντες, οι ανέξοδες πολιτικές είναι επίσης γνώρισμα της πολιτικής της Νέας Δημοκρατίας. 
      Μέσα σε τρία χρόνια κάνατε, κύριε Υπουργέ, την πιο σκληρή αντιλαϊκή πολιτική.  Όλες οι πολιτικές σας, σε επιμέρους ζητήματα, οδηγούσαν στο ίδιο αποτέλεσμα: Μεταφορά του πλούτου από τους πολλούς στους λίγους, στους «ημέτερους», αλλά αιωνίως βολεμένους. 
      Το νομοσχέδιό σας, κύριε Υπουργέ, αλλά και το σύνολο των πολιτικών σας δεν συγκροτούν μια ολοκληρωμένη παρέμβαση, ικανή και αποτελεσματική να αντιμετωπίσει τα προβλήματα από το νέο κύμα αποβιομηχάνισης, που ζούμε σήμερα. 
      Επίσης, κύριε Υπουργέ, είναι τυχαίο το φαινόμενο ότι το πρώτο μεγάλο κύμα αποβιομηχάνισης, που έγινε στη χώρα μας το 1990-1993, αλλά και αυτό που ζούμε τώρα, το 2004-2007, έγιναν επί των ημερών σας; Είναι τυχαίο γεγονός; Είναι σύμπτωση; Ή είναι αποτέλεσμα των πολιτικών της Κυβέρνησης της Νέας Δημοκρατίας; Το Σώμα περιμένει μια απάντηση και την περιμένουν και οι εργαζόμενοι. 
      Είναι μεγάλα τα προβλήματα, αγαπητοί συνάδελφοι, σε κλάδους της παραγωγής. Η ένδυση, η υπόδηση, η μεταποίηση, οι βιομηχανίες τροφίμων σήμερα βρίσκονται μπροστά σε μια βαθιά κρίση. 
      Τα προβλήματα δε σε κοινωνικό και σε οικονομικό επίπεδο αλλά και στο ασφαλιστικό είναι αρκετά σοβαρά. Το σύνολο του νομοσχεδίου δεν είναι τίποτε άλλο παρά να πάρει τις εξουσιοδοτήσεις ο Υπουργός. Φέρνει ένα ολόκληρο νομοσχέδιο για να πάρει όλες τις εξουσιοδοτήσεις, για να εφαρμόσει πελατειακά τις πολιτικές που προβλέπει το νομοσχέδιο. 
      Κατ’ αρχάς, αυτό σημαίνει αξιοκρατία, κύριε Υπουργέ; Δεν πρέπει να υπάρχουν τουλάχιστον τα ελάχιστα κριτήρια; Να υπάρχουν έστω τα ελάχιστα κριτήρια και να έχει και την ευελιξία ο Υπουργός. Όμως, θα ασκήσετε μία ολόκληρη πολιτική μόνο με πελατειακό γνώμονα; Και αν υπήρχε περίπτωση να ήταν μια κυβέρνηση, που ενισχύει την αξιοκρατία, να πούμε «ναι». Μα, όλες οι πολιτικές σας αυτό που κτυπούν είναι οποιαδήποτε αξιοκρατική δομή υπήρχε ή πρακτική μέχρι σήμερα.
      Ποιος μπορεί να σας εμπιστευτεί; Μπορείτε να μου πείτε σήμερα απ’ αυτό το Βήμα ποιες περιοχές θα ενταχθούν; Να μας πείτε ποιες είναι, για να ξέρουν. Ή θα περάσουν από το γραφείο του Υπουργού, προκειμένου να ενταχθούν; Γιατί αυτό κάνετε!
      Μπορείτε να μου πείτε ποιος είναι ο αριθμός των εργαζομένων, που θα ευεργετηθούν μέσα από αυτό το ειδικό ταμείο; Να μου πείτε περίπου πόσοι είναι, δεν λέω το σύνολο. Έχετε κάνει κάποια ειδική μελέτη γι’ αυτό; Έχετε προετοιμαστεί κατάλληλα; Όχι!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάρα πολλοί!
      ΑΠΟΣΤΟΛΟΣ ΚΑΤΣΙΦΑΡΑΣ: Όλα αυτά θα γίνουν μετά, με την υπογραφή του Υπουργού! 
      Κύριε Υπουργέ –και αυτό είναι το πρόβλημα- εδώ είναι που σας κακίζουν και οι εργαζόμενοι και τα πολιτικά κόμματα και οι θεσμοί. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι εργαζόμενοι όχι. 
      ΑΠΟΣΤΟΛΟΣ ΚΑΤΣΙΦΑΡΑΣ: Γιατί δεν συμφωνούν οι θεσμοί η Ο.Κ.Ε., η Γ.Σ.Ε.Ε., οι κοινωνικοί εταίροι; Γιατί δεν συμφωνούν; Κανείς δεν συμφωνεί. Δεν είναι μόνο τα κόμματα της Αντιπολίτευσης. Ούτε τα εργατικά κέντρα συμφωνούν. Αυτή είναι η πραγματικότητα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κατσιφάρα, μου επιτρέπετε να σας πω μια λέξη μόνο; 
      ΑΠΟΣΤΟΛΟΣ ΚΑΤΣΙΦΑΡΑΣ:  Εγώ σας επιτρέπω, κύριε Υπουργέ, δεν έχω πρόβλημα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα βαρέα και ανθυγιεινά…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ποιος το επιτρέπει; Το Προεδρείο δίνει την άδεια. 
      Ορίστε, κύριε Υπουργέ, έχετε το λόγο, αφού το επέτρεψε ο κ. Κατσιφάρας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για τα βαρέα και ανθυγιεινά, υπήρχε η σύμφωνη γνώμη των εργαζομένων. Ήταν νόμος του ΠΑ.ΣΟ.Κ. οκτώ χρόνια, δεν κατέληξαν πουθενά. Παραμένουν ακόμα για το 2007.
      Είναι μερικά πράγματα, τα οποία δεν μπορούν να περιμένουν. Η Γ.Σ.Ε.Ε. έχει δύο εκπροσώπους. Δεν νομίζω δε ότι οι άνεργοι, παραδείγματος χάριν στη Νάουσα, είναι νεοδημοκράτες. Στην «Πειραϊκή Πατραϊκή» δεν είναι νεοδημοκράτες. Κάνετε λάθος. Οι μελέτες υπάρχουν.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, εγώ είμαι ο τελευταίος που θέτω τέτοιο θέμα. Ο άνεργος δεν έχει χρώμα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι μελέτες είναι όλες έτοιμες. 
      ΑΠΟΣΤΟΛΟΣ ΚΑΤΣΙΦΑΡΑΣ: Οι πολιτικές σας οδηγούν σ’ αυτό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στο τελευταίο εργατικό κέντρο που πήγα προχθές, στις Σέρρες και στην Πέλλα, δεν υπάρχει καμιά αντίρρηση. Όλοι συμφωνούν μάλιστα και δεν θέλω να σας πικράνω.
      ΑΠΟΣΤΟΛΟΣ ΚΑΤΣΙΦΑΡΑΣ: Μα, δεν με πικραίνετε. Κύριε Υπουργέ, δεν πικραίνετε εμένα. Η πραγματικότητα είναι άλλη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, φοβούνται. Σας λέω ότι, μπροστά μάλιστα σε κόσμο της Αριστεράς, μου είπε: «Δεν θέλουμε τέτοια εδώ μέσα».
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και συμφωνώ σ’ αυτό.
      ΑΠΟΣΤΟΛΟΣ ΚΑΤΣΙΦΑΡΑΣ: Επειδή κάνουμε διάλογο, μπορείτε να μου πείτε γιατί δεν συμφωνεί η Γ.Σ.Ε.Ε.;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν συμφωνεί, γιατί είναι εργαζόμενοι. 
      ΑΠΟΣΤΟΛΟΣ ΚΑΤΣΙΦΑΡΑΣ: Γιατί δεν συμφωνούν οι εργαζόμενοι; Γιατί δεν συμφωνεί η Ο.Κ.Ε.; Μπορείτε να απαντήσετε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί θέλει την πλειοψηφία, θέλει να τρενάρει και δεν θέλει να γίνει τίποτα! Γι’ αυτό δεν συμφωνεί.
      ΑΠΟΣΤΟΛΟΣ ΚΑΤΣΙΦΑΡΑΣ: Δηλαδή τη Γ.Σ.Ε.Ε. δεν την ενδιαφέρει; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κατσιφάρα, την ευθύνη την έχει η Κυβέρνηση. Εγώ θα απολογηθώ και η Κυβέρνηση της Νέας Δημοκρατίας για την ανεργία. Δεν θα απολογηθεί η Γ.Σ.Ε.Ε.! Η Γ.Σ.Ε.Ε. θα απολογηθεί στο εκλογοαπολογιστικό συνέδριο στις 17 του μήνα. Εγώ –και ο κάθε Υπουργός- θα λογοδοτήσω για το τι έκανα για την ανεργία. Θα περιμένω τη Γ.Σ.Ε.Ε. ή τον κ. Κατσιφάρα; 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, αυτό είναι ευθύνη δική σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ελάτε, κύριε Κατσιφάρα! Σας αγαπώ, σας εκτιμώ, αλλά πρέπει να καταλάβετε μερικά πράγματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε για τη διευκρίνιση.
      ΑΠΟΣΤΟΛΟΣ ΚΑΤΣΙΦΑΡΑΣ: Καμμία αντίρρηση επ’ αυτού. Το ερώτημα είναι άλλο προς εσάς. Γιατί δεν βρίσκεται ένας φορέας να συμφωνήσει με το περιεχόμενο του νομοσχεδίου;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πώς δεν βρίσκεται; Όλοι συμφωνούν! Για πείτε μας! Πώς δεν βρίσκονται!
      ΑΠΟΣΤΟΛΟΣ ΚΑΤΣΙΦΑΡΑΣ: Στη συζήτηση στην επιτροπή που έγινε στη Βουλή δημόσια; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στα συνδικαλιστικά; Άλλα έλεγαν έξω, άλλα έλεγαν μέσα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Κατσιφάρα, ο χρόνος σας, τον οποίο είχα διακόψει, ξαναξεκινά από τώρα. 
      ΔΗΜΗΤΡΙΟΣ ΤΣΙΟΓΚΑΣ: Τα εργατικά κέντρα πάντως διαφωνούν!
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, εγώ προέρχομαι από το Νομό Αχαΐας, που βίωσε το μεγαλύτερο κύμα της πρώτης αποβιομηχάνισης. Περίπου δεκαπέντε χιλιάδες υγιείς θέσεις εργασίας χάθηκαν, εκείνη την εποχή, από την παραγωγική διαδικασία. Τα προβλήματα ήταν τεράστια, κυρίως κοινωνικά. Ήταν μεγάλες οι πληγές. 
        Κύριε  Υπουργέ, εμείς το 1993 κληρονομήσαμε από την κυβέρνηση της Νέας Δημοκρατίας στην Αχαΐα δεκαπέντε χιλιάδες χαμένες θέσεις απασχόλησης και κανένα πλαίσιο πολιτικών ή έστω έναν ειδικό λογαριασμό ή έστω ένα ειδικό πρόγραμμα προκειμένου να αντιμετωπίσουμε αυτό το μεγάλο ζήτημα. 
        Κατάφερε όμως –γιατί το τόλμησε- το ΠΑ.ΣΟ.Κ. πολύ έγκαιρα, το 1993 που ήρθε στην κυβέρνηση,- να διαμορφώσει ένα ολοκληρωμένο πλαίσιο …
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Να λύσει το πρόβλημα ανεργίας της Πάτρας….
        ΑΠΟΣΤΟΛΟΣ ΚΑΤΣΙΦΑΡΑΣ: Όχι, μόνο της Πάτρας. Εγώ μεταφέρω την εμπειρία από την Πάτρα. 
        Κατάφερε, λοιπόν,  να το εντάξει στο  Β΄ Κοινοτικό Πλαίσιο Στήριξης, ενταγμένο μέσα στο τομεακό πρόγραμμα της βιομηχανίας και βεβαίως πέρασε ως γέφυρα στο Γ΄ Κοινοτικό Πλαίσιο Στήριξης. Θα μου πείτε: Έχετε λύσει όλα τα ζητήματα; Έχουν κλείσει οι τότε πληγές; Βεβαίως, όχι.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Όλα. 
        ΑΠΟΣΤΟΛΟΣ ΚΑΤΣΙΦΑΡΑΣ: Όχι, δεν λύθηκαν, κύριε Υπουργέ και το ξέρετε πολύ καλά. Όμως, ήταν ένα πρόγραμμα ολοκληρωμένο, σχεδιασμένο με κατεύθυνση, το οποίο πραγματικά έβαλε προϋποθέσεις, ώστε να έχουμε βρεθεί σ’ ένα καλύτερο επίπεδο. 
        Έχουμε και σήμερα, κύριε Υπουργέ, προβλήματα στην Αχαΐα και δεσμευθήκατε. Ο κ. Τσιτουρίδης, που μόνιμα απέχει από οποιαδήποτε διαδικασία της Βουλής, έδωσε υποσχέσεις για τους εργαζόμενους, για τους τελευταίους εναπομείναντες από την «Πειραϊκή-Πατραϊκή». 
        Έχετε δεσμευτεί ως Κυβέρνηση –είναι κοινό το αίτημα απ’ όλους τους φορείς της Αχαΐας- και εγώ σας ερωτώ: Θα ενταχθούν μέσα σ' αυτό το συγκεκριμένο Ειδικό Ταμείο Αλληλεγγύης, ναι ή όχι; 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Πότε έκλεισε; 
        ΑΠΟΣΤΟΛΟΣ ΚΑΤΣΙΦΑΡΑΣ:  Πάτε να άρετε τη δέσμευση που δώσατε;
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν το λέτε, πότε έκλεισε η «Πειραϊκή-Πατραϊκή»;
         ΑΠΟΣΤΟΛΟΣ ΚΑΤΣΙΦΑΡΑΣ:  Δεν το ήξερε ο κ. Τσιτουρίδης, όταν κατέβηκε στην Αχαϊα; 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Πότε έκλεισε;
        ΑΠΟΣΤΟΛΟΣ ΚΑΤΣΙΦΑΡΑΣ: Η «Πειραϊκή-Πατραϊκή» έκλεισε επί των κυβερνήσεών σας …
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε; 
        ΑΠΟΣΤΟΛΟΣ ΚΑΤΣΙΦΑΡΑΣ: Επί των κυβερνήσεων της Νέας Δημοκρατίας. Όταν κατέβηκε ο κ. Τσιτουρίδης, το ήξερε αυτό; 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):   Χρονολογία, πείτε μας.
         ΑΠΟΣΤΟΛΟΣ ΚΑΤΣΙΦΑΡΑΣ: Δεσμεύθηκε ... 
         ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Χρονολογία πείτε μας. Πότε έκλεισε;
        ΜΙΛΤΙΑΔΗΣ ΒΕΡΡΑΣ:  Τον Ιούνιο του 2006.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): H «Πειραϊκή-Πατραϊκή» …
        ΑΠΟΣΤΟΛΟΣ ΚΑΤΣΙΦΑΡΑΣ:  Κύριε Πρόεδρε, σήμερα τα πράγματα αλλάζουν με ταχύτητα, αλλάζει η παραγωγική βάση –και όχι μόνο της χώρας-  έχουμε ανοιχτές οικονομίες, μεταφέρονται κεφάλαια με ταχύτητα και πηγαίνουν εκεί που είναι φθηνό το κόστος εργασίας. Άρα, όταν έχουμε μία τέτοια πολιτική εκεί, πρέπει να έχουμε μία άλλη πολιτική σε εθνικό επίπεδο, με την οποία θα μπορούμε να ελαττώσουμε τα κοινωνικά και οικονομικά προβλήματα, να ενισχύουμε αυτόν που δέχεται τις μεγαλύτερες επιπτώσεις και, επίσης, να έχουμε ένα αναπτυξιακό πρόγραμμα, που θα ενισχύει την αναπτυξιακή και οικονομική διαδικασία της χώρας μας, κάτι που δεν έχει η Κυβέρνηση της Νέας Δημοκρατίας.
        Δύο πράγματα ακόμα –γιατί έγινε πολύς διάλογος, αγαπητέ κύριε Πρόεδρε, και νομίζω ότι δεν θα μου το στερήσετε αυτό- για το συγκεκριμένο νομοσχέδιο.
        Επίδομα ανεργίας. Κύριε Υπουργέ, ο στόχος μας σήμερα –και αυτό περιμένει ο άνεργος- δεν είναι να του το μειώσετε, είναι να το αυξήσετε. Γιατί, λοιπόν, ένα νόμο που προβλέπει 66%, τον καταργείτε; Να το πάτε πού; Δεν φθάνει που το πήγατε στο 44%, επειδή δεν το ενισχύσατε καθόλου τα τελευταία χρόνια και τώρα λέτε ότι θα το πάτε το 2007 στο 50% και το 2008 στο 55%; Είναι αξιόπιστη και φιλολαϊκή πολιτική αυτή; 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το μειώνουμε, δηλαδή; 
        ΑΠΟΣΤΟΛΟΣ ΚΑΤΣΙΦΑΡΑΣ: Αυτό λέτε εσείς. Στην πράξη ...
         ΠΡΟΕΔΡΕΥΩΝ (Ιωάννης Τραγάκης):  Παρακαλώ, ολοκληρώστε, κύριε συνάδελφε.
        ΑΠΟΣΤΟΛΟΣ ΚΑΤΣΙΦΑΡΑΣ:  Εσείς το λέτε και εμείς δεν αρκούμαστε μόνο στο 66%, πέρα από τα λάθη που έχουμε κάνει και εμείς στην προηγούμενη διάρκεια της διακυβέρνησής μας. Ο στόχος μας είναι –και αυτό είναι στο πρόγραμμά μας- να πάει στο 70%. Να υπάρχει, δηλαδή, ένας δείκτης ουσιαστικής προστασίας για τον άνθρωπο και κυρίως για τον άνθρωπο που είναι μεγάλης ηλικίας.
         ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε συνάδελφε.
        ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω μ΄ αυτό, κύριε Πρόεδρε.
        Κοινωνική εργασία. Είναι κάτι που πρέπει να περάσει απαρατήρητο; Γιατί δεν είναι βασικό στοιχείο στην πολιτική σας; Η κοινωνική εργασία μπορεί πραγματικά να δώσει ένα διέξοδο σε ανθρώπους που βγαίνουν από την εργασία και που είναι πάνω από πενήντα χρονών. 
      Επίσης, σας κατηγορούμε για το ειδικό πρόγραμμα, αυτό που προσαρμόζει  σε ευρωπαϊκό επίπεδο και που αφορά το χάσιμο των θέσεων εργασίας στην παγκοσμιοποίηση. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε.
      Εμείς, κύριε Υπουργέ, σας κρίνουμε, γιατί δεν πήρατε καμμία πρωτοβουλία και η χώρα μας δεν κερδίζει τίποτα από εκεί. Και το χειριστήκατε εσείς, το χειρίστηκε η Κυβέρνηση της Νέας Δημοκρατίας. Θα βάζει η χώρα μας χρήματα στο συγκεκριμένο Ειδικό Ταμείο της Ευρωπαϊκής Ένωσης και δεν θα παίρνει τίποτα. Χαίρεστε γι’ αυτό;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Αυτό είναι το πρόβλημα και γι΄ αυτά ελέγχεστε. Είναι γεγονός ότι η Κυβέρνησή σας δεν μπορεί να έχει ουσιαστική πολιτική. Αυτά θα τα κάνει μια άλλη κυβέρνηση, όταν θα έλθουμε στις κάλπες.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημοσίας Διοίκησης και Αποκέντρωσης, Οικονομίας και Οικονομικών, Ανάπτυξης, Απασχόλησης και Κοινωνικής Προστασίας, Δικαιοσύνης, Δημοσίας Τάξης και Αγροτικής Ανάπτυξης και Τροφίμων κατέθεσαν σχέδιο νόμου: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Ιονία Οδός» από Αντίρριο μέχρι Ιωάννινα, Π.Α.Θ.Ε. Αθήνα (Α/Κ Μεταμόρφωσης-Μαλιακός (Σκάρφεια) και Συνδετηρίου Κλάδου του Π.Α.Θ.Ε. Σχηματάρι-Χαλκίδα και ρύθμιση συναφών θεμάτων». 
      Παραπέμπεται στην αρμόδια Διαρκή Επιτροπή. 
      Επίσης, θα ήθελα να σας γνωστοποιήσω ότι από τα άνω δυτικά θεωρεία, τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και δύο συνοδοί - καθηγητές  από το Γυμνάσιο Καλλιφωνίου Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, παρακαλώ μια κουβέντα μόνο.
      ΠΡΟΕΔΡΕΥΩΝ (Ιωάννης Τραγάκης): Αν είναι για μια κουβέντα, πείτε την. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επειδή τον κ. Κατσιφάρα τον συμπαθώ ιδιαίτερα, αν και είναι νέος Βουλευτής -έχει βέβαια ιστορία ο Γιώργος ο Κατσιφάρας, ο θείος του, τον οποίο αγαπούσα ιδιαίτερα- θα ήθελα να του πω το εξής:
      Κράτα μικρά καλάθια, κύριε Κατσιφάρα, γιατί το ΠΑ.ΣΟ.Κ. τάιζε ξεροκόμματο τον εργαζόμενο και τώρα τον ταΐζει παντεσπάνι. Το λέω, γιατί σήμερα λέτε για 70%. Από το ξεροκόμματο στο παντεσπάνι, υπάρχει μεγάλη απόσταση. 
      ΑΠΟΣΤΟΛΟΣ ΚΑΤΣΙΦΑΡΑΣ: Τέτοιες ανέξοδες υποσχέσεις, μόνο η Κυβέρνηση σας έχει κάνει και το κόμμα σας. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ καμμία απάντηση. Μας θύμισε Μαρία Αντουανέτα. Τελείωσε ο διάλογος.
      Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν νομίζω πως μπορεί να υπάρξει η παραμικρή αμφιβολία ότι το υπό συζήτηση νομοσχέδιο για τη δημιουργία Ταμείου Κοινωνικής Αλληλεγγύης αποτελεί ένα σημαντικό βήμα προς την κατεύθυνση, την οποία οφείλει να ακολουθεί απαρέγκλιτα μια σύγχρονη ευνομούμενη πολιτεία, να συνδράμει δηλαδή ουσιαστικά τους συνανθρώπους μας, που χωρίς δική τους ευθύνη βρίσκονται από τη μια στιγμή στην άλλη στην ανεργία, σε τραγικά οικονομικά και κοινωνικά αδιέξοδα για τους ίδιους και για τις οικογένειές τους.
      Δεν χρειάζεται και μεγάλη φαντασία για να συνειδητοποιήσει κάποιος την απόγνωση ανθρώπων, που μετά από δεκαπέντε, είκοσι, είκοσι πέντε, τριάντα χρόνια στη βιοπάλη χάνουν τη δουλειά τους. Και πιστεύω ότι οι περισσότεροι εξ ημών συνάδελφοι, που εκπροσωπούμε την περιφέρεια, έχουμε βιώσει και βιώνουμε μέχρι και σήμερα πάμπολλες περιπτώσεις συμπολιτών μας, που μέσα σε μια νύχτα οι άνθρωποι αυτοί έχασαν τη δουλειά τους και βρέθηκαν στο δρόμο. 
      Θα αναφέρω, ως πλέον απτά παραδείγματα, τους ανέργους από εργοστάσια κλωστοϋφαντουργίας, που είτε έβαλαν λουκέτο είτε μεταφέρθηκαν σε γειτονικές χώρες, καθώς και τους εργαζόμενους στις καπνοβιομηχανίες που παραπαίουν ή καταρρέουν ήδη εξαιτίας της κοινοτικής πολιτικής απέναντι στην ευρωπαϊκή καπνοπαραγωγή. Ειδικά σ΄ αυτόν τον τομέα, υπάρχουν πολλές παράπλευρες συνέπειες σε μια σειρά επαγγελμάτων που έχουν σχέση με τον καπνό, διότι γνωρίζετε παρά πολύ καλά ότι μετά την ολική αποσύνδεση της επιδότησης από τον όγκο παραγωγής δημιουργείται αυτή η σειρά των προβλημάτων.
      Υπάρχει κάποιος που να διαφωνεί με τη φιλοσοφία αυτού του νομοσχεδίου, με την ανάγκη δηλαδή να στηριχθούν όλοι αυτοί οι άνθρωποι, μέχρι να βρουν μια άλλη απασχόληση ή τουλάχιστον μέχρι να θεμελιώσουν το ελάχιστο δικαίωμα συνταξιοδότησης; Υπάρχει κάποιος που να αμφισβητεί ότι ένα σύγχρονο κοινωνικό κράτος οφείλει να σταθεί έμπρακτα δίπλα σε κάποιον που στα πενήντα ή στα πενήντα πέντε του χρόνια χάνει τη δουλειά του; Ασφαλώς όχι. 
      Και ακριβώς γι’ αυτό, το συγκεκριμένο νομοσχέδιο είναι -κατά την εκτίμησή μου- ριζοσπαστικό και βαθύτατα κοινωνικό, διότι σε μόνιμη βάση χτυπάει στη ρίζα του ένα από τα πολλά αίτια του κοινωνικού αποκλεισμού. Και σ’ αυτό το σημείο, θα ήθελα να επισημάνω ότι το άρθρο 2, παράγραφος 2, στην περίπτωση β΄, δημιουργεί πρόβλημα με τη διάταξη, που αναφέρει ότι χρειάζονται οι τελευταίες εννιακόσιες μέρες να πραγματοποιούνται σε επιχείρηση που ανήκει σε κλάδο φθίνοντα. 
      Έχουμε συγκεκριμένο παράδειγμα, τους απολυόμενους από τα «ΚΛΩΣΤΗΡΙΑ ΝΑΟΥΣΗΣ» Πέλλας που, δυστυχώς, δεν είχαν συμπεριληφθεί στην ευνοϊκή διάταξη των απολυόμενων της Νάουσας, ενώ είχαν συμπεριληφθεί οι απολυόμενοι του «AUTO» Έβρου, που πολύ σωστά συμπεριελήφθησαν. Οι άνθρωποι αυτοί απελύθησαν το 2003, το 2004. Έπρεπε, λοιπόν, να εργαστούν για να ζήσουν οι ίδιοι και οι οικογένειές τους. 
      Αυτή η διάταξη με τις τελευταίες εννιακόσιες μέρες, οι οποίες πρέπει να πραγματοποιηθούν σε επιχείρηση φθίνοντος κλάδου, θα τους δημιουργήσει πρόβλημα. Ελπίζω και πιστεύω, κύριε Υπουργέ, στην κοινή υπουργική απόφαση που θα εκδώσετε, να συμπεριλάβετε και αυτήν την περίπτωση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι. Να έχουν σ’ αυτόν τον κλάδο τις εννιακόσιες μέρες, όχι στην ίδια επιχείρηση.
      ΓΕΩΡΓΙΟΣ ΚΑΡΑΣΜΑΝΗΣ: Θα πρέπει να έχουν τις τελευταίες εννιακόσιες μέρες στον ίδιο φθίνοντα κλάδο. Όμως, αυτοί οι εργαζόμενοι έχουν εργαστεί εποχικά, έκτακτα, σε άλλες επιχειρήσεις. Άρα, λοιπόν, δεν συμπληρώνουν τις εννιακόσιες μέρες. Θα υπάρξει πρόβλημα και γι’ αυτό ακριβώς το επισημαίνω και το τονίζω, για να το λάβετε υπ' όψιν σας στην υπουργική απόφαση. 
      Καταθέτω μάλιστα και υπόμνημα του Εργατοϋπαλληλικού Κέντρου Γιαννιτσών, που ζητά την τροποποίηση αυτής της ρύθμισης. 
      (Στο σημείο αυτό ο Βουλευτής κ. Γεώργιος Καρασμάνης                        καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΔΗΜΗΤΡΙΟΣ ΤΣΙΟΓΚΑΣ: Άρα, κύριε Υπουργέ, δεν συμφωνεί ο κύριος συνάδελφος. 
      ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, υπάρχουν και άλλα προβλήματα, που οφείλουμε να τα δούμε με την ίδια ευαισθησία και το ίδιο ενδιαφέρον, όπως το τεράστιο κοινωνικό πρόβλημα των εποχικά εργαζομένων σε μονάδες κονσερβοποιίας, διαλογητηρίων, τυποποίησης και άλλων βιομηχανιών. 
      Τι κάνουμε γι’ αυτούς τους ανθρώπους; Δεν τους δίνουμε το εποχικό επίδομα. Γιατί; Διότι, λέει, δεν το προβλέπει ο ν. 1836/1989. Και λοιπόν; 
      ΔΗΜΗΤΡΙΟΣ ΤΣΙΟΓΚΑΣ: Να το δώσει. 
      ΓΕΩΡΓΙΟΣ ΚΑΡΑΣΜΑΝΗΣ: Άλλη κυβέρνηση γνωμοδοτούσε πριν από δεκαοκτώ χρόνια, άλλη Κυβέρνηση είναι αυτή που νομοθετεί σήμερα και μάλιστα με ιδιαίτερη ευαισθησία για ένα κράτος δικαίου και ισονομίας.
      Εν τούτοις, κάθε φορά που σηκώνουμε τη φωνή και απαιτούμε λύση γι’ αυτό το φλέγον ζήτημα, οι αρμόδιοι παράγοντες του Υπουργείου Απασχόλησης μας διαβεβαιώνουν ότι το μελετάνε το θέμα, αλλά όλο στις μελέτες μένουν.
      Θα καταθέσω στα Πρακτικά μια απάντηση σε ερώτηση που είχα καταθέσει το Δεκέμβριο του 2001, όπου η τότε ηγεσία του Υπουργείου Εργασίας μου απαντούσε και μου έλεγε ότι εξετάζεται η περίπτωση της υπαγωγής των εποχικώς εργαζομένων στις ευνοϊκές διατάξεις του άρθρου 22 του ν. 1836/1989. 
      Ακόμα μελετάται, ακόμα εξετάζεται το θέμα. 
      (Στο σημείο αυτό ο Βουλευτής κ. Γεώργιος Καρασμάνης                        καταθέτει για τα Πρακτικά το προαναφερθέν έγγραφο-απάντηση, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΔΗΜΗΤΡΙΟΣ ΤΣΙΟΓΚΑΣ: Και ο κ. Γιακουμάτος το ζητούσε τότε. 
      ΓΕΩΡΓΙΟΣ ΚΑΡΑΣΜΑΝΗΣ: Και ερωτώ, κύριε συνάδελφε και κύριε Υπουργέ, το εξής: Θα διαιωνίσουμε ως Κυβέρνηση αυτήν την κραυγαλέα αδικία; Θα πρέπει να δώσουμε μια απάντηση στο απλούστατο ερώτημα: «Από ένα επίδομα που το εισπράττει –και πολύ σωστά- ο καπνεργάτης, ο ρητινοσυλλέκτης, ο ηθοποιός, ο ταμίας του κινηματογράφου και του θεάτρου, ο τεχνικός του κινηματογράφου και της τηλεόρασης και άλλοι εποχικά εργαζόμενοι, γιατί επί είκοσι χρόνια τώρα εξαιρούνται ως απασχολούμενοι των κατηγοριών που ανέφερα; Δηλαδή, αυτοί οι οποίοι εργάζονται στα κονσερβοποιεία, στα τυποποιητήρια, στα διαλογητήρια, κ.λπ..
      Είναι ένα ερώτημα που έχει να κάνει με την επιβίωση αυτών των οικογενειών, αλλά και των τοπικών κοινωνιών, στις οποίες μέρος του ενεργού πληθυσμού ασχολείται εποχικά στις συγκεκριμένες εργασίες. Όλοι, λοιπόν, ζητούν μια ξεκάθαρη, υπεύθυνη απάντηση.
      Κυρίες και κύριοι συνάδελφοι, παράλληλα, θα ήθελα να εκφράσω την ικανοποίηση του λαού της Πέλλας -και τη δική μου προσωπικά- για την αποδοχή του αιτήματός μας να υλοποιηθεί ένα πρόγραμμα ολοκληρωμένης παρέμβασης κατά της ανεργίας, ειδικά στον τόπο μας. Και πιστεύουμε ότι η εφαρμογή του προγράμματος των χιλίων θέσεων ανέργων θα δώσει χειροπιαστές λύσεις τόσο στα προβλήματα που αντιμετωπίζουν οι επαγγελματίες όσο και στο γενικότερο πρόβλημα της απορρόφησης των ανέργων. 
      Εξέφρασα την ικανοποίησή μου, κύριε Γιακουμάτο, διότι ικανοποιείται ένα αίτημα που έχω υποβάλλει πάνω από ένα χρόνο, με υπόμνημα το οποίο έχουν συνυπογράψει όλοι οι φορείς. Γνωρίζετε πάρα πολύ καλά, κύριε Υπουργέ, από τις πολλές συναντήσεις που είχαμε για το θέμα αυτό, το οποίο το αντιμετωπίζατε από την πρώτη στιγμή θετικότατα, όπως το γνωρίζουν και οι συντοπίτες μου, ότι ήταν ένα ζήτημα, που για μένα όλο αυτό το διάστημα είχε αποτελέσει στόχο πρώτης προτεραιότητας και προσωπική δέσμευση. 
      Αποτελεί δε πρόσθετη ικανοποίηση το ότι η δική σας δέσμευση για την αποδοχή αυτού του αιτήματος έγινε στην τελευταία συνεδρίαση της Ειδικής Μόνιμης Επιτροπής Περιφερειών της Βουλής, στην οποία ήρθατε -είχαμε την τιμή να σας φιλοξενήσουμε- μας ενημερώσατε κατά τρόπο αναλυτικό και τεκμηριωμένο για θέματα της αρμοδιότητάς σας και ειδικότερα για την ανεργία, για τις ενεργητικές πολιτικές που εφαρμόζετε για την καταπολέμηση της ανεργίας, ένα φαινόμενο ψυχρό και κακό, που η Κυβέρνηση και η ηγεσία του Υπουργείου Απασχόλησης το αντιμετωπίζει με ιδιαίτερη ευαισθησία και κοινωνική δικαιοσύνη. Αφουγκράζεται τις ανάγκες της ελληνικής κοινωνίας. Προστατεύει την έννομη αξίωση του ανέργου, ο οποίος δεν επαιτεί, αλλά απαιτεί ίση μεταχείριση στη ζωή, στην εργασία και σ΄ ένα καλύτερο μέλλον. 
      Σας ευχαριστώ πάρα πολύ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Κυρίες και κύριοι Βουλευτές, το Ταμείο Κοινωνικής Αλληλεγγύης είναι ένα χαρτί στα χέρια της Κυβέρνησης, για να δώσει για άλλη μια φορά ψεύτικες ελπίδες στους ανέργους. Όμως, πολύ ελάχιστοι άνεργοι θα μπορέσουν να ενταχθούν σ΄ αυτό. Γιατί; Θα το πούμε παρακάτω. Γιατί σωρευτικά θα πρέπει να έχουν τις ακόλουθες προϋποθέσεις:…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Διαζευκτικά! Σας το έχω πει πολλές φορές. 
      ΔΗΜΗΤΡΙΟΣ ΤΣΙΟΓΚΑΣ: Να έχει επτάμισι χιλιάδες ένσημα. Να είναι πενήντα χρονών. Οι τελευταίες εννιακόσιες μέρες να είναι στον κλάδο που φθίνει. Και, βέβαια, η ανεργία στο νομό να είναι διπλάσια από τον εθνικό μέσο όρο. Ένας άνεργος που έχει απολυθεί, δεν πρέπει μετά την απόλυσή του, είτε είναι ένα δύο ή τρία χρόνια άνεργος, να έχει ούτε μια ημέρα εργασίας, για να έχει τις εννιακόσιες τελευταίες μέρες στον κλάδο. Έτσι και πάει και κάνει δύο μεροκάματα στην οικοδομή και δεν συμπληρώνει ή έχει και αυτά τα πρόσθετα μεροκάματα στην οικοδομή –δύο, τρία ή πέντε- τότε δεν έχει το δικαίωμα και το σύστημα τον πετάει απ’ έξω. 
      Πώς θα ζήσουν οι απολυμένοι άνεργοι που είναι ένα, δύο, τρία χρόνια χωρίς δουλειά; Από πού θα φάνε; Τι θα ταΐσουν τις οικογένειες; Πώς θα τα βγάλουν πέρα; Συνεπώς, μ΄ αυτά τα μέτρα και μ΄ αυτές τις ασφαλιστικές δικλίδες η συντριπτική πλειοψηφία πετιέται απ’ έξω. 
      Επίσης, οι μετρήσεις της ανεργίας γίνονται σε επίπεδο περιφέρειας και όχι σε επίπεδο νομού. 
      Τέταρτον, μας λέτε ότι με κοινές υπουργικές αποφάσεις θα μπορούν να αλλάζουν τα όρια και οι προϋποθέσεις. Θα μπορούν να πέσουν σε όλη τη χώρα με δικές σας υπουργικές αποφάσεις. Εμείς θα το ξαναπούμε. Το είπε και ο εισηγητής μας: Ό,τι θέλετε να κάνετε, να το φέρνετε στη Βουλή και όχι με υπουργικές αποφάσεις, γιατί ήδη αρχίσατε να υπόσχεστε από τώρα, προτού ψηφιστεί ο σχετικός νόμος, να εντάξετε απολυμένους από επιχειρήσεις που έκλεισαν, όχι μόνο στη Νάουσα, αλλά και στην Αθήνα και στην Πάτρα και στη Λάρισα και στην Ημαθία και στην Πέλλα και στο Κιλκίς και στην Καστοριά και στη Δράμα και σε άλλες πόλεις, χωρίς να έχουν τις προϋποθέσεις που απαιτούνται, με βάση το νομοσχέδιο. 
      Και οι δύο σας –και η Νέα Δημοκρατία και το ΠΑ.ΣΟ.Κ.- επιδοτείτε με δισεκατομμύρια τους βιομήχανους, για να φύγουν και να πάνε τις επιχειρήσεις τους σε άλλες χώρες, πετώντας στο δρόμο δεκάδες χιλιάδες εργαζόμενους στη χώρα μας και εκτινάσσοντας στα ύψη την ανεργία, για την οποία καθημερινά εσείς προσπαθείτε να δείξετε ότι είναι μειωμένη. 
      Μετά την ψήφιση αυτού του νόμου, θα είναι τελείως ανέξοδες οι υποσχέσεις, γιατί στην ουσία σήμερα δίνετε ψεύτικες υποσχέσεις στους άνεργους, που θέλουν για ακόμη μια φορά να «πάρουν ένα ταμείο ανεργίας». Και σεις θέλετε να κλέψετε την ψήφο τους. Αυτή είναι η ουσία, θα τους βάλετε να κάνουν αιτήσεις και μετά τις εκλογές, θα δείτε αν θα το κάνετε, αν δηλαδή θα λειτουργήσει το Ειδικό Ταμείο Κοινωνικής Αλληλεγγύης. Σας φέρνω το χαρακτηριστικό παράδειγμα της Νάουσας, που από τους τριακόσιους πενήντα που έκαναν αίτηση μόνο οι εκατόν είκοσι εμπίπτουν στις προϋποθέσεις του προηγούμενου νόμου, άρα δηλαδή μόνο το 1/3. Και ακόμη να σας πω ότι τα εργατικά κέντρα αυτών των περιοχών είναι αντίθετα μ’ αυτό το μέτρο και μ’ αυτό το νομοσχέδιο που εσείς φέρνετε. 
      Επίσης, διαφωνούν με τα ψευδεπίγραφα μέτρα και ζητούν ειδικά για τους εποχικούς απασχολούμενους στα είδη διατροφής –και εδώ θα καταθέσω στα Πρακτικά το υπόμνημα της Πανελλήνιας Ομοσπονδίας Εργατοϋπαλλήλων Γάλακτος, Τροφίμων και Ποτών- να ενταχθούν στο ν. 1836/1989, ώστε να έχουν και αυτοί τις ίδιες προϋποθέσεις που έχουν άλλοι εργαζόμενοι, δασεργάτες, ρητινοσυλλέκτες, τσαγκάρηδες, οικοδόμοι, τουριστικά επαγγέλματα κ.λπ. και βέβαια να τους δώσετε 1000 ευρώ ως έκτακτη οικονομική ενίσχυση, όπως έγινε και το 2004. 
      (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και επειδή υποστηρίζετε σε κάθε ευκαιρία ότι μειώνετε την ανεργία, θα σας δώσω ακόμη ένα στοιχείο σημερινό και θα καταθέσω στα Πρακτικά επίσημο έγγραφο του Υπουργείου Εργασίας σχετικά με το ότι στους σχολικούς τροχονόμους, οι οποίοι είναι δύο χιλιάδες εκατό σε όλη την Ελλάδα δεν δίνουν κάρτα ανεργίας από τον Ο.Α.Ε.Δ.. Η απάντηση του Ο.Α.Ε.Δ. είναι: «Δεν θεωρείστε άνεργη». Το καταθέτω στα Πρακτικά. 
      (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ξέρετε πόσα παίρνουν οι σχολικοί τροχονόμοι; Παίρνουν 147 ευρώ το μήνα. Αυτή είναι η άθλια πολιτική σας όπως και της προηγούμενης κυβέρνησης του ΠΑ.ΣΟ.Κ., η οποία καθιέρωσε τις 50.000 το 1999, μετατράπηκαν οι 50.000 σε 147 ευρώ και μετά από εννέα χρόνια συνεχίζετε να τους δίνετε 147 ευρώ το μήνα. Αυτή είναι η πολιτική σας απέναντι στους άνεργους. Και βέβαια θα πρέπει να πούμε ότι το πρόβλημα της ανεργίας που βασανίζει εκατοντάδες χιλιάδες εργαζόμενους, κτυπάει με ιδιαίτερη ένταση τη νεολαία και τις γυναίκες. Δεν είναι πρόσκαιρο ούτε προσωρινό φαινόμενο. Είναι πρόβλημα του ίδιου του συστήματος, που σαπίζει καθημερινά. 
      Γι’ αυτό κανένα από τα γιατροσόφια σας δεν έλυσε ούτε πρόκειται να λύσει το πρόβλημα της ανεργίας. Όλες οι πολιτικές σας και οι οδηγίες της Ευρωπαϊκής Ένωσης που ακολουθείτε και σεις και οι προηγούμενοι, όπως οι λεγόμενες ενεργητικές πολιτικές για τις οποίες κόπτεσθε και ο καθένας διαγωνίζεται για το ποιος τα εφάρμοσε πρώτος, δεν μείωσαν την ανεργία ούτε έδωσαν δουλειά σε κανένα άνεργο. Αντίθετα, χρησιμοποιήθηκαν για να στηριχθούν οι βιομήχανοι με δισεκατομμύρια ζεστό χρήμα, αντί για να ανακουφιστούν οι άνεργοι. 
      Η οριστική λύση του προβλήματος της ανεργίας δεν πρόκειται να δοθεί μ’ αυτό το σύστημα και οι απολογητές του συστήματος και εσείς και η προηγούμενη κυβέρνηση δίνετε αυτήν τη μάχη μόνο και μόνο για να ξεγελάσετε τους ανέργους. Η ανεργία μπορεί να αντιμετωπιστεί, μόνο όταν τα μέσα παραγωγής τα ελέγχουν αυτοί που τα δουλεύουν, με κριτήριο τα συμφέροντα της χώρας και των εργαζομένων με εθνικό σχεδιασμό. Μόνο όταν καταργηθεί η εκμετάλλευση ανθρώπου από άνθρωπο, μπορεί να εξαλειφθεί η ανεργία. 
      Το νομοσχέδιο έρχεται για ψήφιση στη Βουλή αμέσως μετά την εαρινή Σύνοδο Κορυφής των είκοσι επτά ηγετών της Ευρωπαϊκής Ένωσης στις 8 και 9 του Μάρτη του 2007 στις Βρυξέλλες οι οποίοι επιβεβαίωσαν για άλλη μια φορά την αποφασιστικότητά τους να πάρουν πιο σκληρά μέτρα σε βάρος των εργαζομένων, όπως και ο Έλληνας Πρωθυπουργός, ο κ. Καραμανλής, δηλαδή μέτρα για την ενίσχυση των ελαστικών εργασιακών σχέσεων για ακόμη μεγαλύτερες ανατροπές στα ασφαλιστικά και συνταξιοδοτικά δικαιώματα των εργαζομένων και των συνταξιούχων με νέα μέτρα για τη διάλυση των συστημάτων κοινωνικής ασφάλισης, περίθαλψης, πρόνοιας, υγείας. Αποφάσισαν να στηρίξουν με μεγαλύτερη συνέπεια την οδηγία Μπολκενστάιν την οποία ψήφισαν η Νέα Δημοκρατία, το ΠΑ.ΣΟ.Κ. και ο κ. Καρατζαφέρης, να εφαρμόσουν την «πράσινη βίβλο», να καταργήσουν στην πράξη τις συλλογικές συμβάσεις εργασίας, να διευρύνουν τη μερική απασχόληση και βέβαια να δουλεύει ο εργάτης μέχρι το θάνατο. 
     Το νομοσχέδιο της Κυβέρνησης αποτελεί εμπαιγμό για τους ανέργους. Η Νέα Δημοκρατία και το ΠΑ.ΣΟ.Κ. ούτε θέλουν ούτε μπορούν να προστατεύσουν τους ανέργους και τα δικαιώματά τους. Αντίθετα οι προτάσεις τους αξιοποιούν την ανεργία που η πολιτική τους οξύνει, για να πλήξουν τα εργατικά δικαιώματα, ενώ ταυτόχρονα επιδοτούν με πακτωλό χρημάτων τους εργοδότες, όπως έκαναν πρόσφατα με το μίνι ασφαλιστικό, που χάρισαν δισεκατομμύρια ευρώ στους βιομήχανους, ενώ ειδικά με το άρθρο 53 του μίνι ασφαλιστικού χαρίζουν εκατομμύρια σε καμιά εικοσαριά βιομήχανους, που έχουν τα εργοστάσια που φτιάχνουν τις κομπόστες. 
     ΠΡΟΕΔΡΕΥΩΝ (Ιωάννης Τραγάκης): Τελειώνετε, κύριε συνάδελφε!
     ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
     Οι άνεργοι και οι άνεργες έχουν δικαίωμα για σταθερή δουλειά, με καλό μισθό -1300 ευρώ- με πλήρη εργασιακά και ασφαλιστικά δικαιώματα, με επίδομα ανεργίας στο 80% του μισθού.  Οι άνεργοι και όλοι οι εργαζόμενοι οφείλουν να σκεφτούν και να βγάλουν χρήσιμα συμπεράσματα για τις αιτίες που οδηγούν στην ανεργία και συνολικά στην επιδείνωση της θέσης τους.
      Λύσεις προς  όφελος των ανέργων δεν πρόκειται να υπάρξουν όσο η Νέα Δημοκρατία και το ΠΑ.ΣΟ.Κ. υπηρετούν την πλουτοκρατία και το καπιταλιστικό σύστημα.
      Εμείς τους προτείνουμε να αγωνιστούν για να αυξηθεί η αποζημίωση των εργατοτεχνητών να γίνει ίση με των υπαλλήλων, το επίδομα ανεργίας να δίνεται σε όλους τους άνεργους χωρίς προϋποθέσεις και βέβαια το διάστημα της ανεργίας να υπολογίζεται ως συντάξιμος χρόνος και καθ’ όλη τη διάρκεια της ανεργίας οι άνεργοι και τα μέλη των οικογενειών τους να δικαιούνται δωρεάν ιατροφαρμακευτική περίθαλψη. Τέλος, οι απολυμένοι άνεργοι που έχουν συμπληρώσει τα πενήντα χρόνια της ηλικίας τους και παραμένουν για δύο χρόνια άνεργοι και έχουν τέσσερις χιλιάδες πενήντα ένσημα, να δικαιούνται πλήρη κύρια και επικουρική σύνταξη. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Ο σύντροφος, ο Δημήτρης Τσιόγκας, σήμερα ήταν λίγο καπιταλιστής! Εγώ περίμενα να είναι πιο δυνατός! 
     Κύριε Υπουργέ, θα πρέπει να τοιχοκολλήσετε επειγόντως στη Βουλή τα νομοθετήματα που έχει φέρει το Υπουργείο σας, για να καταλάβουν μερικοί εδώ μέσα ότι δεν μπορούμε να παίζουμε με την αριθμητική. Σήμερα η αριθμητική έχει πάθει «heart attack». Το «heart attack» είναι εγκεφαλικό. 
     Το έχω ξαναπεί στη Βουλή ότι αν επιτέλους δεν μπει κανόνας «αυτός που λέει ψέματα, τρώει την κίτρινη κάρτα και στο δεύτερο ψέμα έξω» εδώ πέρα μία ζωή θα λέμε ψέματα. 
     Έγινε λόγος για γαλάζια παιδιά κ.λπ., που προσλαμβάνονται μέσω του ενός και του άλλου. Εγώ θέλω να πω, ότι επί ΠΑ.ΣΟ.Κ. ξυπνούσε το παιδί και έβρισκε σημείωμα από τον πατέρα ή από τη μητέρα «παιδί μου πήγαινε να πιάσεις δουλειά εκεί». Και δεν κάνω πλάκα! Ήμουν στην Εμπορική Τράπεζα όταν μας ήλθε ένα πρωί κάποιος νεαρός και είπε «θα πιάσω δουλειά». Του είπε ο διευθυντής μας «από πού;» κι εκείνος απάντησε «από την κ. Παπανδρέου», τη νεότερη. Κάπως έτσι, λοιπόν, κινούνταν ο μηχανισμός προσλήψεων επί ΠΑ.ΣΟ.Κ..
      Αφού τελείωσαν τα «πράσινα παιδιά», όπως είναι οι πράσινοι φάκελοι, μας έφεραν τον Πεπονή να νομοθετήσει, ότι από εδώ και πέρα βάζουμε το Α.Σ.Ε.Π.. Γι’ αυτό είμαι κατά του Α.Σ.Ε.Π.! Είναι εφεύρημά τους πονηρό.
      Κι έρχονται σήμερα να ασχοληθούν με ένα Υπουργείο το οποίο ασχολείται με το κοινωνικό κράτος. 
     Οι κύριοι του ΠΑ.ΣΟ.Κ. στη θεωρία ήταν πολύ κοινωνικοί, αλλά στην πράξη δεν άφησαν κράτος. Γι’ αυτό όταν μίλησε ο Πρωθυπουργός μας για επανίδρυση, είπα «λάθος του Πρωθυπουργού, για ίδρυση πρέπει να μιλήσουμε». Δεν υπήρξε κράτος όταν παραλάβαμε εμείς. Και πολύ περισσότερο ότι αλλιώς υπολογίζαμε, αλλιώς ήταν οι υποσχέσεις και βρήκαμε πολύ πιο μαύρα χάλια. 
     Και έρχομαι στον τόπο μου για να μεταφέρω το πόσο μαύρα χάλια υπήρξαν.
      Το 2004, στην πλατεία της Δράμας υπήρχαν μαύρες σημαίες, ό,τι πιο άσχημο για ένα νομό, να έχει σήμα κατατεθέν μαύρες σημαίες στην πλατεία. 
Η πλατεία είναι ένας τόπος συνάντησης για να παίξουν τα μικρά με τους παππούδες, να συναντηθούν φίλοι κάποιας ηλικίας και να περάσει ο κόσμος από κει για να χαρεί την όμορφη πλατεία που έχει κάθε πόλη. 
	Εμείς είχαμε, λοιπόν, επί μακρό διάστημα μαύρες σημαίες. Ήταν οι απολυόμενοι από τη «SOFTEX». Τι είχε γίνει εκεί πέρα; Μία πώληση όπου αν θα ανατρέξουμε, δεν θα πρέπει να μπείτε για ένα μήνα μέσα στη Βουλή σχετικά με το πώς πουλήθηκε επί των ημερών σας. Εκεί είχαμε πώληση. Δώσαμε το εργοστάσιο, δώσαμε τα πάντα, δώσαμε και λεφτά, δηλαδή, στα οικονομικά πανεπιστήμια θα πρέπει να είναι ένα μοντέλο προς αποφυγή αυτό που κάνατε εσείς. Σας ακούω αυτές τις μέρες να λέτε θεωρίες για αρκούδες και το ένα ή το άλλο. Δεν γίνονται αυτά από σας. Θα πρέπει να είστε εδώ να ακούτε για μερικά χρόνια για να πληρώσετε για τα σφάλματα που κάνατε.
	Ποια ήταν τα σφάλματα; Εδώ έρχεται το Υπουργείο για να παίξει τον άλλο ρόλο της προστασίας, δηλαδή, μπαίνουν οι όροι αλληλοβοήθεια, αλληλοϋποστήριξη σε ανθρώπους που έχουν όντως μεγάλες ανάγκες γιατί λέμε τώρα επί της ουσίας να βοηθήσουμε τους άνεργους. 
	Κύριε Υπουργέ, θα μιλήσουμε σ’ αυτήν τη χώρα ποτέ για εργασία; Εγώ ένα έχω να σας πω, ότι αν δεν ξαναχυθεί και αν δεν μυρίσει ελληνικός ιδρώτας, αυτή η χώρα τελειώνει.
	Έρχομαι στο σύντροφο Δημήτρη Τσιόγκα. Έχουμε κατακλυσθεί από ανθρώπους προερχόμενους από χώρες της ιδεολογίας σας που βρήκαν δουλειά εδώ. Βρήκαν δουλειά γιατί ο Έλληνας έχει συνηθίσει πλέον να έχει το κινητό, να δίνει εντολές, «πήγαινε στο τάδε χωράφι, πότισε και έλα». Κατά τα άλλα πάμε στις οικογένειες, όλοι έχουν στο σπίτι κάποιο βοηθό, οι κάρτες δίνουν και παίρνουν. Το είχα πει το 2000 μόλις είχα εκλεγεί Βουλευτής στην πρώτη ομιλία που είχα κάνει. Είχα πει ότι η ελληνική κοινωνία είναι ανέτοιμη να δεχθεί αυτό το «βομβαρδισμό», «πάρτε αυτοκίνητο, πάρτε οικοσυσκευές» γιατί κάποια στιγμή έρχεται η τράπεζα και τα παίρνει όλα, σπίτια, χωράφια και αυτό σημειώνεται. Δηλαδή σε λίγα χρόνια οι ακίνητες περιουσίες που θα έχουν οι τράπεζες θα είναι άνευ προηγουμένου, άρα πρέπει να μιλήσουμε για εργασία. 
      Κύριε Υπουργέ, ο Νομός της Δράμας είναι ο πρώτος παθών. Είχαμε δώδεκα χιλιάδες γυναίκες που δούλευαν στο έτοιμο ένδυμα. Ο κ. Φλωρίδης το ξέρει γιατί έχει ασχοληθεί και τον έχω αποκαλέσει κάπως και το ξαναλέω. Για κάποια περίοδο ήταν ο «Γιακούμπ» της Δράμας αλλά μετά το «τσουνάμι», δηλαδή, πάθαμε το «έμφραγμα» και μετά μας έστειλαν το «Γιακούμπ», «κάνε τους καλά». 
	Η μεταφορά της εργασίας δίπλα, στη Βουλγαρία, μας έκανε θεατές. Όλοι ξέρουμε τα προβλήματα του καθενός γιατί έχουμε την πολυτέλεια ως άνεργοι να συναντιόμαστε δύο-τρεις φορές την ημέρα και ο ένας ξέρει τα του άλλου. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, αν θέλετε δώστε μου δύο-τρία λεπτά.
	Αποτέλεσμα; Έχουμε το know how, έχουμε την καλύτερη ραφή από τις γυναίκες μας, έχουμε επιχειρηματίες. Κάποιος από σας, από το ΠΑ.ΣΟ.Κ., ήλθε πάνω στη Δράμα και τα διέλυσε όλα. Εδώ, κύριε Υπουργέ, έχετε μία υποχρέωση. Κατά την περίοδο του ΠΑ.ΣΟ.Κ. όταν γίνονταν τα προγράμματα κατάρτισης ένας από το ΠΑ.ΣΟ.Κ. που είναι σήμερα στην εφορία στον Πειραιά -και του δώσατε και προαγωγή, όχι εσείς- κατέστρεψε ένα νομό. Έχουν γίνει όλες οι απαλλακτικές από πλευράς δικαστικών αποφάσεων και θα πρέπει να το δείτε μέσω Ο.Α.Ε.Δ. για μη αποκατάσταση μεγάλης αδικίας.
      Μια αδικία που πάει να γίνει είναι με τους ανθρώπους που δουλεύουν στις σχολές μαθητείας, για να μη μας λένε πράσινες ή μπλε ιστορίες. Ξέρω ότι είστε άνθρωπος που έχει οργώσει όλη την Ελλάδα και ξέρετε τα προβλήματα γιατί άλλο να τα λένε άλλο να τα ζούνε. Εσείς έχετε την τόλμη και τα ζείτε από νομό σε νομό από πόλη σε πόλη. Ξέρετε πού είναι το κτήριο και το πρόβλημα.
      Ρωτάνε πού είναι ο Υπουργός; Ο Υπουργός είναι στη Βουλγαρία αν δεν το ξέρετε. Και είναι πολύ σημαντικό να γίνονται επισκέψεις. Και να τα λέτε αυτά. Και μη μας έρχεστε εδώ να μας λέτε άλλα και άλλα. Σημαντικές είναι οι επαφές. Και να χαίρεστε όταν ο Υπουργός είναι αλλού. Ο εξίσου δυνατός Υφυπουργός παρευρίσκεται και το ξέρει το θέμα γιατί είναι ο καθ’ ύλην αρμόδιος. 
      Εγώ έχω να πω τελειώνοντας ότι ένα καλό αμυντικό σύστημα, κύριε Υπουργέ, σ’ αυτό που πάτε να φέρετε για να βοηθήσετε, είναι ότι στους ακριτικούς νομούς, που είναι χερσαίως όμοροι με άλλα κράτη, θα πρέπει να επιδοτείται το ένσημο. Το ένσημο σημαίνει εργασία. Τα προγράμματα αυτά συμπληρωματικά όλα δίνουν ένα καλό φιλολαϊκό βοηθητικό κέντημα αλλά στην ουσία -σας είπα- πρέπει να ξαναμυρίσουμε ελληνικό ιδρώτα. 
      Στα προγράμματα των νέων -που πολύ όμορφα φέρνετε και ειδικά για τους ανθρώπους που είναι επιστήμονες αλλά μπαίνουν τώρα στην εργασία- θα έλεγα ότι πρωτοποριακά θα έπρεπε να κάνετε μια ενίσχυση ομάδων ανέργων πτυχιούχων που θα τους δίνετε την ενίσχυση αυτή σε συλλογικό επίπεδο και θα ζητάτε το τελικό παραγόμενο προϊόν. Δηλαδή, πολιτικοί μηχανικοί: στους δρόμους. Να φέρουν τελικό προϊόν. Δασαρχεία: να τα δώσετε για να έχουμε αποτέλεσμα. Περιβάλλον, που είναι και άποψη του Πρωθυπουργού ότι έχει και προτεραιότητα στη ζωή μας. Νομίζω πρέπει να ενισχύσετε νέες μεθόδους σ’ αυτήν τη χώρα που είμαστε λίγοι και καλοί και είμαστε φτωχοί. 
      ΠΡΟΕΔΡΕΥΩΝ (Ιωάννης Τραγάκης): Καλή πρόταση αυτή. 
      Ευχαριστούμε, κύριε συνάδελφε.
      ΣΤΑΥΡΟΣ ΔΑΪΛΑΚΗΣ: Αυτό το μοντέλο εδώ δεν μπορώ να το καταλάβω. Δηλαδή αυτά που ήρθαν επί ΠΑ.ΣΟ.Κ. -102.000.000.000 διαχειρίστηκαν- και μας άφησαν και χρέη, πρώτη φορά γίνεται. Έρχεστε εσείς και με σωστή διαχείριση προσπαθείτε να μπαλώσετε όλα αυτά τα πράγματα και ακούμε και από πάνω ότι έχουμε πράσινα, μπλε και τέτοια. Βλέπετε στους Βουλευτές του ΠΑ.ΣΟ.Κ. πράσινους φακέλους. Εσείς έχετε κόκκινο. Είστε κομμουνιστής; 
      ΓΕΩΡΓΙΟΣ ΦΛΩΡΙΔΗΣ: Μαρξιστής.
      ΣΤΑΥΡΟΣ ΔΑΪΛΑΚΗΣ: Νέα Δημοκρατία είστε. Αλλά εμείς στο κόμμα μας…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ. Έχουμε κρατήσει το χρόνο σας από μελλοντική σας ομιλία.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, ευχαριστώ πολύ. 
      Να πω κάτι τελευταίο ως ευχή. Τελειώνει το πρόγραμμα που είχαμε ξεκινήσει για τους ανθρώπους της «Αθηναϊκής Χαρτοποιίας». Μήπως μπορούμε να τους εντάξουμε από εδώ και πέρα -γιατί τα παιδιά πρέπει να συμπληρώσουν για να πάρουν τη σύνταξή τους- σ’ αυτό το πρόγραμμα του Υπουργείου Εργασίας; Χθες επισκέφθηκα το Γενικό Γραμματέα Στατιστικής. Έχουμε 18,1% ανεργία σύμφωνα με τη στατιστική. Ουσιαστικά έχουμε 35% -και το ξέρετε- στη Δράμα. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο κ. Βέρρας. 
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.  
      Πρώτα απ’ όλα μια απάντηση στον κύριο Υπουργό. Με ρωτήσατε πριν από λίγο, κύριε Υπουργέ, πότε ο κ. Τσιτουρίδης ως Υπουργός Εργασίας επισκέφθηκε την Πάτρα. Να σας πω, λοιπόν,…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είπα αυτό. Είπα πότε έκλεισε η «Πειραϊκή-Πατραϊκή». 
      ΜΙΛΤΙΑΔΗΣ ΒΕΡΡΑΣ: Όχι. Αμφισβητήσατε ότι κατέβηκε στην Πάτρα και ότι δεσμεύθηκε. 
      Στις 13-14 Ιουλίου 2006 κατέβηκε. Μάλιστα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε έκλεισε η «Πειραϊκή-Πατραϊκή»;
      ΜΙΛΤΙΑΔΗΣ ΒΕΡΡΑΣ: Επί των ημερών σας –το 1990-1993- έκλεισε, αφού θέλετε απάντηση. Τότε γκρεμίστηκε η «Πειραϊκή –Πατραϊκή». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Από το 1993 μέχρι τώρα τι κάνατε; 
      ΜΙΛΤΙΑΔΗΣ ΒΕΡΡΑΣ: Συνεχίζω: Παρόντων, λοιπόν, και των Βουλευτών του νομού, του Δημάρχου Πατρέων, του Προέδρου του Εργατοϋπαλληλικού Κέντρου της Πάτρας δεσμεύτηκε -και χαρακτήρισε «κραυγαλέα αδικία», έτσι είπε εκείνη την ημέρα παρόντος και εμού- ότι αυτό το θέμα θα λυθεί εντός των προσεχών ημερών.
      Από τις 16 Ιουλίου έχουν περάσει περίπου εννέα μήνες. Ουδεμία προνοητικότητα, ουδεμία δέσμευση ισχύει για τον κ. Τσιτουρίδη σε ό,τι αφορά αυτούς τους εργαζομένους άνω των πενήντα ετών και με επτάμισι χιλιάδες ένσημα.
      Δεύτερον, θα ήθελα να απαντήσω στον κ. Δαϊλάκη, ο οποίος έφυγε. Ο κ. Δαϊλάκης αυτά τα είκοσι χρόνια διακυβέρνησης του ΠΑ.ΣΟ.Κ., τα ισοπέδωσε και τα απαξίωσε εν μια ριπή. Μάλιστα, απ’ ό,τι άκουσα και το Α.Σ.Ε.Π., ό,τι πιο αξιοκρατικό έγινε όλα αυτά τα χρόνια –το σεβαστήκατε κι εσείς βέβαια σε κάποιο βαθμό- το αμφισβήτησε. 
      Αν αυτό είναι θέση της Κυβέρνησης, να μας το πείτε. Αν είναι προσωπική θέση του κ. Δαϊλάκη, πάλι να το τονίσει. Διότι και ο Α.Σ.Ε.Π. ακόμα, με τη γνωστή συνέντευξη, ουσιαστικά καταστρατηγείται και σήμερα.
      Όσον αφορά το νομοσχέδιο: Όπως φαίνεται δεν έχει στόχο την ενίσχυση των ανέργων -και επ’ αυτού απήντησε και ο Κοινοβουλευτικός μας Εκπρόσωπος, ο κ. Παπαϊωάννου- αλλά των κομματικών συμφερόντων της Νέας Δημοκρατίας με φωτογραφικές διατάξεις στο άρθρο 6, που αφορά τη μονιμοποίηση εκατοντάδων ατόμων, που είχαν προσληφθεί στον Ο.Α.Ε.Δ. ως ωρομίσθιοι ή σε Δ.Ε.Κ.Ο. την περίοδο 1990–1993, σε αντιδιαστολή με την επιλεκτική και άδικη διάταξη για τους χιλιάδες ακόμα συμβασιούχους του ευρύτερου δημόσιου τομέα και των Ο.Τ.Α., που οδηγούνται σε απόλυση. Μόνο τριάντα χιλιάδες πληρούν τους όρους «πάγιες και διαρκείς ανάγκες». Οι υπόλοιπες διακόσιες είκοσι, ανεξάρτητα από το αν αυτοί έχουν δικαιωθεί από τα ελληνικά δικαστήρια, είναι σπίτι τους, απολυμένοι και δεν πήραν ούτε τα δεδουλευμένα, τουλάχιστον ακόμα. 
      Φυσικά, η απόλυτη, αφοπλιστική και τεκμηριωμένη απάντηση του κ. Παπαϊωάννου, σας απέδειξε ότι δεν ενέπιπταν στο ν. 1566/1987. Και φυσικά προσέφυγαν στα δικαστήρια. Και έφτασαν στο Συμβούλιο της Επικρατείας. Ουδείς εξ αυτών, όμως, δικαιώθηκε, πλην ενός, αν θυμάμαι καλά.
      Να συνεχίσω. Όσον αφορά τη χρηματοδότηση λέτε ότι θα γίνει από κοινοτικά κονδύλια, από τον προϋπολογισμό του κράτους. Βέβαια στην ομιλία σας αναφέρατε ότι πρέπει να υπάρξει ένα Φ.Ε.Κ.. 
      Επειδή είμαι νέος Βουλευτής, δεν γνωρίζω αν θα πρέπει να υπάρξει Φ.Ε.Κ. Εγώ εκτιμώ ότι έπρεπε να έχετε το πολιτικό θάρρος, αυτό που συζητάμε εδώ και κρίνουμε, κύριε Υπουργέ, να είναι εγγεγραμμένο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν μπορεί να γραφεί σας λέω.
      ΜΙΛΤΙΑΔΗΣ ΒΕΡΡΑΣ: Εγώ τοποθετούμαι –ή ο κάθε Βουλευτής- σύμφωνα με το τι βλέπω σε ένα σχέδιο νόμου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάρτε τα Πρακτικά. Είκοσι εκατομμύρια ευρώ από το Υπουργείο Οικονομίας και Οικονομικών.
      ΜΙΛΤΙΑΔΗΣ ΒΕΡΡΑΣ: Εάν, λοιπόν, εσείς δεσμεύεστε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Απόλυτα.
      ΜΙΛΤΙΑΔΗΣ ΒΕΡΡΑΣ: …ότι τα 20.000.000 θα ισχύσουν…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αμέσως θα γραφούν.
      ΜΙΛΤΙΑΔΗΣ ΒΕΡΡΑΣ: …τότε, λοιπόν, με καλύπτει αυτή η απάντηση. 
      Πρέπει, όμως, να μιλάμε και ρεαλιστικά για το νομοσχέδιο, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν θα φύγουμε. Εδώ είμαστε.
      ΜΙΛΤΙΑΔΗΣ ΒΕΡΡΑΣ: Εκτιμώ ότι δεν πρέπει να είναι ετεροχρονισμένο αυτό και να πηγαίνει μετά. Διότι συνήθως εδώ μας παραπέμπει, πλην των άλλων…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βέρρα, 20.000.000 από τον κρατικό προϋπολογισμό και 20.000.000 από τον «030» του Α.Ε.Π., 40.000.000. Και οι κοινοτικοί πόροι;
      ΜΙΛΤΙΑΔΗΣ ΒΕΡΡΑΣ: Υπάρχουν βέβαια και άλλα θέματα, που άπτονται υπουργικών εγκυκλίων και υπουργικών αποφάσεων. Διότι υπάρχει μία υπερπληθώρα εδώ. Ουσιαστικά το νομοσχέδιο, όπως έχει κατατεθεί, το αφήνετε έρμαιο στις διαθέσεις των Υπουργών. 
      Εμείς ως νομοθετικό Σώμα εδώ πρέπει να δούμε, να κρίνουμε και να ισχύσει το γράμμα του νόμου και όχι οι ευεργετικές τοποθετήσεις των Υπουργών και ενδεχομένως οι ευεργετικές διατάξεις και οι εγκύκλιοι, που μπορεί να είναι και αυθαίρετες, μπορεί να είναι και πελατειακές, μπορεί να είναι και ειλικρινείς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπάρχει επιτροπή που εισηγείται και η Βουλή που ελέγχει.
      ΜΙΛΤΙΑΔΗΣ ΒΕΡΡΑΣ: Στην επιτροπή –πολύ ωραία το θέσατε, γιατί μου δώσατε την πάσα- ενώ δέχεστε ότι πρέπει να υπάρχει μια ισομέρεια στο εννεαμελές διοικητικό συμβούλιο, ουσιαστικά και αυτό το καταστρατηγείτε. Βάζετε πέντε ελεγχόμενους από το Υπουργείο, δύο εκπροσώπους των εργαζομένων, δύο εκπροσώπους των εργοδοτών. Άρα, λοιπόν, και η συγκεκριμένη επιτροπή είναι υπό την άμεση παρακολούθηση, επίβλεψη και στόχευση του εκάστοτε Υπουργού. Είναι μια αλήθεια αυτή. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο εκπρόσωπος του λαού είναι ο Υπουργός.
      ΜΙΛΤΙΑΔΗΣ ΒΕΡΡΑΣ: Βεβαίως και είναι εκπρόσωπος του λαού, εγώ δεν έχω αντίρρηση. 
      Μπορεί να γίνει το σύστημα δημοκρατικότερο, κύριε Υπουργέ;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πιο δημοκρατικό από ό,τι είναι, δεν γίνεται. 
      ΜΙΛΤΙΑΔΗΣ ΒΕΡΡΑΣ: Γιατί όχι; Να βάλετε τρεις, τρεις και τρεις. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όπως κάνατε εσείς στα βαρέα και δεν λειτούργησε τίποτα. 
      ΜΙΛΤΙΑΔΗΣ ΒΕΡΡΑΣ: Εάν το κάναμε εμείς στα βαρέα και θέλετε να μιμηθείτε τις δικές μας πολιτικές, που υπήρξαν επιτυχείς, καλό θα είναι να τις κάνετε εξ ολοκλήρου και όχι αποσπασματικά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βέρρα, αν πίστευα ότι θα προχωρούσε, μετά χαράς. Δεν θα περπατήσει τίποτε.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, σας παρακαλώ, κύριε Υπουργέ.
      Συνεχίστε, κύριε Βέρρα.
      ΜΙΛΤΙΑΔΗΣ ΒΕΡΡΑΣ: Παραλάβατε ένα επίδομα ανεργίας το 2004 της τάξης  του 51,55% -δεν το αμφισβητείτε αυτό- και έφτασε στο 44%. Τώρα του δίνετε μία ώθηση με το νομοσχέδιο αυτό, να το πάτε πάλι στο 50% και το 2008 να το πάτε στο 55%. Η δική μας η δέσμευση διά του Προέδρου μας είναι το 70%.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε; Στο θα; 
      ΜΙΛΤΙΑΔΗΣ ΒΕΡΡΑΣ: Είναι σαφέστατη η τοποθέτηση. Έχουμε μάθει να τιμούμε και να τηρούμε τις προεκλογικές μας δεσμεύσεις, όποτε αυτές έγιναν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Από ξεροκόμματο σε παντεσπάνι, δύσκολα θα σας πιστέψουμε.
      ΜΙΛΤΙΑΔΗΣ ΒΕΡΡΑΣ: Να είστε καλά! 
      Σημειώστε σας παρακαλώ αυτές τις παρατηρήσεις. Εκτιμώ ότι πρέπει να υπάρξει ένας ειλικρινής διάλογος, πέρα από κομματικές σκοπιμότητες, που όλοι τις υπηρετούμε στο βαθμό του εφικτού και του δημοκρατικού. Ας δούμε, λοιπόν, στα μάτια καμιά φορά και την κοινωνία. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Χάιδος.
      ΑΓΓΕΛΟΣ ΤΖΕΚΗΣ: Και τελειώνουμε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ναι, είναι ο τελευταίος ομιλητής. 
      Ορίστε, κύριε Χάιδο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, βλέποντας κάποιος που υφίσταται τρία χρόνια τις συνέπειες της πολιτικής της Κυβέρνησης το βαρύγδουπο τίτλο του νομοσχεδίου που συζητούμε σήμερα «Σύσταση Ειδικού Ταμείου Κοινωνικής Αλληλεγγύης», διερωτάται μήπως η Νέα Δημοκρατία  έπαθε κρίση κοινωνικής ευαισθησίας. Αναρωτιέται μήπως οι Ερινύες -για τις μειώσεις των μισθών, για τις απολύσεις, για την ανέχεια, για την περιθωριοποίηση μεγάλων ομάδων του πληθυσμού που προκαλούν οι επιλογές της- την ανάγκασαν να αλλάξει  ρότα, να προσέξει τους άνεργους, να τους δώσει πίσω κάτι απ’ αυτά που δικαιούνται, να τους επιστρέψει λίγα από εκείνα που έως σήμερα τους στέρησε, για να τα χαρίσει στους λίγους και ισχυρούς πολιτικούς υποστηρικτές της, γιατί είναι η νεοφιλελεύθερη οικονομική κατεύθυνση της Κυβέρνησης, είναι η πολιτικά παλαιοδεξιά λειτουργία της, είναι η διαχειριστική της αδυναμία, που αποδυναμώνουν την αλληλεγγύη, που περιορίζουν τις κοινωνικές παροχές, που καταργούν το προστατευτικό δίχτυ, που μαραζώνουν ολόκληρες περιοχές της χώρας μας, που ξεκληρίζουν ακμάζουσες έως πρόσφατα, δραστηριότητες και κλάδους της οικονομίας, που δημιουργούν νέα φτώχεια για τους πολλούς, που οξύνουν τις κοινωνικές ανισότητες, που διαρρηγνύουν τον κοινωνικό ιστό της πατρίδας μας. 
      Όμως εάν μελετήσει κάποιος τα άρθρα αυτού του νομοσχεδίου, θα διαπιστώσει με λύπη ότι πρόκειται για ένα άλλο επικοινωνιακό πυροτέχνημα, μια άλλη «κάλπικη» προεκλογική παγίδα, που τάζει ψίχουλα στους μακροχρόνια άνεργους, που χαρακτηρίζεται από την πελατειακή μικροπολιτική, μικροκομματική λογική της αδιαφανούς εξυπηρέτησης, χωρίς κριτήρια και κανόνες.
      Είναι ένα νομοθέτημα, με βάση το οποίο σχεδόν για όλα αποφασίζει ο Υπουργός ή οι διορισμένοι από αυτόν  ημέτεροί του. Είναι ένα συγκεντρωτικό, αποσπασματικό, ελλιπές, προσχηματικό νομοσχέδιο που εντάσσει απαράδεκτα τους μακροχρόνια άνεργους στις εκλογικές επιδιώξεις της Νέας Δημοκρατίας, μετατρέποντάς τους σε έρμαια των ρουσφετολογικών διαθέσεων.
      Συγκεκριμένα και για να μη μιλάω αόριστα, το νομοσχέδιο παρουσιάζει ασάφειες στα κριτήρια χαρακτηρισμού των φθινουσών περιοχών και των φθινόντων κλάδων. Τι εννοείτε με τον όρο «περιοχή»; Τα είπαμε και στην επιτροπή, αλλά δεν μας απαντήσατε. Είναι το χωριό, είναι ο δήμος, είναι η επαρχία, είναι ο νομός, είναι η περιφέρεια; Αναφέρω χαρακτηριστικά ότι σχεδόν κανένας νομός της χώρας δεν πληροί τις προϋποθέσεις του νομοσχεδίου, αφού δεν έχει ποσοστό της ανεργίας διπλάσιο του εθνικού μέσου όρου. Όπως επισημαίνουν η Ο.Κ.Ε. και η Γ.Σ.Ε.Ε., είναι αναγκαίο να δοθούν νομοθετικά οι αναγκαίοι ορισμοί και να καθοριστούν τα κριτήρια αυτών των δύο εννοιών, για να αποτραπεί ο κίνδυνος αποσπασματικής και χωρίς αντικειμενικά κριτήρια εφαρμογής του νόμου.
      Δεν έγινε μελέτη για το κόστος υλοποίησης των στόχων του νομοθετήματος, δεν υπάρχει πρόβλεψη ούτε δέσμευση για το ύψος του κονδυλίου του κρατικού προϋπολογισμού που θα διατίθεται. Είναι αναγκαίο να διασφαλιστεί η επαρκής και πάγια χρηματοδότηση και να προσδιοριστεί ένα ελάχιστο όριο, ετήσια, ως ποσοστό του Α.Ε.Π.. Διαφορετικά, θα πουλάτε φύκια για μεταξωτές κορδέλες, αφού δει δη χρημάτων και άνευ τούτων ουδέν. 
      Το νομοσχέδιο είναι ελλιπές, αφού δεν περιλαμβάνει τους απολυμένους άνεργους, οι οποίοι ενεγράφησαν στον Ο.Γ.Α., για να έχουν ασφάλεια και περίθαλψη, αλλά φυτοζωούν γιατί εσείς αποφασίσατε να μην τους εγγράφετε στον Ο.Α.Ε.Δ., για να μειώσετε πλασματικά την ανεργία και να αποφύγετε την υποχρέωση στήριξης τους. Έτσι, πολλές χειμαζόμενες αγροτικές περιοχές της χώρας, που μαστίζονται από την ανέχεια εξαιτίας και της πολιτικής σας στον αγροτικό τομέα και στην ύπαιθρο, εξαιρούνται από το νόμο.
      Προβλήματα, επίσης, παρουσιάζει η ρύθμιση της έκπτωσης από την προστασία του Ειδικού Ταμείου Κοινωνικής Αλληλεγγύης για τα πρόσωπα που αρνούνται την ένταξή τους στην αγορά εργασίας. Ο όρος «ευρύτερος επαγγελματικός κλάδος» είναι γενικόλογος. Πρέπει να προσδιοριστεί ότι η προτεινόμενη θέση οφείλει να διέπεται από τις προϋποθέσεις της γεωγραφικής εγγύτητας, να μην υποβαθμίζει τον εργαζόμενο σε σχέση με προηγούμενη επαγγελματική και κοινωνική του θέση, να έχει αποδοχές περίπου ίσες μ’ αυτές που απασχολείται, με καθεστώς κανονικής απασχόλησης, στην ίδια θέση εργασίας κάποιος άλλος.
      Σε διαφορετική περίπτωση, αυτή η διάταξη μπορεί να χρησιμοποιηθεί σκόπιμα, για να διαγραφεί κάποιος από το Ταμείο Αλληλεγγύης με την προσφορά θέσης μερικής απασχόλησης, παραδείγματος χάρη, μακριά από τον τόπο της κατοικίας του. Μπορεί να του λέει «πήγαινε στο Διδυμότειχο σε μία θέση μερικής απασχόλησης». Και λέει αυτός «μα, πώς θα πάω, πώς θα ζήσω;». Τότε διαγράφεσαι. 
      Η αναπροσαρμογή του επιδόματος ανεργίας στο 50% του ημερομισθίου του ανειδίκευτου εργάτη είναι πενιχρή και υποκριτική, αφού είστε εσείς, όπως είπε και ο κ. Βέρρας, που παρά τις προεκλογικές δεσμεύσεις για αύξηση, το μειώσατε σήμερα στο 44%, ενώ το παραλάβατε προ τριετίας στο 51% του βασικού μισθού του ανειδίκευτου εργάτη. 
      Τέλος, απαράδεκτη και εκδικητική είναι η ρύθμιση που αφορά τη μονιμοποίηση του διδακτικού προσωπικό του Ο.Α.ΕΔ. και συγκεκριμένα όσους δίδαξαν στα έτη 1989 έως 1994, με την οποία τακτοποιούνται οι «ημέτεροι», αλλά εξαιρούνται άλλοι με περισσότερα προσόντα και καλύτερες προϋποθέσεις.
      Κύριε Υπουργέ, το ζήτημα της ανεργίας δεν αντιμετωπίζεται μόνο με αποσπασματικά, ρουσφετολογικά, πενιχρά επιδόματα επίπλαστων νομοθετημάτων σαν αυτό που συζητούμε σήμερα. Χρειάζεται ένα γενικότερο σχέδιο ανασυγκρότησης της χώρας, χρειάζονται αναπτυξιακές πολιτικές, χρειάζεται η αξιοποίηση των συγκριτικών πλεονεκτημάτων της πατρίδας μας και απαιτείται η ανάδειξη και η συμμετοχή του ανθρώπινου δυναμικού της χώρας χωρίς αποκλεισμούς. Χρειάζονται νέες ιδέες, διαφανείς λειτουργίες και σταθεροί κανόνες.
      Διατείνεστε ότι έχετε νέες ιδέες. Ο Κέινς είπε ότι «η δυσκολία δεν έγκειται στις νέες ιδέες, αλλά στο πώς να ξεφύγει κανείς από τις παλιές».
      Όμως, με την Κυβέρνηση και τη Νέα Δημοκρατία υπάρχει πρόβλημα και με τις νέες ιδέες που διέπονται από την κοινωνικά ανάλγητη λογική του νεοφιλελευθερισμού, αλλά και με την αδυναμία να ξεφύγει από την παλαιοδεξιά πολιτική λειτουργία της αδιαφάνειας, του ρουσφετιού και της συναλλαγής.
      Για την αντιμετώπιση της ανεργίας και την ευημερία της χώρας απαιτείται μια άλλη πολιτική ανάπτυξης και κοινωνικής προστασίας, μια πολιτική που θα έχει ως επίκεντρο τον άνθρωπο, μια πολιτική που θα κτίζει τη δίκαιη κοινωνία. Ένας άλλος δρόμος που θα οδηγεί την πατρίδα μας στην πρόοδο, με τη συμμετοχή και προς όφελος όλων των Ελλήνων. Μια άλλη πολιτική την οποία προτείνει το ΠΑ.ΣΟ.Κ και δεσμεύεται προσωπικά ο Πρόεδρος, ο Γιώργος Παπανδρέου. Ένα μελετημένο, τεκμηριωμένο, κοστολογημένο, αξιόπιστο και εφαρμόσιμο, προοδευτικό πρόγραμμα διακυβέρνησης, που θα ενισχύσει το κοινωνικό κεφάλαιο, θα αμβλύνει τις κοινωνικές ανισότητες, θα εξασφαλίσει ίσα δικαιώματα για όλους τους Έλληνες. Είναι το πρόγραμμα το οποίο κατέθεσε το ΠΑ.ΣΟ.Κ. στην κοινωνία και δημιούργησε σύγχυση στη Νέα Δημοκρατία. Έτσι προκάλεσε τις αντιφατικές δηλώσεις κορυφαίων στελεχών της Κυβέρνησης. Άλλοι κινδυνολογούν για την εθνική οικονομία, άλλοι ισχυρίζονται ότι δεν υπάρχουν κονδύλια και άλλοι τάζουν, λαϊκίστικα, περισσότερα. Όμως έχετε πλέον παρελθόν, αποκαλυφθήκατε και οι πολίτες δεν σας εμπιστεύονται. Απορρίπτουν και τις νέες σας υποσχέσεις και θα αναθέσουν σύντομα στο ΠΑ.ΣΟ.Κ. τη διακυβέρνηση της χώρας, όταν και όποτε γίνουν οι εκλογές.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο. 
      Ο Δ’ Αντιπρόεδρος της Βουλής κ. Πετσάλνικος ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ OI ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΛΤΙΑΔΗΣ ΒΕΡΡΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το σχέδιο νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις» έγινε δεκτό κατά πλειοψηφία επί της αρχής. 
      Θα ήθελα να ενημερώσω τους κυρίους συναδέλφους ότι αύριο μετά τη συζήτηση των επικαίρων ερωτήσεων, θα μιλήσουν επί των άρθρων οι εισηγητές και μετά τους εισηγητές θα συνεχιστεί ο κατάλογος των ομιλητών, από τον κ. Νασιώκα, αφού σταματήσαμε στον κ. Χάιδο.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.42΄, λύεται η συνεδρίαση για αύριο ημέρα Πέμπτη 15 Μαρτίου 2007 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις» σύμφωνα με την ημερήσια διάταξη που έχει διανεμηθεί. 
     
      Η   ΠΡΟΕΔΡΟΣ                                            ΟΙ   ΓΡΑΜΜΑΤΕΙΣ   



Τελευταία Αποθήκευση:	19/3/2007 10:08:00 μμ	Από:	Kd
Εκτυπώθηκε:	19/3/2007 1:58:00 μμ

