

 

  

Σελίδα 2253 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΜΑ'

Τετάρτη 9 Δεκεμβρίου 1998

 

 

Αθήνα, σήμερα στις 9 Δεκεμβρίου 1998, ημέρα Τετάρτη και ώρα 18.25', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8/12/1998 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Μ' συνεδριάσεώς του, της 8ης Δεκεμβρίου 1998 σε ό,τι αφορά την ψήφιση στο σύνολο των σχεδίων νόμων: 1. "Ρύθμιση θεμάτων του Οργανισμού Σιδηροδρόμων Ελλάδος (ΟΣΕ) και άλλες διατάξεις" 

2. "Κύρωση του Πέμπτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών". 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

[A. KATAΘΕΣΗ ΑΝΑΦΟΡΩΝ 

1) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο κ. Παναγιώτης Ξεροβασίλας, οικονομολόγος - νομικός, ζητεί την υπαγωγή της Μεσσηνίας στις ρυθμίσεις του ν. 2527/97. 

2) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ζητεί την τοποθέτηση οπλίτη ιατρού στο αγροτικό ιατρείο Σταυροχωρίου στη Σητεία. 

3) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ζητεί να στελεχωθεί το γραφείο Τουρισμού στον 'Αγιο Νικόλαο Κρήτης. 

4) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία το Εργατοϋπαλληλικό Κέντρο Νομού Λάρισας ζητεί την οικονομική ενίσχυση των ανέργων του Νομού Λάρισας. 

5) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορές με τις οποίες η Κοινότητα Κάτω Βιάννου Ηρακλείου ζητεί την ικανοποίηση οικονομικών αιτημάτων της. 

6) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία η Συντονιστική Επιτροπή Αγώνα Νεφροπαθών ζητεί την ικανοποίηση του συνταξιοδοτικού αιτήματος των νεφροπαθών. 

7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Σωματείο Καπνεργατών του Εθνικού Οργανισμού Καπνού Αγρινίου επισημαίνει τις δυσμενείς επιπτώσεις της διακοπής της λειτουργίας της TABACO MAR ΑΕΒΠΕ. 

8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Δασκάλων και Νηπιαγωγών Βάδης - Βυρτεμβέργης "Αριστοτέλης" ζητεί να δοθεί λύση στο πρόβλημα της κατάταξης των μαθητών που επιστρέφουν στην Ελλάδα. 

9) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δασοπονικός Σύλλογος Ελλάδος και οι Ειδικές Δυνάμεις Δασοπροστασίας ζητούν την αξιοποίηση και πρόσληψη εκπαιδευμένων "δασοκομάντος" στο πυροσβεστικό σώμα. 

10) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Εργατικό Κέντρο Αλμυρού Μαγνησίας ζητεί να χορηγηθεί έκτακτο οικονομικό βοήθημα ενόψει Χριστουγέννων και Πρωτοχρονιάς στους άνεργους της περιοχής του. 

11) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία τα Σωματεία των εργαζομένων στον όμιλο της ΑΓΕΤ εκφράζουν την ανησυχία τους για την πορεία της επιχείρησης και για το μέλλον των εργαζομένων σ' αυτήν. 

12) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατικό Κέντρο καταδικάζει την ποινικοποίηση του αγώνα των τελωνειακών υπαλλήλων. 

13) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Δήμαρχος Μύρινας Λήμνου ζητεί την κάλυψη των κενών θέσεων καθηγητών στα σχολεία της Μύρινας. 

14) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Λέσβου και ο Φαρμακευτικός Σύλλογος Λέσβου ζητούν να καλυφθούν με γιατρούς οι κενές θέσεις αγροτικών ιατρείων του Νομού Λέσβου. 

15) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία επιχειρηματίες χωματουργικών εργασιών Νομού Ηλείας των 

 

 

  

Σελίδα 2254 

οποίων επιτάχθηκαν τα μηχανήματα για την κατάσβεση των πυρκαγιών το καλοκαίρι του 1998 από το Συντονιστικό 'Οργανο, διαμαρτύρονται γιατί μέχρι σήμερα δεν έχουν πληρωθεί για το έργο που προσέφεραν με δικά τους έξοδα. 

16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Συνταξιουχικών Τραπεζικών Οργανώσεων Ελλάδος, ζητεί την εφαρμογή των καταστατικών διατάξεων των Ασφαλιστικών του Ταμείων και την άρση των αδικιών προς τους συνταξιούχους Τραπεζοϋπάλληλους. 

17) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Ομοσπονδία Επαγγελματοβιοτεχνών - Ζαχαροπλαστών Ελλάδας ζητεί να μην υπάρξει αύξηση της φορολογικής επιβάρυνσης των επαγγελματοβιοτεχνών πέραν του πληθωρισμού. 

18) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Κοινότητα Κέντρου Γρεβενών ζητεί χρηματοδότηση ώστε να ολοκληρωθούν κατασκευαστικά όλες οι εκκλησίες της περιφέρειας Βενζίων. 

19) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Αιγάλεω Αττικής ζητεί να μην εγκατασταθεί ο Σταθμός Μεταφόρτωσης Απορριμμάτων (Σ.Μ.Α.) στα διοικητικά όριά του. 

20) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο κ. Α.Καρράς ζητεί την επίλυση ιδιοκτησιακού προβλήματός του. 

21) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η 'Ενωση Εργατοτεχνιτών και Οικοδόμων Λέσβου ζητεί την αναγνώριση των υπέρ αγνώστων ενσήμων. 

22) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Πρωτοβάθμιες Συνδικαλιστικές Οργανώσεις Πειραιά ζητούν να σταματήσει η ποινικοποίηση των αγώνων και να σταματήσουν άμεσα οι διώξεις σε βάρος συνδικαλιστών και εργ/νων. 

23) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η ΑΔΕΔΥ Λέσβου ζητεί την ανάκληση της μετάθεσης του συνδικαλιστή Χαρ. Παπάζογλου. 

24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Βόλου Μαγνησίας ζητεί την αύξηση των συντάξεων των μελών της. 

25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Απ. Καραντανάς, Επιμελητής Παιδιατρικής Κλινικής του Γεν. Νομαρχιακού Νοσοκομείου Βόλου ζητεί νομοθετική ρύθμιση του εργασιακού του καθεστώτος. 

26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Συντονιστική Επιτροπή Αγώνα Νεφροπαθών ζητεί την πλήρη σύνταξη στους νεφροπαθείς. 

27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Ελλήνων Κοινωνιολόγων του Νομού Μαγνησίας ζητεί το μάθημα της Κοινωνιολογίας να αποτελέσει μάθημα Γενικής Παιδείας. 

28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Νομάρχης Μαγνησίας ζητεί να ληφθούν μέτρα για τη συντήρηση του "ΞΕΝΙΑ ΤΣΑΓΚΑΡΑΔΑΣ". 

29) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Εκκλησιαστική Επιτροπή Ιερού Ναού Πέτρου και Παύλου της Κοινότητας Κλειδωνίας Ιωαννίνων ζητεί χρηματοδότηση για την ανακατασκευή του κοιμητηρίου του ναού. 

30) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Ελλήνων Κοινωνιολόγων Νομού Μαγνησίας ζητεί το μάθημα της κοινωνιολογίας να είναι μάθημα γενικής παιδείας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2169/11.9.98 ερώτηση δόθηκε με το υπ' αριθμ. 17261/15.10.98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της υπ' αριθμ. 2169/11.9.98 ερώτησης που κατέθεσε στη Βουλή των Ελλήνων ο Βουλευτής κ.Δημ.Πιπεργιάς, σας γνωρίζουμε τα εξής: 

1. Σύμφωνα με πάγια αρχή της ΔΕΗ, που εφαρμόζεται γενικά σε ολόκληρη τη Χώρα, για να γίνει οποιαδήποτε ηλεκτροδότηση οικισμών, συστάδων ή μεμονωμένων εγκαταστάσεων, είναι απαραίτητη-εκτός των άλλων προϋποθέσεων- η συμμετοχή μετά από αίτηση των ενδιαφερομένων ή του Δήμου ή της Κοινότητας στις αντίστοιχες δαπάνες που χρειάζονται για την πραγματοποίησή της. 

2. Η ηλεκτροδότηση των κτισμάτων στις θέσεις "Λιβάδι" και "Πλαγιά" της Κοινότητας Ακταίου μπορεί επίσης να πραγματοποιηθεί με την ένταξή της στα γενικότερα προγράμματα έργων του Νομού που καταρτίζονται από τη Νομαρχία Ευβοίας και τη χρηματοδότησή του από το Νομαρχιακό Ταμείο ή άλλους Νομαρχιακούς πόρους, στα πλαίσια των οδηγιών που έχουν δοθεί από το Υπουργείο μας προς όλες τις Νομαρχίες της Χώρας. 

3. Μέχρι σήμερα δεν έχει υποβληθεί σχετική αίτηση στις αρμόδιες υπηρεσίες της ΔΕΗ για την υπόψη ηλεκτροδότηση. Σημειώνεται ότι η αίτηση αυτή θα πρέπει να συνοδεύεται και από τα κατάλληλα παραστατικά που προβλέπονται από την πολεοδομική νομοθεσία για κάθε ηλεκτροδοτούμενο κτίσμα. 

Η τοπική Υπηρεσία της ΔΕΗ στην Κάρυστο είναι στη διάθεση των ενδιαφερομένων προκειμένου να τους εξυπηρετήσει αμέσως μόλις υποβληθεί η σχετική αίτηση. 

Η Υπουργός 

ΒΑΣΩ ΠΑΠΑΝΔΡΕΟΥ " 

2. Στην με αριθμό 2396/16.9.98 ερώτηση δόθηκε με το υπ' αριθμ. 1485/13.10.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 2369/16.9.98 που κατατέθηκε στη Βουλή από το Βουλευτή κ. Θεόδωρο Γεωργιάδη σχετικά με το ανωτέρω θέμα, σας γνωρίζουμε τα εξής: 

Το Ταμείο Επικουρικής Ασφάλισης Εκπροσώπων και Υπαλλήλων Εργατικών Επαγγελματικών Οργανώσεων (ΤΕΑΕΥΕΕΟ), ιδρύθηκε το έτος 1937, δηλαδή σε μια εποχή που το συνδικαλιστικό κίνημα ήταν υπό διωγμό με πρωταρχικό σκοπό της ίδρυσής του, την προστασία των συνδικαλιστικών στελεχών. Οι σημερινές πολιτικές και κοινωνικές συνθήκες, δεν δικαιολογούν τη συνέχιση λειτουργίας του εν λόγω Ταμείου. 

Το Υπουργείο μας εξετάζει τον τρόπο με τον οποίο, σε περίπτωση συγχώνευσής του στο ΙΚΑ-ΤΕΑΜ, δε θα θιγούν οι ήδη καταβαλλόμενες συντάξεις, καθώς και τα ώριμα συνταξιοδοτικά δικαιώματα των ασφαλισμένων του. 

Ως προς την αιτούμενη εξαίρεση εφαρμογής του ν.2084/92 στο ανωτέρω Ταμείο, σας γνωρίζουμε ότι με τις εν λόγω διατάξεις θεσπίστηκε γενικό ασφαλιστικό δίκαιο, το οποίο επιβλήθηκε από τη διαχρονική διαμόρφωση του θεσμού της κοινωνικής ασφάλισης της χώρας και της προβολής της οικονομικής εξέλιξης της στο μέλλον. Επομένως, οποιαδήποτε 

  


 

  

Σελίδα 2255 

τυχόν νεώτερη διαφορετική αντιμετώπιση των θεμάτων που συνθέτουν την κοινωνική ασφάλιση, θα αφορά το σύνολο των φορέων και όχι μεμονωμένη κατηγορία ασφαλισμένων. 

Ο Yφυπουργός 

ΝΙΚΟΣ ΦΑΡΜΑΚΗΣ" 

3. Στην με αριθμό 2374/17.9.98 ερώτηση δόθηκε με το υπ' αριθμ. 17258/14.10.98 έγγραφο από την Υπουργό Ανάπτυξης η ακόλουθη απάντηση 

"Απαντώντας στην 2374/17.9.98 ερώτηση που κατατέθηκε στη Βουλή των Ελλήνων από το Βουλευτή κ. Φ. Κουβέλη σχετικά με τη διάθεση υλικής αμοιβής στους μισθωτούς της ΔΕΗ στην ΑΗΣ Μεγαλόπολης Β' που με βάση τα αποτέλεσματα του 1997 πέτυχαν τους στόχους που είχαν τεθεί σας γνωρίζουμε τα εξής: 

Η απόφαση της διάθεσης της υλικής αμοιβής εναπόκειται στην έγκριση του Διευθυντή του ΑΗΣ, Μεγαλόπολης Β' σε συνεργασία με τους Εκπροσώπους των Εργαζομένων. 

Η Διεύθυνση του Σταθμού, μετά από εισήγηση των αρμοδίων τομέων και εξάντληση κάθε περιθωρίου συνεργασίας με τους εκπροσώπους των εργαζομένων και λαμβάνοντας υπόψη της ότι το νόημα αυτής της ενέργειας είναι η ανταμοιβή εκείνων των εργαζομένων που ξεχώρισαν για την προσπάθεια τους στην επίτευξη των στόχων, αποφάσισε για τον τελικό τρόπο της διάθεσης του εγκεκριμένου ποσού. 

Επι πλέον, όπως μας πληροφόρησαν από τη ΔΕΗ δεν υπάρχει καμία διατάραξη του εργασιακού κλίματος, αυτό άλλωστε αποδεικνύεται και από το γεγονός ότι ο ΑΗΣ Μεγαλόπολης Β', το Α' εξάμηνο του 1998, είναι ο πρώτος Σταθμός από πλευράς Τεχνικών Επιδόσεων από όλους τους θερμικούς Σταθμούς του Διασυνδεδεμένου Δικτύου, διεκδικώντας υλική αμοιβή και για το τρέχον έτος. 

Η Υπουργός 

ΒΑΣΩ ΠΑΠΑΝΔΡΕΟΥ" 

4. Στην με αριθμό 2377/17.9.98 ερώτηση δόθηκε με το υπ' αριθμ. 4438/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ. αριθμ. 2377/17.9.98 ερώτηση, που κατατέθηκε στη Βουλή από το Βουλευτή κ. Σπ. Σπηλιωτόπουλο, για το θιγόμενο σ' αυτή θέμα σας πληροφορούμε τα εξής: 

Ο Οργανισμός Εργατικής Κατοικίας (Ο.Ε.Κ) έχει ολοκληρώσει την αρχιτεκτονική και πολεοδομική μελέτη για την ανέγερση οικισμού 34 κατοικιών στη θέση "Βουλωμένο" και πρόκειται στις αρχές του 1999 να πραγματοποιηθεί η δημοπράτηση του έργου. 

Επίσης ξεκίνησαν οι αρχιτεκτονικές μελέτες ανέγερσης άλλων 2 οικιστικών συγκροτημάτων, 45 κατοικιών στη θέση Ξηρολιθιά και 40 κατοικιών στη θέση Συνοικισμού Πλαστήρα. Η δημοπράτηση των έργων θα διενεργηθεί εντός του 1999. 

Επίσης ο Ο.Ε.Κ. πραγματοποίησε το Φθινόπωρο του 1997, δημόσιο διαγωνισμό για απόκτηση και άλλων εκτάσεων με σκοπό την κάλυψη των στεγαστικών αναγκών της περιοχής. 

Επιλέχθηκαν 5 εκτάσεις, συνολικής επιφάνειας 150 στρεμμάτων. 

Εξετάζεται σήμερα από πλευράς της Δ/νσης Γεωργίας της Νομαρχίας Αχαϊας εάν οι ανωτέρω εκτάσεις εμπίπτουν σε ζώνη υψηλής παραγωγικότητας ή όχι, προκειμένου στη συνέχεια το Δ.Σ. του Ο.Ε.Κ. να αποφασίσει για την αγορά τους. 

Αμέσως μετά την απόκτησή τους, θα αρχίσει η σύνταξη πολεοδομικής και αρχιτεκτονικής μελέτης ανέγερσης των οικισμών. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

5. Στην με αριθμό 2383/17.9.98 ερώτηση δόθηκε με το υπ' αριθμ. 4437/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στη αριθμ. 2383/17.9.98 ερώτηση, που κατατέθηκε στη Βουλή από τους Βουλευτές κύριους Ι. Κουράκη, Αν. Σαατσόγλου και Αλ. Χρυσανθακόπουλο, για τα θιγόμενα σ' αυτή θέματα , σας πληροφορούμε τα εξής: 

1. 'Οσον αφορά τις αμοιβές των πρώην συμβασιούχων έργου του ΕΛΚΕΠΑ, που υπηρετούν στον Οργανισμό Απασχόλησης Εργατικού Δυναμικού (ΟΑΕΔ), σας γνωρίζουμε, ότι επειδή πρόκειται περί συμβάσεων έργου, δεν είναι δυνατόν να είναι ίσες με αυτές που ελάμβαναν από το ΕΛΚΕΠΑ, όπου πρόσφεραν τις υπηρεσίες τους με διαφορετικές συνθήκες, λαμβάνοντας συγχρόνως πρόσθετες αμοιβές από πρόσθετο έργο που του ανέθεταν. 

2. Για το θέμα της καταβολής ή μη Φ.Π.Α., έχει υποβληθεί, σχετικό ερώτημα και αίτημα απαλλαγής, από τον ΟΑΕΔ στο Υπουργείο Οικονομικών και αναμένεται απάντηση. 

3.Τα συγκεκριμένα άτομα πρόκειται να συνεργαστούν, σύμφωνα με τη ρητή επιταγή του ν. 2628/98, άρθρο 13, παρ. 7, με σύμβαση μίσθωσης έργου και όχι εργασίας, και επομένως δεν μπορεί να οριστεί συγκεκριμένος τόπος και χρόνος εργασίας. 'Οσον αφορά τον τρόπο πληρωμής έχει ήδη δεχτεί ο ΟΑΕΔ ότι η αποζημίωση θα καταβάλλεται ανά μήνα. 

4. Τέλος, για το θέμα της ασφάλισης των εν λόγω συμβασιούχων έργου στο ΙΚΑ ή ΤΕΒΕ, έχει υποβληθεί ερώτημα στη Νομική Υπηρεσία του ΟΑΕΔ και αναμένεται σχετική γνωμοδότηση. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

6. Στην με αριθμό 2412/18.9.98 ερώτηση δόθηκε με το υπ'αριθμ. 4460/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 2412/18.9.98 ερώτηση που κατατέθηκε στη Βουλή από το Βουλευτή κ. Δ. Πιπεργιά για το θιγόμενο σ' αυτή θέμα, σας πληροφορούμε τα εξής: 

Πρόθεση της Διοίκησης του Οργανισμού Απασχόλησης Εργατικού Δυναμικού (Ο.Α.Ε.Δ.) είναι από το σχολ. έτος 1999-2000 να αυξηθεί ο αριθμός των εισακτέων μαθητών από 7.500 που είναι σήμερα στις 14.000 προκειμένου να καλυφθούν όσο το δυνατόν περισσότερες θέσεις μαθητείας, ύστερα μάλιστα από τον μεγάλο αριθμό αιτήσεων οι οποίες παρατηρήθησαν κατά το τρέχον σχολικό έτος 1998-1999. 

Παράλληλα όμως, μέσα από το σύστημα της παρεχόμενης άτυπης επαγγελματικής κατάρτισης, ο ΟΑΕΔ παρέχει την δυνατότητα στα άτομα τα οποία δεν επελέγησαν για το σύστημα τυπικής επαγγελματικής εκπαίδευσης-κατάρτισης (μαθητεία) να παρακολουθήσουν προγράμματα συνεχιζόμενης επαγγελματικής κατάρτισης διάρκειας 600 ωρών και άνω προκειμένου να λάβουν γνώσεις σε διάφορα επαγγέλματα του πρωτογενούς και του δευτερογενούς κυρίως τομέα. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

7. Στην με αριθμό 2424/18.9.98 ερώτηση δόθηκε με το υπ' αριθμ. 4455/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 2424/18.9.98 ερώτηση που κατατέθηκε στη Βουλή από το Βουλευτή κ. Ηλ. Βεζδρεβάνη, για τα θιγόμενα σ' αυτή θέματα, σας πληροφορούμε τα εξής: 

Η ικανοποίηση του αιτήματος των τέως εργαζομένων στο εργοστάσιο "ΚΛΩΣΤΗΡΙΑ ΦΙΛΙΑΤΩΝ", οι οποίοι αρχικά είχαν επιδοτηθεί λόγω ανεργίας, σύμφωνα με την Κοινή Υπουργική Απόφαση 33407/29.4.96 (ΦΕΚ 291/30.4.96), για τη συνέχιση του χρόνου επιδότησης της τακτικής ανεργίας μέχρι της συνταξιοδότησης των (δηλ. για 1,5 έως 2,5 χρόνια) δεν είναι δυνατή γιατί χρήζει Νομοθετικής Ρύθμισης. 

Η οικονομική επιβάρυνση, η οποία θα προέκυπτε από την ικανοποίηση του αιτήματος, δεν έχει προβλεφθεί στον προϋπολογισμό του Οργανισμού Απασχόλησης Εργατικού Δυναμικού (Ο.Α.Ε.Δ.) 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

8. Στην με αριθμό 2427/18.9.98 ερώτηση δόθηκε με το υπ' 

  


 

  

Σελίδα 2256 

αριθμ. 4453/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 2427/18.9.98 ερώτηση, που κατατέθηκε στη Βουλή από το Βουλευτή κ. Ευάγ. Μπασιάκο, για τα θιγόμενα σ' αυτή θέματα, σας πληροφορούμε τα εξής: 

1. Η καθυστέρηση της κατασκευής των οικισμών ΘΗΒΑ ΙΙ και ΘΗΒΑ ΙΙΙ από τον Οργανισμό Εργατικής Κατοικίας (ΟΕΚ) οφείλεται σε αντικειμενικά προβλήματα και όχι σε ολιγωρία του Οργανισμού. Ειδικότερα: 

α) Η εκτός σχεδίου πόλης έκταση, όπου ανεφέρθηκαν οι οικισμοί, είχε παραχωρηθεί στον ΟΕΚ από τον Δήμο Θηβαίων, ο οποίος όμως δεν είχε πραγματοποιήσει τις απαραίτητες απαλλοτριώσεις, με αποτέλεσμα να γίνουν πολλές αγωγές από θιγόμενους ιδιοκτήτες. Μέχρι να τελεσιδικήσουν οι αγωγές αυτές, δεν μπορούσε να υλοποιηθεί η πολεοδομική μελέτη, ώστε να διανοιχτούν οδοί και να καθορισθούν οι οικοδομικές ρυμοτομικές γραμμές. 

β) Επειδή τα οικόπεδα βρίσκονται μέσα στη ζώνη αρχαιολογικού ενδιαφέροντος, απαιτήθηκε από την αρχαιολογική υπηρεσία η διενέργεια διερευνητικών τομών, για την διαπίστωση ή όχι ύπαρξης πιθανότητας εξεύρεσης αρχαίων. Αυτό είχε σαν αποτέλεσμα, αφ' ενός μεν, την σημαντική καθυστέρηση, αφ' ετέρου δε την σοβαρή αύξηση του κόστους των εργασιών εκσκαφής. 

γ) Για να ξεπερασθούν τα εμπόδια, που δημιουργούσαν οι ιδιοκτήτες όμορων εκτάσεων, στην κατασκευή των απαραίτητων έργων υποδομής, ο ΟΕΚ αναγκάσθηκε να προβεί σε πλήθος βελτιωτικών παρεμβάσεων στην κατασκευή, ώστε, τα υπό κανονικές συνθήκες εναέρια δίκτυα ΔΕΗ και ΟΤΕ να κατασκευασθούν υπογείως. 

δ) Η ανυπαρξία υποδομών στη περιοχή, υποχρέωσε τον Οργανισμό να προβεί ο ίδιος στην κατασκευή συνδετηρίων αγωγών ομβριων-ακαθάρτων με τα δίκτυα της πόλης, πράγμα, που επίσης είχε σοβαρή επίπτωση στην πορεία του έργου. Για το θέμα αυτό υπήρχε συμφωνία, μεταξύ ΟΕΚ και Δήμου, προκειμένου ο Οργανισμός να κατασκευάσει δίκτυο 800 μέτρων και ο Δήμος 100 μέτρων. Η συμφωνία αυτή δεν υλοποιήθηκε από το Δήμο και έτσι ο Οργανισμός έλαβε την απόφαση να κατασκευάζει ο ίδιος και το υπόλοιπο τμήμα του αγωγού για να μην υπάρξει πρόβλημα. 

Παρά τα παραπάνω προβλήματα, η κατασκευή των δύο οικισμών προχώρησε και ήδη έχουν παραχωρηθεί 28 κατοικίες, ενώ εντός των 10 επομένων ημερών θα παραδοθούν άλλες 10. Η παράδοση δε, θα συνεχισθεί, ούτως ώστε να έχει ολοκληρωθεί μέχρι τέλους του έτους. 

2. Σε ό,τι αφορά το θέμα της καταβολής των ενοικίων, από τον ΟΕΚ, τα οποία πληρώνουν οι δικαιούχοι, λόγω καθυστέρησης της εγκατάστασης τους στις κατοικίες σας γνωρίζουμε, ότι ο Οργανισμός προγραμματίζει την κατασκευή του κάθε οικισμού του και την έναρξη παράδοσης των κατοικιών με βάση τα αρχικά δεδομένα, δεν είναι όμως ιδιώτης κατασκευαστής που εκτελεί αντιπαροχή, ώστε να υποχρεούται, βάσει σύμβασης, να παραδώσει τον οικισμό σε συγκεκριμένη ημερομηνία. Επομένως, δεν τίθεται θέμα κάποιας ρήτρας, με καταβολή ενοικίων προς τους δικαιούχους, που δεν έχουν ακόμη εγκατασταθεί στον οικισμό. 

3. Σε ό,τι αφορά τις κακοτεχνίες για τις κατοικίες που παραδίδονται, τηρείται από τον Οργανισμό μια συγκεκριμένη διαδικασία παράδοσης και παραλαβής από τον δικαιούχο, κατά την οποία διαπιστώνεται η καλή κατάσταση της κατοικίας και διασφαλίζεται η μη ύπαρξη κακοτεχνιών. Στις κατοικίες που ήδη παραδόθηκαν, επομένως, δεν υπάρχουν κακοτεχνίες. Εάν, παρ' όλα αυτά, κατά την οίκηση διαπιστωθούν κακοτεχνίες, αυτές, σύμφωνα με την σύμβαση του αναδόχου με τον ΟΕΚ, αποκαθίστανται από τον ανάδοχο πλήρως. Για το λόγο αυτόν άλλωστε, η οριστική παραλαβή του κάθε έργου γίνεται αρκετό χρόνο μετά την έναρξη εγκατάστασης των δικαιούχων, ώστε να υπάρχει περιθώριο να διαπιστωθούν και να αποκατασταθούν πλήρως οι πιθανές ατέλειες. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

9. Στην με αριθμό 2432/18.9.98 ερώτηση δόθηκε με το υπ' αριθμ. 4452/16.10.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 2432/18.9.98 ερώτηση , που κατατέθηκε στη Βουλή από τους Βουλευτές κυρίους Στ. Κόρακα και Μ. Κωστόπουλο, για το θιγόμενο σ' αυτή θέματα αρμοδιότητάς μας, σας πληροφορούμε τα εξής: 

Στην εργαττική νομοθεσία για θέματα υγιεινής και ασφάλειας των εργαζομένων προβλέπονται υποχρεώσεις για τους εργοδότες, για τους εργαζόμενους και για την Πολιτεία. 

1. Βασική υποχρέωση των εργοδοτών είναι να λαμβάνουν όλα τα αναγκαία μέτρα για την προστασία της ασφάλειας και της υγείας των εργαζομένων. 

Στα μέτρα αυτά συμπεριλαμβάνονται και οι δραστηριότητες πρόληψης του επαγγελματικού κινδύνου, η ενημέρωση και κατάρτιση των εργαζομένων καθώς και η δημιουργία της απαραίτητης οργάνωσης και παροχής των αναγκαίων μέσων. 

Βασική και θεμελιώδης αρχή της νομοθεσίας για την ασφάλεια και υγεία των εργαζομένων είναι η αρχή της ευθύνης του εργοδότη σύμφωνα με την οποία: "Κάθε εργοδότης είναι υπεύθυνος για την ασφάλεια και υγεία των εργαζομένων και δεν απαλλάσσεται από αυτήν την ευθύνη ούτε όταν αναθέτει καθήκοντα προστασίας και πρόληψης του επαγγελματικού κινδύνου σε άλλα άτομα ή υπηρεσίες εντός ή εκτός της επιχείρησης". 

Στα πλαίσια αυτά σε περίπτωση μη συμμόρφωσης των εργοδοτών επιβάλλονται σε αυτούς οι ποινικές και διοικητικές κυρώσεις που προβλέπονται στα άρθρα 24 και 25 του ν.2224/94 "Ρύθμιση θεμάτων εργασίας, συνδικαλιστικών δικαιωμάτων, Υγιεινής-Ασφάλειας κλπ." (112/Α'/94). 

2. Βασική υποχρέωση των εργαζομένων είναι να εφαρμόζουν τους κανόνες υγιεινής και ασφάλειας και να φροντίζουν ανάλογα με τις δυνατότητές τους για την ασφάλεια και την υγεία τους καθώς επίσης και για την ασφάλεια και την υγεία των άλλων ατόμων που επηρεάζονται από τις πράξεις ή τις παραλείψεις τους κατά την εργασία σύμφωνα με την εκπαίδευση και τις κατάλληλες οδηγίες του εργοδότη τους. 

Στην εργατική νομοθεσία για την ασφάλεια και υγεία των εργαζομένων, δεν προβλέπονται κυρώσεις σε περίπτωση μη τήρησης των υποχρεώσεών τους. 

3. Υποχρέωση της πολιτείας είναι να εξασφαλίζει κατάλληλο και επαρκή έλεγχο εφαρμογής της νομοθεσίας. 

Ο έλεγχος εφαρμογής της νομοθεσίας ασκείται σήμερα και μέχρι 30.6.1999 από τις αρμόδιες επιθεωρήσεις εργασίας που υπάγονται στις Νομαρχιακές Αυτοδιοικήσεις. Από 1.7.1999 η αρμοδιότητα αυτή περιέχεται σύμφωνα με το άρθρο 8 του ν. 2639/1998 (205/Α'/2.9.98) "Ρύθμιση εργασιακών σχέσεων, σύσταση Σώματος Επιθεώρησης Εργασίας και άλλες διατάξεις" στο Σώμα Επιθεώρησης Εργασίας το οποίο θα υπάγεται απευθείας στον Υπουργό Εργασίας και Κοινωνικών Ασφαλίσεων και θα έχει αρμοδιότητες που εκτείνονται σε όλη την ελληνική επικράτεια. Η δημιουργία του ΣΕΠΕ στοχεύει στην αναβάθμιση του ρόλου της επιθεώρησης εργασίας και την αποτελεσματικότερη λειτουργία της ώστε εκτός των άλλων να μειωθεί ο αριθμός των εργατικών ατυχημάτων και να βελτιωθούν οι συνθήκες στους χώρους εργασίας. 

4. Για τα λοιπά θέματα, αρμόδιο να σας απαντήσει είναι το Υπουργείο Ανάπτυξης προς το οποίο κοινοποιούμε φωτοαντίγραφο της ερώτησης. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

10. Στην με αριθμό 2469/22.9.98 ερώτηση δόθηκε με το υπ' αριθμ. 35260/15.10.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 2469/22.9.1998 ερώτηση που κατατέθηκε στη Βουλή από το Βουλευτή κ. Π. Κρητικό, σχετικά με το αντικείμενο του θέματος, σας πληροφορούμε ότι σύμφωνα με το άρθρο 20 παρ. 3 του ν. 2386/1996, στο αστυνομικό, πυροσβεστικό και πολιτικό προσωπικό του Υπουργείου Δημό-

  


 

  

Σελίδα 2257 

σιας Τάξης για την έκτακτη απασχόλησή του σε εκλογικής φύσεως εργασίες κατά την εκλογική περίοδο χορηγείται επίδομα, το ύψος του οποίου καθορίζεται με κοινή απόφαση των Υπουργών Οικονομικών και Δημόσιας Τάξης. 

Ο Υπουργός 

ΑΛΕΞ. ΠΑΠΑΔΟΠΟΥΛΟΣ" 

11. Στην με αριθμό 2493/22.9.98 ερώτηση δόθηκε με το υπ' αριθμ. 11570/13.10.98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 2493/22.9.98 ερώτηση των Βουλευτών κυρίων Ν. Γκατζή και Α. Κανταρτζή σας γνωρίζουμε ότι μόλις έγινε γνωστή η καταγγελία του Συλλόγου εργαζομένων του Νοσοκομείου Βόλου (σχετικά με την εισαγωγή μηχανημάτων με τη μορφή χρησιδανείου) εδόθη εντολή στη Δ/νση Επιθεώρησης (με το αριθμ. Α1α/10340/Φ4, 7.9.98) για τη διενέργεια 'Ενορκης διοικητικής εξέτασης και αναμένουμε το σχετικό πόρισμα. 

Ο Υπουργός 

ΚΩΝ/ΝΟΣ ΓΕΙΤΟΝΑΣ" 

12. Στην με αριθμό 2494/22.9.98 ερώτηση δόθηκε με το υπ' αριθμ. 1146/16.10.98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Αναφερόμενοι στην 2494/22.9.98 ερώτηση των Βουλευτών κυρίων Ν. Γκατζή και Β. Μπούτα σχετικά, με τη μηχανοργάνωση του Νοσοκομείου Βόλου και την εξ αυτής μείωση των λειτουργικών εξόδων του Νοσοκομείου κατά 20% σας γνωρίζουμε τα εξής: 

'Ηδη το Υπουργείο μας έχει δρομολογήσει την προγραμματισμένη ανάπτυξη της μηχανοργάνωσης του Νοσοκομείου Βόλου με διαδοχικά βήματα, προκειμένου να εξασφαλιστεί η επιτυχής και πλήρης μηχανογράφηση των Διοικητικών του Υπηρεσιών, που θα ολοκληρωθεί με την εγκατάσταση και λειτουργία όλων των εφαρμογών του Διαχειριστικού Πληροφοριακού Συστήματος Νοσοκομείων (ΔΠΣΝ) που έχει αναπτύξει το Κέντρο Ηλεκτρονικού Υπολογιστού Κοινωνικών Υπηρεσιών (Κ.Η.Υ.Κ.Υ.) συγκεκριμένα αναφέρουμε τα εξής: 

1ον. Με την Υπουργική Απόφαση υπ' Ζριθμ. Α.Π. ΔΥ4αοικ.318/20.2.1998, ανατέθηκε στο Κ.Η.Υ.Κ.Υ. το έργο "ΝΟΣΟΚΟΜΕΙΑΚΑ ΦΑΡΜΑΚΕΙΑ" με σκοπό την εγκατάσταση των εφαρμογών "Γραφείο Εισαγωγών και Κίνησης Ασθενών" και "Φαρμακείο" καθώς επίσης την εκπαίδευση όλων των χρηστών των Οργανικών Μονάδων, την υποστήριξη των χρηστών για την παραγωγική λειτουργία των εφαρμογών για οκτώ (8) Δημόσια Νοσοκομεία της χώρας, μεταξύ των οποίων και το Ν.Γ.Ν. "ΑΧΙΛΛΟΠΟΥΛΕΙΟ" ΒΟΛΟΥ. 

2ον) Για να καταστεί δυνατή η ανωτέρω εργασία στο Νοσοκομείο Βόλου, χρειαζόταν προηγουμένως η προμήθεια εξοπλισμού και προς τούτο τον Μάρτιο του 1998 εγκρίθηκε από την αρμόδια Δ/νση Ανάπτυξης Νοσοκομειακών Μονάδων του Υπουργείου το ποσό των 7.000.000 δρχ. για το Νοσοκομείο Βόλου. 

3ον) Παράλληλα το Κ.Η.Υ.Κ.Υ. απέστειλε στις 17.3.1998 στο Νοσοκομείο Βόλου μελέτη σκοπιμότητας, καθώς επίσης υπόδειγμα προκήρυξης προμήθειας εξοπλισμού Πληροφορικής, ώστε να καταστεί δυνατή στη συνέχεια η εγκατάσταση και λειτουργία στο Νοσοκομείο των ερφαρμογών "Φαρμακείο" και "Γραφείο Εισαγωγών και Κίνησης Ασθενών" του Δ.Π.Σ.Ν. του Κ.Η.Υ.Κ.Υ. 

4ον) Το Νοσοκομείο, μετά τις απαραίτητες διαδικασίες, διενήργησε τον διαγωνισμό για την αναφερόμενη ανωτέρω προμήθεια εξοπλισμού πληροφορικής στις 2.7.1998 και ο διαγωνισμός κατακυρώθηκε τελικά στην εταιρεία ΦΟΡΜΗΛ Α.Ε. 

Στη συνέχεια έγινε η εγκατάσταση του εξοπλισμού που προήλθε από τον εν λόγω διαγωνισμό και η προσωρινή πραλαβή του. Στις Οκτωβρίου 1998 ειδοποιήθηκε το Κ.Η.Υ.Κ.Υ. από το Νοσοκομείο για την εγκατάσταση των εφαρμογών του Δ.Π.Σ.Ν. που προαναφέρθηκαν, προκειμένου μετά την ολοκλήρωση της εγκατάστασης των εφαρμογών και τον έλεγχο του Συστήματος από το Κ.Η.Υ.Κ.Υ. να γίνει και η οριστική παραλαβή του εξοπλισμού. 

5ον) Επόμενο βήμα αμέσως μετά θα είναι η εγκατάσταση και λειτουργία της μηχανογραφικής εφαρμογής για το Λογιστήριο (Διπλογραφικό Λογιστικό Σύστημα) του Δ.Π.Σ.Ν. του ΚΗΥΚΥ και ήδη έχει εγκριθεί η επιχορήγηση του Νοσοκομείου με το ποσό των 13.000.000 δρχ. από την Αρμόδια Δ/νση Ανάπτυξης Νοσοκομειακών Μονάδων του Υπουργείου (όπως αναφέρεται στο σχετικό έγγραφο της Υπηρεσίας αυτής Α1α/11610/Φ1/8.10.98). 

Ο Υφυπουργός 

Θ. ΚΟΤΣΩΝΗΣ") 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 10 Δεκεμβρίου 1998. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 

1. Η με αριθμό 309/3.12.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Πολιτισμού, σχετικά με τη λήψη μέτρων προστασίας της ιστορικής προσωπικότητας του Μεγάλου Αλεξάνδρου στην παραγωγή αμερικανικής ταινίας. 

2. Η με αριθμό 317/4.12.98 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Δικαιοσύνης, Δημόσιας Τάξης, Οικονομικών, Υγείας και Πρόνοιας, σχετικά με τη φύλαξη των ναρκωτικών ουσιών που κατάσχονται κλπ. 

3. Η με αριθμό 332/7.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς την Υπουργό Ανάπτυξης, σχεικά με την ολοκλήρωση του έργου της Δημόσιας Επιχείρησης Ηλεκτρισμού (ΔΕΗ) στην κοινότητα Κρυονερίου κλπ. 

4. Η με αριθμό 326/7.12.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτογράφηση ως 'Ελληνα του Πέρση ποιητή Ραχίμ Φερεϋντούν. 

5. Η με αριθμό 307/2.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εθνικής Παιδείας και Θρησκευμάτων, σχετικά με την κάλυψη των κενών θέσεων καθηγητών στα Τεχνικά Επαγγελματικά Εκπαιδευτήρια Περάματος. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 

1. Η με αριθμό 311/3.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας, σχετικά με την προστασία των παραγωγών καπνού τύπυ Βιρτζίνια στην Αιτωλοακαρνανία. 

2. Η με αριθμό 320/4.12.98 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση ίδρυσης δύο τμημάτων του Τεχνολογικού Εκπαιδευτικού Ιδρύματος (Τ.Ε.Ι.) Καλαμάτας στη Λακωνία. 

3. Η με αριθμό 331/7.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εργασίας και Κοινωνικών Ασφαλίσεων, σχετικά με την πρακτική της Κυβέρνησης στην καταστολή των κινητοποιήσεων κλπ. 

4. Η με αριθμό 327/7.12.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας και Ανάπτυξης, σχετικά με τη χρηματοδότηση της εταιρείας "Ο.ΔΑΡΙΓΚ & ΣΙΑ" στη Χαλκίδα για τη συνέχιση της λειτουργίας της. 

5. Η με αριθμό 324/7.12.98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Εσωτερικών, Δημόσιας 

  


 

  

Σελίδα 2258 

Διοίκησης και Αποκέντρωσης και Δημόσιας Τάξης, σχετικά με την υλική και ηθική συμπαράσταση της Πολιτείας στην οικογένεια Γκινάκη, θυμάτων των γεγονότων της οδού Νιόβης. 

Κύριοι συνάδελφοι, έχω την τιμή να σας ανακοινώσω ότι από τα θεωρεία αριστερά του Προεδρείου, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν τη συνεδρίασή μας επτά καθηγητές από το πανεπιστήμιο της Αλβανίας. 

(Χειροκροτήματα από όλες τις πτέρυγες) 

  


 

  

Σελίδα 2259 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 305/2.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τους Υπουργούς Δημόσιας Τάξης, Δικαιοσύνης, Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Υγείας και Πρόνοιας, σχετικά με τις προθέσεις της Κυβέρνησης για τη λειτουργία μόνιμου Συμβουλίου Ασφάλειας του Πολίτη κλπ. 

Η επίκαιρη ερώτηση του κ. Αποστολίδη έχει ως εξής: 

"Το ζήτημα της καλύτερης αστυνόμευσης και ασφάλειας των πολιτών αποτελεί ένα κεντρικό θέμα και για τις μεγάλες αστικές πόλεις, αλλά και την επαρχία. Τα φαινόμενα εγκληματικότητας, της διαφθοράς, της διάδοσης των ναρκωτικών, των οικονομικών μεταναστών, των "μπράβων" της νύχτας δημιουργούν συνθήκες ανασφάλειας και αβεβαιότητας στους πολίτες. Σε ακραίες και ευτυχώς ελάχιστες περιπτώσεις έχουμε φαινόμενα αυτοδικίας, ρατσισμού και ξενοφοβίας. 

Ερωτώνται οι κύριοι Υπουργοί: 

α. Μήπως θα ήταν αποτελεσματικό να λειτουργήσει ένα Συμβούλιο Ασφαλείας του Πολίτη από τα συναρμόδια Υπουργεία (Δημόσιας Τάξης, Δικαιοσύνης, Εσωτερικών και Δημόσιας Διοίκησης, Εργασίας και Υγείας) σε μόνιμη βάση, αφού μόνιμο τείνει να γίνει το πρόβλημα; 

β. Για την καλύτερη αστυνόμευση, μήπως είναι χρήσιμο εδώ και τώρα να απελευθερωθούν οι τέσσερις έως πέντε χιλιάδες αστυνομικοί, που διατίθενται για την φύλαξη των γηπέδων και οι ΠΑΕ ως Α.Ε. να πληρώσουν ιδιωτική ασφάλεια;" 

Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Eυχαριστώ, κύριε Πρόεδρε. 

Η πρόληψη της εγκληματικότητας και η αντιμετώπισή της, καθώς και η διασφάλιση της δημόσιας τάξης και ασφάλειας και η εμπέδωση του αισθήματος ασφαλείας στους πολίτες αποτελεί βέβαια βασικό στόχο και αποτελεί και καθημερινή επιδίωξη του Υπουργείου μας. 

Ιδιαίτερη βαρύτητα, επίσης, πρέπει να πω ότι έχει δοθεί και για την πρόληψη και καταστολή της μάστιγας των ναρκωτικών, στην καταπολέμηση της οποίας μάλιστα έχουν σημειωθεί σημαντικές επιτυχίες από τις αρμόδιες αστυνομικές υπηρεσίες. 

Στα πλαίσια αυτά και για την επίτευξη των αναφερόμενων στόχων αποφασίσαμε, ως γνωστόν πριν από μερικές εβδομάδες, τη λήψη πρόσθετων μέτρων. Αυτά τα μέτρα βρίσκονται ήδη στο στάδιο της υλοποίησης. 

Πιο συγκεκριμένα: Ξεκινήσαμε την εφαρμογή προγράμματος αστυνόμευσης των κεντρικών περιοχών του λεκανοπεδίου Αττικής και ιδιαίτερα των πλέον πολυσύχναστων και αυτών που παρουσιάζουν αυξημένη εγκληματικότητα με τη διάθεση εποχούμενων περιπολιών -πενήντα περιπολικά επιπλέον και εκατόν είκοσι περίπου μοτοσυκλέτες- αλλά επίσης και με τη διάθεση πεζών αστυνομικών. 'Αρχισε, δηλαδή, η εφαρμογή της πεζής αστυνόμευσης σε όλες αυτές τις περιοχές και αυτό το μέτρο θα επεκτείνεται. 

Επίσης εντείνονται, κύριε Αποστολίδη, οι αιφνιδιαστικοί έλεγχοι σε χώρους όπου υπάρχει διαφθορά και γενικά παρανομία, όπως τα τυχερά παίγνια, τα ήθη κλπ., με συγκεκριμένο αντικείμενο ελέγχου σε όλη τη χώρα. 

Βέβαια γίνονται συνεχώς έλεγχοι στους αλλοδαπούς -παράνομους, δηλαδή, μετανάστες στη χώρα μας- που λόγω της στέρησης των μέσων επιβίωσης σε ορισμένες περιπτώσεις διαπράττουν αδικήματα. Ο έλεγχος αυτός είναι έντονος και αυστηρός και πραγματοποιείται μέσα στα πλαίσια της ισχύουσας νομοθεσίας, αλλά και των διεθνών κανόνων και συμβάσεων. 

Ακόμα έχει προγραμματιστεί και εφαρμόζεται ο επαναπροσδιορισμός και η ενεργοποίηση των μπλόκων σε όλη τη χώρα, καθώς επίσης και η εντατικοποίηση των επαναπροωθήσεων και απελάσεων των παρανόμως ευρισκομένων στη χώρα μας αλλοδαπών. Η μικρή μειοψηφία παραβατών, αλλοδαπών βέβαια, δεν δικαιολογεί τη γέννηση φαινομένων ρατσισμού και ξενοφοβίας. Πρέπει να πω ότι αυτά τα φαινόμενα είναι ευτυχώς ξένα και προς τις συνήθειες και προς τη νοοτροπία του ελληνικού λαού και τα μεμονωμένα περιστατικά θα πρέπει να μας κρατούν σε εγρήγορση. Από τη δική μας πλευρά όμως, θα πρέπει να λαμβάνουμε όλα τα μέτρα, ώστε να μην υπάρχουν ούτε οι ελάχιστες αυτών των περιπτώσεων. 

Τέλος σε ό,τι αφορά την καλύτερη φύλαξη των συνόρων -γιατί εκεί θα πρέπει να δοθεί ιδιαίτερο βάρος, για να μην εισέρχονται λαθρομετανάστες- θυμίζω ότι έχουν ολοκληρωθεί οι διαδικασίες. Γίνεται η διαλογή των δικαιολογητικών για να διαπιστωθεί ο αριθμός των μορίων που έχει ένας έκαστος των υποβαλλόντων αίτηση, έτσι ώστε να προσληφθούν, μέσα στον Ιανουάριο, να αρχίσει η εκπαίδευσή τους και από την άνοιξη να αναλάβουν υπηρεσία οι χίλιοι μεθοριακοί φρουροί κατά μήκος των συνόρων με την Αλβανία. 

Σε ό,τι αφορά το θέμα της λειτουργίας Συμβουλίου Ασφάλειας του Πολίτη, θα ήθελα να επισημάνω ότι στα πλαίσια της χάραξης ολοκληρωμένης πολιτικής κατά του εγκλήματος έχει συσταθεί στο Υπουργείο Δικαιοσύνης με το νόμο 1738 Συμβούλιο Πρόληψης Εγκληματικότητας, το οποίο έχει ως αποστολή την πολιτική πρόληψης της εγκληματικότητας ενηλίκων και ανηλίκων και την υποβολή προτάσεων για το συντονισμό των αναγκαίων μέτρων. 

Κατόπιν τούτου θεωρώ ότι είναι προφανές ότι δεν χρειάζεται -μια που υπάρχει ήδη αυτό το Συμβούλιο- να προχωρήσουμε στη δημιουργία και ενός νέου αυτοτελή φορέα με το ίδιο αντικείμενο στην ουσία. 

ΠΡΟΕΔΡΟΣ (Απόστολος Κακλαμάνης): Ο Αντιπρόεδρος κ. Αποστολίδης έχει το λόγο. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Κύριε Υπουργέ, ασφαλώς όλοι μας και για όλους μας είναι ευχάριστο, όταν ακούμε ότι από το Υπουργείο παίρνονται μέτρα κατά της εγκληματικότητας και όλων αυτών των φαινομένων που επισημαίνω στην επίκαιρη ερώτησή μου. 

Αυτό όμως, που είναι σε όλους μας γνωστό -παρά τις προσπάθειες που γίνονται από το Υπουργείο- είναι ότι θα πρέπει τάχιστα να αλλάξουμε την εικόνα και το ψυχολογικό, αν θέλετε, κλίμα στο οποίο βρίσκεται ο πολίτης. 

Ασφαλώς συμφωνώ μαζί σας ότι είναι βασική προτεραιότητα όλων μας η δημιουργία κλίματος σιγουριάς, εμπιστοσύνης και αισθήματος ασφάλειας στον πολίτη. Επισημαίνω, όμως, κύριε Υπουργέ, ότι όταν εμπορεύονται πολιτικά ορισμένοι την ανασφάλεια και την αβεβαιότητα του πολίτη, εκεί μπαίνουμε σε επικίνδυνους δρόμους. 

Νομίζω ότι η εγκληματικότητα, όπως καταγράφεται σήμερα, μετά την ανεργία, αποτελεί το δεύτερο υπ'αριθμόν πρόβλημα στην ελληνική κοινωνία. Και αυτή η καταγραφή και η σφυγμομέτρηση στην κοινή γνώμη νομίζω ότι πρέπει να προβληματίσει όλο τον πολιτικό κόσμο, τους κοινωνικούς φορείς και να ευαισθητοποιήσει τους πολίτες, ενεργητικά και όχι παθητικά να αντιμετωπίζουν εικόνες, σαν αυτές που παρακολουθούμε στα Mέσα Mαζικής Eνημέρωσης, τα οποία δυστυχώς για το κέρδος πολλές φορές προβάλλουν διάφορες ακρότητες. 

Πράγματι εγώ δεν ζητάω να γίνουν καινούριοι θεσμοί, αλλά να αξιοποιηθούν οι υπάρχοντες θεσμοί με καλύτερο συντονισμό ανάμεσα στην αστυνομία, στη δικαιοσύνη, στην πολιτεία, στους κοινωνικούς φορείς, για να μη βλέπουμε στις τηλεοράσεις πολιτικούς και μάλιστα στελέχη πρώτης γραμμής να μιλούν και να προβάλλουν δυστυχώς την εγκληματικότητα, για να εμπορεύονται πολιτικά αυτές τις καταστάσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

ΠΡΟΕΔΡΟΣ (Απόστολος Κακλαμάνης): Κύριε Αποστολίδη, ολοκληρώστε. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Κύριε Πρόεδρε, κλείνω. Κύριε Υπουργέ, σας ρώτησα και δεν μου απαντήσατε στο εξής: Νιώθω τέσσερις με πέντε χιλιάδες 

  



 

  

Σελίδα 2260 

αστυνομικούς που βρίσκονται και αστυνομεύουν τα γήπεδα κάθε Σαββατοκύριακο. Βάζω τον προβληματισμό -και ο κάθε πολίτης- ή να τους πληρώνουν οι ΠΑΕ, αφού είναι ανώνυμες εταιρείες ή σε τελευταία ανάλυση αυτό το πρόβλημα να αντιμετωπισθεί, διότι αυτές τις στιγμές η εγκληματικότητα ανεβαίνει στα ύψη. 

ΠΡΟΕΔΡΟΣ (Απόστολος Κακλαμάνης): Κύριε Αποστολίδη, εμείς πρέπει να τηρούμε πρώτοι τον Κανονισμό. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Τελείωσα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σε ό,τι αφορά την αποδέσμευση αστυνομικών από τη διάθεσή τους στα γήπεδα, κατά τις αθλητικές συναντήσεις, δεν απάντησα στην πρωτολογία μου, κύριε Αποστολίδη, γιατί δεν προλάβαινα από πλευράς χρόνου. Θα ήθελα όμως να επισημάνω ότι δεν είναι δυνατή η αποδέσμευση, καθ'ολοκληρίαν, καθώς η αστυνομία στα πλαίσια της δικής της αρμοδιότητας, αλλά και της υποχρέωσης που καθορίζεται από την αποστολή της, σχεδιάζει και λαμβάνει μέσα και έξω από τους αγωνιστικούς χώρους αυξημένα μέτρα τάξης, τροχαίας και ασφάλειας για την ομαλή διεξαγωγή των ποδοσφαιρικών, αλλά και λοιπών αθλητικών αγώνων. 

Κύρια προϋπόθεση είναι η αντιμετώπιση της βίας βέβαια στα γήπεδα. 

Συμπτωματικά, αν θέλετε -και λέω συμπτωματικά σε σχέση με τη σήμερα συζητούμενη ερώτησή σας- σας γνωστοποιώ ότι χθες ήδη είχαμε μια συνάντηση στο Υπουργείο Δημόσιας Τάξης στην οποία είχαμε καλέσει αρμόδιους του Υπουργείου Πολιτισμού και παράγοντες του αθλητικού χώρου και εξετάσαμε τη δυνατότητα λήψης σειράς μέτρων. 

Μεταξύ αυτών είναι η εξέταση της δυνατότητας της μη μετακίνησης οργανωμένων φιλάθλων, ώστε να μην ακολουθούν τις ομάδες τους, όταν αυτές αγωνίζονται εκτός έδρας -εννοώ τις ομάδες ποδοσφαίρου- μέτρο που εφαρμόζεται με επιτυχία και στο πρωτάθλημα μπάσκετ. 

Επίσης, αποφασίστηκε η ενεργοποίηση της διάταξης του άρθρου 4 του νόμου 1646/86, σύμφωνα με την οποία σε περίπτωση καταδίκης για πράξεις βίας σε αθλητικούς χώρους, μπορεί το δικαστήριο να επιβάλει στον υπαίτιο την παρεπόμενη ποινή της απαγόρευσης της παρακολούθησης για ορισμένο χρονικό διάστημα αθλητικών εκδηλώσεων και της υποχρέωσης της παρουσίας του στο αστυνομικό τμήμα. 

Δεν έχει εκδοθεί μέχρι τώρα η σχετική διϋπουργική απόφαση και προωθούμε τώρα την έκδοση της διϋπουργικής αυτής απόφασης, για να εφαρμοσθεί αυτή η διάταξη. 

Επιπλέον, αποφασίστηκαν η τοποθέτηση κλειστού κυκλώματος τηλεόρασης σε στάδια που θα υποδείξουν οι αρμόδιες αρχές, ο περιορισμός των εξουσιοδοτημένων προσώπων που έχουν δικαίωμα εισόδου στους αγωνιστικούς χώρους, η εφαρμογή του μέτρου της μη χορήγησης εισιτηρίων στους συνδέσμους φιλάθλων σε περίπτωση υποτροπής για πράξεις βίας. 

Τέλος στα πλαίσια της ανταποδοτικότητας των παρεχόμενων από την αστυνομία υπηρεσιών σ'αυτούς τους χώρους συζητήθηκε και αποφασίστηκε η αύξηση του ποσοστού επί των εισιτηρίων όλων των αγώνων των ομαδικών αθλημάτων υπέρ των ασφαλιστικών ταμείων του προσωπικού των Σωμάτων Ασφαλείας. Συζητήθηκε επίσης και η δυνατότητα καταβολής, εκ μέρους των επιχειρήσεων του αθλητικού χώρου, χρηματικών ποσών στο Υπουργείο Δημόσιας Τάξης, προκειμένου να καλύπτεται ανταποδοτικά η παρεχόμενη από τους αστυνομικούς υπηρεσία, δηλαδή για τα μέτρα τάξης, ασφάλειας, τροχαίας κλπ. 

ΠΡΟΕΔΡΟΣ (Απόστολος Κακλαμάνης): Ακολουθεί η με αριθμό 333/7-12-98 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Γεωργίας, σχετικά με την καθυστέρηση πληρωμής των αγροτών του Νομού Καρδίτσας κλπ. 

Η επίκαιρη ερώτηση του κ. Σιούφα έχει ως εξής: 

"καλείσθε να ενημερώσετε την Εθνική Αντιπροσωπεία για τις πρωτοφανείς και απαράδεκτες καθυστερήσεις πληρωμής των αγροτών του Νομού Καρδίτσας και όχι μόνο που έφεραν οργή, απόγνωση και φτώχεια σε γεωργούς και κτηνοτρόφους που ζουν δραματικές στιγμές. 

1. Οι βαμβακοπαραγωγοί άρχισαν να πληρώνονται μετά από εξήντα και περισσότερες ημέρες αντί των τριάντα και τώρα με ρυθμούς χελώνας. 

2. Οι καπνοπαραγωγοί δεν πήραν από το Σεπτέμβριο μήνα το 50% των επιδοτήσεών τους λόγω αδυναμίας της ΕΑΣΚ, ως διαμεσολαβούσα να εκτελέσει την αποστολή της. 

3. Δεν πληρώθηκαν οι επιδοτήσεις για τα σιτάρια (σκληρό, μαλακό κριθάρι) τα καλαμπόκια και ελαιούχους σπόρους. 

4. Δεν πληρώθηκαν τα επιλέξιμα αιγοπρόβατα. 

5. Δεν πληρώθηκαν οι εξισωτικές αποζημιώσεις. 

Η κατάσταση αυτή που αφορά δεκάδες δισεκατομμύρια δραχμές έχει περιαγάγει σε απόγνωση τους γεωργούς και τους κτηνοτρόφους, οι υποχρεώσεις τους τρέχουν στην ΑΤΕ και τους άλλους πιστωτές και η αγορά του νομού έχει νεκρωθεί. 

Καλείσθε επίσης να γνωρίσετε ποιος θα επιβαρυνθεί τους τόκους των δανείων, των αγροτών για τους χρόνους καθυστερήσεως πληρωμής τους, να προσδιορίσετε τους χρόνους πληρωμής και τα μέτρα, ώστε να μην ξανασυμβεί τέτοια κατάσταση". 

Ελπίζω ότι δεν θα ξανασυμβεί και τόσο μακρά ερώτηση που χρειάζεται χρόνο επερωτήσεως για να συζητηθεί. 

Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε, πράγματι έτσι είναι το θέμα. Η καταβολή των οικονομικών ενισχύσεων γίνεται συστηματικά με εντολές πληρωμής. Και συγκεκριμένα μέχρι και χθες 8.12.98 έχουν εκδοθεί, πρώτον, για το βαμβάκι πεντακόσιες σαράντα τρεις εντολές πληρωμής ύψους ενενήντα τεσσάρων δισεκατομμυρίων (94.000.000.000) δραχμές. 

Για τον καπνό διακόσιες τριάντα δύο εντολές πληρωμής ύψους τριάντα ένα δισεκατομμυρίων περίπου (31.000.000.000). Για τα σιτηρά εκατόν δεκαοκτώ εντολές πληρωμής ύψους τριάντα τεσσάρων δισεκατομμυρίων (34.000.000.000). Για τα αιγοπρόβατα πεντακόσιες ογδόντα τρεις εντολής πληρωμής ύψους δώδεκα δισεκατομμυρίων (12.000.000.000). 

Σύμφωνα με τις κοινοτικές διατάξεις που ισχύουν στον τομέα του καπνού η καταβολή της προκαταβολής 50% της πριμοδότησης πραγματοποιείται μετά τις 16 Οκτωβρίου του έτους της εσοδείας και οπωσδήποτε πριν από την έναρξη των παραδόσεων στις επιχειρήσεις. 

Για την εν λόγω καταβολή απαιτείται η σύσταση εγγύησης είτε εκ μέρους των αιτούντων παραγωγών είτε εκ μέρους της ομάδος παραγωγών ΕΑΣΚ στην οποία ανήκουν ορισμένοι. 

Με δεδομένη την αδυναμία σύστασης εγγύησης εκ μέρους της ομάδας και ύστερα από έγκαιρη παρέμβαση της διοίκησης του ΕΟΚ στη διοίκηση της ΑΤΕ, η τελευταία δεσμεύτηκε να εκδώσει εγγύηση για λογαριασμό του κάθε παραγωγού μέλους της ομάδος. Ωστόσο για λόγους εσωτερικούς της ΑΤΕ δεν εκδόθηκαν οι εν λόγω ατομικές εγγυήσεις μέχρι σήμερα και ως εκ τούτου δεν υποβλήθηκαν αιτήσεις για καταβολή της προκαταβολής 50% του πριμ. 

Εκτός των ανωτέρω από τα στοιχεία που έχουμε στη διάθεσή μας προκύπτει ότι το 30% των παραγωγών έχουν ήδη παραδώσει τα καπνά τους και επομένως αρχίζει άμεσα εκ μέρους του οργανισμού η διαδικασία εξόφλησης της πριμοδότησης, ενώ για ένα άλλο 30% των παραγωγών έχουν αρχίσει οι διαδικασίες παράδοσης των καπνών. 

Επομένως για το μεγαλύτερο μέρος των παραγωγών δεν συντρέχει πλέον λόγος καταβολής της προκαταβολής. Με βάση τον Κανονισμό 1765/92 αριθμός 10 παράγραφος 1 οι αντισταθμιστικές πληρωμές των σιτηρών καταβάλλονται εντός της περιόδου από 16 Οκτωβρίου έως 31 Δεκεμβρίου που έπεται της συγκομιδής. 

'Ηδη από τη Διεύθυνση Οικονομικής Διαχείρισης της ΓΕΔΙΔΑΓΕΠ έχει ξεκινήσει η παραπάνω διαδικασία καταβολής 

  


 

  

Σελίδα 2261 

των αντισταθμίσεων για τα σιτηρά και αναμένεται να συνεχιστεί χωρίς ιδιαίτερα προβλήματα και θα ολοκληρωθεί εντός του τρέχοντος μηνός. 

Σε ό,τι αφορά ειδικά το Νομό Καρδίτσας η σχετική εντολή πληρωμής έχει εκδοθεί από τη ΓΕΔΙΔΑΓΕΠ στις 8.12.98. Δηλαδή με λίγα λόγια έχουμε την εξής εικόνα. 

Σε γενικές γραμμές, η καθυστέρηση από το βαμβάκι που είναι περίπου της τάξεως του ενός μηνός τακτοποιείται μέχρι τις 20 του μηνός, δηλαδή οπωσδήποτε πριν τα Χριστούγεννα και όλα τα άλλα προϊόντα τακτοποιούνται επίσης μέχρι τις 20 του μηνός εκτός από τα αρότραια τα οποία θα τακτοποιηθούν πριν οπωσδήποτε από το τέλος του έτους. Αυτή είναι η απάντηση του Υπουργείου Γεωργίας προς την ερώτησή σας. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η πραγματικότητα που υπάρχει και στο Νομό Καρδίτσας και σε ολόκληρη τη Θεσσαλία και είναι ένας από τους λόγους για τους οποίους οι αγρότες βρίσκονται και σε οργή και σε αναστάτωση, αλλά και προπάντων σε κινητοποιήσεις, είναι ότι το Υπουργείο Γεωργίας ευρισκόμενο σε διάλυση για πρώτη φορά έχει αφήσει απλήρωτους όλους τους παραγωγούς σε τέτοιους χρόνους που αναφέρθηκαν πριν από λίγο και στην ερώτηση και από τον κύριο Υπουργό. Γιατί έπεσε το δίκτυο των ηλεκτρονικών υπολογιστών και επί ένα μήνα δεν το είχαν αποκαταστήσει. Δεν θα πληρωθούν, κύριε Υπουργέ, μέχρι τις 20 Δεκεμβρίου θα πάνε και τον Ιανουάριο μήνα οι δε καπνοπαραγωγοί, λόγω της κατάστασης που βρίσκεται η 'Ενωση Αγροτικών Συνεταιρισμών Καρδίτσας εδώ και τέσσερις μήνες παραμένουν απλήρωτοι και δεν θα πληρωθούν ούτε σε τρεις μήνες διότι το σύστημα το οποίο επιλέξατε με την προσωπική εγγύηση δεν πρόκειται να λειτουργήσει, είναι τόσο γραφειοκρατικό και θα δημιουργήσει ακόμα μεγαλύτερα ζητήματα. 

Σε ό,τι αφορά δε την καταβολή εξισωτικών αποζημιώσεων και την καταβολή των επιλεξίμων στους κτηνοτρόφους ένα κλάδο που βρίσκεται σε δραματική κατάσταση εκεί τα πράγματα είναι ακόμη χειρότερα διότι τώρα οι υπηρεσίες του Υπουργείου Γεωργίας φτιάχνουν τις καταστάσεις που έπρεπε να έχουν γίνει από το καλοκαίρι, δηλαδή δεν θα πληρωθούν ούτε το Μάρτιο μήνα. 

Κατόπιν αυτού, μια και παρίσταται και ο Πρόεδρος της Κυβερνήσεως αυτή την ώρα στην Εθνική Αντιπροσωπεία, σας σημείωνω τούτο. 'Οτι η κατάσταση που υπάρχει από την πλευρά των πληρωμών των παραγωγών είναι σε πρωτοφανές και απαράδεκτο επίπεδο. Οι υπηρεσίες του Υπουργείου βρίσκονται σε διάλυση. Οι αγρότες δεν πρόκειται να πληρωθούν στους ρυθμούς που σας ενημερώνουν οι υπηρεσίες και κατόπιν αυτού δεν θα πρέπει να αιτιάσθε γιατί οι αγρότες βρίσκονται στο δρόμο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και σε όλη την Ελλάδα είναι τα ίδια και χειρότερα. 

ΠΡΟΕΔΡΟΣ (Απόστολος Κακλαμάνης): Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Να επαναλάβω ότι αποτελεί δέσμευση για το Υπουργείο Γεωργίας ότι θα πληρωθούν πριν τα Χριστούγεννα όλα τα προϊόντα, πλην των αροτρεών, τα οποία θα πληρωθούν πριν από το τέλος του έτους. Αυτό αν θέλετε μπορείτε είτε να το αποδεχθείτε είτε όχι. 'Ομως αυτή είναι η δέσμευση του Υπουργείου Γεωργίας. 

Τώρα σε ό,τι αφορά τα προβλήματα υπάρχουν δύο αιτιολογίες. Η μία έχει σχέση με το μηχανογραφικό σύστημα του Υπουργείου, το οποίο δοκιμάστηκε για πρώτη φορά, είχε προβλήματα ίσως αναμενόμενα, τα οποία όμως αντιμετωπίστηκαν όσο γίνονταν πιο γρήγορα και αποτελεσματικά. 'Εγιναν επεμβάσεις τις οποίες δεν είναι ώρα να αναφέρουμε εδώ, αλλά ήταν ουσιαστικές, ώστε να ανταποκριθούμε όσο γίνεται συντομότερα στις υποχρεώσεις μας. Πράγματι υπήρξαν καθυστερήσεις και έχουμε ευθύνη για αυτό. Το έχουμε επαναλάβει και άλλη φορά. Δεν μπορούμε όμως να αιτιόμεθα είτε το μηχανογραφικό σύστημα είτε τις αποκεντρωμένες υπηρεσίες, οι οποίες σήμερα ανήκουν στη νομαρχία. Αναλαμβάνουμε την ευθύνη αυτής της καθυστέρησης. 'Ομως σας λέμε ότι αυτά τελειώνουν μέχρι τέλος του έτους είτε πριν από τις γιορτές των Χριστουγέννων είτε τουλάχιστον πριν από την Πρωτοχρονιά. Ευχαριστώ. 

ΠΡΟΕΔΡΟΣ (Απόστολος Κακλαμάνης): Τρίτη είναι η με αριθμό 329/20/7.12.98 επίκαιρη ερώτηση της Προέδρου του Κομμουνιστικού Κόμματος Ελλάδος κ. Αλέκας Παπαρήγα προς τον κύριο Πρωθυπουργό, σχετικά με την επίλυση των προβλημάτων στο χώρο της παιδείας. 

Η επίκαιρη ερώτηση της κ. Παπαρήγα έχει ως εξής: 

"Διογκώνεται η κατακραυγή των μαθητών, φοιτητών, εκπαιδευτικών και γονέων ενάντια στην αντιδραστική μεταρρύθμιση που επιχειρεί η Κυβέρνηση στο χώρο της παιδείας. Την ίδια στιγμή που το Υπουργείο Παιδείας υπόσχεται την είσοδο όλων των αποφοίτων του λυκείου στην τριτοβάθμια εκπαίδευση, προωθούνται μέτρα εκδίωξης χιλιάδων μαθητών από τη Λυκειακή βαθμίδα, προκειμένου να οδηγηθούν στην "κατάρτιση στις τρέχουσες ανάγκες της αγοράς", που θα πραγματοποιείται στα Τεχνικά Επαγγελματικά Εκπαιδευτήρια (ΤΕΕ). Σε περιορισμένου, δηλαδή πρακτικού χαρακτήρα δεξιότητες με μικρή διάρκεια ζωής, που θα αποκτώνται κυρίως με μαθητεία σε επιχειρήσεις. 'Ηδη 40.000 μαθητές πειθαναγκάστηκαν να γραφούν στα ΤΕΕ, σαν ακατάλληλοι δήθεν για γράμματα. 

Ταυτόχρονα η Κυβέρνηση ακυρώνει την όποια μορφωτική λειτουργία έχει απομείνει στο Λύκειο, μετατρέποντας το σε ένα διαρκές εξεταστήριο. Συνθλίβει κάθε ανάσα ελεύθερου χρόνου των μαθητών στις συμπληγάδες "σχολείο-φροντιστήριο" και εκτινάσσει προς τα πάνω τη ζήτηση και το κόστος της παραπαιδείας αδειάζοντας τις τσέπες των γονιών. 

Για να καμφθούν μάλιστα οι αντιδράσεις των μαθητών, το Υπουργείο Παιδείας καλλιεργεί κλίμα αυταρχισμού. 'Εχουν δοθεί εντολές στους διευθυντές των σχολείων και αρκετοί ξεκίνησαν εκφοβιστικές προειδοποιήσεις για διώξεις μαθητών και γονιών και σε ορισμένες περιπτώσεις ήδη κινήθηκαν οι διαδικασίες από εισαγγελικές αρχές. 

Ερωτάται ο κύριος Πρωθυπουργός αν η Κυβέρνηση θα επιμείνει στους αντιδραστικούς νόμους 2525/97 και 2640/98; Αν θα καταργήσει το νέο σύστημα-λαιμητόμο για την αξιολόγηση και την πρόσβαση των μαθητών στα ΑΕΙ-ΤΕΙ; Αν θα καταργήσει τα ΤΕΕ και θα αναβαθμίσει την υπάρχουσα τεχνικοεπαγγελματική εκπαίδευση (ΤΕΛ-ΤΕΣ); Αν θα προχωρήσει στην επέκταση της υποχρεωτικής εκπαίδευσης καθιερώνοντας ενιαίο δωδεκάχρονο σχολείο, το οποίο αποτελεί σύγχρονη κοινωνική ανάγκη για να αποκτήσουν όλοι αδιάκριτα οι νέοι το αναγκαίο για την εποχή μας μορφωτικό υπόβαθρο; Αν, τέλος θα επιμείνει στην αυταρχική-τρομοκρατική αντιπαράθεσή της με τους μαθητές και τους γονείς τους;". 

Ο Πρωθυπουργός κ. Σημίτης έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η πεμπτουσία του ερωτήματος της κ. Παπαρήγα είναι το αίτημα για κατάργηση της εκπαιδευτικής μεταρρύθμισης. Η κ. Παπαρήγα, το Κομμουνιστικό Κόμμα Ελλάδος προβάλλουν αυτό το αίτημα, αφού το έχει προβάλει ήδη η Νέα Δημοκρατία, η οποία εδώ και αρκετό καιρό ζήτησε την κατάργηση της εκπαιδευτικής μεταρρύθμισης. 

Το Κομμουνιστικό Κόμμα Ελλάδος συμμετέχει σε όλες τις κινητοποιήσεις. Το δηλώνει απερίφραστα. Γι'αυτό ο κύριος στόχος είναι ο παλλαϊκός αγώνας κατά της Κυβέρνησης, η ματαίωση της μεταρρύθμισης. Συμμετέχει επίσης η Νέα Δημοκρατία και η επίσκεψη του κ. Καραμανλή στα σχολεία και στην ΟΛΜΕ είναι μία επιβεβαίωση της κινητοποίησης αυτής. 

Η κινητοποίηση δεν αφορά το ένα ή το άλλο μέτρο, δεν αφορά τη μία ή την άλλη κατεύθυνση μέσα στα πλαίσια της εκπαιδευτικής μεταρρύθμισης, αλλά αφορά το σύνολο της κυβερνητικής πολιτικής. Η εκπαιδευτική μεταρρύθμιση είναι ένα σημείο όπου τα δύο κόμματα αισθάνονται ότι μπορούν να κερδίσουν έδαφος και πάνω σε αυτό πιέζουν. 'Αλλωστε πριν από δεκαπέντε ημέρες είχε υποβληθεί και ερώτηση από τη Νέα Δημοκρατία για το ίδιο ακριβώς θέμα. 

Τραυματισμένη από όλη αυτήν την εξέλιξη είναι η ίδια η 

  


 

  

Σελίδα 2262 

παιδεία, γιατί δεν γίνεται συζήτηση επί της ουσίας, δεν προβάλλεται τίποτα το συγκεκριμένο, δεν εξετάζεται η μία πτυχή ή η άλλη πτυχή. Εκείνο το οποίο επιδιώκεται είναι η αμφισβήτηση της συνολικής προσπάθειας. Και το ερώτημα είναι: Η συνολική προσπάθεια είναι αναγκαία; Χρειάζεται μεταρρύθμιση στην παιδεία; Η απάντηση είναι αναμφισβήτητα "ναι", γιατί ο νέος σήμερα στον κόσμο πρέπει να έχει άλλα εφόδια, να έχει περισσότερη κριτική γνώση, να έχει περισσότερες ευκαιρίες να διαλέξει αυτό το οποίο τον ωφελεί, να έχει περισσότερους δρόμους να πραγματοποιήσει αυτό το οποίο είναι ο στόχος του. 

Η εκπαιδευτική μεταρρύθμιση προσφέρει πολλές τέτοιες δυνατότητες. Προσφέρει δυνατότητες να αλλάξει το σχολείο. Προσφέρει δυνατότητες να υπάρχουν καλύτεροι εκπαιδευτικοί. Βεβαίως η μεταρρύθμιση αυτή όπως είναι στη σύλληψή της, δεν είναι κάτι πρωτόγνωρο και καινούριο. Είναι το αποτέλεσμα προσπαθειών που έχουν γίνει είκοσι χρόνια τώρα. Το ενιαίο λύκειο, για το οποίο γίνεται για παράδειγμα συζήτηση, είναι ένα λύκειο για το οποίο έχουν γίνει προσπάθειες πολλές φορές. Ο στόχος, λοιπόν, είναι να φτιάξουμε μία παιδεία, η οποία να ανταποκρίνεται στο νέο καιρό. 

Το Υπουργείο Παιδείας είναι έτοιμο να συζητήσει προβλήματα εφαρμογής και είναι έτοιμο να εξετάσει εάν η μία ή η άλλη πλευρά της εφαρμογής χρειάζεται τροποποίηση μετά από τις εμπειρίες οι οποίες θα συγκεντρωθούν. Εκείνο, όμως, το οποίο πρέπει να συγκρατήσουμε είναι ότι η Ελλάδα δεν θα μπορέσει να παίξει το ρόλο της στον κόσμο, στον οποίο όλα αλλάζουν, εάν δεν δώσουμε στον ελληνικό λαό μία νέα παιδεία. Και αυτό θέλουμε. Και γι' αυτό θα σταθούμε σε αυτήν τη μεταρρύθμιση ανταποκρινόμενοι όπου υπάρχει ανάγκη σε βελτιώσεις, σε τροποποιήσεις, σε κατευθύνσεις τέτοιες, ώστε να μπορέσουμε να έχουμε ένα καλύτερο αποτέλεσμα για τη νέα γενιά. 

ΠΡΟΕΔΡΟΣ (Απόστολος Κακλαμάνης): Η κ. Παπαρήγα έχει το λόγο. 

ΑΛΕΞΑΝΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κανονικά, κύριε Πρωθυπουργέ, δεν έπρεπε να νιώσω έκπληξη. 'Ενιωσα, όμως, έκπληξη όχι γι' αυτά που είπατε υπερασπιζόμενος το νόμο της Κυβέρνησης που εσείς λέτε εκπαιδευτική μεταρρύθμιση. 'Ενιωσα έκπληξη γιατί για άλλη μία φορά βλέπω ότι δεν έχετε κανέναν κυριολεκτικά ηθικό φραγμό. Θα το πω έτσι. 

Τι είπατε τώρα; Τι μας είπατε δηλαδή; 'Οτι το Κ.Κ.Ε. και η Νέα Δημοκρατία είναι στους δρόμους για την παιδεία. Τι θέλετε δηλαδή να πείτε, κύριε Πρωθυπουργέ, με αυτό; Τι θέλετε να πείτε; 

Εμείς είμαστε στους δρόμους. Σε σαράντα τέσσερις πόλεις έγιναν αγώνες και συλλαλητήρια. Και είμαστε για τους λόγους που εμείς νομίζουμε και θέλουμε να είμαστε στους δρόμους μαζί με τους μαθητές και τους γονείς τους. 

Εν πάση περιπτώσει, εγκαταλείψτε αυτήν τη φαιά προπαγάνδα που κάνετε. Μη μας γυρνάτε τριάντα χρόνια πίσω, σαράντα, πενήντα, με τη λεγόμενη συνοδοιπορία και τόσα άλλα και τοποθετηθείτε πάνω σε συγκεκριμένα ζητήματα. 

Θα έλεγα ειλικρινά, δηλαδή, ότι απαξιώνετε τον πολιτικό σας λόγο φέρνοντας αυτό το επιχείρημα. Τι νομίζετε; 'Οτι θα μας φοβήσετε; 'Οτι θα μας κλείσετε στον Περισσό και δεν θα μιλάμε για αγώνες και δεν θα προσπαθούμε να στηρίξουμε αγώνες που ξεκινάνε από τα προβλήματα και που τους πυροδοτείτε εσείς; 

Εάν η εκπαιδευτική μεταρρύθμιση απέβλεπε να διορθώσει τα κακώς κείμενα της παιδείας, τότε το πρώτο από το οποίο έπρεπε να ξεκινήσει είναι η κατάργηση κάθε μορφής ιδιωτικής εκπαιδευτικής δραστηριότητας. Κάθε μορφής! Από το νηπιαγωγείο, μέχρι το πανεπιστήμιο και τα μεταπτυχιακά, έχουμε ένα παράλληλο κύκλωμα που φουντώνει και διογκώνεται. 

Δεύτερον, θα έπρεπε να καθιερώσετε το δωδεκάχρονο υποχρεωτικό σχολείο και όχι να διαμορφώνετε ένα εκπαιδευτικό σύστημα, το οποίο τελικά θα φέρει την Ελλάδα στο ίδιο επίπεδο με τον "παράδεισό σας", στην Ευρώπη. 

Σήμερα τελειώνουν αυτό το λύκειο το 70% των παιδιών. Θα πάμε στο 40%-45% όπως γίνεται στην υπόλοιπη Ευρώπη. Αυτόν τον εκσυγχρονισμό κάνετε. 

Δεν θα έπρεπε να καθιερώσετε τα Τεχνικά Επαγγελματικά Εκπαιδευτήρια, αλλά να αναβαθμίσετε τα Τεχνικά Λύκεια και τα ΤΕΣ και να τα εντάξετε κυριολεκτικά μέσα στο ενιαίο δωδεκάχρονο υποχρεωτικό σχολείο. 

Αφήστε, λοιπόν, τη λογοθεραπεία και αυτήν την επιχειρηματολογία που μας γυρνάει σαράντα χρόνια πίσω. Εμάς τουλάχιστον, δεν μας πτοεί γιατί ξέρουμε πολύ καλά ποιοι είμαστε και πού πάμε. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, άκουσα από την κ. Παπαρήγα μια φήμη η οποία πλανάται, ότι η εκπαιδευτική μεταρρύθμιση έχει σκοπό να διώξει τα παιδιά από τα σχολεία. Αυτό είναι πράγματι ένα θέμα το οποίο δημιουργεί άγχος στα παιδιά. 

'Ισα-ίσα όμως, η εκπαιδευτική μεταρρύθμιση θέλει να βοηθήσει να υπάρχουν περισσότεροι δρόμοι. Ανοίγει τα πανεπιστήμια στα παιδιά που τελειώνουν τα λύκεια και βοηθάει τα παιδιά στα λύκεια με πολλούς τρόπους, μεταξύ άλλων και με την ενισχυτική διδασκαλία, να έχουν περισσότερες γνώσεις και να εκμεταλλευτούν αυτήν τη δυνατότητα. 'Οχι μονάχα δεν θα μειώσει τον αριθμό όσων πάνε στα πανεπιστήμια, αλλά αντίθετα θα αυξήσει τον αριθμό, όπως αυξάνει και τις δυνατότητες εισόδου στα πανεπιστήμια. 

Θέλω να επαναλάβω ότι είμαστε πρόθυμοι για διάλογο. Ο Υπουργός Παιδείας έχει ορίσει με τη Διδασκαλική Ομοσπονδία Ελλάδος μία συνάντηση για να συζητήσουν τα θέματα. 'Εχει στείλει στην ΟΛΜΕ ένα γράμμα στο οποίο αναφέρεται ότι είναι πρόθυμος να συζητήσει την επιμόρφωση των εκπαιδευτικών και όποιο άλλο θέμα θέλει να συζητήσει η ΟΛΜΕ. Θα το καταθέσω αυτό το γράμμα. 

Χθες στην Επιτροπή Μορφωτικών Υποθέσεων της Βουλής συζήτησε με όλα τα κόμματα το θέμα των αναπληρωτών καθηγητών, με βάση τις εμπειρίες του διαγωνισμού. Και αυτό έχουμε πει ότι θέλουμε να συζητήσουμε με βάση τις εμπειρίες, όχι με βάση βασικές αρχές ή κατευθύνσεις, τις οποίες προβάλλει ο ένας ή ο άλλος χωρίς τεκμηρίωση. 

Για να αλλάξουμε αυτό που υπάρχει και να το αλλάξουμε καλύτερα, πρέπει να υπάρχει τεκμηρίωση, να δούμε τι απέδωσε, να δούμε τι δεν απέδωσε και πάνω σ' αυτό να σταθούμε. Και εγώ ενοχλούμαι και αισθάνομαι ότι δεν είναι σωστό που οι μαθητές διαμαρτύρονται. Και δεν θα ήθελα να διαμαρτύρονται οι μαθητές. 

Καταλαβαίνω το άγχος τους, καταλαβαίνω ότι έχουν προβλήματα και γι' αυτό θέλουμε να κάνουμε την ενημέρωση. Αλλά πιστεύω ότι το πρόβλημα αυτό δεν είναι πρόβλημα μόνο της Κυβέρνησης, κυρία Παπαρήγα. Είναι πρόβλημα όλης της ελληνικής κοινωνίας, γιατί όλη η ελληνική κοινωνία θέλει μία καλύτερη παιδεία. Και την καλύτερη παιδεία δεν θα την πετύχουμε με το να λέμε "βγείτε έξω, φωνάξτε, καταργείστε, είμαστε αρνητικοί". Την καλύτερη παιδεία θα την πετύχουμε με το να προβάλλουμε θετικές προτάσεις και να συμβάλουμε στο να πραγματοποιηθεί μια θετική μεταρρύθμιση. 

Αυτός είναι ο στόχος μας γιατί πιστεύουμε ότι η Ελλάδα δεν θα γίνει ισχυρή αν δεν έχει μια παιδεία, η οποία δίνει στα παιδιά της τη δυνατότητα να ανταγωνιστούν στο σύγχρονο κόσμο. 

(Χειροκροτήματα από την πτέρυγα του ΠΑΣΟΚ) 

(Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά την προαναφερθείσα επιστολή, η οποία έχει ως εξής: 

"ΕΛΛΗΝΙΚΗ ΔΗΜΟΚΡΑΤΙΑ 

ΥΠΟΥΡΓΕΙΟ ΕΘΝΙΚΗΣ ΠΑΙΔΕΙΑΣ 

ΚΑΙ ΘΡΗΣΚΕΥΜΑΤΩΝ 

ΥΠΟΥΡΓΟΣ 

Αθήνα, 8 Δεκεμβρίου 1998 

Α.Π. 911 

Προς την 

Ομοσπονδία Λειτουργών Μέσης Εκπαίδευσης 

  


 

  

Σελίδα 2263 

'Οπως κατ' επανάληψη έχουμε δηλώσει, είμαστε πάντα ανοικτοί σε διάλογο πάνω σε θέματα που προκύπτουν από την υλοποίηση της εκπαιδευτικής μεταρρύθμισης. Σε αυτό το πλαίσιο, διοργανώνεται από το Παιδαγωγικό Ινστιτούτο στις 14 και 15 Δεκεμβρίου η Διημερίδα Επιμόρφωσης με θέμα "Η Επιμόρφωση των εκπαιδευτικών, προτεραιότητα της εκπαιδευτικής πολιτικής του 21ου αιώνα: Θεσμοί ποιοτικής ανάπτυξης και αποτελεσματικότητας" όπου έχετε προσκληθεί και με ιδιαίτερο ενδιαφέρον αναμένουμε τις απόψεις μας. 

Στη συνέχεια, έχοντας και τις συγκεκριμένες θέσεις σας στο πιο πάνω θέμα, πιστεύουμε ότι θα ήταν χρήσιμο να έχουμε μία συνάντηση μαζί σας για το ίδιο θέμα. 

Γεράσιμος Δ. Αρσένης")

ΠΡΟΕΔΡΟΣ (Απόστολος Κακλαμάνης): Τέταρτη είναι η με αριθμό 334/21/7.12.98 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τις πολιτικές και διπλωματικές ενέργειες της Κυβέρνησης εν όψει της Συνόδου Κορυφής της Ευρωπαϊκής 'Ενωσης στη Βιέννη. 

Η ερώτηση του κ. Κωνσταντόπουλου εν περιλήψει έχει ως εξής: 

"Σε λίγες μέρες συνέρχεται στη Βιέννη" -η ερώτηση έχει κατατεθεί προ της συναντήσεως- "η Σύνοδος Κορυφής της Ευρωπαϊκής 'Ενωσης. Η αυστριακή προεδρία θα καταθέσει κρίσιμες προτάσεις στα πλαίσια της "ΑΝΤΖΕΝΤΑ 2000" για μείωση των δαπανών της Ευρωπαϊκής 'Ενωσης κατά την περίοδο 2000-2006. Η πρόταση αυτή θα έχει σοβαρές συνέπειες για την Ελλάδα. Θα περικοπεί κατά το 1/3 το τρίτο Κοινοτικό Πλαίσιο Στήριξης και θα περιοριστούν οι δαπάνες του Ταμείου Συνοχής, της Κοινής Αγροτικής Πολιτικής κ.α. 

'Εγκυρες πληροφορίες για το σοβαρό αυτό πρόβλημα, που δεν διαψεύστηκαν, κάνουν λόγο για αιφνιδιασμό της ελληνικής Κυβέρνησης, που έπρεπε να έχει προετοιμαστεί, αλλά "πιάστηκε στον ύπνο και τρέχει την τελευταία στιγμή να προλάβει", όπως χαρακτηριστικά γράφτηκε. 

Η ελληνική Κυβέρνηση, χωρίς πολιτικές και διπλωματικές πρωτοβουλίες, βλέπει να οδηγούνται στο τραπέζι των συζητήσεων η ένταξη της Κύπρου, η υποψηφιότητα της Τουρκίας και η μείωση των κοινοτικων δαπανών, θέματα για τα οποία βρίσκεται υπό πίεση με μόνη καταφυγή να ασκεί βέτο. 

Ερωτάται ο κύριος Πρωθυπουργός: 

Γιατί εγκαίρως δεν προετοιμάστηκε για τη Σύνοδο του Δεκεμβρίου ως προς το θέμα περικοπής των δαπανών; 

Γιατί δεν ανέπτυξε πολιτικές και διπλωματικές πρωτοβουλίες για να αποτρέψει τη δυσμενή αυτή εξέλιξη και να εξασφαλίσει στηρίγματα; 

Με ποια προετοιμασία πηγαίνει στη Σύνοδο και ποια στάση πρόκειται να ακολουθήσει ως προς την πρόταση και τις συνέπειές της;". 

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, κατά την ερώτηση του κ. Κωνσταντόπουλου έπεσε ως κεραυνός εν αιθρία η "ΑΤΖΕΝΤΑ 2000" και η ελληνική Κυβέρνηση αγνοούσε τα πάντα περί του θέματος. 'Ολα αυτά βέβαια ανήκουν στον κόσμο της φαντασίας. 

Ο κ. Κωνσταντόπουλος απλά μεταφέρει για συζήτηση εδώ στη Βουλή, τίτλους από κάποιες εφημερίδες, τις οποίες διαβάζει. Πώς έχει το πράγμα: 

Εδώ και αρκετούς μήνες διεξάγονται στο Συμβούλιο της Ευρωπαϊκής 'Ενωσης συζητήσεις για τις δημοσιονομικές προοπτικές της Ευρωπαϊκής 'Ενωσης την περίοδο 2000-2006. Η ευρωπαϊκή επιτροπή έχει καταθέσει προτάσεις και οι προτάσεις αυτές αποτελούν τη βάση της συζήτησης και συνολικά αποκαλούνται "ΑΤΖΕΝΤΑ 2000". 

Οι προτάσεις της επιτροπής, οι οποίες κατατέθηκαν αρχές Οκτωβρίου, βρίσκονται σε μια κατεύθυνση, η οποία για μας στην Ελλάδα είναι μια βάση συζήτησης η οποία είναι ικανοποιητική. Διότι προβλέπουν την αύξηση των πόρων της Ευρωπαϊκής 'Ενωσης στο 1,27% του ακαθάριστου εγχώριου προϊόντος της Ευρωπαϊκής 'Ενωσης, από 1,1% που είναι το επίπεδο στο οποίο βρίσκονται σήμερα. 

Εμείς βέβαια πιστεύουμε ότι χρειάζεται, εάν υπάρξει διεύρυνση, και περαιτέρω αύξηση των πόρων και αυτό ήταν το αίτημά μας από την αρχή της συζήτησης. Στο πλαίσιο αυτής της συζήτησης για τους πόρους της Κοινότητας ορισμένες χώρες, όπως για παράδειγμα η Γερμανία, η Ολλανδία, η Σουηδία, έθεσαν το ερώτημα των λεγομένων επιστροφών των υπερεισφορών τους. 'Οπως θα θυμάστε, η Μεγάλη Βρετανία παλιά επειδή πίστευε -και αυτό έγινε δεκτό από την Ευρωπαϊκή 'Ενωση- ότι πλήρωνε πολλά, ζήτησε να πάρει πίσω ορισμένα χρήματα και πήρε πράγματι ορισμένες εισφορές πίσω. 

Ζητάνε λοιπόν και οι άλλες χώρες, επιστροφή αυτών των εισφορών. Για να αντιμετωπίσει η επιτροπή αυτό το πρόβλημα, έχει κάνει διάφορες προτάσεις, μια, δύο, τρεις για να εξεταστεί το πρόβλημα. Μεταξύ αυτών των προτάσεων που έχει κάνει η επιτροπή, υπάρχει και μια πρόταση την οποία έκανε η Ελλάδα για να αποτρέψει αυτήν την επιστροφή ή να περιορίσει την επιστροφή. Η πρόταση αυτή έγινε από την Ελλάδα αρχές Ιουλίου -θα καταθέσω το σχετικό έγγραφο του κ. Παπαντωνίου- και έγινε σε συνεργασία με την Ισπανία και την Πορτογαλία. 

Εν τω μεταξύ ήλθε και η προεδρία και έκανε δικές της προτάσεις για το θέμα αυτό, οι οποίες θέλουν να παγώσουν τις εισφορές ορισμένων χωρών ή το ύψος των δαπανών στο σημερινό επίπεδο. 

Εμείς θεωρούμε ότι η πρόταση αυτή της προεδρίας δεν είναι ικανοποιητική γιατί χρειάζονται περισσότερο πόροι στην Κοινότητα. 

Και γι' αυτό προβάλαμε αντίθετες απόψεις μαζί με την Ισπανία και την Πορτογαλία. Και θα καταθέσω τη σχετική αναφορά, την έκθεση της Γενικής Γραμματείας της Επιτροπής του Συμβουλίου, από την οποία φαίνεται η κοινή στάση αυτών των χωρών. 

Ποιο είναι το συμπέρασμα; Το συμπέρασμα είναι ότι πολύ προτού ξεκινήσει αυτή η συζήτηση, εμείς είχαμε καταθέσει τις προτάσεις ότι υπάρχει μία κοινή στάση ορισμένων χωρών, και ότι στη συζήτηση αυτή αντιμετωπίζουμε τις εξελίξεις με θέσεις και συμμαχίες για να πετύχουμε τη μεγαλύτερη αύξηση των πόρων που θα μας ωφελήσει. 

(Στο σημείο αυτό ο Πρωθυπουργός κ. Σημίτης καταθέτει για τα Πρακτικά τα σχετικά έγγραφα, τα οποία έχουν ως εξής: 

"Ο ΥΠΟΥΡΓΟΣ ΕΘΝΙΚΗΣ ΟΙΚΟΝΟΜΙΑΣ

ΚΑΙ ΟΙΚΟΝΟΜΙΚΩΝ
 

Βρυξέλλες, 6.7.1998 

Κύριε Πρόεδρε, 

'Οπως γνωρίζετε, στο πλαίσιο της διαπραγμάτευσης της Agenda 2000, η Κυβέρνησή μου αναμένει με ιδιαίτερο ενδιαφέρον την έκθεση για τη λειτουργία του συστήματος των ιδίων πόρων, που θα υποβάλει η Επιτροπή το φθινόπωρο του 1998. 

Σύμφωνα με τα αποτελέσματα του Ευρ. Συμβουλίου του Cardiff, στο πλαίσιο της έκθεσης αυτής, η Επιτροπή μπορεί να εξετάσει τη δυνατότητα θέσπισης νέου πόρου με το οποίο θα ενισχύεται η προοδευτικότητα του υφιστάμενου συστήματος. 

Η Συνθήκη σαφώς αναφέρει τόσο στο άρθρο 2 όσο και στο πρωτόκολλο περί της Οικονομικής και Κοινωνικής Συνοχής την υποχρέωση προώθησης της αλληλεγγύης μεταξύ των χωρών μελών και την ανάγκη να λαμβάνεται περισσότερο υπόψη η σχετική ευημερία στο πλαίσιο του συστήματος των ιδίων πόρων. Εξάλλου, τα κράτη δήλωσαν ότι θα εξετάσουν τρόπους διόρθωσης, για τα λιγότερο ευημερούντα μέλη, των φθινόντων στοιχείων του υφιστάμενου συστήματος. 

Στο πλαίσιο αυτό, θα ήθελα να εκφράσω την πλήρη υποστήριξή μου στην πρόσφατη πρόταση της Ισπανικής Κυβέρνησης σύμφωνα με την οποία ενδεχόμενη αναθεώρηση του συστήματος των ιδίων πόρων θα πρέπει να περιλάβει στοιχεία που να αντανακλούν πληρέστερα τις ανωτέρω δεσμεύσεις. Ειδικότερη έμφαση πρέπει να δοθεί στις κατάλ-

  


 

  

Σελίδα 2264 

ληλες αναπροσαρμογές των εισφορών που στηρίζονται στο ΑΕΠ, λαμβάνοντας υπόψη τη σχετική ευημερία των κρατών μελών. 

Θέλω να πιστεύω ότι το θέμα αυτό θα συμπεριληφθεί επαρκώς στην επικείμενη έκθεση της Επιτροπής. Τα αποτελέσματα της σχετικής ανάλυσης θα διευκολύνουν τη διαπραγμάτευση καθιστώντας εφικτή την ολοκλήρωση της στα στενά χρονικά περιθώρια που απομένουν. 

Με τιμή

Γιάννος Παπαντωνίου

ΕΙΣΑΓΩΓΗ 

Η ισχύουσα απόφαση για τους ίδιους πόρους προβλέπει ότι η Επιτροπή θα υποβάλει μέχρι το τέλος του 1999 μία έκθεση σχετικά με τη λειτουργία του συστήματος ιδίων πόρων καθώς και με τη διόρθωση της δημοσιονομικής ανισορροπίας υπέρ του Ην. Βασιλείου. Η απόφαση προβλέπει επίσης ότι η Επιτροπή θα πρέπει να υποβάλει μία έκθεση σχετικά με τη δυνατότητα δημιουργίας ενός νέου πόρου καθώς και σχετικά με τις ρυθμίσεις για την πιθανή καθιέρωση ενός σταθερού ενιαίου συντελεστή που θα εφαρμόζεται στη βάση ΦΠΑ (1). 

Η έκθεση συνετάχθη σε μία εποχή που η ΕΕ αναμένεται να αυξήσει τα μέλη της εν όψει της επερχόμενης διεύρυνσης και μελετά τη ριζική μεταρρύθμιση των πολιτικών της. Παρόλο ότι είναι δύσκολο να υπολογισθούν ποσοτικά, οι πιθανές συνέπειες της διεύρυνσης και των προτεινόμενων μεταρρυθμίσεων αποτελούν επίσης ένα σημαντικό μέρος της έκθεσης. 

Στο πρώτο μέρος της έκθεσης γίνεται ανάλυση και αξιολόγηση της απόδοσης του συστήματος χρηματοδότησης της Ευρωπαϊκής 'Ενωσης. 'Ενα βασικό επιχείρημα που προβάλλεται σ' αυτό το μέρος της έκθεσης είναι ότι το τρέχον σύστημα απέδωσε ικανοποιητικά τόσο από την άποψη της επάρκειας όσο και από την άποψη της δίκαιης κατανομής των μικτών εισφορών. Εν τούτοις, εάν αξιολογηθεί με βάση τα κριτήρια της οικονομικής αυτονομίας, του χαμηλού κόστους και της διαφάνειας, το παρόν σύστημα παρουσιάζει ορισμένες ατέλειες. Η καθιέρωση ενός νέου ίδιου πόρου θεωρείται συχνά ως ένας τρόπος βελτίωσης της απόδοσης του συστήματος. Στο μέρος αυτό της έκθεσης εξετάζονται οι δυσκολίες σχετικά με την καθιέρωση ενός νέου ίδιου πόρου και τον καθορισμό ενός σταθερού συντελεστή ΦΠΑ. Επιπλέον εξετάζεται η πρόσφατη πρόταση της Ισπανίας, της Ελλάδας και της Πορτογαλίας για την καθιέρωση ενός συστήματος ίδιων πόρων με έντονα προοδευτικό χαρακτήρα. 

Ο συνδυασμός των ισχυουσών ρυθμίσεων όσον αφορά τη χρηματοδότηση και των αποφάσεων για τις δαπάνες προκάλεσε δημοσιονομικές ανισορροπίες, τις οποίες θεωρούν πολύ μεγάλες ορισμένα κράτη μέλη. Στο δεύτερο μέρος της έκθεσης εξετάζονται θέματα που έχουν σχέση με τη δημοσιονομική θέση των κρατών μελών. Σύμφωνα με το τρέχον σύστημα το μόνο κράτος μέλος που δικαιούται διόρθωση της δημοσιονομικής ανισορροπίας είναι το Ην. Βασίλειο (επίσης, το ποσοστό συμμετοχής της Γερμανίας στη χρηματοδότηση της έκπτωσης υπέρ του ΗΒ έχει μειωθεί κατά ένα τρίτο ). Πρόσφατα, ορισμένα κράτη μέλη ισχυρίστηκαν ότι και αυτά πληρούν τις προϋποθέσεις που προβλέπονται από τη συμφωνία τουη Foutainebleu ώστε να τύχουν δημοσιονομικής ανακούφισης. Στο παρόν τμήμα της έκθεσης γίνεται λόγος για τις δημοσιονομικές ανισορροπίες αυτής της ομάδας κρατών μελών και προτείνονται ορισμένες λύσεις για την επίλυση των διαπιστωθέντων προβλημάτων. 

1. Η ΑΠΟΔΟΣΗ ΤΟΥ ΣΥΣΤΗΜΑΤΟΣ ΙΔΙΩΝ ΠΟΡΩΝ 

Το παρόν μέρος της έκθεσης χωρίζεται σε τρία τμήματα. Στο πρώτο τμήμα γίνεται περιγραφή της σύνθεσης των πόρων του ισχύοντος συστήματος ενώ η ιστορική του εξέλιξη περιγράφεται συνοπτικά στο παράρτημα Ι. Στο δεύτερο τμήμα γίνεται αξιολόγηση του παρόντος συστήματος σύμφωνα με τα κριτήρια της επάρκειας, της δίκαιης κατανομής (αναλογικότητας), της οικονομικής αυτονομίας, της διαφάνειας και του χαμηλού κόστους. 

(1) 'Αρθρο 10 της απόφασης του Συμβουλίου της 31ης Οκτωβρίου 1994 για το σύστημα των ίδιων πόρων των Ευρωπαϊκών Κοινοτήτων (94/728/ΕC, Ευρατόμ), Επίσημη Εφημερίδα των Ευρωπαϊκών Κονοτήτων αριθ. L. 293/9, 12 Νοεμβρίου 1994. 

(Nα φωτογραφηθούν οι σελίδες 77 έως και 81) 

  
Σελίδα 2265 εώς και 2269
σε PDF 




 

  

Σελίδα 2270 

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το πολιτικό ρεπορτάζ για το θέμα της περικοπής των κοινοτικών δαπανών έχει επιβεβαιωθεί. Δεν έχει διαψευστεί από την ελληνική Κυβέρνηση. Σε άλλες χώρες, δε, της Ευρωπαϊκής 'Ενωσης, όπου ισχύει ουσιαστικός πολιτικός διάλογος και αντικειμενική ενημέρωση, έχει πλήρως τεκμηριωθεί. 

Ο κ. Σημίτης επιχειρεί αυτήν τη στιγμή να το διαψεύσει με τη γνωστή ευκολία του στη διαδικασία αυτού του κοινοβουλευτικού ελέγχου. 'Ακριτα δεν μεταφέρω εγώ, κύριε Πρωθυπουργέ, τίτλους εφημερίδων. 'Ακριτα επιχειρείτε εσείς να ωραιοποιήσετε την πραγματικότητα. Ξέρετε ότι την τελευταία στιγμή τρέχατε για να προλάβετε, γιατί όλο το άλλο χρονικό διάστημα είχατε μία κινητικότητα για άλλα θέματα. Δεν είχατε δώσει την προτεραιότητα στην προεργασία και προετοιμασία της σχετικής πρότασης. 

Η πρόταση προετοιμάστηκε, προωθείται και θα ψηφιστεί. Είναι χαρακτηριστικό ότι ένα χρόνο πριν, όταν συνεζητείτο η σχετική με τη γεωργία τροποποίηση, συμφώνησε η ελληνική Κυβέρνηση με τις υπόλοιπες δεκατρείς χώρες. Μόνο η Ισπανία αντετάχθη και αρνήθηκε. Εσείς συμφωνήσατε και συνυπογράψατε. 

Είναι χαρακτηριστικό, επίσης, ότι τότε που έπρεπε μαζί με την Ισπανία και την Πορτογαλία να αντιτάξετε κοινή στάση, εσείς δεν το πράξατε. Το μόνο που ενδιέφερε τον Υπουργό Γεωργίας ήταν να πετύχει την έγκριση των νομοθετικών ρυθμίσεων για τα χρέη των συνεταιρισμών και των ιδιωτών του 1997. 

Αλλά ας μην μιλάμε λέγοντας ο καθένας τις εκτιμήσεις του. Καταθέστε το υπόμνημα που έχετε εν όψει της τελικής πρότασης, του Νοεμβρίου 1998. Εξηγείστε στην Βουλή και στον ελληνικό λαό, γιατί στο λόγο για την τροποποίηση της σχετικής χρηματοδότησης, που είναι οι δημοσιονομικές ανισορροπίες της Γερμανίας, της Ολλανδίας και της Σουηδίας, η Ελλάδα δεν αντέταξε τις συγκεκριμένες διαρθρωτικές δυσχέρειες που έχουμε ως χώρα, και δεν προέβαλε συντονισμένες πρωτοβουλίες, για να αποτρέψει τη μείωση. 

Επιτέλους, εξηγήστε στην ελληνική Βουλή και στον ελληνικό λαό με ποια αντίληψη πηγαίνετε στην Σύνοδο Κορυφής. Πηγαίνετε με την αντίληψη ότι διατρέχει κίνδυνο η Ελλάδα από την προαποφασισμένη πράταση περικοπής των χρηματοδοτήσεων, που θα στερεί από τις χώρες της συνοχής 1,3 δισεκατομμύρια ECU, ετησίως, στηn περίοδο 2000 έως 2006, με συνέπειες σε βάρος της γεωργίας και της περιφέρειας; 'Η πηγαίνετε, κύριε Πρωθυπουργέ, με την αντίληψη ότι οι προτάσεις που υποβλήθηκαν αρχές Οκτωβρίου "κινούνται προς τη σωστή κατεύθυνση;" Αν πηγαίνετε με αυτό που είπατε προηγουμένως, σας επισημαίνω ότι οδηγείτε τη χώρα σε δυσκολίες. Αν πηγαίνετε με την αντίληψη ότι διατρέχουμε κίνδυνο, προετοιμαστείτε καλύτερα και αφήστε τους εύκολους χαρακτηρισμούς περί άκριτης μεταφοράς τίτλων εφημερίδων. 

Καταθέτω, κύριε Πρόεδρε, και τα σχετικά έγγραφα της Ευρωπαϊκής Επιτροπής. 

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος καταθέτει για τα Πρακτικά τα σχετικά έγγραφα, τα οποία έχουν ως εξής: 

"ΕΥΡΩΠΑΙΚΗ ΕΝΩΣΗ 

TΟ ΣΥΜΒΟΥΛΙΟ 

Βρυξέλλες, 19 Νοεμβρίου 1997 (OR.EN) 

12509/97

LIMITE

AGRI184

AGENDA 23

Θέμα: Ατζέντα 2000/Γεωργική Πτυχή 

- Αποτελέσματα των εργασιών του Συμβουλίου "Γεωργία" 

(Σύνοδος της 17ης/19ης Νοεμβρίου 1997) 

Στο τέλος των εργασιών σχετικά με τη γεωργική πτυχή της Ατζέντας 2000, η Προεδρία διαπίστωσε ότι δεκατέσσερις αντιπροσωπίες μπορούν να συμφωνήσουν με τα ακόλουθα συμπεράσματα, τα οποία δεν συμμερίστηκε η Ισπανία λόγω της διαφωνίας της με το τμήμα της παραγράφου 6 σχετικά με τη γεωργική κατευθυντήρια γραμμή: 

"Στα πλαίσια της προετοιμασίας του Ευρωπαϊκού Συμβουλίου του Λουξεμβούργου, το Συμβούλιο Γεωργίας" προέβη σε διεξοδική εξέταση της γεωργικής πτυχής της Ατζέντας 2000. 

Το Συμβούλιο σημείωσε σχετικά τις λεπτομερείς θέσεις που ενέκριναν τα κράτη μέλη για τις διάφορες πτυχές των προσανατολισμών της Επιτροπής σχετικά με τη μεταρρύθμιση της ΚΓΠ και, ιδίως, για τα ειδικά μέτρα που προβλέπει η Επιτροπή, θέσεις που αντανακλώνται στην έκθεση της ΕΕΓ που διανεμήθηκε με τον αριθ. 12195/97 και στις συζητήσεις του Συμβουλίου Γεωργίας. 

Με την επιφύλαξη αυτών των θέσεων, το Συμβούλιο θέτει υπόψη του Ευρωπαϊκού Συμβουλίου τους παρακάτω γενικούς κοινούς προσανατολισμούς, που θεωρεί ότι πρέπει να αποτελέσουν πλαίσιο αναφοράς για την εξέταση των μελλοντικών επίσημων προτάσεων της Επιτροπής καθώς και για τις διαπραγματεύσεις εν όψει της διεύρυνσης της Ευρωπαϊκής 'Ενωσης. 

1. Το Συμβούλιο υπενθυμίζει ότι η ευρωπαϊκή γεωργία έχει μία ιδιαιτερότητα και χαρακτηριστικά που συνδέονται με την έκταση του εδάφους της και την ύπαρξη διαφόρων περιοχών που ενδέχεται να έχουν ιδιαίτερα γνωρίσματα, όπως περιοχών μειονεκτικών, ορεινών και περιφερειακών, άγονων και ημιάγονων, αρκτικών, αστικών ή περιοχών υψηλής πληθυσμιακής πυκνότητας, με τη σπουδαιότητα του αγροτικού της πληθυσμού και τον μεγάλο αριθμό οικογενειακών εκμεταλλεύσεων, με την ποικιλία των καλλιεργειών της και τις διαφορές στην απόδοση καθώς και με τον όλο και πιο πολυλειτουργικό χαρακτήρα της. 

Το Συμβούλιο υπενθυμίζει επίσης ότι η κοινή γεωργική πολιτική, που ξεκίνησε βάσει των θεμελιωδών αρχών του άρθρου 39 της συνθήκης (αύξηση της παραγωγικότητας της γεωργίας, δίκαιο βιοτικό επίπεδο του γεωργικού πληθυσμού, σταθεροποίηση των αγορών, εγγυήσεις για την ασφάλεια των εφοδιασμών, λογικές τιμές για τους καταναλωτές) εξελίχθηκε συνεχώς και προσαρμόσθηκε στις κοινωνικο-οικονομικές πραγματικότητες τόσο εντός όσο και εκτός της Ευρωπαϊκής 'Ενωσης και ενσωμάτωσε σταδιακά νέες διαστάσεις λαμβάνοντας ιδίως υπόψη τα αιτήματα των καταναλωτών και την κοινωνική ευαισθησία όσον αφορά την προστασία του περιβάλλοντος, την κοινωνική διάσταση και την καλή μεταχείριση των ζώων. 

Το Συμβούλιο εκδηλώνει, συνεπώς, την φιλοδοξία να προσφέρει στην Ευρώπη ένα σχέδιο γεωργίας ικανό να αντιμετωπίσει με επιτυχία τις προκλήσεις του 21ου αιώνα. Υπογραμμίζει την σταθερή του θέληση να συνεχίσει να αναπτύσσει το υπάρχον πρότυπο ευρωπαϊκής γεωργίας και να ενεργεί για την επιβεβαίωση της ταυτότητας τόσο στο εσωτερικό όσο και στο εξωτερικό της Ευρωπαϊκής 'Ενωσης. Για το Συμβούλιο, η ευρωπαϊκή γεωργία οφείλει, ως οικονομικός τομέας, να είναι πολυλειτουργική, βιώσιμη, ανταγωνιστική, καταμερισμένη σε όλο το ευρωπαϊκό έδαφος (συμπεριλαμβανομένων των μειονεκτικών και ορεινών περιοχών). Πρέπει να είναι ικανή να διατηρεί το τοπίο και τον φυσικό χώρο και να είναι σε θέση να ανταποκρίνεται στις ανησυχίες και στις απαιτήσεις των καταναλωτών όσον αφορά την ποιότητα και την ασφάλεια των προϊόντων διατροφής, προστασίας του περιβάλλοντος και υπεράσπισης της ευζωίας των ζώων. 

2. Το Συμβούλιο αναγνώρισε ότι ο απολογισμός της μεταρρύθμισης της ΚΓΠ που άρχισε το 1992 μολονότι δεν έχει ολοκληρωθεί ακόμη, μπορεί να θεωρηθεί συνολικά θετικός από πολλές απόψεις. Ωστόσο σημείωσε τα άνισα αποτελέσματα της μεταρρύθμισης στους διάφορους τομείς, από τη μια περιοχή στην άλλη και ανάλογα με τον τύπο εκμετάλλευσης. 

Το Συμβούλιο αναγνώρισε επίσης την χρησιμότητα της κατάρτισης προβλέψεων από την Επιτροπή και έκρινε ότι οι μακροπρόθεσμες προοπτικές για τις κύριες γεωργικές αγορές που περιέχονται στην Ατζέντα 2000 μπορούν να θεωρηθούν 



 

  

Σελίδα 2271 

ως αποδεκτή υπόθεση εργασίας καθώς και ως εντοπισμός των τάσεων, δεδομένου ότι οι προβλέψεις αυτές θα πρέπει, εφόσον είναι αναγκαίο, να ενημερώνονται ανάλογα με την εξέλιξη της κατάστασης, προκειμένου να μπορεί το Συμβούλιο, τη στιγμή της έγκρισης συγκεκριμένων τελικών αποφάσεων, να διαθέτει τα πιο αξιόπιστα στοιχεία εκτίμησης. 

Το Συμβούλιο συμφώνησε εξάλλου να θεωρήσει ότι η διατήρηση του status quo θα μπορούσε να οδηγήσει στην εμφάνιση πλεονασμάτων στους τομείς που καλύπτονται λεπτομερέστερα από την Ατζέντα 2000. 

3. Mε βάση το σύνολο των παραπάνω εκτιμήσεων, το Συμβούλιο κατέληξε στο συμπέρασμα ότι πρέπει να συνεχίσει να μελετά εις βάθος, να προσαρμόζει και να συμπληρώνει τη διαδικασία μεταρρύθμισης που άρχισε το 1992. 

Υπό το πρίσμα αυτό, το Συμβούλιο υπογράμμισε ιδίως τους εξής προσανατολισμούς: 

- η προσέγγιση που συνεπάγεται, ιδίως, την συνδυασμένη χρήση της μείωσης των μέτρων υποστήριξης των τιμών και της αντιστάθμισης μέσω των άμεσων ενισχύσεων, καθώς και των συνοδευτικών μέτρων, συνεχίζει γενικά να ισχύει δεδομένου ότι η επάρκειά της στις διάφορες ειδικές περιπτώσεις και η έκταση της διάρθρωσής της θα πρέπει να εκτιμούνται για κάθε περίπτωση χωριστά ανάλογα με τα διαθέσιμα στοιχεία εκτίμησης τόσο στο εσωτερικό όσο και στο εξωτερικό επίπεδο. 

- η ανάγκη να μελετηθούν τρόποι μεταρρύθμισης στους διάφορους τομείς ώστε να καταλήξουν σε λύσεις οικονομικά υγιείς και βιώσιμες, κοινωνικά αποδεκτές, και που θα επιτρέπουν να εξασφαλισθούν δίκαια εισοδήματα και ορθή ισορροπία μεταξύ παραγωγικών τομέων, παραγωγών και περιοχών και που θα αποφεύγουν τις στρεβλώσεις του ανταγωνισμού. 

- η διαδικασία μεταρρύθμισης πρέπει, πρώτα από όλα, να διεξάγεται σε συνάρτηση προς τους καθορισμένους ίδιους στόχους της ευρωπαϊκής γεωργίας καθώς και προς τα εγγενή χαρακτηριστικά και προβλήματα κάθε παραγωγικού τομέα. Ταυτόχρονα, πρέπει να λαμβάνονται δεόντως υπόψη οι συνέπειες που απορρέουν από τη διεύρυνση και τις εξωτερικές δεσμεύσεις της Ευρωπαϊκής 'Ενωσης, 

- πρέπει να συμπληρωθεί η μεταρρύθμιση του 1992 για τα προϊόντα της Μεσογείου και, κατά συνέπεια, πρέπει να εξασφαλισθεί σφαιρικότητα στη μεταρρύθμιση. Εν προκειμένω, το Συμβούλιο υπενθύμισε τα συμπεράσματα του κοινού Συμβουλίου "Γενικών Υποθέσεων Γεωργίας" της 20ης/21ης Σεπτεμβρίου 1993 και έκρινε αφενός, ότι στους διάφορους τομείς πρέπει να εφαρμόζονται ισοδύναμες αρχές και αφετέρου ότι ο επιδιωκόμενος στόχος θα πρέπει να είναι ένα συνολικά ισορροπημένο αποτέλεσμα, 

- η ευρωπαϊκή γεωργία πρέπει επίσης να είναι ικανή να επιδείξει μια ισχυρή παρουσία στην παγκόσμια αγορά και να επωφεληθεί από τις ευκαιρίες που θα παράσχει η αναμενόμενη διεύρυνση της κατανάλωσης στις αγορές των τρίτων χωρών. Αυτό συνεπάγεται φυσικά τη συνέχιση της διαρκούς πορείας βελτίωσης της ανταγωνιστικότητας του ευρωπαϊκού γεωργικού τομέα και του γεωργικού τομέα διατροφής τόσο στην εσωτερική αγορά όσο και στις εξωτερικές αγορές. Τη δεδομένη στιγμή, θα πρέπει να συμφιλιωθεί με τον καλύτερο τρόπο η επιδίωξη μεγαλύτερης ανταγωνιστικότητας με την ανάπτυξη του προεκτεθέντος προτύπου ευρωπαϊκής γεωργίας. 

Εξάλλου, η αναζήτηση νέων διεξόδων μπορεί να περιλαμβάνει την εκμετάλλευση του δυναμικού που προσφέρει η γεωργία από άποψη ανανεώσιμων πηγών ενέργειας. 

Το Συμβούλιο τόνισε ότι η διατήρηση ενός αγροτικού ιστού ζωντανού και σύμφωνου με το πρότυπο ευρωπαϊκής κοινωνίας είναι σημαντικός στόχος και ότι το πρόβλημα της απασχόλησης στους αγροτικούς κύκλους είναι ουσιώδες μέλημα. 

Το Συμβούλιο επιβεβαίωσε ότι η γεωργική δραστηριότητα παραμένει ο βασικός τομέας των αγροτικών οικονομιών και ότι, επομένως, οι πολιτικές αγοράς παραμένουν ουσιαστικής σημασίας εν προκειμένω. 

Για τη διατήρηση ενός ζωντανού αγροτικού ιστού παντού στην Ευρώπη, η πολυλειτουργική γεωργία πρέπει να κατανεμηθεί σε όλο το ευρωπαϊκό έδαφος, συμπεριλαμβανομένων των περιοχών που αντιμετωπίζουν ιδιαίτερες δυσκολίες. Θα πρέπει ιδίως να ληφθεί μέριμνα για τη δίκαιη αντιστάθμιση των φυσικών καταναγκασμών και μειονεκτημάτων και να συνυπολογισθεί δίκαια η συμβολή του γεωργού όσον αφορά την κατοίκηση του εδάφους, τη διατήρηση του τοπίου και την προστασία των φυσικών πόρων. 

Με την επιφύλαξη των προβλημάτων που συνδέονται με τις πηγές χρηματοδότησης και απομένει να διασαφηνισθούν και να επιλυθούν σε δεδομένη στιγμή, το Συμβούλιο έκρινε ωστόσο ότι σε συμπλήρωση των πολιτικών αγοράς, η χάραξη πολιτικής για την αγροτική ανάπτυξη οφείλει να διαδραματίσει σημαντικό ρόλο για την προβολή της ευρωπαϊκής γεωργικής ταυτότητας και για τη διατήρηση και τη δημιουργία βιώσιμων θέσεων απασχόλησης στο εσωτερικό και το εξωτερικό της γεωργικής επιχείρησης. 

Με βάση τα ανωτέρω, το Συμβούλιο προσυπέγραψε κατά γενικό τρόπο τους ακόλουθους βασικούς στόχους μιας τέτοιας πολιτικής ανάπτυξης: 

- να διασφαλισθεί η προσαρμογή της πολιτικής στις αγροτικές διαρθρώσεις και τις αγροτικές διαρθρώσεις διατροφής έναντι των νέων προκλήσεων και να διευκολυνθεί η εγκατάσταση των νέων γεωργών. 

- να ακολουθηθεί ενεργότερη πολιτική που θα δίνει προσοχή και μεγαλύτερη υποστήριξη στο σεβασμό του περιβάλλοντος και την προστασία των φυσικών πόρων καθώς και στη βελτίωση της ποιότητας και της ασφάλειας των προϊόντων. 

- να προαχθεί στο αγροτικό περιβάλλον η οικονομική ποικιλομορφία για τη δημιουργία εναλλακτικών απασχολήσεων και την προσέλκυση επιπλέον εσόδων στη γεωργία, συμβάλλοντας έτσι στην εξασφάλιση κατάλληλου εισοδηματικού επιπέδου για τους γεωργούς. 

Η πολιτική αγροτικής ανάπτυξης θα πρέπει να είναι συμπληρωματική προς εκείνες που εφαρμόζονται από τα κράτη μέλη και να εγγράφεται σε μία προσέγγιση εταιρικής σχέσης και συνεργασίας, με τήρηση της αρχής της επικουρικότητας. 

Χωρίς να λάβει θέση στο παρόν στάδιο επί των προτάσεων της Επιτροπής για τη νέα διάρθρωση των παρεμβάσεων των διαρθρωτικών ταμείων, το Συμβούλιο συνέστησε εξάλλου να διερευνηθούν οι τρόποι και τα μέσα που θα επιτρέψουν την χάραξη σαφώς προσδιορισμένης πολιτικής αγροτικής ανάπτυξης. 

5. Το Συμβούλιο αναγνώρισε ότι είναι σκόπιμο να απλουστευθούν οι αγροτικές ρυθμίσεις και διαδικασίες και να αποκεντρωθεί περισσότερο η υλοποίηση των μέτρων που καθορίζονται σε κοινοτικό επίπεδο. Το Συμβούλιο έκρινε ότι εν προκειμένω θα πρέπει να καταβληθεί προσπάθεια ώστε οι λύσεις που θα επιλεγούν να αποφεύγουν τις στρεβλώσεις του ανταγωνισμού και να μην οδηγούν σε νέα εθνικοποίηση της ΚΓΠ, ούτε σε μεταφορά των δημοσιονομικών επιβαρύνσεων λόγω της ΚΓΠ προς τα κράτη μέλη. 

6. Το Συμβούλιο τόνισε ότι το πρόβλημα της χρηματοδότησης της μελλοντικής ΚΓΠ είναι κρίσιμο και ότι πρέπει να υπάρχουν ενδεδειγμένοι και επαρκείς πόροι για να έλθει σε πέρας η διαδικασία μεταρρύθμισης βάσει των προαναφερόμενων προσανατολισμών και να πραγματοποιηθεί το επιθυμητό πρότυπο ευρωπαϊκής γεωργίας. Το Συμβούλιο επιβεβαίωσε τη σαφή βούλησή του να συνεχίσει να διαχειρίζεται την κοινή γεωργική πολιτική και να πραγματοποιήσει τη μεταρρύθμιση της τηρώντας τη δημοσιονομική πειθαρχία στο επίπεδο της Ευρωπαϊκής 'Ενωσης και έκρινε ότι είναι ανάγκη να διατηρηθεί η γεωργική κατευθυντήρια γραμμή, με την επιφύλαξη των όσων καλύπτει, ως ανώτατο όριο, ως προς την αρχή της και τους ισχύοντες σήμερα τρόπους υπολογισμού. 

Στα πλαίσια αυτά, το Συμβούλιο σημείωσε τις προτάσεις της Επιτροπής σχετικά με την κάλυψη της γεωργικής κατευθυντήριας γραμμής καθώς και τις αιτιολογήσεις προς στήριξη των προτάσεων αυτών και συμφώνησε να αποφασίσει σχετικά αργότερα όταν θα διαθέτει πληρέστερα και λεπτομερέστερα στοιχεία εκτίμησης για τα μέτρα που ενδέχεται να χρηματοδοτηθούν από το ΕΓΤΠΕ-Εγγυήσεις. 

  


 

  

Σελίδα 2272 

7. Επιβεβαιώνοντας την ταυτότητα της ευρωπαϊκής γεωργίας και καθορίζοντας τους προσανατολισμούς της, το Συμβούλιο είχε πάντοτε κατά νουν τις προοπτικές της διεύρυνσης τόσο από άποψη ουσίας όσο και από άποψη χρονοδιαγράμματος, και θέλησε να απευθύνει στις υποψήφιες χώρες να ενταχθούν στην Ευρωπαϊκή 'Ενωση, μία σαφή και μονοσήμαντη ένδειξη για την κατεύθυνση προς την ουσία θα πρέπει να προσανατολίσσουν τη γεωργική πολιτική τους ώστε να διευκολυνθεί η προσχώρησή τους. 

Το Συμβούλιο είναι πεπεισμένο ότι το προεκτεθέν πρότυπο ευρωπαϊκής γεωργίας, το οποίο επιθυμεί να παγιώσει και να αναπτύξει με μεταρρυθμίσεις που θα αναληφθούν θα χρησιμεύσει ως πλαίσιο αναφοράς για τον μελλοντικό προσανατολισμό της γεωργικής πολιτικής των υποψηφίων προς ένταξη χωρών και θα αποτελέσει εν συνεχεία σημαντική κινητήρια δύναμη ενσωμάτωσης στη διευρυμένη Ευρώπη. 

8. Το Συμβούλιο έλαβε επίσης υπόψη τις υποχρεώσεις που συνδέονται με τις μελλοντικές πολυμερείς διαπραγματεύσεις στο πλαίσιο του ΠΟΕ. Με επιφύλαξη του χρόνου όπου θα ολοκληρωθεί η διαδικασία μεταρρύθμισης, το Συμβούλιο έκρινε αναγκαίο να εγγυηθεί τη μέγιστη αξιοποίηση των αποτελεσμάτων της και να υιοθετήσει στο πλαίσιο του ΠΟΕ μία επιθετική προσέγγιση ώστε να μην οδηγηθεί, αφενός, η Ευρώπη σε διπλές παραχωρήσεις και αφετέρου να επιτευχθεί ένας διττός στόχος: κατά πρώτον, να διασφαλισθεί για την Ευρώπη η δυνατότητα να αναπτύξει μια γεωργία που ανταποκρίνεται στα χαρακτηριστικά της και σε υψηλότατα πρότυπα ποιότητας και ασφάλειας, επί πλέον να επιδιωχθεί ώστε οι γεωργικές συναλλαγές και η ελευθέρωση των αγορών να εγγράφονται σε ένα πλαίσιο με διεθνή αναγνώριση των υποχρεώσεων που επιβάλλονται στους ευρωπαίους γεωργούς και τα ευρωπαϊκά γεωργικά προϊόντα και χωρίς να διακυβεύεται ούτε η αρχή της κοινοτικής προτίμησης ούτε η αρχή της αλληλεγγύης με τις αναπτυσσόμενες χώρες. 

9. Λαμβανομένης επίσης υπόψη της ανάγκης συμπλήρωσης της μεταρρύθμισης του 1992, το Συμβούλιο κάλεσε την Επιτροπή να διατυπώσει το συντομότερο δυνατόν τις επίσημες προτάσεις της με βάση τους προαναφερόμενους κοινούς προσανατολισμούς και λαμβάνοντας υπόψη τις λεπτομερείς θέσεις που ήδη εξέφρασαν τα κράτη μέλη στην ΕΕΓ (πρβ. έγγρ. 12195/97) και στο Συμβούλιο "Γεωργίας". Το Συμβούλιο σημείωσε με ικανοποίηση εν προκειμένω τις δεσμεύσεις που ανέλαβε η Επιτροπή όσον αφορά το χρονοδιάγραμμα υποβολής των μελλοντικών προτάσεών της. 

Το Συμβούλιο αναμένει τα συμπεράσματα του Ευρωπαϊκού Συμβουλίου του Λουξεμβούργου και τις επίσημες προτάσεις της Επιτροπής για να συνεχίσει ενεργά την προσπάθεια μεταρρύθμισης της ΚΓΠ." 

ΕΠΙΤΡΟΠΗ ΤΩΝ ΕΥΡΩΠΑΙΚΩΝ ΚΟΙΝΟΤΗΤΩΝ 

Βρυξέλλες, 07.10.1998 

COM (1998) 560 τελικό 

Χρηματοδότηση της Ευρωπαϊκής 'Ενωσης 

'Εκθεση της Επιτροπής σχετικά με τη λειτουργία του συστήματος ίδιων πόρων 

3. ΤΕΛΙΚΕΣ ΠΑΡΑΤΗΡΗΣΕΙΣ 

Οι προτάσεις που περιλαμβάνονται στο Πρόγραμμα Δράσης 2000 της Επιτροπής δείχνουν ότι είναι δυνατόν να αντιμετωπισθούν οι προκλήσεις που προκύπτουν από τη διεύρυνση και από την μεταρρύθμιση των σημαντικότερων πολιτικών της Ε.Ε. εντός των ορίων των ίδιων πόρων που έχουν καθορισθεί, για απεριόριστο χρόνο, από την ισχύουσα απόφαση σχετικά με τους ίδιους πόρους. Για να επιτευχθεί αυτός ο στόχος θα πρέπει η δημοσιονομική αυστηρότητα που επιδιώκουν τα κράτη μέλη στο πλαίσιο της ΟΝΕ να χαρακτηρίζει και τον προϋπολογισμό της Ε.Ε. 

Οι ατέλειες του συστήματος για τις οποίες γίνεται λόγος στο πρώτο μέρος της έκθεσης, δεν αποτελούν λόγους επείγουσας τροποποίησης της Απόφασης για τους 'Ιδιους Πόρους. Εάν ετροποποιείτο ποτέ σε βάθος η Απόφαση για τους 'Ιδιους Πόρους, ορισμένες από αυτές τις ατέλειες θα μπορούσαν να διορθωθούν είτε μέσω της απλοποίησης του συστήματος εισφορών ή μέσω της καθιέρωσης νέων ιδίων πόρων. Η προτεινόμενη καθιέρωση ενός στοιχείου προοδευτικότητας θα μπορούσε επίσης να συζητηθεί σ' αυτό το πλαίσιο. 

Προς τον παρόν ο κυριότερος λόγος που δημιουργεί δυσαρέσκεια σχετικά με τις ισχύουσες ρυθμίσεις είναι το θέμα των δημοσιονομικών ανισορροπιών της Γερμανίας, της Ολλανδίας, της Αυστρίας και της Σουηδίας. Είναι αδύνατο στο παρόν στάδιο να προσδιορισθεί με ακρίβεια πως θα εξελιχθούν αυτές οι ανισορροπίες κατά τα επόμενα χρόνια, δεδομένου ότι ορισμένες σημαντικές πολιτικές θα πρέπει να υποστούν πλήρη αναδιάρθρωση. Μπορούμε πάντως να προβλέψουμε ότι οι ανισορροπίες αυτών των μεγάλων καθαρών εισφορέων ως ποσοστά επί του ΑΕΠ θα βελτιωθούν ή θα επιδεινωθούν κάπως, περισσότερο της Ολλανδίας, απ'ό,τι των άλλων, αλλά κατά πάσα πιθανότητα λιγότερο από τη μέση κοινοτική που θα προκύψει από τη διεύρυνση. Αυτό το αποτέλεσμα θα οφείλεται μάλλον στον αναμενόμενο περιορισμό των δαπανών στα σημερινά κράτη μέλη κατά την περίοδο που καλύπτεται από τις επόμενες δημοσιονομικές προοπτικές, καθώς και σε ορισμένες ειδικές διατάξεις των προτεινόμενων μεταρρυθμίσεων. 

Η καθιέρωση διορθωτικών μηχανισμών για τη βελτίωση των δημοσιονομικών υπολοίπων συναντά δυσκολίες, επειδή, με αμετάβλητο το μέγεθος του προϋπολογισμού της Ε.Ε., η βελτίωση της δημοσιονομικής θέσης ορισμένων κρατών μελών συνεπάγεται ανάλογη επιδείνωση της δημοσιονομικής θέσης των άλλων. Εάν επιτευχθεί ομοφωνία σχετικά με την ανάγκη αντιμετώπισης του θέματος των δημοσιονομικών ανισορροπιών, τότε θα πρέπει να ληφθεί μια απόφαση σχετικά με τον τρόπο που θα αντιμετωπισθούν αυτές οι ανισορροπίες καθώς και με το χρονοδιάγραμμα των αλλαγών. 

Η παρούσα έκθεση περιλαμβάνει τρεις συμβατές μεταξύ τους, λύσεις: 

- 'Οσον αφορά τη χρηματοδότηση: απλοποίηση του χρηματοδοτικού συστήματος και η αντικατάστασή του από ένα άλλο σύστημα που θα βασίζεται εν μέρει ή αποκλειστικά στις εισφορές ΑΕΠ μια τέτοια απλοποίηση θα μπορούσε να περιλαμβάνει τη σταδιακή κατάργηση του υφισταμένου διορθωτικού μηχανισμού. 

- όσον αφορά τις δαπάνες: καθιέρωση ενός συστήματος μερικής επιστροφής των δαπανών ΚΑΠ που έχουν ως στόχο την άμεση ενίσχυση των εισοδημάτων. 

- όσον αφορά τις εισφορές: εφαρμογή ενός γενικευμένου διορθωτικού μηχανισμού σε όλα τα κράτη μέλη που παρουσιάζουν μεγάλες ανισορροπίες. 

Καμμία από τις λύσεις που αναλύονται στην παρούσα έκθεση δεν είναι η ιδανική: τεχνικές και εννοιολογικές ατέλειες έχουν όλες. Η μετάθεση του βάρους της χρηματοδότησης που προκύπτει από ορισμένες εξ αυτών των λύσεων παρουσιάζει φθίνοντα στοιχεία τα οποία ενδέχεται να χρειασθεί να διορθωθούν στα πλαίσια μιας γενικής λύσης. 

Το χρονοδιάγραμμα των όποιων αλλαγών θα εξαρτηθεί κατά μεγάλο μέρος από το αν θα πρέπει να τροποποιηθεί ή όχι η απόφαση σχετικά με τους ίδιους πόρους. Μια τέτοια διαδικασία τροποποίησης θα ήταν χρονοβόρα, επειδή θα χρειαζόταν κύρωση και επειδή θα έπρεπε να υπάρχει χρηματοδότηση που να ισχύει τη στιγμή της προσχώρησης της πρώτης ομάδας των νέων κρατών μελών. Η διεύρυνση θα προκαλούσε τόσο μεγάλες αλλαγές των αντικειμενικών συνθηκών που θα δικαιολογούσαν μια τέτοια διαρθρωτική αλλαγή. 

Λόγω τω σοβαρών επιφυλάξεων που έχει η Επιτροπή όσον αφορά τη μέθοδο και την έννοια των δημοσιονομικών ανισορροπιών η παρούσα έκθεση περιορίζεται σε μια παρουσίαση των πιθανών λύσεων για τη διόρθρωσή τους. Εάν φανεί ότι επιτυγχάνεται μια ευρεία συμφωνία για τη λύση του προβλήματος στα πλαίσια του Ευρωπαϊκού Συμβουλίου, η Επιτροπή θα υποβάλει κατάλληλες λεπτομερείς προτάσεις.") 

(Στο σημείο αυτό ο Πρόεδρος του Συνασπισμού της Αριστεράς και της Προόδου Βουλευτής κ. Νικόλαος Κωνσταντόπουλος καταθέτει για τα Πρακτικά σχετικό δημοσίευμα του 



 

  

Σελίδα 2273 

"Οικονομικού Ταχυδρόμου" το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, ο κ. Παπαντωνίου, όπως σας είπα πριν, κατέθεσε την ελληνική πρόταση στις 6 Ιουλίου. Η επιτροπή κατέθεσε τις δικές της προτάσεις τον Οκτώβριο. Δηλαδή η Ελλάδα κατέθεσε πολλούς μήνες πριν την άποψή της, πολλούς μήνες πριν από την επιτροπή. 

Η συζήτηση έχει αρχίσει εδώ και λίγο καιρό. Η έκθεση του Γενικού Γραμματέα αφορά το Συμβούλιο, το οποίο πραγματοποιήθηκε εδώ και λίγες εβδομάδες. Η παρουσία και οι προτάσεις της Ελλάδας υπήρχαν από το καλοκαίρι. Πού βλέπει την καθυστέρηση ο κ. Κωνσταντόπουλος; Με ρωτά να καταθέσω τα υπομνήματα. 

Προφανώς ο κ. Κωνσταντόπουλος αγνοεί πώς γίνονται οι συζητήσεις στην Ευρωπαϊκή 'Ενωση. Δεν κατατίθενται υπομνήματα από τις χώρες μέλη κατά τη διάρκεια των συζητήσεων στα συμβούλια. Αναπτύσσεται από την κάθε χώρα προφορικά η άποψή της και μετά γίνεται διαπραγμάτευση. 

'Ομως, ο κ. Κωνσταντόπουλος προσπαθεί να καλλιεργήσει την αφελή εντύπωση ότι σ' αυτήν την Ευρωπαϊκή 'Ενωση, όταν λέει η Ελλάδα ή η όποια χώρα κάτι, πρέπει να ακούγεται αμέσως ένα "ναι". 'Οταν δεν υπάρχει "ναι" και γίνεται διαπραγμάτευση τότε τα πράγματα είναι στραβά. 

Μα, αυτό είναι τελείως λάθος αντίληψη. Σε όλα τα θέματα γίνεται διαπραγμάτευση. Είναι δυνατό να υπάρχουν δεκαπέντε χώρες, οι οποίες έχουν διαφορετικές απόψεις και διαφορετικά συμφέροντα και να μη γίνεται διαπραγμάτευση; Η διαπραγμάτευση σημαίνει ότι θα τονίσεις τη θέση σου και θα προσπαθήσεις να βρεις συμβιβασμούς. 'Ετσι προχώρησε η Ευρωπαϊκή 'Ενωση και έτσι θα προχωρήσει και στο μέλλον, με το να βρίσκεται μετά από πολύ συζήτηση μια κοινή συνισταμένη. Αυτή η διαπραγμάτευση θα διαρκέσει επί πολλούς μήνες. 

Η Ελλάδα έχει θέσει το ερώτημα, αν μπορούμε να κάνουμε τις πολιτικές μας με το 1,1 του ακαθάριστου εγχώριου προϊόντος ή και με λιγότερα χρήματα; Και έχει πει "όχι" και στηρίζει με άλλες χώρες την αύξηση των πόρων. Αλλά δεν είναι βέβαιο ότι θα το πετύχει στο μέτρο που θέλει. Και μπορεί να πετύχει σε ορισμένους τομείς πράγματα τα οποία τη συμφέρουν και σε άλλους όχι. 

Δεν πρέπει, λοιπόν, να καλλιεργούμε την εντύπωση ότι όλα γίνονται αυτόματα ή ότι είναι εύκολα. Πρέπει να ξέρουμε ότι η Ευρωπαϊκή 'Ενωση είναι ένα πεδίο μάχης. Η Ελλάδα έχει δώσει μάχες. Τις έχει κερδίσει και στο μέλλον θα συνεχίσει να δίνει μάχες και θα τις κερδίζει. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΟΣ (Απόστολος Κακλαμάνης): Πέμπτη είναι η με αριθμό 323/7.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Γεωργίας και Οικονομικών σχετικά με την καταβολή της κοινοτικής επιδότησης για το λάδι στους ελαιοπαραγωγούς της Κέρκυρας. 

Η επίκαιρη ερώτηση του κ. Ρόκου έχει ως εξής: 

"Για δεύτερη συνεχή χρονιά οι Κερκυραίοι ελαιοπαραγωγοί βλέπουν τη σοδειά τους να καταστρέφεται λόγω της απαγόρευσης των αεροψεκασμών. Αυτό σε συνδυασμό με την εξευτελιστική τιμή του προϊόντος έχει συντελέσει στο να περιέλθουν οι ελαιοπαραγωγοί σε απελπιστική κατάσταση, γενονός που επιδρά αρνητικά σε ολόκληρη την οικονομία του νησιού. 

Η μοναδική πλέον ελπίδα τους είναι οι κοινοτικές επιδοτήσεις, αλλά υπάρχει πλήρης άγνοια για το πού βρίσκονται αυτά τα χρήματα και πότε θα τα εισπράξουν οι δικαιούχοι ελαιοπαραγωγοί με αποτέλεσμα να ζουν στην αβεβαιότητα και να μην μπορούν, όχι μόνο να κάνουν τον οποιονδήποτε προγραμματισμό, αλλά να ικανοποιήσουν και στοιχειώδεις ακόμα ανάγκες τους. 

Μετά τα παραπάνω ερωτώνται οι κ.κ. Υπουργοί. 

1. Γιατί καθυστερεί η καταβολή του υπολοίπου της επιδότησης της ελαιοκομικής περιόδου 1996-1997. 

2. Γιατί καθυστερεί η προκαταβολή της επιδότησης για την ελαιοκομική περίοδο 1997-1998;". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οσον αφορά το θέμα της απαγόρευσης των αεροψεκασμών πρέπει να πω ότι υπάρχει σε εξέλιξη μια σύσκεψη ανάμεσα σε συναδέλφους Βουλευτές στο Υπουργείο Γεωργίας για να δούμε αν τυχόν μπορεί να αντιμετωπιστεί με άλλο τρόπο το πρόβλημα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Για τις πληρωμές έχω να σας πω το εξής: Η καταβολή του υπολοίπου της επιδότησης της ελαιοκομικής περιόδου 1996-1997 έχει πληρωθεί με τις εντολές 23953, 23954, 23950, 23951, 23941, 23937, 23939, 23940 στις 9.10.98 και με ποσό 152,5 εκατομμύρια δραχμές. 

Επίσης, θέλω να σας πληφορήσω, κύριε συνάδελφε, ότι στην υπηρεσία μας δεν υπάρχει κανένας φάκελος σε εκκρεμότητα για την ελαιοκομική περίοδο 1997-1998. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, όλες οι κοινωνικές ομάδες κάθε φορά δικαίως αναζητούν έναν τρόπο οργάνωσης των οικογενειακών τους αναγκών, κυρίως τουλάχιστον όσον αφορά την κάθε οικογένεια για τα παιδιά της. Και στην προηγούμενη ερώτηση του συναδέλφου της Νέας Δημοκρατίας, αλλά και σε αυτήν τη δική μου, διαφαίνεται πως το κράτος δεν έχει αυτήν την οργάνωση και δεν την ωθεί, για να μπορεί εμπρόθεσμα κάθε φορά να δίνει δυνατότητα εσόδων σε αυτές τις κοινωνικές ομάδες, κυρίως στους αγρότες, για να μπορέσουν και αυτοί, όπως και οι άλλες κοινωνικές ομάδες, να οργανώνουν τη ζωή τους. 

Εσείς είπατε, κύριε Υπουργέ, κάποιους αριθμούς που έχουν υπογραφεί, κάποιες εντολές κλπ. Αυτές πράγματι μπορούν να αφορούν κάποιους άλλους νομούς και αυτό αποδεικνύει ότι στη χώρα μας δεν υπάρχει τίποτα το ουσιαστικά οργανωμένο. Δηλαδή, ο αγρότης εξαρτάται από τις διοικητικές υπηρεσίες του νομού της περιφέρειας και στην αρχή τουλάχιστον από τις δικές σας διοικητικές υπηρεσίες του Υπουργείου που σε όλα τα προϊόντα κάθε φορά υπάρχουν πολύμηνες καθυστερήσεις. 

Η αλήθεια όμως είναι ότι στην Κέρκυρα -και δεν θα είχαν κανένα λόγο κάποιοι αγρότες, μία ολόκληρη ομάδα να μου στείλουν αυτό το έγγραφο- διαφαίνεται ότι πράγματι δεν είχαν πάρει μέχρι λίγες μέρες πριν την κατάθεση της ερώτησής μου τα χρήματα για την περίοδο του 1996-1997 και δεν είχαν πάρει καθόλου προκαταβολή, όταν γνωρίζετε ήδη ότι το λάδι φέτος έχει χάσει την αξία του πάνω από 50%. Καταλαβαίνετε τη δεινή τους θέση! 

Ποιο είναι το αποτέλεσμα; 'Οτι με όλα αυτά που ανέφερα, σας πληροφορώ -και πάρτε τις δικές σας ευθύνες- ότι οι ελαιοπαραγωγοί της Κέρκυρας εδώ και δύο χρόνια ξηλώνουν τα δέντρα, τα κάνουν ξύλα και φορτώνουν καραβιές για την Ιταλία, γιατί είναι ίσως η τελευταία δυνατότητα που έχουν για να μπορέσουν και αυτοί να αντιμετωπίσουν τα καθημερινά έξοδα που έχει η ζωή. 

ΠΡΟΕΔΡΕΥΩΝ (Λουκάς Αποστολίδης): Ο κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, από τη στιγμή που σας δίνω στοιχεία που αποδεικνύουν ότι έχουν πληρωθεί τα υπόλοιπα της σοδειάς του 1996-1997, δεν μπορείτε να τα αμφισβητείτε! Εάν θέλετε, τα αμφισβητείτε, αλλά είναι στοιχεία! 

ΓΕΩΡΓΙΟΣ ΡΟΚΟΣ: Κύριε Υπουργέ, μα δεν μας λέτε... 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ αυτά σας δίνω. Τι να σας πω, δώστε μου άλλα στοιχεία που να τα ανατρέπουν. 

ΓΕΩΡΓΙΟΣ ΡΟΚΟΣ: Μη μου λέτε αριθμούς. Πείτε μου στοιχεία! 



 

  

Σελίδα 2274 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σας λέω αριθμούς. Σας λέω ότι πληρώθηκαν όλα! 

ΠΡΟΕΔΡΕΥΩΝ (Λουκάς Αποστολίδης): Κύριε Ρόκο, σας παρακαλώ! Ακούστε την απάντηση του κυρίου Υφυπουργού! 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):'Οσον αφορά τώρα τον αεροψεκασμό, πράγματι υπάρχει ένα μεγάλο πρόβλημα, που έχει ευαισθητοποιήσει και τους Βουλευτές της Κέρκυρας. Και σήμερα και χθες και προχθές μίλησα με το συνάδελφο από την Κέρκυρα που βρίσκεται εδώ. Αλλά το θέμα είναι δύσκολο, δεν είναι εύκολο να αντιμετωπιστεί. Κάνουμε ό,τι μπορούμε. Εάν βρούμε λύση, ευχαρίστως να την προωθήσουμε. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στις επίκαιρες ερωτήσεις δεύτερου κύκλου: 

Πρώτη επίκαιρη ερώτηση είναι η με αριθμό 312/3.12.98 του Βουλευτή του Πανελληνίου Σοσιαλιστικού Κινήματος κ. Ιωάννη Παπαδάτου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με τις πρόσφατες πλημμύρες στο Νομό Ζακύνθου, την καταβολή αποζημιώσεων κλπ. 

Η επίκαιρη ερώτηση του κ. Παπαδάτου σε περίληψη έχει ως εξής: 

"Η έντονη κακοκαιρία και οι ραγδαίες βροχοπτώσεις στις 2 Δεκεμβρίου στο Νομό Ζακύνθου, ιδιαίτερα στην πρωτεύουσα του νησιού και στις Κοινότητες Αμπελοκήπων, Γαϊτανίου και Καλαμακίου, προκάλεσαν μεγάλες καταστροφές. Η υπερχείλιση χειμάρρων και η μεταφορά μεγάλων ποσοτήτων λάσπης σε δρόμους, οικίες και καταστήματα, όπως και οι πλημμύρες σε σχολεία, στο νοσοκομείο και σε άλλα κτίρια απαιτούν άμεση παρέμβαση των αρμοδίων Υπουργείων για αντιπλημμυρικά έργα, αποκατάσταση των ζημιών και αποζημίωση των πληγέντων οικογενειών. 

Ερωτώνται οι κύριοι Υπουργοί: 

1. Ποια μέτρα θα ληφθούν για τη δημιουργία των απαραίτητων αντιπλημμυρικών έργων. 

2. Εάν θα δοθούν άμεσα πιστώσεις στη νομαρχία, στο δήμο και στις κοινότητες για αποκατάσταση των ζημιών. 

3. Λόγω των μεγάλων ζημιών σε καταστήματα και οικίες εάν θα δοθούν έγκαιρα αποζημιώσεις για τις φθορές σε κατοικίες, οικοσυσκευές και εμπορεύματα καταστημάτων. 

4. Τι μέτρα θα ληφθούν για την αποκατάσταση της λειτουργίας του νοσοκομείου και την αποζημίωση των πληγέντων οικογενειών". 

Ο Υφυπουργός Υγείας και Πρόνοιας κ. Κοτσώνης έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, σε σχέση με την αποκατάσταση των ζημιών ύστερα από τις βροχοπτώσεις στις 2 Δεκεμβρίου στο Νομό Ζακύνθου έχω να πω ότι στο πρόγραμμα αντιπλημμυρικών έργων της Γενικής Γραμματείας Δημοσίων 'Εργων του Υ.ΠΕ.ΧΩ.Δ.Ε. που συγχρηματοδοτείται από το Ταμείο Κοινωνικής Αλληλεγγύης της Ευρωπαϊκής 'Ενωσης έχει ενταχθεί το έργο "Αντιπλημμυρικά ποταμών, χειμάρρων κλπ." για την Κέρκυρα, την Κεφαλλονιά, τη Ζάκυνθο, την Ιθάκη και τη Λευκάδα με προϋπολογισμό επτακοσίων πενήντα εκατομμυρίων (750.000.000) δραχμών. 

Από το έργο αυτό έχουν διατεθεί τα τελευταία δυο χρόνια για αντιπλημμυρικά έργα στο Νομό Ζακύνθου εκατόν εβδομήντα πέντε εκατομμύρια (175.000.000) δραχμές. 'Υστερα από τις πρόσφατες πυρκαγιές και πλημμύρες έχει γίνει πρόταση από το Υπουργείο ΠΕΧΩΔΕ προς το Υπουργείο Εθνικής Οικονομίας για έκτακτη χρηματοδότηση έργων στις πληγείσες περιοχές. Για το Νομό Ζακύνθου έχει προταθεί πίστωση ύψους εκατόν πενήντα εκατομμυρίων (150.000.000) δρχ. και αναμένεται η ένταξή της στο πρόγραμμα δημοσίων επενδύσεων. 

'Υστερα από την καταγραφή των ζημιών σε κατοικίες και οικοσκευές από την αρμόδια επιτροπή της Νομαρχίας Ζακύνθου, θα χορηγηθεί στους πληγέντες κατοίκους της Nομαρχιακής Aυτοδιοίκησης Ζακύνθου εφάπαξ οικονομική ενίσχυση ύψους μέχρι και διακοσίων χιλιάδων (200.000) δρχ. για την αντιμετώπιση των άμεσων αναγκών. 

Στη συνέχεια, εφόσον διαπιστωθεί ότι οι ζημιές στις οικοσκευές ή και στα σπίτια ξεπερνούν το ανωτέρω ποσό, θα εξεταστεί η δυνατότητα νέας επιπλέον οικονομικής ενίσχυσης, ανάλογα με τις υπάρχουσες δυνατότητες και ύστερα βέβαια από απόφαση του Υπουργείου Οικονομικών και του Υπουργείου Υγείας και Πρόνοιας. 

Η νομαρχία μας έχει ενημερώσει ότι δεν έχει ολοκληρωθεί η καταγραφή των ζημιών. Τώρα, όσον αφορά τη λειτουργία του νοσοκομείου και τις επιπτώσεις των βροχοπτώσεων, απ'ό,τι μας πληροφόρησε η διοίκηση δεν κατεστράφησαν από τα νερά της βροχής υλικά στο υπόγειο του Νοσοκομείου. Το μεγαλύτερο πρόβλημα εστιάστηκε στην πρόσβαση στο χώρο του νοσοκομείου, λόγω των προβλημάτων που υπήρχαν γενικότερα στους δρόμους. Εξετάζεται το μέγεθος των επεμβάσεων, επισκευής ή αντικατάστασης, ώστε να εξασφαλιστεί η απαραίτητη υποδομή και να αποφευχθούν προβλήματα σε παρόμοιες καταστάσεις στο μέλλον. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Υπουργέ, είναι ιδιαίτερα θετικό που αντιμετωπίζετε με ιδιαίτερα γρήγορο τρόπο τις ζημιές που έχουν γίνει. Η παράκλησή μου, είναι, εάν μπορούμε για τις οικογένειες που έχουν πληγεί, το βοήθημα των διακοσίων χιλιάδων (200.000) δρχ. να είναι μεγαλύτερο, έτσι που να ανταποκριθούμε στο κοινωνικό αίτημα ατόμων και οικογενειών που πραγματικά βρίσκονται σε μια χαμηλή οικονομική κατάσταση. Υπήρξαν οικογένειες που ζουν σε υπόγεια και σπίτια και διαθέτουν χαμηλό εισόδημα. Νομίζω ότι είναι μέσα στα πλαίσια της πολιτείας να καλύψει αυτές τις ανάγκες. 

Για τα έργα που ανήκουν στο Υπουργείο ΠΕΧΩΔΕ, πράγματι έχουν γίνει, αλλά πρέπει να γίνουν περισσότερα, γιατί οι φυσικές καταστροφές προφανώς δεν ελέγχονται από την Κυβέρνηση. 'Ομως πρέπει να έχουν παρθεί έγκαιρα μέτρα αντιπλημμυρικής προστασίας και θα χρειαστούν μεγαλύτερα κονδύλια. 

Πιστεύω ότι απαιτείται μεγαλύτερη θωράκιση του νησιού. Είναι επίσης σεισμογενές και πρέπει εδώ να πω ότι το νοσοκομείο έχει χτιστεί πάνω σε σεισμογενές ρήγμα και μελλοντικά πρέπει να δούμε τι μπορούμε να κάνουμε για νέο νοσοκομείο σε άλλη θέση. Βεβαίως είχαν υπάρξει ζητήματα λειτουργίας του, ιδιαίτερα στα υπόγεια και σε άλλα τμήματά του. Πάντως, πρέπει να ξέρετε ότι οι επιμέρους λειτουργίες του νοσοκομείου είχαν επηρεαστεί. Είναι θετική η βοήθεια που κάνατε και σίγουρα σας ευχαριστούμε, αλλά ζητάμε πιό πολλά και για τους πληγέντες και για τα αντιπλημμυρικά έργα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, θέλω να πληροφορήσω το Σώμα πως σε ό,τι αφορά το ύψος του επιδόματος που δίνεται για την κάλυψη αμέσων αναγκών, είναι νομοθετημένη η οροφή των διακοσίων χιλιάδων (200.000) δραχμών. Είναι μέχρι αυτό το ύψος το ποσό για την αντιμετώπιση κάποιων αρχικών αναγκών που προκύπτουν για μια οικογένεια που έχει πληγεί ή ξεσπιτωθεί κλπ. 

Για τις καταστροφές όμως που έχουν συμβεί στα περιουσιακά της στοιχεία, την οικοσκευή ή και την κατοικία ή σε καταστήματα και εμπορεύματα καταστημάτων, υπάρχει ένα άλλο πρόγραμμα που το ύψος φθάνει μέχρι τα δύο εκατομμύρια (2.000.000) δρχ. όπου ειδικές επιτροπές εκτιμούν τις ζημιές και από κει και πέρα αποφασίζεται τι θα γίνει. 

Τώρα, συμφωνώ απόλυτα με το συνάδελφο, τον κ. Παπαδάτο, για το θέμα της αντιπλημμυρικής προστασίας της χώρας. Βέβαια όλοι γνωρίζουμε ότι κάτι έχει αλλάξει στον καιρό τα τελευταία χρόνια. 'Εχουμε μεγάλες βροχοπτώσεις, που δεν τις γνώριζε παλιότερα η Ελλάδα και προς τα εκεί πρέπει να σπεύσουμε, γιατί το πρόβλημα δεν είναι να ερχόμαστε να καλύπτουμε εκ των υστέρων τις όποιες ζημιές. Το θέμα είναι να μην αναστατώνονται τα νοικοκυριά, να μην αναστατώνεται 

 

 

  

Σελίδα 2275 

η κοινωνία της Ζακύνθου είτε οποιουδήποτε άλλου μέρους της Ελλάδος από φυσικές καταστροφές, τις οποίες με κατάλληλη θωράκιση μπορούμε να τις προλάβουμε. Προς αυτήν την κατεύθυνση κινείται η Κυβέρνηση. 

ΠΡΟΕΔΡΕΥΩΝ (Λουκάς Αποστολίδης): Δεύτερη είναι η με αριθμό 316/4.12.98 επίκαιρη ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τον Υπουργό Μεταφορών και Επικοινωνιών, σχετικά με τη διαγραφή των χρεών της Τράπεζας Κρήτης προς τα Ελληνικά Ταχυδρομεία. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Κατά τη συζήτηση στη Βουλή του νομοσχεδίου για τα ΕΛ.ΤΑ. επέμεινα -ο μόνος εκ των 300!- να απαλείψετε τη σχετική διάταξη με την οποία διαγράφονται τα χρέη της Τράπεζας Κρήτης προς τα ελλειμματικά ΕΛ.ΤΑ.. 

Πέραν του ...οξύμωρου να είναι καταχρεωμένα τα ΕΛ.ΤΑ. και να κάνουν "δώρο" δισεκατομμυρίων, επεσήμανα ότι ο σημερινός Υπουργός θα έπρεπε να έχει την ευαισθησία να αποφύγει αυτήν τη "ρύθμιση", αφού κατά την "κοσκωτική περίοδο" ήταν Πρόεδρος του Οργανισμού! 

Παρά τις ανωτέρω επισημάνσεις μου, η διάταξη εψηφίσθη και το "ΔΩΡΟ κάποιων Δισεκατομμυρίων" έγινε προς την Τράπεζα Κρήτης. 

Κατόπιν των ανωτέρω ερωτάται ο κύριος Υπουργός Μεταφορών και Επικοινωνιών να πληροφορήσει τη Βουλή και δι' αυτής τον ελληνικό λαό τα ακόλουθα: 

1. Σε πόσα δισεκατομμύρια ανήρχετο το "δώρο-διαγραφή χρεών" των ΕΛ.ΤΑ. προς την Τράπεζα Κρήτης; 

2. Κατά την πώληση της Τράπεζας Κρήτης τα προς τα ΕΛ.ΤΑ. χρέη της ανέλαβε ο νέος ιδιοκτήτης της; 

3. Εγνώριζε ο νέος ιδιοκτήτης της Τράπεζας Κρήτης ότι θα ...υπάρξει νομοθετική ρύθμιση και από πού είχε αυτήν την διαβεβαίωση; 

4. 'Ηταν συμβατική υποχρέωση να γίνει η "ρύθμιση"; 

5. Πώς δικαιολογείται η "δωρεά" των καταχρεωμένων ΕΛ.ΤΑ., όταν για... τον "εκσυγχρονισμό" των καλείται ο ελληνικός λαός να πληρώσει ένα τρισεκατομμύριο δραχμές;". 

Ο Υφυπουργός Μεταφορών και Επικοινωνιών κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο κ. Βεζδρεβάνης επαναφέρει ένα θέμα που συζητήθηκε εκτενώς πριν από λίγες ημέρες, όταν εψηφίζετο το νομοσχέδιο για τα Ελληνικά Ταχυδρομεία στην ελληνική Βουλή. Αναφέρεται σε διάταξη που υπάρχει στο σχετικό νόμο και προβλέπει την απόσβεση των απαιτήσεων που είχαν τα ΕΛ.ΤΑ. από την Τράπεζα Κρήτης και ταυτόχρονα την απόσβεση των απαιτήσεων του Ταμείου Παρακαταθηκών και Δανείων από τα ΕΛ.ΤΑ. 

Περί τίνος πρόκειται; Αφορά την απαίτηση που έχουν τα ΕΛ.ΤΑ. από την Τράπεζα Κρήτης περίπου τεσσεράμισι δισεκατομμύρια (4.500.000.000) δραχμές και προέρχονται από δεσμευμένες καταθέσεις που υπάρχουν στην τράπεζα αυτή. Με το ν.2330/95 που αφορούσε την εξυγίανση της συγκεκριμένης τράπεζας, τα χρήματα αυτά μπήκαν σε μια διαδικασία ουσιαστικά λίαν επισφαλή, σχεδόν μηδενική η δυνατότητα να δοθούν στα ΕΛ.ΤΑ. 

Ταυτόχρονα, υπάρχει η απαίτηση του Ταμείου Παρακαταθηκών και Δανείων περίπου στα τεσσεράμισι δισεκατομμύρια (4.500.000.000) δραχμές και αφορά λογαριασμό της διαδικασίας, που υπήρχε από το 1959 μέχρι τον Αύγουστο του 1988 και όπου το Ταμείο Παρακαταθηκών και Δανείων είχε την υποχρέωση να δίνει τα αναγκαία χρήματα στο Ταχυδρομείο, για τη λειτουργία της υπηρεσίας "Ταχυδρομικές Επιταγές". Υπήρξε, λοιπόν, ένα χρεωστικό υπόλοιπο, το οποίο διεκδικούσε το Ταμείο Παρακαταθηκών και Δανείων, αλλά επειδή τα χρήματα του ΕΛ.ΤΑ. ήταν δεσμευμένα στην Τράπεζα Κρήτης δεν μπορούσε να τα δώσει. 

Υπάρχει, λοιπόν, ένα ισόποσο απαιτήσεων των ΕΛ.ΤΑ. από την Τράπεζα Κρήτης και του Ταμείου Παρακαταθηκών και Δανείων από τα ΕΛ.ΤΑ. Τι έρχεται, λοιπόν, να κάνει η Κυβέρνηση; Είναι χρήματα που ποτέ δεν πρόκειται να τα πάρει ουσιαστικά και έκανε μία απόσβεση των χρημάτων αυτών. Δεν πρόκειται ούτε για δώρο στην Τράπεζα Κρήτης ούτε για τίποτα παρόμοιο που αναφέρει ο αγαπητός συνάδελφος ο κ. Βεζδρεβάνης. 'Ενα συμψηφισμό υποχρεώσεων κάνει, για να λήξει το θέμα, που έτσι και αλλιώς ληγμένο ήταν. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Βεζδρεβάνη, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, ο κύριος Υφυπουργός είναι ο τελευταίος από τον οποίο θα ζητούσε κανείς ευθύνες. Τιμώ την παρουσία του κυρίου Υφυπουργού στη διαδικασία αυτή που απαντά σε μένα, αλλά θεωρώ φυγομαχία του κυρίου Υπουργού, που δεν ήρθε στην Αίθουσα να δώσει τις δέουσες εξηγήσεις. Οι εξηγήσεις που δόθηκαν διά του κυρίου Υφυπουργού απέχουν πολύ της πραγματικότητος. Πρόκειται περί δώρου τεσσεράμισι δισεκατομμυρίων (4.500.000.000) δραχμών, κύριε Υφυπουργέ, και μάλιστα δώρο από επαίτη. Διότι τα ΕΛ.ΤΑ. ήλθαν, δίκην επαίτου, στην Αίθουσα αυτήν και ζήτησαν πριν από δέκα μέρες ένα τρισεκατομμύριο (1.000.000.000.000) δραχμές, για να μπορέσουν να επιβιώσουν. Και παρά ταύτα εδόθησαν στην αμαρτωλή Τράπεζα Κρήτης πέντε δισεκατομμύρια (5.000.000.000) δραχμές, αυτά, κύριε Υφυπουργέ, που στερήσατε από τους ανθρώπους που πήραν τα λεωφορεία, τους λεγόμενους ΣΕΠίτες, και τους ταλαιπωρήσατε επί μία πενταετία. 

Κύριοι συνάδελφοι, έφερα το θέμα αμέσως μετά την ψήφιση του νομοσχεδίου, γιατί ο κύριος Υπουργός, όταν προκλήθηκε από τον υποφαινόμενο, απέφυγε να απαντήσει και για το ποσό και για το λόγο που δωρήθηκαν αυτά τα τεσσεράμισι, πέντε δισεκατομμύρια (4.500.000.000 - 5.000.000.000) δραχμές στην Τράπεζα Κρήτης. 

Κύριε Υφυπουργέ, λυπάμαι που αντιδικώ μαζί σας. Περίμενα τον κύριο Υπουργό. Ο κύριος Υπουργός φυγομαχεί. Δεν έχω να προσθέσω τίποτα άλλο. Καταγγέλλω, όμως, στον ελληνικό λαό ότι τα καταχρεωμένα ΕΛ.ΤΑ., που ζήτησαν δίκην επαίτου να φορτώσουν ένα τρισεκατομμύριο (1.000.000.000.000) δραχμές βάρη στον ελληνικό λαό, χάρισαν στην αμαρτωλή Τράπεζα Κρήτης -και σε ποιον άλλον δεν γνωρίζω γιατί δεν μας το είπατε- τα τεσσεράμισι δισεκατομμύρια (4.500.000.000) δραχμές. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, να επαναλάβω ότι -και δεν πρόκειται για δώρο και για χάρισμα σε κανέναν- σύμφωνα με το ν. 2330 οι δεσμευμένες καταθέσεις σχεδόν έχουν χαθεί από τα ΕΛ.ΤΑ. και επομένως για να μην υπάρχει μία εκκρεμότητα, που ούτως ή άλλως υπήρχε και δεν επρόκειτο να διευθετηθεί, ήρθε το κράτος ρεαλιστικά φερόμενο και έκανε μία απόσβεση που αφορά και τα χρήματα της Τράπεζας Κρήτης στα ΕΛΤΑ και τα χρήματα του ταμείου προς τα ΕΛ.ΤΑ. Νομίζω ότι είναι απλά τα πράγματα και επομένως δεν μπορεί κάποιος να κρυφθεί πίσω από οτιδήποτε και να μιλήσει για δώρα σε οποιονδήποτε. Δεν υπάρχει κανένα ηθικό θέμα. Αυτό να το ξεκαθαρίσουμε. 

ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 308/3-12-98 επίκαιρη ερώτηση του Ανεξάρτητου Βουλευτή κ. Αναστασίου Παπαληγούρα προς τον Υπουργό Γεωργίας, σχετικά με την καταβολή των επιδοτήσεων στους ελαιοπαραγωγούς του Νομού Κορινθίας. 

Η επίκαιρη ερώτηση του κ. Παπαληγούρα εν περιλήψει έχει ως εξής: 

"Οι δυσμενείς συνέπειες της ακολουθούμενης οικονομικής πολιτικής στον αγροτικό τομέα και της αδυναμίας των αρμοδίων να προστατεύσουν τα ελληνικά προϊόντα στα πλαίσια των οργάνων της Ευρωπαϊκής 'Ενωσης, καθίστανται για μία ακόμη φορά εμφανείς στην περίπτωση του ελληνικού ελαιολάδου. 

Συγκεκριμένα, η καταβολή των κοινοτικών επιδοτήσεων στους ελαιοπαραγωγούς, που συνήθως πραγματοποιείται τον Ιούλιο, φέτος δεν προβλέπεται να πραγματοποιηθεί πριν το 

  


 

  

Σελίδα 2276 

τέλος Δεκεμβρίου, ενώ οι τιμές των επιδοτήσεων αναμένονται μειωμένες έναντι των περσινών. 

'Ετσι, το ελληνικό ελαιόλαδο παραμένει αδιάθετο συνεπεία της μη εφαρμογής μιας αποτελεσματικής πολιτικής προβολής και διαφήμισης στο εξωτερικό, ενώ οι τιμές στην εσωτερική αγορά παρουσιάζουν πτώση για τρίτη συνεχή χρονιά. 

Περαιτέρω, στο Νομό Κορινθίας, όπου πολλοί ελαιοπαραγωγοί υπέστησαν ζημιές από τις πυρκαγιές του καλοκαιριού, δεν έχει ακόμα ενεργοποιηθεί η επιτροπή εκτίμησης ζημιών από τη Διεύθυνση Γεωργίας του νομού, με αποτέλεσμα να παραμένει άγνωστο πότε θα λάβουν τις αποζημιώσεις οι δικαιούχοι ελαιοπαραγωγοί, αλλά και οι ρητινοκαλλιεργητές του νομού. 

Ερωτάται ο αρμόδιος Υπουργός: 

Τι μέτρα προτίθεται να λάβει για την άμεση καταβολή των επιδοτήσεων στους ελαιοπαραγωγούς για την εν γένει στήριξη του εισοδήματός τους και για την άμεση ενεργοποίηση της επιτροπής εκτίμησης ζημιών στο Νομό Κορινθίας;". 

Ο Υφυπουργός Γεωργίας, κ. Βρεττός, έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Θα δώσω μία συνολική απάντηση στα ερωτήματα του κυρίου συναδέλφου, που πιστεύω ότι θα του δώσουν την εικόνα που αυτός επιθυμεί. 

Το ελαιόλαδο υπάγεται στην Κοινή Οργάνωση Αγοράς, στην ΚΟΑ της Ευρωπαϊκής 'Ενωσης και συνεπώς τα διάφορα μέτρα στήριξης αποφασίζονται από τα διαπιστευμένα όργανα της Κοινότητας, συμβούλιο Υπουργών, διαχειριστικές επιτροπές κλπ. 

Δεύτερον, οι τιμές του ελαιολάδου διαμορφώνονται ελεύθερα στην αγορά, με βάση το νόμο προσφοράς και ζήτησης του προϊόντος. 

Τρίτον, οι επιδοτήσεις του ελαιολάδου καταβάλλονται μετά την 15η Οκτωβρίου κάθε χρόνου. 'Ετσι, οι πληρωμές των δικαιούχων ελαιοπαραγωγών για την επιδότηση ελαιολάδου περιόδου 1997-1998 έχουν αρχίσει ήδη από τις 16.10.1998 και θα ολοκληρωθούν στις 31.12.1998. 

Η διακίνηση των σχετικών φακέλων και η πληρωμή των ελαιοπαραγωγών γίνεται σε χρόνο μικρότερο της μίας εβδομάδας από την ημερομηνία αποστολής τους από τις Διευθύνσεις Αγροτικής Ανάπτυξης προς τη Διεύθυνση Οικονομικής Διαχείρισης του Υπουργείου, της ΓΕΔΙΔΑΓΕΠ. 

Τέταρτον, έως πρόσφατα υπήρχε κοινοτικό πλαφόν στην παραγωγή ελαιολάδου και κάθε υπέρβαση αυτού σήμαινε και αναλογική μείωση μόνο στους μεγάλους παραγωγούς. 'Ετσι, οι παραγωγοί μας υφίστανται τις συνέπειες της υπερπαραγωγής των άλλων κρατών μελών. 'Ομως, το νέο καθεστώς της ΚΟΑ ελαιολάδου, που θα ισχύσει από την περίοδο 1998-1999, θέτει ως εθνικό πλαφόν τους τετρακόσιους είκοσι χιλιάδες τόνους ελαιολάδου. Στο πλαίσιο της νέας ΚΟΑ ελαιολάδου έχουν θεσμοθετηθεί δράσεις προώθησης του ελαιολάδου και έχουν θεσμοθετηθεί στα κράτη μέλη της Ευρωπαϊκής 'Ενωσης, αλλά και σε τρίτες χώρες, με χρηματοδότηση μέχρι και 100% από την Ευρωπαϊκή 'Ενωση. 

Το Διεθνές Συμβούλιο Ελαιολάδου εφαρμόζει ήδη προγράμματα προώθησης της κατανάλωσης του ελαιολάδου, τα οποία διοργανώνονται σε διάφορες χώρες, μεταξύ των οποίων και η Ελλάδα. 

Το Υπουργείο Γεωργίας, με το υπ' αριθμόν 1379/11.8.98 έγγραφό του ζήτησε από τις Νομαρχιακές Αυτοδιοικήσεις, διά των Διευθύνσεων Ανάπτυξης, να εξατομικεύσουν τις ζημιές που προκλήθηκαν στη γεωργία κατά το τρέχον έτος από πυρκαγιές. 

Το Υπουργείο Γεωργίας έχει προωθήσει σχέδιο των Υπουργών Γεωργίας και Οικονομικών για έγκριση από την Ευρωπαϊκή 'Ενωση και στη συνέχεια να συνυπογραφεί από τους συναρμόδιους Υπουργούς. 

Στην ΚΥΑ προβλέπονται τα μέτρα που ανακοίνωσε η Κυβέρνηση, διά του αρμοδίου κυβερνητικού οργάνου, προς τους πληγέντες αγρότες, οι οποίοι υπέστησαν στις γεωργοκτηνοτροφικές εκμεταλλεύσεις σημαντικές ζημιές από τις πυρκαγιές. Η καταβολή των σχετικών ενισχύσεων θα είναι δυνατή, μετά την έγκριση από την Ευρωπαϊκή 'Ενωση του προαναφερθέντος σχεδίου ΚΥΑ και μετά την εξατομίκευση των αναφερόμενων ζημιών. 

Για τις ζημιές από πυρκαγιές στα ριτινευόμενα δάση ήδη συλλέγονται στοιχεία, ώστε να αποζημιωθούν οι ριτινοπαραγωγοί της χώρας μας. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαληγούρας έχει το λόγο. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Υπουργέ, σας καταμαρτυρώ ακριβώς το γεγονός ότι παρά το ότι έχει περάσει πια περίπου ένας χρόνος, δεν έχουν καταβληθεί ακόμα σήμερα οι επιδοτήσεις στους ελαιοπαραγωγούς. 

Θα σας θυμίσω ότι κάθε χρόνο καταβάλλονται περίπου κατά το μήνα Ιούλιο. Μόνο πέρσι, εξαιρετικά -και βέβαια δεν είναι παράδειγμα προς μίμηση, είναι παράδειγμα προς αποφυγή- έφθασε να καταβληθεί η επιδότηση στο λάδι το Νοέμβριο. Σήμερα είμαστε στα μέσα Δεκεμβρίου και δεν έχει ακόμα καταβληθεί. 

Θυμίζω ότι μιλάμε για τις επιδοτήσεις του προηγούμενου χρόνου, του 1997. Τι θα συμβεί; Θα καταβληθούν το 1999 οι επιδοτήσεις του 1997, κύριε Υπουργέ; 

'Ολα αυτά, όταν ειδικά για τους ελαιοπαραγωγούς φέτος και οι επιδοτήσεις θα μειωθούν, αλλά και οι τιμές θα μειωθούν ως εκ της αύξησης της συνολικής παραγωγής. 

Σημειώνω ακόμα ότι για τους ελαιοπαραγωγούς που υπέστησαν ζημιές από τις πυρκαγιές του καλοκαιριού -που πάντως δημιούργησαν σημαντικές καταστροφές στην Κορινθία- οι σχετικές Επιτροπές Εκτίμησης Ζημιών δεν έχουν ακόμα ενεργοποιηθεί. 

Διερωτώμαι, όταν ακόμη δεν έχουν διαπιστωθεί οι ζημιές, πότε θα καταβληθεί η αποζημίωση; Γιατί, κύριε Υπουργέ, είναι ανεκτό, είναι φυσιολογικό κατά την άποψή σας, να καταβάλλονται μετά από παρέλευση ενός και πλέον έτους οι επιδοτήσεις; Γιατί, είναι φυσιολογικό να καταβάλλονται μετά από την παρέλευση ενός και πλέον έτους οι αποζημιώσεις; 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, δεν είναι φυσιολογικό για μας η καθυστέρηση των επιδοτήσεων. Δεν είπα τέτοιο πράγμα. Προηγουμένως, στην ερώτηση του κ. Σιούφα, είπα ότι παρά τις αντικειμενικές αδυναμίες του συστήματος και των περιφερειακών οργάνων, τα οποία στην ουσία δεν ελέγχονται από το Υπουργείο, αλλά από τους νομάρχες, αναλαμβάνουμε την ευθύνη. Αυτό είπα. 

Συνεπώς, μη μου λέτε ότι υπάρχει πρόθεση να αποσείσουμε τις ευθύνες από πάνω μας. Το αντίθετο μάλιστα. Το Υπουργείο γνωρίζει πολύ καλά ότι πρέπει να πληρώνει έγκαιρα και δεν έχει κανένα λόγο να καθυστερεί με δική του υπαιτιότητα τις πληρωμές. 

Σ' ό,τι αφορά τώρα τα προϊόντα, θέλω να πω ότι όλα τα προϊόντα -το ανέφερα προηγουμένως στον κ. Σιούφα, το αναφέρω τώρα και σε σας- συμπεριλαμβανομένου και του ελαιολάδου, θα πληρωθούν πριν από τα Χριστούγεννα, πλην των αροτραίων τα οποία θα πληρωθούν πριν από το τέλος του έτους. Αυτή είναι η απάντησή μου. 

'Οσο για το θέμα τώρα των πυροπλήκτων, σας ανέφερα ποιο είναι το πρόβλημα. Από κει και πέρα κάντε τις δικές σας εκτιμήσεις. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

Η συνάδελφος κ. Μαριέτα Γιαννάκου-Κουτσίκου ζητεί ολιγοήμερη άδεια για απουσία της στο εξωτερικό. 

Εγκρίνει το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε τη ζητηθείσα άδεια. 

  


 

  

Σελίδα 2277 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

'Οπως ειπώθηκε κατά τη χθεσινή διαδικασία και αποφασίστηκε, οι συνάδελφοι κύριοι Κοντομάρης, Παρασκευόπουλος, Παπαδέλλης, Καραγκούνης, Οικονόμου, Αλφιέρη και Αλέξανδρος Βούλγαρης θα πάρουν το λόγο για πέντε λεπτά, διαφορετικά θα είχαν διαγραφεί χθες. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εμείς, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Εσείς θα ακολουθήσετε κανονικά. 

Ο κ. Κοντομάρης έχει το λόγο. 

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, κυρίες και κύριοι συνάδελφοι, η συσσωρευμένη κρίση, η διόγκωση των ελλειμμάτων, τα διαρθρωτικά προβλήματα, οι αντιφάσεις, οι άτολμες πολιτικές παρεμβάσεις και η σημερινή οριακή λειτουργία του ασφαλιστικού συστήματος επιβάλλουν άμεση λήψη μέτρων και αποφάσεων. Οφείλουμε να αντιμετωπίσουμε τη διοικητική αναρχία, την ανισότητα των πόρων, την κοινωνική αδικία, το υψηλό διοικητικό κόστος, την ταλαιπωρία του πολίτη και την εισφοροδιαφυγή. 

Κύριος στόχος είναι η ουσιαστική αναμόρφωση και η εξυγίανση του ασφαλιστικού συστήματος, με ενίσχυση της κοινωνικής προστασίας και με βασική αρχή ότι η κοινωνική ασφάλιση πρέπει να είναι δημόσια, κοινωνική, υποχρεωτική και να βασίζεται στην ανταποδοτικότητα και την κοινωνική αλληλεγγύη. Οι μεγάλες αλλαγές που κάνουμε, απαιτούν ευρύτερες συμφωνίες στις μεταρρυθμίσεις και στις τομές, που θα εξασφαλίσουν τη μεγαλύτερη δυνατή συναίνεση. 

Με αυτήν την έννοια, είναι φανερό ότι στηρίζω το νομοσχέδιο, στηρίζω τις βασικές αρχές του και σαφώς επικροτώ τις ενέργειες, που βελτιώνουν την όλη ασφαλιστική κατάσταση, όπως αυτή που αναφέρεται στη σύσταση του νέου Οργανισμού Ασφάλισης Ελεύθερων Επαγγελματιών, τη δημιουργία του ΤΕΑΔΥ, του Ταμείου Επικουρικής Ασφάλισης των Δημοσίων Υπαλλήλων και πάνω απ' όλα -και σημαντικό- την καθιέρωση βασικού πακέτου παροχών υποχρεωτικής προληπτικής ιατρικής για τους ασφαλισμένους, τους συνταξιούχους και τα μέλη των οικογενειών τους, που θα βαρύνει αποκλειστικά τους ασφαλιστικούς φορείς, με στόχο την έγκαιρη διάγνωση και πρόληψη. 

Σαφώς είναι θετικότατο μέτρο η μείωση από 25% σε 10% στη συμμετοχή του ασφαλισμένου, που δικαιούται το επίδομα κοινωνικής αλληλεγγύης από το ΕΚΑΣ, με στόχο την ενίσχυση των χαμηλοσυνταξιούχων. Και βέβαια, είναι πρωτοποριακό το δικαίωμα προηγούμενης ακρόασης του ασφαλισμένου πριν την έκδοση απόφασης για την απονομή σύνταξης. 

Στον υπόλοιπο χρόνο που έχω, αφού τόνισα αυτά τα θετικά χαρακτηριστικά του νομοσχεδίου, θα ήθελα να αναφέρω κάτι ιδιαίτερα χαρακτηριστικό, που έχει να κάνει με ορισμένες παρεμβάσεις, που κατά τη γνώμη μου πρέπει να διορθωθούν. Και πάλι είναι πολύ θετικό το γεγονός ότι το ΕΚΑΣ μεγαλώνει και φέτος κατά 50%. Το χαιρετίζουμε. 

'Ομως, αυτό το ΕΚΑΣ δεν περιλαμβάνει τους αγρότες. Δεν περιλαμβάνει ένα μεγάλο τμήμα του ελληνικού πληθυσμού. Βέβαια ξέρουμε πολύ καλά ότι ο ΟΓΑ δεν ήταν ταμείο παλιότερα και τα τελευταία χρόνια επίσης ήταν προαιρετικό. Αυτή η Βουλή ψήφισε το νόμο, που πραγματικά βάζει τα πράγματα σε μία σειρά. 

Πρέπει να πάρουν και οι αγρότες αυτήν την ελάχιστη σύνταξη που τέλος πάντων παίρνουν οι άλλοι σ' ένα ύψος ογδόντα, εκατό χιλιάδων (80.000, 100.000) δραχμών. Μιλάμε τώρα για συντάξεις των τριάντα και πενήντα χιλιάδων (30.000 και 50.000) δραχμών. Νομίζω ότι και εκεί πρέπει να δώσουμε ένα δείγμα γραφής για το ΕΚΑΣ. 

Θα το επεκτείνω και παραπέρα και θα πω ότι στο άρθρο 62 -βέβαια, θα το πούμε και στη συζήτηση επί των άρθρων- υπάρχει μία διαδικασία που λέει ότι, όταν ο επιζών ή η επιζώσα σύζυγος περάσει τα σαράντα πέντε χρόνια είναι ενδεχόμενο να διακοπεί η σύνταξη. 

Εδώ, κύριε Υπουργέ, πρέπει να βάλουμε κάποιες προϋποθέσεις εναρμονισμένες στη λογική μας για το ΕΚΑΣ, για τους χαμηλοσυνταξιούχους, γι' αυτούς τους ανθρώπους που πιθανόν να προστατεύουν και μέλη οικογενείας, να είναι άνεργοι και να μείνουν ξαφνικά χωρίς αυτήν τη σύνταξη, αυτό το βοήθημα, που είναι σημαντικό για τη ζωή τους. 

Νομίζω ότι οφείλουμε για λόγους αρχής και να το επισημάνουμε και να το υλοποιήσουμε. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Συνάδελφε Πρόεδρε, θα ήθελα να ευχαριστήσω γι' αυτήν τη διευκόλυνση που κάνετε σε μένα και σε ορισμένους συναδέλφους, γιατί από δική μας υπαιτιότητα χθες, παρ' όλο ότι ήταν δικαιολογημένη πολιτικά η απουσία μας, δεν ήμασταν στην ώρα μας για να παρέμβουμε στη συζήτηση. 

Το νομοσχέδιο έχει τον τίτλο "Οργανωτική και λειτουργική αναδιάρθρωση των φορέων κοινωνικής ασφάλισης". Θα έλεγα, μέρος των φορέων της κοινωνικής ασφάλισης, γιατί το μεγάλο πρόβλημα και το δύσκολο καλούμαστε να το αντιμετωπίσουμε στη συνέχεια. Και δεν καλείται η Κυβέρνηση, δεν καλείται το σύνολο των πολιτικών δυνάμεων, καλείται το σύνολο της ελληνικής κοινωνίας, αν δεν θέλει να στρουθοκαμηλίζει, να αντιμετωπίσει το πρόβλημα ως έχει με το σύνολο της κοινωνικής ασφάλισης και αν δεν θέλουμε μετά από δέκα το πολύ χρόνια να βρεθούμε προ εκπλήξεων. Να έχουμε δηλαδή, πάρα πολλούς οργανισμούς κοινωνικής ασφάλισης, αλλά να μην υπάρχει η δυνατότητα για παροχές είτε πρόκειται για σύνταξη είτε για άλλες παράγωγες ή δευτερεύουσες παροχές. Το πρόβλημα είναι εκρηκτικό και ζητάει άμεσα και εναγωνίως απάντηση. 

Με το νομοσχέδιο γίνεται μία προσπάθεια τολμηρή και σε ένα βαθμό να αντιμετωπιστεί μερικώς το πρόβλημα. Και ενώ όλοι εδώ αναγνωρίζουμε στον ένα ή στον άλλο βαθμό τη σοβαρότητα της κατάστασης με εντυπωσιάζει η πολιτική ελαφρότητα ιδιαιτέρως πολλών συναδέλφων από την Αξιωματική Αντιπολίτευση, που προτεραιότητα έχουν τους εντυπωσιασμούς και τη δημαγωγία. Μιλάνε για μπαλώματα. Δεν πρόκειται για μπάλωμα. Πρόκειται για μερική αντιμετώπιση ενός μέρους του προβλήματος. Και ξέρουμε πολύ καλά ότι το μεγαλύτερο πολιτικό πρόβλημα, που έχει να αντιμετωπίσει μπροστά μας η χώρα μας, είναι το ασφαλιστικό και ούτε καν μπαίνουν στον κόπο να το αγγίξουν στην ουσία του. 

'Ομως και αυτό το μικρό πακέτο, όπως λέγεται, κάνει σοβαρές προσπάθειες συμμαζέματος, νοικοκυρέματος των πραγμάτων. Αλλά ούτε και αυτό δεν θέλουν να το αναγνωρίσουν. 

Αλλά έχει σημασία να κάνουμε μία ιστορική αναδρομή. Πώς φθάσαμε εδώ; 'Οταν το 1934 ιδρύθηκε το Ι.Κ.Α. υπήρχε ρητή πρόβλεψη που απαγόρευε ... 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Το 1938. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Το 1934 ιδρύθηκε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αφού η διαφήμιση του Ι.Κ.Α. λέει το 1938. Το Ι.Κ.Α. το ίδιο γιορτάζει τα εξήντα του χρόνια. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Επιμένω ότι είναι το 1934 η ίδρυση του Ι.Κ.Α. και πιστεύω ότι το Προεδρείο θα συνυπολογίζει το χρόνο που χάνω με τις διακοπές... 

ΠΡΟΕΔΡΕΥΩΝ (Λουκάς Αποστολίδης): Οι παράτυπες παρεμβολές δεν υπολογίζονται. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Το 1932 ιδρύθηκε, αλλά να μη μείνουμε σε αυτό. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Μπορώ να συνεχίσω; 

  


 

  

Σελίδα 2278 

ΠΡΟΕΔΡΕΥΩΝ (Λουκάς Αποστολίδης): Ναι, κύριε συνάδελφε. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Το Ι.Κ.Α. ιδρύθηκε το 1934. Υπήρχε τότε ρητή και απόλυτη θα έλεγα, θέση στο νόμο που έλεγε ότι απαγορεύεται η ίδρυση δεύτερου ασφαλιστικού οργανισμού κύριας ασφάλισης. 

'Εχει σημασία να δούμε από τότε τις δεκάδες και τις εκατοντάδες των οργανισμών που φτιάχτηκαν κατά παράβαση αυτού του νόμου. 

Εδώ τι είναι; Η αποθέωση, η απεικόνιση της παθογένειας του πολιτικού συστήματος, ενός πολιτικού συστήματος που λειτούργησε στη βάση της πελατειακής εξυπηρέτησης, η μία έκφραση ήταν αυτή και η άλλη έκφραση ήταν η λογική των συντεχνιών και έχουμε φθάσει σε ένα σύστημα ασφαλιστικό που μοιάζει με μωσαϊκό, αλλά μόνο ασφαλιστικό σύστημα δεν είναι. 

Μία γεύση συντεχνιακής αντίληψης είχαμε προχθές, όταν οι τελωνειακοί είχαν απεργία. 

Εντυπωσιάστηκα αφάνταστα με την ένοχη σιωπή των συναδέλφων της Νέας Δημοκρατίας, που δεν πήραν θέση για το ζήτημα. Ενώ ο Υπουργός, μας ενημέρωνε λεπτομερώς για τις διαπραγματεύσεις που είχε με την ομοσπονδία, δεν είπαν τίποτε για την ταμπακιέρα. 

Το λέω αυτό για να τονίσω ότι όταν έχουμε να αντιμετωπίσουμε τέτοιας διάστασης προβλήματα και αν θέλουμε να προχωρήσουμε μπροστά σε μεγάλες τομές, η προτεραιότητα στους εντυπωσιασμούς και οι μικροκομματικοί υπολογισμοί δεν βοηθούν. 

Τελειώνοντας, θέλω να αναφερθώ σε δύο-τρία ειδικά ζητήματα. Το ένα είναι σε σχέση με το άρθρο 66, που κάνει μια σοβαρή παρέμβαση, να διευρύνει την ασφάλιση στους δημοσιογράφους καθώς και στους εργαζόμενους και στα ηλεκτρονικά μέσα ενημέρωσης, ραδιόφωνο και τηλεόραση. 'Ομως, αν θέλουμε να εναρμονισθούμε με την εποχή μας, πρέπει να υπάρξει εκεί, ακόμη μια μεγαλύτερη διεύρυνση, για να καλύψει και τους δημοσιογράφους που δουλεύουν στα ηλεκτρονικά μέσα του διαδικτύου. 

Τέλος, νομίζω ότι είναι ζήτημα ηθικής τάξης να αντιμετωπίσουμε με συμπάθεια τους εργαζομένους που δουλεύουν σε ορισμένες επιχειρήσεις του αμιάντου, όπου εκεί οι άνθρωποι πεθαίνουν πριν την ώρα τους. Υπάρχει ένας ολόκληρος τόμος με πιστοποιητικά θανάτου, λόγω αυτής της επαγγελματικής ασθένειας. Μιλάμε για τριακοσίους εργαζομένους σε όλην την Ελλάδα. Θα έλεγα, ότι είναι μια ηθική ευθύνη για όλους μας. 

Νομίζω, ότι θα έχω περισσότερο χρόνο στην κατ' άρθρον συζήτηση, για να κάνω παρεμβάσεις. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Σας ευχαριστούμε και εμείς, κύριε Παρασκευόπουλε. 

Ο κ. Παπαδέλλης έχει το λόγο. 

ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Πρόεδρε, αναμφισβήτητα η προσπάθεια που επιχειρείται με αυτό το νομοσχέδιο, δεν κινείται απλώς προς θετική κατεύθυνση, αλλά θεωρώ ότι είναι ουσιαστική, ριζική, αναγκαία και επιβεβλημένη. 

Βεβαίως, κανείς δεν υποστηρίζει -και νομίζω ούτε η Κυβέρνηση- ότι αυτό το νομοσχέδιο αποτελεί τη λύση του ασφαλιστικού προβλήματος. Είναι, όμως, περισσότερο από βέβαιο ότι συντείνει προς τη λύση και άρα και υπό αυτήν την έννοια, είναι θετικό. 

Θεωρώ ότι η εποχή που επέρχεται θα έχει πολύ μεγάλα και σοβαρά προβλήματα. Τα μεγαλύτερα δε προβλήματα του επερχόμενου αιώνα είναι ασφαλώς η κοινωνική ασφάλιση, η ανεργία και η τεχνολογία, με όλα τα θετικά και τα αρνητικά της. Κοντά σε αυτά, δεν πρέπει να ξεχνά κανείς ότι αυτά τα ζητήματα -ιδίως τα δύο πρώτα- επηρεάζονται σημαντικά από το μεταναστευτικό κίνημα, το οποίο θα καταλάβει ασφαλώς την ευρωπαϊκή ήπειρο και αν δεν ληφθούν έγκαιρα σωστά μέτρα, θα αντιμετωπίσουμε πολλά προβλήματα. 

Η ριζική αντιμετώπιση αυτών των θεμάτων απαιτεί αναμφισβήτητα και ρήξεις και τομές. Και βεβαίως αποτελεί ρήξη -με τα δεδομένα που ισχύουν μέχρι σήμερα- το ότι επιχειρείται μια προσπάθεια ενοποίησης ορισμένων ταμείων, γεγονός που υποδεικνύει προς ποια κατεύθυνση πρέπει να στραφεί το ενδιαφέρον μας για τη λύση του προβλήματος. 'Ισως δεν είναι απόλυτη -και δεν μπορεί να είναι- όμως χρειάζεται και πολλά άλλα που πρέπει να ακολουθηθούν. 'Ομως η αρχή, νομίζω ότι είναι και σημαντική και θετική. 

Αυτή ακριβώς η απόφαση της αντιμετώπισης των θεμάτων είναι εκείνη, η οποία θα έλεγα ότι προκαλεί αντιδράσεις από πολλούς βολεμένους. Και βεβαίως δεν θα μπορούσε να γίνει αλλιώς. Το νομοσχέδιο προκαλεί τέτοια γεγονότα και γι' αυτό υπάρχουν αντιδράσεις. Γι' αυτό το λόγο πιστεύω ότι δεν πρέπει να υπάρχει κανενός είδους υποχώρηση. Βεβαίως διαπραγμάτευση, βεβαίως συζήτηση, όχι όμως υποχώρηση. Γιατί όπως προανέφερα, εάν δεν αντιμετωπισθεί το ασφαλιστικό πρόβλημα στην ουσία του, στον πυρήνα του, τότε είναι σχεδόν βέβαιο ότι πάρα πολύ σύντομα θα αντιμετωπίσουμε σοβαρά προβλήματα και ως έθνος και ως κοινωνία. Γι'αυτό πιστεύω ότι επιβάλλεται η επιμονή στις λύσεις όλων, όχι μόνο της σημερινής Κυβέρνησης, αλλά και των άλλων κομμάτων και κυρίως της Αξιωματικής Αντιπολίτευσης, η οποία στο θέμα αυτό πρέπει να επιδείξει και αίσθημα ευθύνης και σωφροσύνη και σοβαρότητα. 

Γιατί βεβαίως, ο κίνδυνος διάλυσης του ασφαλιστικού προβλήματος, του ασφαλιστικού συστήματος, δεν είναι ούτε θεωρητικός αλλά ούτε πολύ απώτερος. Νομίζω ότι είναι και πραγματικός και πάρα πολύ κοντινός. 

Θέλω να επισημάνω ότι το μέγα πρόβλημα, το οποίο προκαλεί τη δραματική αυτή μεταβολή, είναι ένα θετικό γεγονός, που σημαίνει ότι ο άνθρωπος ζει περισσότερο -και ευτυχώς- αλλά όμως έχει επιφέρει μαζί με την υπογεννητικότητα πλήρη ανατροπή των δεδομένων. Και αν δεν εξεταστούν σοβαρά και υπεύθυνα τα δεδομένα αυτά, φοβούμαι ότι και αυτά θα συντείνουν στη δημιουργία μεγάλου προβλήματος. 

Για την αντιμετώπιση των θεμάτων αυτών απαιτείται πάντοτε βεβαίως ένας παραγωγικός διάλογος, ο οποίος χαίρομαι που έγινε. Το θέμα ανεπτύχθη στην αρμόδια επιτροπή και εγώ ρώτησα, θα έλεγα με επιμονή και ίσως κουραστικά, και οι απαντήσεις που πήρα από όλους τους εκπροσώπους των εργαζομένων ήταν πως έγινε διάλογος. 

Δεν θα προσπαθήσω να κάνω πλήρη ανάλυση, γιατί ούτε ο χρόνος επαρκεί, αλλά θέλω να σταθώ σε δύο τρία πράγματα, για να κάνω απλώς μερικές προτάσεις προς την Κυβέρνηση. 

Κατ'αρχήν, νομίζω πως πρέπει να συζητηθεί και να εξεταστεί εξαντλητικά πλέον το θέμα της απομάκρυνσης του κλάδου υγείας από τα ασφαλιστικά ταμεία. Είναι καιρός νομίζω να δούμε πως ο κλάδος υγείας μπορεί να μεταφερθεί στον καθεαυτό υπόλογο, αρμόδιο, που είναι το Υπουργείο Υγείας, για να μπορέσει να οργανωθεί πλήρως ένα σύστημα υγείας. 

Θέλω ακόμη να πω πως η κατεύθυνση που έχει δοθεί με την ενοποίηση κάποιων ταμείων, αλλά και με άλλες επί μέρους ρυθμίσεις, είναι προς το δρόμο της δημιουργίας του ενιαίου φορέα υγείας, που εγώ θεωρώ ότι είναι άκρως αναγκαίο και απαραίτητο για να διαμορφωθεί ένα εθνικό σύστημα υγείας ουσιαστικό και επιτυχές. 

Θα τελειώσω λέγοντας πως θέλω να επαναλάβω μια πρόταση, την οποία είχα κάνει και η οποία αφορά την ίδρυση της τρίτης υποδιοίκησης του Ι.Κ.Α., για την οποία συμφωνώ απολύτως ότι είναι αναγκαία και επιβεβλημένη. Διότι οι αρμοδιότητες του Ι.Κ.Α. είναι πράγματι μεγάλες, σημαντικές και πολλές, μόνο που και από αυτό το βήμα θα ήθελα να επαναλάβω προς τον Υπουργό την πρότασή μου, η έδρα της τρίτης υποδιοίκησης να γίνει στη Θεσσαλονίκη, για να καλύπτει τους ασφαλισμένους του Ι.Κ.Α. σε όλη τη βόρεια Ελλάδα. 

ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό είναι το σωστό. 

ΠΡΟΕΔΡΕΥΩΝ (Λουκάς Αποστολίδης): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Kύριε Πρόεδρε, βεβαίως η ελληνική κοινωνία και κυρίως οι κοινωνικοί εταίροι περίμεναν με πραγματική αγωνία το νέο ασφαλιστικό νόμο για την αναδιάρθρωση της κοινωνικής ασφάλισης, ελπίζοντας σε μια πραγματική εξάλειψη της κοινωνικής αδικίας για μια ουσιαστική προστασία. Δυστυχώς το αποτέλεσμα ήταν απογοητευτικό, 

  


 

  

Σελίδα 2279 

γιατί αντί για ένα τέτοιο σχέδιο νόμου, που θα προέβαινε σε σημαντικές τομές για να αντιμετωπίσει τα τρέχοντα προβλήματα, αλλά και τα αναμενόμενα της κοινωνικής ασφάλισης που εντείνονται ραγδαία, πήραμε στα χέρια μας την τελευταία στιγμή ένα σχέδιο νόμου άναρχο νομοτεχνικά πολύ πρόχειρα φτιαγμένο, με αντιφάσεις, αδικίες και αντιστυνταγματικές διατάξεις. 

Περιττό να πω ότι από την πρώτη ματιά διαπιστώνει κανείς ότι δεν υπάρχει μια ενιαία κυρίαρχη φιλοσοφία στο νομοσχέδιο. Ενώ κάποιος, όταν καταπιάνεται με τα θέματα της ασφάλισης, πρέπει να δίδει προοπτική βάση στερεωμένων θέσεων για αρκετά χρόνια, αφού ήδη είναι γνωστό ότι η ασφάλιση θα αποτελέσει τη μελλοντική ωρολογιακή βόμβα για όλους τους λαούς της Ευρώπης, εμείς νομοθετούμε σήμερα με φόντο τις επόμενες εκλογές, υπολογίζοντας το πολιτικό βέβαια κόστος και τίποτα πέραν αυτού, και παράλληλα το κομματικό όφελος. 

'Εχουμε πλέον αρκετή εμπειρία με τα ισχύοντα έως σήμερα, δηλαδή μια σειρά από νομολογιακά προβλήματα, που θα έπρεπε από εδώ και πέρα να προσπαθούμε να τα βελτιώσουμε, αν όχι να τα εξαλείψουμε, όπως παραδείγματος χάρη αποτελούν τα ταμεία επικουρικής ασφάλισης και ως προς τις παροχές τους και ως προς τη νομική τους μορφή, άλλοτε ως λογαριασμοί, άλλοτε ως ταμεία αυτασφάλισης, άλλοτε ως ταμεία αρωγής, αφού άλλα είναι νομικά πρόσωπα ιδιωτικού δικαίου, αλλά είναι δημοσίου δικαίου, εμείς όμως από αυτά δεν προβληματιζόμαστε. Είναι ανάγκη λοιπόν στην Ελλάδα να τακτοποιήσουμε και να νοικοκυρέψουμε τις κύριες ασφαλίσεις. 

Είναι ανάγκη να διασφαλίσουμε τα συγκεκριμένα μέτρα που παίρνουμε. Και εδώ δεν διαφαίνεται κάτι τέτοιο από το μεγάλο αριθμό των εξουσιοδοτικών διατάξεων με προεδρικά διατάγματα και υπουργικές αποφάσεις, που στην πράξη ουδέποτε τηρούνται. Το ίδιο θα συμβεί για τις αναλογιστικές μελέτες, την κατάρτιση του εθνικού μητρώου κοινωνικής ασφάλισης και χορήγησης της κάρτας κοινωνικής ασφάλισης, θεσμοί που υπάρχουν και λειτουργούν με πολύ καλή επιτυχία σε όλη την Ευρώπη, που θα επέλυαν το θέμα του λειτουργικού κόστους, του χάους και θα εξοικονομούσαν τεράστιες λειτουργικές δαπάνες. Και όλα αυτά θα συνέβαλαν και σήμερα σε μια καλύτερη εξέλιξη του ασφαλιστικού συστήματος. Αντί γι' αυτά, λοιπόν, νομοθετούμε κυρίως για την εξεύρεση θέσεων εργασίας που θα μπορούσε να λυθεί και με άλλους τρόπους αυτό το πρόβλημα. 

Από τις αναφορές που θα κάνω ακόμα, επειδή ο χρόνος δεν μου το επιτρέπει, φαίνεται καθαρότατα η έντονη αντικοινωνική συμπεριφορά του νομοσχεδίου ή μάλλον η αναλγησία που κρύβει μέσα του το νομοσχέδιο και δεν γίνεται καμιά προσπάθεια να υπερισχύσουν οι αρχές της κοινωνικής αλληλεγγύης, που αποτελούν κοινωνική επιταγή, καθώς επίσης με έναν άλλον αριθμό αδικιών αποφαίνεται και η αντισυνταγματικότητα των διατάξεων. 

Η κατάργηση του ταμείου προνοίας δικηγόρων επαρχιών, ενώ παράλληλα θα διατηρούνται τα ταμεία προνοίας δικηγόρων Αθηνών, Πειραιά και Θεσσαλονίκης, είναι μια περίπτωση. Αυτή η διάταξη είναι πέρα για πέρα άδικη, αδικαιολόγητη, αψυχολόγητη και άκρως αντικοινωνική πράξη που φανερώνει άγνοια όσον αφορά το θεμελιώδες άρθρο 4 παράγραφος 1, του Συντάγματος, λες και είναι καλύτεροι οι δικηγόροι των Αθηνών, του Πειραιά και της Θεσσαλονίκης, που αντιμετωπίζονται με διακριτική μεταχείριση. Νομίζω ότι πρέπει να αποσύρετε αμέσως αυτήν τη διάταξη. 

Μια άλλη ομάδα, που αδικείται κατάφωρα, είναι οι συνταξιούχοι, επειδή φαίνεται ότι δεν έχουν τη δυνατότητα άσκησης έντονης κοινωνικής πίεσης συγκριτικά με άλλους κοινωνικούς εταίρους, ενώ η ομάδα αυτή λαμβάνει χαμηλές συντάξεις σε σχέση με το σημερινό επίπεδο διαβίωσης, τις αυξημένες ανάγκες νοσοκομειακής και ιατροφαρμακευτικής περίθαλψης, οι οποίες ανάγκες πολλαπλασιάζονται λόγω της ηλικίας. Εδώ ορίζεται και το ξέρετε ότι ο επιζών σύζυγος ανεξαρτήτου ηλικίας δικαιούται σύνταξης για μία τριετία. Στην περίπτωση που εργάζεται, ορίζεται ότι η σύνταξη περιορίζεται στο 30%. Εδώ πρόκειται για μια σωρεία αδικιών και αντιφατικών διατάξεων με βάση τα ελληνικά και κοινωνικά δεδομένα. Συνήθως στην Ελλάδα η πλειοψηφία των επιζώντων συζύγων είναι χήρες. Είναι λοιπόν άδικο να καταδικάζονται σε οικονομική καταρράκωση, ενώ ήδη αντιμετωπίζουν τον πόνο της απώλειας του συζύγου που τους συντηρούσε και εφόσον συνήθως οι επιζώντες σύζυγοι δεν απασχολούνται εξαιτίας της ανατροφής τέκνων και ούτως ή άλλως εδώ στην Ελλάδα αποτελεί πρόβλημα, εφόσον δεν υπάρχει επαρκής κοινωνική μέριμνα και εφόσον είναι τελείως αδύνατον να βρεθούν στην εργασία, μια και επί έτη βρίσκονται έξω από την αγορά εργασίας εξαιτίας, επαναλαμβάνω, της ανατροφής των τέκνων σε μια παραδοσιακή ελληνική οικογένεια. Αυτό βεβαίως θα προβληματίσει και οικογενειάρχες στο μέλλον που θα θέλουν να εξασφαλίσουν μετά το θάνατό τους τα μέλη της οικογενείας των και θα στραφούν σίγουρα προς την ιδιωτική ασφάλιση. 

Κύριε Πρόεδρε, θα μπορούσα να πω και για πολλές άλλες παραλείψεις ή αδικίες που γίνονται, όπως και διακριτικές αντιμετωπίσεις, όπως γίνεται με τα χρέη οφειλετών στο ΙΚΑ, που υπάρχει η διακριτική ευχέρεια του υπαλλήλου πλέον να αποφανθεί για την έξοδο κάποιου ατόμου στο εξωτερικό, που αυτό είναι πέρα για πέρα αντισυνταγματικό. 

Και θα ήθελα τελευταίο να πω, κύριε Πρόεδρε, ότι το θέμα της μεταφοράς των κονδυλίων για νοσήλια, για φάρμακα, δηλαδή, σε αρρώστους που έχουν AIDS στα ασφαλιστικά ταμεία που έφυγε πλέον από τον προϋπολογισμό νομίζω ότι με αυτό σταματά το κράτος πρόνοιας, και που με τον τρόπο αυτόν, που εδίδοντο, διετηρείτο η ανωνυμία όλων αυτών των αρρώστων. Και μάλιστα η Ελλάδα είναι μια χώρα που εκτιμάται γι' αυτό το πράγμα στο εξωτερικό και ουσιαστικά δεν υπάρχει περίπτωση τα οικονομικά να είναι καλύτερα. Απλώς νομίζω ότι δεν θα διασφαλιστεί αυτό το ιερό δικαίωμα γι' αυτήν την ευπαθή ομάδα του πληθυσμού. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γκεσούλης έχει το λόγο. 

ΝΙΚΟΛΑΟΣ ΓΚΕΣΟΥΛΗΣ: Κύριε Πρόεδρε, κυρίες και κύριοι συνάδελφοι, θα ήθελα να εκφράσω και εγώ μερικές σκέψεις σε αυτό το νομοσχέδιο και να κάνω κάποιες παρατηρήσεις. 

Εκείνο που θέλω να επισημάνω κατ'αρχήν είναι ότι υπάρχει κρίση στο ασφαλιστικό μας σύστημα, και είναι γνωστό σε όλους ότι είναι ο μεγάλος ασθενής. 'Εχει ως βασικές αιτίες την κακή διαχείριση από πολύ παλιά, τις συντάξεις και τις παροχές που έδωσαν τα ταμεία με ελαστικό τρόπο σε πολλές περιπτώσεις στο παρελθόν, ο μεγάλος αριθμός των ταμείων, η πολυδιάσπαση και οπωσδήποτε η υπογεννητικότητα και -το ευχάριστο- ο μεγάλος μέσος όρος ζωής που παρατηρείται στη χώρα μας. 

Από εκεί και πέρα πρέπει να πούμε: Αυτή η κατάσταση που υπάρχει στο ασφαλιστικό μας σύστημα είναι μία βόμβα στα κοινωνικά θεμέλια. Ε, λοιπόν, η Κυβέρνηση με αποφασιστικότητα, με τόλμη και ευθύνη μπαίνει στην καρδιά του προβλήματος, κάνοντας ένα βήμα προς την επίλυση. Και έχουμε σήμερα αυτό το σχέδιο νόμου το οποίο είναι προϊόν του κοινωνικού διαλόγου. Είναι κάτι πρωτόγνωρο για τα ελληνικά δεδομένα, όπου οι κοινωνικοί εταίροι συναντώνται, συζητούν και συναποφασίζουν σε ένα μεγάλο μέρος αυτού του σχεδίου νόμου το οποίο συζητούμε. 

'Εχω την αίσθηση ότι αυτό το σχέδιο νόμου, είναι ένα βήμα εξυγίανσης, είναι ένα βήμα για τον εκσυγχρονισμό των ταμείων μας. Πιστεύω ότι γίνονται βήματα μέσα από αυτό το σχέδιο νόμου προς την επιβίωση του ασφαλιστικού μας συστήματος. 

Στο σχέδιο νόμου αυτό, αν το παρατηρήσει κανείς, διαπιστώνει την αρχή της ενιαίας μεταχείρισης των ασφαλισμένων που είχαν ομοειδή εργασία. 

Πιστεύω ακόμη ότι από τη συγχώνευση των ταμείων θα προκύψουν λιγότερα διοικητικά συμβούλια, και αντί τους μικρούς μηχανισμούς εξυπηρέτησης που είχαν τα ταμεία μέχρι τώρα, θα προκύψει μεγάλο μέγεθος, το οποίο είναι απαραίτητο για να αντέχει στο μέλλον και επί πλέον θα γίνει καλύτερη αξιοποίηση της περιουσίας των ταμείων μας. 

Ταυτόχρονα αυτό το νομοσχέδιο έχει μία πτυχή ιδιαίτερα 



 

  

Σελίδα 2280 

σημαντική, ότι δηλαδή θεσπίζει αντικίνητρα στους συνταξιούχους, έτσι ώστε να δώσει χώρο και δυνατότητα στους νέους για εργασία. Είναι ένα θετικό βήμα. 

Θα πρέπει να αναφέρω ακόμη ότι η θέσπιση ενιαίου μητρώου ασφαλισμένων, μέσα από τη δημιουργούμενη υπηρεσία πληροφορικής, θα φέρει καλύτερη εξυπηρέτηση στις συναλλαγές των ασφαλισμένων των ταμείων μας. Θα έλεγα ακόμη ότι ο έλεγχος και η αποσόβηση παρανομιών, που παρατηρήθηκαν στο παρελθόν, μέσα από την εξυπηρέτηση της πληροφορικής θα μειώσει και θα ελαχιστοποιήσει τις δυνατότητες αυτές των παρανομιών. 

Θέλω να πω επίσης ότι αυτό το σχέδιο νόμου έχει και μία προίκα, έχει και μία στήριξη από την πλευρά της Κυβέρνηση, η οποία πάει προς όφελος των ασφαλισμένων. Πρέπει να το τονίσουμε αυτό. 

Κλείνοντας, κύριε Πρόεδρε, θα ήθελα να επαναλάβω αυτό που ο συνάδελφος κ. Παπαδέλλης πρότεινε και το οποίο θέλω να το προτείνω και εγώ με ένταση. Την Γ' Υποδιοίκηση του ΙΚA να την κάνουμε με έδρα τη Θεσσαλονίκη. Είναι αίτημα της Θεσσαλονίκης και της βόρειας Ελλάδας όχι στο τοπικό επίπεδο, αλλά στο επίπεδο της αποκέντρωσης. Ξέρω την ευαισθησία του κυρίου Υπουργού και ειλικρινά περιμένω μία απάντηση προς αυτήν την κατεύθυνση. Και η Θεσσαλονίκη θα είναι ευγνώμων προς τον κύριο Υπουργό, γιατί πραγματικά θα κάνει την αποκέντρωση και θα τη φέρει στη βόρειο Ελλάδα, έτσι ώστε να εξυπηρετηθούν καλύτερα οι ασφαλισμένοι της περιοχής αυτής. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, θέλω να υπενθυμίσω σε αυτήν την Αίθουσα ότι η πάγια θέση του Συνασπισμού ήταν και είναι η ενοποίηση των ταμείων. Θέλω να το υπενθυμίσω αλλά με μία προϋπόθεση: Να μη θίγονται τα ασφαλιστικά και τα κοινωνικά δικαιώματα των πολιτών. Σε διαφορετική περίπτωση εμείς δεν το συζητάμε. 

Θα περιμέναμε, κύριε Υπουργέ, στο παρόν σχέδιο νόμου να γίνει μια συζήτηση για το μέλλον της κοινωνικής ασφάλισης στη χώρα μας. 'Ομως, αυτό δεν γίνεται. Αντίθετα η Κυβέρνηση με αυταρχικό τρόπο και με όπλο την επιστράτευση, για παράδειγμα, των τελωνειακών υπαλλήλων, απαντά στην κοινωνική αναστάτωση. 

Είναι σίγουρο ότι το πρόβλημα δεν αντιμετωπίζεται με την ποινικοποίηση των κοινωνικών αγώνων, ούτε μπορεί κανείς κάθε φορά στο όνομα του δημοσιου συμφέροντος να στρατιωτικοποιεί την κοινωνία. 

Αν η Κυβέρνηση ήθελε και επιζητούσε το δημόσιο συμφέρον, θα έπρεπε να αλλάξει πολιτική σε εκείνους τους τομείς που προκαλούν βλάβη στην καθημερινή ζωή των πολιτών, ανδρών και γυναικών. Και, επιτέλους, η Κυβέρνηση θα έπρεπε να αρχίσει να συζητά με τους πολίτες τα προβλήματα που απασχολούν την καθημερινή τους ζωή. 

Ο αυταρχισμός είναι γνώρισμα και επακόλουθο αντιλαϊκών πολιτικών. Οι κινητοποιήσεις σε όλες τους τις μορφές είναι ανάγκη των εργαζομένων για να διατηρήσουν και να προστατεύσουν τα δικαιώματά τους, που έχουν σχέση με την ανθρώπινη αξιοπρέπεια και τις κατακτήσεις που έχουν επικυρωθεί μέσα από τη διεθνή πρακτική και τις συμβάσεις. 

Μία δημοκρατική πολιτεία επιλέγει τον κοινωνικό διάλογο, κύριε Υπουργέ. Η επίλυση των προβλημάτων με την ποινικοποίηση δημιουργεί άσχημα επακόλουθα. 

Η κοινωνική και ασφαλιστική προστασία πρέπει να αποτελεί θεμελιώδες δικαίωμα του ευρωπαϊκού οράματος. Και αυτό προϋποθέτει μεταβίβαση πόρων, που στόχο έχουν την προστασία των πολιτών, ανδρών και γυναικών. 

Σήμερα, σε μία εποχή που ο αποκλεισμός και η ανεργία βάζουν στο περιθώριο της ζωής εκατομμύρια συμπολίτες μας, επιτακτικά μπαίνει στο τραπέζι η εξυγίανση του συστήματος ασφαλιστικής προστασίας, στην κατεύθυνση της κοινωνικής συνοχής της ελληνικής κοινωνίας. Και είναι θεμελιώδες δικαίωμα του κάθε πολίτη, ανδρών και γυναικών, ακόμα και αν δεν διαθέτουν εισόδημα, να δικαιούνται παροχών ανάλογα με την προσωπική τους ανάγκη και κατάσταση. 

Κάνετε μία προσπάθεια ενοποίησης των ασφαλιστικών ταμείων, που, όπως δηλώνετε, στόχο έχει την κοινωνική προστασία του συνόλου των πολιτών, ανδρών και γυναικών. Θα μου επιτρέψετε να σας πω όμως ότι λέτε ψέματα στην ελληνική κοινωνία. 

Το παρόν σχέδιο νόμου έχει στόχο μέσα από την αναδιανομή των πόρων και τη λογιστική τακτοποίηση των επί μέρους ασφαλιστικών ταμείων, που ενοποιούνται, να αντιμετωπίσει το πρόβλημα έλλειψης ασφαλιστικής πολιτικής στην Ελλάδα, χωρίς να καταθέτει ασφαλιστική αντίληψη και στρατηγική. 

Στα πλαίσια μιας ευνομούμενης ευρωπαϊκής κοινωνίας δεν λάβατε υπόψη σας τους κοινωνικούς λόγους, που θέτουν επί τάπητος την αναμόρφωση του ασφαλιστικού μας συστήματος και την ενοποίηση των ταμείων. 

Δεν λάβατε υπόψη σας το κοινωνικό πρόβλημα της γήρανσης του πληθυσμού, που ανατρέπει δυσανάλογα τη σχέση οικονομικά ενεργού και εξαρτώμενου πληθυσμού και την ανάγκη δημογραφικής πολιτικής που αναπτύσσεται σε όλες τις χώρες της Ευρωπαϊκής 'Ενωσης, αλλά εξακολουθεί να είναι ανύπαρκτη στη χώρα μας και ούτε καν μπαίνει στο παρόν νομοσχέδιο. Δεν λάβατε υπόψη σας τη σχέση του ασφαλιστικού συστήματος με την πολιτική απασχόλησης. 

Είναι φανερό ότι στο παρόν σχέδιο νόμου προσπαθείτε να επανεξετάσετε τους στόχους και τους πόρους του ασφαλιστικού συστήματος, χωρίς να έχετε πολιτική απασχόλησης, χωρίς να διαμορφώνετε πολιτική μισθών και χωρίς να θίγετε τους έχοντες και κατέχοντες. Γιατί είναι πλέον φανερό ότι τα έσοδα των μισθών δεν μπορούν να συντηρήσουν το ασφαλιστικό σύστημα. 

Το παρόν σχέδιο νόμου δημιουργεί τεράστιες κοινωνικές ανισότητες. Αναφέρομαι ειδικά, κύριε Υπουργέ, στο άρθρο 62, όπου επιχειρείται η εξόντωση των γυναικών και των ατόμων με ειδικές ανάγκες, παραβιάζοντας τις διατάξεις του Συντάγματος που αφορούν την ισονομία των πολιτών, ανδρών και γυναικών, και την υποχρέωση του κράτους να παρέχει κοινωνική προστασία στην οικογένεια, τη μητρότητα, την παιδική ηλικία, την τριτη ηλικία και στα άτομα με ειδικές ανάγκες. Σας υπενθυμίζω ότι κατοχυρώνονται στο άρθρο 21 του Συντάγματος. 

Η Κυβέρνησή σας λειτουργεί σε βάρος των συμφερόντων του 51% του ελληνικού πληθυσμού, που είναι γυναίκες. Αντί να θεσπίσει πολιτικές ίσων ευκαιριών για άνδρες και γυναίκες, λειτουργεί μονόπλευρα και τους στερεί τα κοινωνικά τους δικαιώματα. Κατ'επέκταση, όπως τονίζεται και στην έκθεση της Επιστημονικής Επιτροπής της Βουλής, μειώνοντας την προστασία των χηρών, μειώνει και την προστασία της οικογένειας -την οποία πολύ συχνότερα στερείται λόγω θανάτου του πατέρα- από τη μητέρα. 

Καταλαβαίνετε τα κοινωνικά προβλήματα που προκύπτουν από τον αποκλεισμό των γυναικών από τα συνταγματικά κατοχυρωμένα δικαιώματά τους. 

Θεωρώ ότι είναι τρομακτική η εικόνα να περιορίζει και να καταργεί τη σύνταξη των ψυχικά ασθενών και να δημιουργεί σκληρές προϋποθέσεις για τους σωματικά ανάπηρους. 

Υπάρχει ένα ερώτημα, κύριε Υπουργέ, προς εσάς και θα πρέπει να απαντηθεί. Το ερώτημα, λοιπόν, είναι: Αυτούς τους κοινωνικά ανάπηρους θα τους ρίξουμε στον Καιάδα ή θα τους προστατέψουμε; Είναι ένα ερώτημα που περιμένει απάντηση. Εάν τους ρίξουμε στον Καιάδα, σίγουρα δεν ζούμε σε μια ευνομούμενη κοινωνία. Εάν πάρουμε, όμως, μέτρα προστασίας, νομίζω ότι η κοινωνία μας βαδίζει προς την ενίσχυση της δημοκρατίας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κυρίες και κύριοι συνάδελφοι, το δημογραφικό πρόβλημα της χώρας μας αποτελεί, θα έλεγα, μία βραδυφλεγή βόμβα, η οποία δεν 

  


 

  

Σελίδα 2281 

γνωρίζουμε βέβαια πότε θα εκραγεί και ποιες θα είναι οι επιπτώσεις της στην κοινωνική μας συνοχή. Γνωρίζουμε, όμως, ότι ο ρυθμός γεννητικότητας στη χώρα μας είναι 1,3%, ενώ απαιτείται 1,5% για να ανανεώνεται ένας πληθυσμός. Πράγματι, αυτό το γεγονός θα πρέπει να συνειδητοποιήσουμε ότι για την Ελλάδα αποτελεί το μείζον θέμα. Είναι ένα πρόβλημα για το οποίο θα πρέπει η πολιτεία να διαμορφώσει μία συγκεκριμένη στρατηγική, που να διαπερνά από όλους τους τομείς της κυβερνητικής της πολιτικής. 

'Ενας από τους τομείς, που πρέπει ιδιαίτερα να ασχοληθούμε, αφού οδηγούμαστε σε μία αέναη και συνεχή αλλαγή της σύνθεσης του πληθυσμού της χώρας μας υπέρ των ηλικιωμένων και σε βάρος του ενεργού πληθυσμού, είναι ο τρόπος οργάνωσης και χρηματοδότησης του ασφαλιστικού μας συστήματος, ώστε να είναι βιώσιμο και έτοιμο να ανταποκριθεί σε αυτές τις αλλαγές της δομής του πληθυσμού που παρατηρείται στη χώρα μας. 

Θα ήθελα εδώ, κύριοι συνάδελφοι, να παραθέσω ορισμένα στοιχεία που υπάρχουν στο φυλλάδιο της Εθνικής Στατιστικής Υπηρεσίας της Ελλάδας. Το 1971 το σύνολο του πληθυσμού στην Ελλάδα ήταν οκτώ εκατομμύρια επτακόσιες εξήντα οκτώ χιλιάδες τριακόσιοι εβδομήντα δύο και η κατηγορία εξήντα πέντε ετών και άνω ήταν εννιακόσιες πενήντα επτά χιλιάδες εκατόν δεκαέξι, δηλαδή 10,92% στο σύνολο του πληθυσμού. Το 1995 αυτά τα στοιχεία προέρχονται από εκτίμηση και όχι απο μία ακριβή καταγραφή, το σύνολο του πληθυσμού ήταν δέκα εκατομμύρια τετρακόσιες πενήντα τέσσερις χιλιάδες δεκαεννέα και η κατηγορία του πληθυσμού εξήντα πέντε ετών και άνω ήταν ένα εκατομμύριο εξακόσιες είκοσι εννέα χιλιάδες σαράντα τρεις, δηλαδή 15,58%, που σημαίνει ότι σε ένα χρονικό διάστημα είκοσι τεσσάρων ετών έχουμε μία αλλαγή στην κατηγορία των εξήντα πέντε ετών και άνω γύρω στο 4,7%. 

Πιστεύω ότι η παρέμβαση της πολιτείας, με το σχέδιο νόμου που συζητούμε σήμερα, δεν συνδέεται με συγκυριακές ανάγκες του ασφαλιστικού συστήματος, αλλά εντάσσεται σε ένα στρατηγικό σχέδιο με αρχές, στόχους και κριτήρια, που αποβλέπουν στην ενίσχυση της κοινωνικής προστασίας, στη διασφάλιση του χαρακτήρα της κοινωνικής ασφάλισης στην Ελλάδα, αλλά και στη ριζική αντιμετώπιση των διαφορετικών προβλημάτων, που αντιμετωπίζουν οι κλάδοι των εργαζομένων στη χώρα μας. Αποτελεί, κύριοι συνάδελφοι, μία κοινή διαπίστωση ότι το σύστημα της κοινωνικής ασφάλισης στην Ελλάδα βρίσκεται σε μία διαρκή κρίση και για το λόγο αυτόν υπήρχαν στο παρελθόν και συνεχείς παρεμβάσεις σε νομοθετικό και προγραμματικό επίπεδο, οι οποίες όμως ήταν ερασιτεχνικές και αποσπασματικές. 'Ολες οι παρεμβάσεις αυτές είχαν ως αφετηρία τον συνταγματικά κατοχυρωμένο δημόσιο και κοινωνικό χαρακτήρα της κοινωνικής ασφάλισης, που αποτελεί χρέος της πολιτείας. 

Το σύστημα της κοινωνικής ασφάλισης στηρίζεται αποκλειστικά στην τριμερή χρηματοδότηση, στις αρχές κοινωνικής αλληλεγγύης και αποκρούει κάθε έννοια της εμπορευματοποίησης. Αυτό που πρέπει και σήμερα να λάβουμε υπόψη μας σοβαρά και δημιουργεί ένα κακό προηγούμενο στην κοινωνική ασφάλιση, είναι η κρίση των θεσμών της κοινωνικής προστασίας που παρατηρείται σε ορισμένα κράτη-μέλη της Ευρωπαϊκής 'Ενωσης, που υποτάσσονται στις ραγδαία εξελισσόμενες συνθήκες διεθνοποίησης και στις επιδιώξεις της ανταγωνιστικότητας των οικονομιών τους. 

Στο νομοσχέδιο, που συζητάμε σήμερα, μπορούμε να προσδιορίσουμε δύο κυρίαρχα προβλήματα, τα οποία καλείται να επιλύσει. Προβλήματα, βέβαια, τα οποία προέκυψαν από τις ιστορικές ιδιομορφίες της συγκρότησης και της λειτουργίας των ασφαλιστικών φορέων. 

Το πρώτο πρόβλημα συνδέεται με τις νέες μορφές απασχόλησης και με το δημογραφικό πρόβλημα, όπως αναφέρθηκα προηγουμένως. Οι αλλαγές που συνδέονται με το πρόβλημα αυτό απαιτούν μία αναθεώρηση του τρόπου οργάνωσης και χρηματοδότησης, προκειμένου να διατηρήσουμε βιώσιμο το ασφαλιστικό μας σύστημα. Βέβαια, η ανεργία και οι νέες μορφές απασχόλησης έχουν σαν αποτέλεσμα τη μείωση του ενεργού ασφαλισμένου και την ανατροπή αυτής της ασφαλιστικής σχέσης στους ασφαλιστικούς οργανισμούς κάτω από το 1/4, που θεωρείται ως η ελαχίστη υγιής σχέση. 

Και το δεύτερο πρόβλημα συνδέεται με την αυτοδυναμία των ασφαλιστικών φορέων, τη διοικητική αναρχία, την ανισότητα των πόρων αλλά και των παροχών, που συνήθως προκαλούν κοινωνικές αδικίες και μεγάλες κοινωνικές ανισότητες. Επίσης, μεγάλο διοικητικό και λειτουργικό κόστος και, τέλος, την ταλαιπωρία του πολίτη. 

Η κατάσταση που επικρατεί σήμερα στο σύστημα της κοινωνικής ασφάλισης επιβαρύνεται ακόμη περισσότερο και από τους χαμηλούς ρυθμούς ανάπτυξης και από την ανεξέλεγκτη αύξηση των δαπανών υγείας και την εισφοροδιαφυγή, που αποτελεί ακόμη ένα πολύ μεγάλο πρόβλημα για την ελληνική κοινωνία. 

'Ετσι, κύριοι συνάδελφοι, η παρέμβαση της Κυβέρνησης -όπως ανέφερα προηγουμένως- με το ασφαλιστικό νομοσχέδιο και τις συγκεκριμένες διατάξεις, πιστεύω και εκτιμώ ότι εντάσσεται σε ένα στρατηγικό σχέδιο, έχει αρχές, στόχους και κριτήρια, προκειμένου να διασφαλίσει και να ενισχύσει ακόμη περισσότερο το χαρακτήρα της κοινωνικής ασφάλισης στην Ελλάδα. Και γι'αυτόν το λόγο συμφωνώ και ψηφίζω το σχέδιο νόμου. Ευχαριστώ. 

ΠΡΟΕΔΡΕΥΩΝ (Λουκας Αποστολίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κυρία και κύριοι συνάδελφοι, η κρίση της κοινωνικής ασφάλισης στη χώρα μας είναι ένα από τα σημαντικότερα διαρθρωτικά προβλήματα της ελληνικής οικονομίας και κοινωνίας. Οι παρεμβάσεις στο όλο σύστημα παρουσιάζουν δυσκολία. Υπάρχει μεγάλη πολυπλοκότητα αφού παρεμβαίνουν στον προγραμματισμό ζωής. 'Εχουν άμεσο μεγάλο οικονομικό και κοινωνικό κόστος. Προσκρούουν σε μεγάλες αντιστάσεις συντεχνιακών ομάδων και το όποιο όφελος αφορά το μέλλον. Σπάνια οι ρυθμίσεις αφορούν το παρόν. 

Δεν θα αναφερθώ στα αίτια της κρίσης των ασφαλιστικών συστημάτων, τόσο στην υπόλοιπη Ευρώπη όσο και στις δικές μας ιδιαιτερότητες. Θέλω όμως να τονίσω ότι εμείς τις αλλαγές στο ασφαλιστικό σύστημα τις εντάσσουμε σε μία ολοκληρωμένη πολιτική μεταρρύθμισης, μίας μεταρρύθμισης που έχει αρχές, έχει στόχους, έχει κριτήρια, έχει προτεραιότητες και υπάρχει αλληλουχία. Θα επανέλθω σε αυτά. 

Εξίσου για μας σημαντικό είναι η αρχή ότι οι μεγάλες αλλαγές απαιτούν ευρύτερες συμφωνίες στην αφετηρία. Και όταν λέω στην αφετηρία, εννοώ πρώτα απ'όλα για την εκτίμηση της κατάστασης, στους στόχους και στα μέσα. Γι' αυτόν το λόγο η Κυβέρνηση άνοιξε και για το ασφαλιστικό έναν ευρύ κοινωνικό διάλογο, πάνω σε αρχές που έθεσε. Και οι αρχές είναι ότι η κοινωνική ασφάλιση πρέπει να είναι δημόσια, πρέπει να είναι υποχρεωτική, πρέπει να βασίζεται στις αρχές της ανταποδοτικότητας και της αλληλεγγύης. 

Ο κοινωνικός διάλογος, κυρίες και κύριοι συνάδελφοι, άρχισε στη χώρα μας γι'αυτό το θέμα στις 27 Μαϊου 1997. Και συμμετείχαν δεκαοκτώ κοινωνικοί εταίροι. 'Ηταν δημόσιος και ανοιχτός. Και κατέληξε σε πορίσματα. Τα πορίσματα του κοινωνικού διαλόγου είναι γνωστά στην ελληνική κοινωνία, έχουν δημοσιευτεί στα μέσα ενημέρωσης και είναι αυτά, κύριοι συνάδελφοι. Παρακαλώ να κατατεθούν για να είναι και στην Εθνική μας Αντιπροσωπεία. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά τα σχετικά πορίσματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δεν υπήρξαν κατά συνέπεια διαρροές και όλα αυτά που ακούσαμε. Υπήρξε ανοιχτός, δημόσιος διάλογος. Και τους δεκαοκτώ κοινωνικούς εταίρους που συμμετείχαν στον κοινωνικό διάλογο, τους καταθέτω στην Εθνική Αντιπροσωπεία. 

(Στο σημείο αυτό ο Υπουργός Εργασίας και Κοινωνικών 

  


 

  

Σελίδα 2282 

Ασφαλίσεων κ. Μιλτιάδης Παπαϊωάννου καταθέτει για τα Πρακτικά σχετικό κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Στη συνέχεια και αφού ολοκληρώθηκε ο κοινωνικός διάλογος, υπήρχαν ζητήματα με επί μέρους ενώσεις, ομάδες συμφερόντων, όπως τις αποκαλώ. Ξεκινήσαμε έναν ευρύτατο διμερή διάλογο, για να αμβλύνουμε αντιθέσεις και να προχωρήσουμε σε συγκλίσεις. 

Και αφού ολοκληρώθηκε και αυτός ο κύκλος, στείλαμε το σχέδιο νόμου, όσον αφορά τα θέματα των πολιτικών και των μεγάλων ρυθμίσεων, στην Οικονομική και Κοινωνική Επιτροπή. Τα στείλαμε στις 5 Νοεμβρίου 1998 και παρακαλέσαμε, όσον το δυνατόν συντομότερα, να έχουμε τις απόψεις της ΟΚΕ. Η ΟΚΕ στις 23 Νοεμβρίου 1998 έστειλε προς τον Υπουργό Εργασίας με πρωτοκολλημένo έγγραφo -το λέω αυτό για να απαντήσω στα όσα ακούστηκαν από την Aξιωματική Aντιπολίτευση- τις προτάσεις της εκτελεστικής επιτροπής προς την Ολομέλεια, οι οποίες κατά κανόνα υιοθετούνται. Αποδέκτης αυτών των προτάσεων ήσαν όλοι όσοι συμμετέχουν στην ΟΚΕ. Πρόκειται για σαράντα πέντε αποδέκτες. Αυτό το κείμενο είδε το φως της δημοσιότητας. Κανένας δεν διέρρευσε κανένα κείμενο. Τουναντίον οι προτάσεις της ΟΚΕ περιλήφθηκαν οι περισσότερες στο σχέδιο νόμου, που σήμερα συζητάμε, γιατί βρήκαμε ;oι είναι σημαντικές. Ο διάλογος εκεί ήταν γόνιμος. 

(Στο σημείο αυτό ο Υπουργός Eργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά την προαναφερθείσα απάντηση της ΟΚΕ, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η εκτελεστική επιτροπή ανέφερε στην εισήγησή της ότι με το σχέδιο νόμου επιχειρούνται τομές στο ασφαλιστικό σύστημα της χώρας και λύνονται προβλήματα, που χρόνια τώρα δεν είχαν λυθεί. Ο εκπρόσωπος της ΔΑΚΕ στην ΟΚΕ είπε ότι, εάν αναφερθεί ότι γίνονται τομές, θα απόσχουν. Είπαν να αντικατασταθεί η λέξη "τομές" με τη λέξη "ρυθμίσεις". Και ήλθαν οι κύριοι συνάδελφοι της Νέας Δημοκρατίας και μας λένε εδώ ότι εμείς υπονομεύουμε τους θεσμούς, ότι διαρρέουν κείμενα. Αυτά δεν έχουν καμία σχέση, μα καμία σχέση με την πραγματικότητα. 

Ερχομαι τώρα στο συγκεκριμένο σχέδιο νόμου. Μίλησα για αλληλουχία και διαρθρωτικές παρεμβάσεις. Η πρώτη είναι η σύσταση κλάδου κυρίας ασφάλισης των αγροτών στον ΟΓΑ. Λειτουργεί από 1ης Ιανουαρίου 1998. Οι αγρότες μας έχουν φύγει από την ασφαλιστική απομόνωση. 'Εχουν ενταχθεί στο σύνολο του ασφαλιστικού συστήματος της χώρας με διαδοχική ασφάλιση με αγροτικό ατύχημα, με άλλες συντάξεις, με άλλες παροχές, με μία προοπτική. Μέχρι σήμερα έχουν απογραφεί εφτακόσιες ογδόντα χιλιάδες ασφαλισμένοι όταν στην πρόσθετη ασφάλιση ήταν εξακόσιες τριάντα χιλιάδες. Αναφέρω τους αριθμούς, γιατί οι αγρότες μας αγκάλιασαν αυτήν την αλλαγή. 

Πήραμε μέτρα κατά της εισφοροδιαφυγής. Θα σας δώσω τα αποτελέσματα. Θεραπεύσαμε αδικίες που είχαν οι νόμοι της Νέας Δημοκρατίας. Η πρώτη αδικία ήταν το πλαφόν του 20% για τις επικουρικές συντάξεις. Εάν δεν καταργούσαμε εκείνες τις διατάξεις, οι τελωνειακοί, οι υπάλληλοι της Πολιτικής Αεροπορίας, οι υπάλληλοι του Υπουργείου Εξωτερικών -οι τελωνειακοί έχουν επικουρική ασφάλιση 40% σε σχέση με τις συντάξεις αποδοχές τους και οι άλλοι 25% και 30%- θα ήσαν σήμερα στους δρόμους, ή θα πήγαιναν στο 20%, που είχατε θεσμοθετήσει με τους δικούς σας νόμους; 

Και βέβαια επαναφέραμε τα δέκα πεντακόσια και τα τριάντα πέντε χρόνια, γιατί αυτές οι ρυθμίσεις δεν είχαν αρχές και ήταν άδικες, γιατί τότε η Νέα Δημοκρατία, πράγματι, έκανε αλλαγές, αλλά πήρε μέτρα για τους αδύνατους. Τα λεγόμενα ευγενή ταμεία, τράπεζες, ΟΤΕ, ΔΕΗ, δεν τα άγγιξε. 

Μια τρίτη παρέμβαση έχει να κάνει με τη νομιμοποίηση των οικονομικών μεταναστών. Και αυτό το μέτρο πέτυχε. 'Εχουν μπει στη διαδικασία της νομιμοποίησης αυτήν τη στιγμή τριακόσιες χιλιάδες μετανάστες. Γνωρίζετε τις θετικές επιπτώσεις που έχει αυτό στο όλο ασφαλιστικό σύστημα. Παράλληλα την ίδια περίοδο πήραμε μέτρα για την αντιμετώπιση άμεσων αναγκών σε κατηγορίες πολιτών που έχουν προβλήματα, όπως είναι οι χαμηλοσυνταξιούχοι. 'Οχι γενικά οι συνταξιούχοι με το ΕΚΑΣ και τις αυξήσεις. 'Εχω δώσει τα στοιχεία στην Εθνική Αντιπροσωπεία. 

Μιλάμε ότι σήμερα χαμηλοσυνταξιούχοι είναι πάνω από τριακόσιες εξήντα χιλιάδες. Με το ΕΚΑΣ, με τη διεύρυνση, με την τιμαριθμική αναπροσαρμογή, αυτά που θα παίρνουν οι χαμηλοσυνταξιούχοι από 1.1.99 είναι πάνω από τα είκοσι μεροκάματα του ανειδίκευτου εργάτη, που ήταν χρόνια το αίτημα του συνδικαλιστικού κινήματος. Η Νέα Δημοκρατία από τα είκοσι μεροκάματα, πήγε στα 16,3, με στοιχεία αυτά. 

Από κει και πέρα πήραμε μέτρα για να στηρίξουμε ειδικούς κλάδους ανέργων. Ναυπηγοεπισκευαστική ζώνη, βαμβακουργία, SOFTEX, νέοι αγρότες, Πόντιοι. Χορήγηση ιατροφαρμακευτικής περίθαλψης σε όσους είναι πάνω από πενήντα πέντε χρονών και δεν έχουν βγει στη σύνταξη, γιατί αν είχαν βγει στη σύνταξη, θα είχαν ιατροφαρμακευτική περίθαλψη. Αυτό ισχύει εδώ και ενάμιση χρόνο και από 1.1.99 έχουμε μέτρα για τους νέους ανέργους μέχρι είκοσι εννέα ετών, γιατί θα έχουν βιβλιάριο ασθενείας, όσοι δεν έχουν άλλη ασφαλιστική κάλυψη. 

Από κει και πέρα αυτήν τη περίοδο κάνουμε τις παρεμβάσεις μας στο μεγάλο ζήτημα που περιγράφεται ως οργανωτική και λειτουργική ανασυγκρότηση, οργανωτικός και λειτουργικός εκσυγχρονισμός στο χώρο της κοινωνικής ασφάλισης. 

Και θα έλθω στην κύρια ασφάλιση. Μέχρι σήμερα θα σας πω τι διδάσκει η εμπειρία. Συνέχεια γίνονταν νέοι οργανισμοί. Για πρώτη φορά στη χώρα μας γίνονται ενοποιήσεις, συγχωνεύσεις μέσα από διάλογο και συνεννόηση. Μετά, λοιπόν τον ΟΓΑ δημιουργούμε ένα ενιαίο ταμείο για το ΤΕΒΕ, το ΤΣΑ, το ΤΑΕ. Μέσα από διάλογο και συνεννόηση γίνονται αυτά. Μπορεί να ήταν δύσκολος ο διάλογος και επίπονη η διαδικασία. Τι πετυχαίνουμε; Κατ' αρχήν διευρύνεται η ασφαλιστέα ομάδα. Δεν υπάρχουν δυνατότητες ισχυρισμού ότι ανήκω στον έναν ή στον άλλον φορέα, αφού ο φορέας είναι ενιαίος, που στηρίζεται στο επάγγελμα, ομοιοεπαγγελματικός. Λύνονται οριστικά οι διενέξεις και οι αμφισβητήσεις ανάμεσα στο ΤΕΒΕ και στο ΤΑΕ. Ελαχιστοποιείται η εισφοροδιαφυγή. Διαμορφώνουμε ενιαίο εισπρακτικό σύστημα και βέβαια μπορούμε να διαμορφώσουμε, είναι σε εξέλιξη, μια καλή μηχανοργάνωση του όλου συστήματος, για να μπορεί να αποδίδει. Και βέβαια πάμε σε μια δικαιότερη, αν θέλετε, απονομή των συντάξεων, που κάποια στιγμή θα φθάσει να είναι ενιαία για όλους. Γιατί είπα το "δικαιότερη". Γιατί σε μια πρώτη φάση εξομοιώνουμε, μέσα σε μια τριετία, τις συντάξεις του ΤΣΑ, που είναι πολύ χαμηλές, με εκείνες του ΤΕΒΕ. Δεν μπορούμε να πάμε στου ΤΑΕ, που είναι ακόμα υψηλότερες. Αλλά μέσα στην προοπτική του ενιαίου ταμείου, που γίνεται και τις εξομοίωσης των εισφορών, γιατί πρέπει να υπάρχουν οι προϋποθέσεις, θα έρθει μια πλήρης εξομοίωση σ' αυτόν το χώρο. 

Θέλω να σας πω ακόμα ότι σύμφωνα με τις μελέτες, που έχουν γίνει, αυτή η ενοποίηση αναμένεται στο επίπεδο των λειτουργικών δαπανών να φέρει μια μείωση της τάξης του 30%, που είναι πάνω από δύο δισεκατομμύρια (2.000.000.000) δραχμές. Βέβαια λέτε ότι προβλέπονται προεδρικά διατάγματα και υπουργικές αποφάσεις. Χρειάζεται να γίνουν και αυτά και χρειάζεται να γίνει και αναλογιστική μελέτη στο ενιαίο ταμείο, για να δούμε όλα αυτά τα θέματα. Και το χρονικό διάστημα που βάλαμε, το μεταβατικό, είναι αυτό που έπρεπε, είναι δύο χρόνια. 

Να σας θυμίσω ότι σε ρυθμίσεις που έκαναν οι νόμοι της Νεας Δημοκρατίας για πολλά ζητήματα, έβαζαν τα πέντε χρόνια. Ο κ. Σιούφας χθες είπε, γιατί δεν εφαρμόζετε για την απονομή των συντάξεων ή καλύτερα για το θέμα των συντάξεων, σε σχέση με την απασχόληση των συνταξιούχων, το νόμο της Νεας Δημοκρατίας. 

Ξέχασε, όμως, να μας πει ότι ο νόμος αυτός αφορά μόνο αυτούς που διορίζονται μετά την 1.1.1993. Προσθέστε, δηλαδή, τριάντα πέντε χρόνια στο 1993, για να δείτε πότε 

 

 

  

Σελίδα 2283 

θα τεθεί σε εφαρμογή. Και κατηγορούν εμάς γιατί το βάζουμε σε εφαρμογή μετά από δύο χρόνια, που και συνταγματική υποχρέωση έχουμε, σύμφωνα με την ερμηνεία που έχουν δώσει τα ανώτατα δικαστήρια της χώρας, ότι όταν παρεμβαίνεις στα ζητήματα των συνταξιοδοτικών δικαιωμάτων και υποχρεώσεων, πρέπει να έχεις ένα θεμιτό χρονικό διάστημα, για να μη γίνονται βίαιες προσαρμογές. 

Η δεύτερη παρέμβαση έχει να κάνει με τα ζητήματα που συνδέονται με τα επικουρικά ταμεία των δημοσίων υπαλλήλων. Και εδώ περίσσεψαν τα λόγια, η υποκρισία, η επιφανειακή προσέγγιση στο ζήτημα. 

Να επαναλάβω και από αυτό το Βήμα ότι ήταν ένα χρόνιο αίτημα της ΑΔΕΔΥ. Δεκαπέντε χρόνια και στον πυρήνα του είχε την απαίτηση των εργαζομένων δημοσίων υπαλλήλων να καταβάλει το κράτος εργοδοτική εισφορά και οι δυσκολίες του Υπουργού Εργασίας ήταν ότι σε μία περίοδο που ξέρουμε πόσο στενά είναι τα δημοσιονομικά, δεν μπορούσαν να βρεθούν αυτά τα χρήματα. Και τελικά το Υπουργείο Εθνικής Οικονομίας, η Κυβέρνηση συνολικά, αντιμετωπίζει το θέμα σταδιακά, 1% κάθε χρόνο από το 2000, ώστε να έχουμε αυτήν την εργοδοτική εισφορά, που σημαίνει σαράντα δύο δισεκατομμύρια (42.000.000.000) δραχμές την πρώτη τριετία, είκοσι δισεκατομμύρια (20.000.000.000) δραχμές και πάνω μετά την καθιέρωση και αυτά θα αναπροσαρμόζονται στην πορεία. Αυτό ήταν το κρίσιμο ζήτημα. 

Αφού συμφωνήσαμε όλοι, άρχισαν να εμφανίζονται τα αιτήματα από τις ιδιαιτερότητες -εγώ δεν μπορώ να πω τα προνόμια, γιατί και αυτά μπορώ να τα δεχθώ ως κατακτήσεις- του κάθε χώρου, τελωνειακοί, υπάλληλοι της Πολιτικής Αεροπορίας, υπάλληλοι του Υπουργείου Εξωτερικών κ.ο.κ., χωρίς να λαμβάνονται υπόψη ότι όλα αυτά τα ταμεία είναι ελλειμματικά, σύμφωνα με τις αναλογιστικές μελέτες που υπάρχουν. Και τις αναλογιστικές μελέτες τις έχουν κάνει οι ίδιοι. 

Τα Υπουργεία Προεδρίας της Κυβέρνησης, Εξωτερικών, κλπ., αντιμετωπίζουν σημαντικό πρόβλημα. Το αναλογιστικό ενεργητικό υπολείπεται κατά δέκα δισεκατομμύρια οκτακόσια εκατομμύρια (10.800.000.000) δραχμές και θα ήταν κατά δέκα δισεκατομμύρια (10.000.000.000) δραχμές ακόμα εάν σε αυτό συνυπολογιζόταν η συμμετοχή των μελλοντικών ασφαλισμένων στο φορέα. 

Να πάω παρακάτω: Το Ταμείο Αρωγής Υπαλλήλων του Υπουργείου Οικονομικών -αναφέρομαι στους τελωνειακούς- αν δεν υπήρχε το ΔΙΒΕΤ -δεν θα πω αν είναι κοινωνικός ή μη κοινωνικός πόρος, ας το κρίνει ο καθένας που πληρώνει πάνω στα προϊόντα- θα είχε έλλειμμα παρούσας γενιάς 277% και στο Ταμείο Αρωγής Υπαλλήλων Υπηρεσίας Πολιτικής Αεροπορίας το έλλειμμα είναι τέσσερα δισεκατομμύρια (4.000.000.000) δραχμές. Αυτή είναι η κατάσταση. Και έρχεται σήμερα το κράτος με την εργοδοτική εισφορά, με τη διεύρυνση της ασφαλιστέας βάσης -γιατί μπαίνουν όλοι πλέον μέσα στο ενιαίο ταμείο- και δίνει όχι μόνο μία ανάσα ζωής, αλλά μία απάντηση. Εδώ θυμηθείτε τι ακούσαμε τις προηγούμενες μέρες. 

Θα καταθέσω στην Εθνική Αντιπροσωπεία -γιατί δεν με παίρνει ο χρόνος- την κατάσταση που επικρατεί στο Ταμείο Μετάλλου, ώστε να έχετε τα στοιχεία που πάμε σε συγχώνευση στο ΙΚΑ, την κατάσταση που επικρατεί στο ΤΑΠ-ΟΣΕ και την κατάσταση που επικρατεί στο Ταμείο Επικουρικής Ασφάλισης Εκπροσώπων Υπαλλήλων των Επαγγελματικών Οργανώσεων, που είναι το μόνο ενεργητικό, δηλαδή είναι το μόνο ταμείο αυτό που λέμε των συνδικαλιστικών στελεχών, που όμως έπρεπε να καταργηθεί. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Φθάνω στο θέμα των δικηγόρων, για να απαντήσω και στο συνάδελφο κ. Καραγκούνη. 

'Ισως δεν ξέρετε ότι η Νέα Δημοκρατία συμφωνεί σε αυτό. Και κακώς γίνεται σύγχυση των ταμείων αρωγής στην κατάργηση -γιατί ο κ. Καραγκούνης είχε άλλη άποψη- γιατί δεν γνωρίζει ότι τα ταμεία Αθηνών, Πειραιώς και Θεσσαλονίκης έχουν και τις παροχές υγείας, ενώ για τους δικηγόρους συναδέλφους των επαρχιών υπάρχει ενιαίο ταμείο υγείας και η θέση της Κυβέρνησης ήταν ο πόρος αυτός να πάει στο ταμείο υγείας και αυτά να λειτουργήσουν ως ταμεία αλληλοβοηθείας, ως νομικά πρόσωπα ιδιωτικού δικαίου. 

Από κει και πέρα κάνουμε μια μεγάλη παρέμβαση στο χώρο των δαπανών υγείας. Θέλω να γνωρίζετε ότι αυτήν τη στιγμή οι δαπάνες υγείας ξεπερνούν το ένα τρισεκατομμύριο εκατό δισεκατομμύρια (1.100.000.000.000) δραχμές το χρόνο και τα μισά είναι σε φάρμακα. Γι' αυτό συνιστούμε αυτήν την υπηρεσία ελέγχου, που θα λειτουργήσει στη λογική της ΥΠΕΔΑ, να δει δράσεις, πρακτικές, τακτικές, όχι μέσα από προσλήψεις, αλλά μέσα από προσωπικό που θα πάρει από τα ίδια τα ασφαλιστικά ταμεία, για να κάνει τις παρεμβάσεις που πρέπει να κάνει. 

Δύο στοιχεία θα σας δώσω εδώ. Η μέση δαπάνη ανά δικαιούχο στο ΙΚΑ, κύριοι συνάδελφοι, για δαπάνες υγείας είναι πενήντα εννέα χιλιάδες (59.000) δραχμές, στο ΤΕΒΕ είναι σαράντα δύο χιλιάδες (42.000) δραχμές, στο ΤΥΔΚΙ είναι διακόσιες χιλιάδες (200.000) δραχμές. Γιατί; Υπάρχει πολύ καλύτερη παροχή υγείας, απ' ό,τι έχουν οι δημόσιοι υπάλληλοι; 

'Αλλο ένα στοιχείο: Οδοντιατρική, για το ΤΣΜΕΔΕ είναι εννέα χιλιάδες οκτακόσιες (9.800) δραχμές. Για το ΤΥΔΚΙ είναι τριάντα δύο χιλιάδες (32.000) δραχμές, για το ΙΚΑ είκοσι επτά χιλιάδες (27.000) δραχμές. 

Νοσοκομειακή περίθαλψη: ΙΚΑ, είκοσι τέσσερις χιλιάδες (24.000) δραχμές, ΤΑΠΙΛΙ Ιονική Τράπεζα, τριάντα πέντε χιλιάδες (35.000) δραχμές, ΤΥΔΚΙ, εξήντα οκτώ χιλιάδες (68.000) δραχμές. 

Είναι φανερό, κυρίες και κύριοι συνάδελφοι, ότι εδώ έχουμε κατευθυνόμενη παραπομπή ασθενών για διαγνωστικές εξετάσεις, έχουμε εικονικές επισκέψεις, έχουμε καταχρηστική συνταγογράφηση και σ'αυτό οφείλεται σ'ένα μεγάλο βαθμό η διόγκωση των δαπανών υγείας. Σήμερα καταναλωτής των φαρμάκων δεν είναι ο ασθενής, είναι ο γιατρός τις περισσότερες φορές. Αυτή είναι η πραγματικότητα. 'Αρα, κάνουμε μια παρέμβαση και όλο αυτό μαζί με το πακέτο παροχών, που αγνοείται, όσον αφορά την υποχρεωτική προληπτική ιατρική, που εδώ θα επιβαρυνθούν τα ταμεία και ο κρατικός προϋπολογισμός με αρκετές δαπάνες, μαζί με τα μέτρα που παίρνουμε για το φάρμακο για τα ενιαία έντυπα, είναι μια ουσιαστικότατη παρέμβαση και μπορεί να αποτελέσει αυτή η παρέμβασή μας τον προθάλαμο για τον ενιαίο φορέα υγείας. 

Πηγαίνω στο μεγάλο θέμα της αξιοποίησης της περιουσίας των ασφαλιστικών φορέων. Πολλά ακούστηκαν και πολλά λέγονται. Τι κάνουμε με το σχέδιο νόμου; Κάνουμε δύο πράγματα, κύριοι συνάδελφοι: Στην όλη διαχείριση βάζουμε μέσα και τους ασφαλιστικούς φορείς. Μέσα απ' αυτήν την επιτροπή που κάνουμε, η οποία επιτροπή θα είναι στα πλαίσια της Τράπεζας της Ελλάδος, θα προτείνουν οι εκπρόσωποι των ασφαλισμένων και των εργαζομένων, αλλά ανθρώπους υψηλού κύρους, γιατί πρέπει να είναι αντίστοιχοι της Επιτροπής Κεφαλαιαγοράς, για να μπορούν να εγκρίνουν αν πρέπει να γίνει μια επένδυση ή δεν πρέπει να γίνει. Ο Υπουργός είναι ο πλέον ακατάλληλος να δίνει αυτές τις εγκρίσεις και ιδιαίτερα όταν τυχαίνει να μην έχει ούτε μια μετοχή στο χρηματιστήριο ή να μη γνωρίζει τι γίνεται εκεί και να έρχονται τα αιτήματα και να λένε: επενδύστε μερικές δεκάδες ή εκατοντάδες εκατομμύρια και να χρειάζονται εγκρίσεις. 'Αρα, γίνεται εξορθολογισμός του συστήματος. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Δεν μπορεί να υπάρχει τζόγος στα ασφαλιστικά ταμεία. Και εδώ πάμε με βήματα όχι δειλά, που είπαν κάποιοι, αλλά με σίγουρα, με σταθερά βήματα. 

Θα δας δώσω μερικά στοιχεία με βάση το ισχύον σύστημα, όπως το διορθώσαμε και ισχύει τώρα. Η κινητή περιουσία των ασφαλιστικών ταμείων, κύριοι συνάδελφοι, στις 31/10/94 ήταν ένα τρισεκατομμύριο εξακόσια εβδομήντα ένα δισεκατομμύρια 

 

 

  

Σελίδα 2284 

(1.671.000.000.000) δραχμές. Στις 31/10/97 έγιναν δύο τρισεκατομμύρια εννιακόσια τρία δισεκατομμύρια εννέα εκατομμύρια (2.903.009.000.000) δραχμές. Τα στοιχεία που έχω για τις 30/6/98 είναι τρία τρισεκατομμύρια τριακόσια είκοσι δισεκατομμύρια (3.320.000.000.000) δραχμές. Αυτό σημαίνει ότι από το 1994 μέχρι τώρα ουσιαστικά έχουμε διπλασιασμό. 

Καταθέτω τα σχετικά στοιχεία στα Πρακτικά. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά τα προαναφερθέντα στοιχεία, τα οποία έχουν ως εξής: 

"Αξιοποίηση περιουσίας Ασφαλιστικών Φορέων 

Κατά την τελευταία τετραετία κατεβλήθη σημαντική προσπάθεια για την αξιοποίηση της κινητής και ακίνητης περιουσίας των Ασφαλιστικών Φορέων, όπως παρουσιάζεται από τα παρακάτω στοιχεία (σε δισ. δρχ., τρέχουσες τιμές): 

Περιουσία
 31-10-94
 31-10-95
 31-10-96
 31-10-97
 
Κινητή
 1.671
 2.095,3
 2.530,3
 2.903,9
 
Ακίνητη
 207
 221,5
 229,7
 243,1
 
Σύνολο
 1.878
 2.316,8
 2.760
 3.147
 

Η κινητή περιουσία παρουσίασε μεταξύ των ετών 1994 και 1997 αύξηση κατά 73,78%! 

Στις 30.6.1998 η κινητή περουσία ανήλθε σε 3.320,66 δισ. δρχ."). 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Γιατί οι αποδόσεις πλέον στην Τράπεζα της Ελλάδος σε έντοκα κλπ. είναι από τις πολύ καλές αποδόσεις. 

Και τα συγκριτικά στοιχεία που έχω σε σχέση μ'αυτό το κομμάτι, το 12% ή μέχρι το 20% που κάποια ταμεία μπορούν να επενδύσουν σε μετοχές ή σε άλλους τίτλους στο xρηματιστήριο, δεν είχαν καλύτερες αποδόσεις απ'όσες έδωσε η Τράπεζα της Ελλάδος σ' αυτήν την περίοδο. Αυτό δεν σημαίνει ότι δεν πρέπει να απελευθερώσουμε και να μην πάμε με προσεκτικά βήματα. Αυτό κάνουμε και μάλιστα μέσα από ελέγχους, όπως σας είπα, που συμμετέχουν και οι ίδιοι οι ασφαλισμένοι. 

'Οσον αφορά την ακίνητη περιουσία με τους συμβούλους διαχείρισης, με την ΚΕΔΚΕ, παρ' ότι δεν είναι μεγάλη η ακίνητη περιουσία, υπάρχει λαθεμένη εικόνα εδώ. Η περιουσία στις 31.10.1997 είναι διακόσια σαράντα τρία δισεκατομμύρια (243.000.000.000) δραχμές. Εμείς πλέον έχουμε πλήρη εικόνα της ακίνητης περιουσίας για όλα τα ταμεία. 'Οπως καταλαβαίνετε, μπροστά στα τρία τρισεκατομμύρια (3.000.000.000.000) δραχμές, που είναι η κινητή περιουσία, είναι πάρα πολύ μικρή. 

Υπάρχει ένα άλλο κομμάτι, που έχει να κάνει με την απλούστευση των διαδικασιών και την εξυπηρέτηση του πολίτη. Μια τομή γίνεται στις τοπικές διοικητικές επιτροπές, ώστε να υπάρχουν κανονισμοί, για να μην υπάρχει και η αυθαιρεσία που υπάρχει σήμερα. 

Δεύτερον, καθορίζουμε τις προϋποθέσεις ασκήσεως του δικαιώματος της προηγούμενης ακρόασης του δικαιούμενου σύνταξη, πριν την έκδοση της αρνητικής απόφασης. 'Οσο αφορά το δικαίωμα ακρόασης, αν δεν τους καλέσει το ΙΚΑ ή ο ασφαλιστικός οργανισμός, θα συνεπάγεται ακυρότητα της όποιας πράξης. Και παραπέρα δίνουμε τη δυνατότητα στον ασφαλισμένο να ζητάει τα συνταξιοδοτικά του δικαιώματα να του καταγραφούν με πράξη, που και αυτή θα μπορεί να προσβάλλεται πέντε χρόνια πριν βγει στη σύνταξη, για να μπορεί να υπολογίσει τι θα κάνει στο υπόλοιπο χρονικό διάστημα. 

Από εκεί και πέρα μπαίνουμε στα ζητήματα που έχουν να κάνουν όχι με αυτό που ακούστηκε από αυτό εδώ το Βήμα, κύριοι συνάδελφοι, σε ρυθμίσεις χρεών, αλλά σε θέσπιση κανόνων που θα έχουν να κάνουν με την εξόφληση των οφειλών προς το ΙΚΑ και τους άλλους ασφαλιστικούς οργανισμούς. Δεν μπορεί αυτήν τη στιγμή ο καθε εργοδότης, η κάθε επιχείρηση, να καταβάλει αμέσως τα χρήματα. Πρέπει να υπάρχει ένας πάγιος τρόπος εξόφλησης, με μια παρέμβαση στα πρόστιμα και με δόσεις. Διότι, πλέον των άλλων, οι ίδιοι ασφαλιστικοί οργανισμοί αδυνατούν, πολλές φορές, να προχωρήσουν σε κατασχέσεις ή σε προσωπικές κρατήσεις. Είναι ένας πλήρης εξορθολογισμός, είναι ένας ενιαίος τρόπος αντιμετώπισης, είναι ένα άλλο κτύπημα στο πελατειακό σύστημα και τίποτε παραπάνω. Και βέβαια γίνεται ένας εξορθολογισμός σε σχέση με το ύψος των προστίμων, γιατί είναι διαφορετικά σήμερα τα επιτόκια απ' ό,τι ήσαν στο παρελθόν, με μια παρέμβαση που λέει ότι ενώ με το ισχύον σύστημα η επιβάρυνση τον πρώτο χρόνο καθυστερούμενων οφειλών ήταν της τάξης του 40%, με το προτεινόμενο πηγαίνει στο 27%. 'Εχουμε μια μείωση της τάξης του 32% και δεν μπορούσε να πάει παρακάτω. Υπάρχει εξουσιοδότηση να πηγαίνει παρακάτω. Γιατί, κύριοι συνάδελφοι; Διότι δεν μπορεί κάποιος να έχει παρακάτω διευκολύνσεις από το ΙΚΑ απ' ό,τι στις τράπεζες, γιατί κανένας δεν θα πήγαινε να πληρώσει. Σε κάθε περίπτωση βάζουμε και ένα πλαφόν, ώστε να μην εξελιχθεί το ΙΚΑ, όπως πολλές τράπεζες, σε τοκογλυφικό οργανισμό. 

Υπάρχουν άλλα δύο ζητήματα, κύριοι συνάδελφοι, σε σχέση με την απασχόληση των συνταξιούχων. Ακουσα πολλούς συναδέλφους εδώ να λένε ότι αυτές οι παρεμβάσεις θίγουν δήθεν τους συνταξιούχους του ΙΚΑ. Το ποσοστό των συνταξιούχων του ΙΚΑ αυτήν τη στιγμή που παίρνει πάνω από διακόσιες χιλιάδες, που βάζουμε ως πλαφόν, είναι της τάξης του 6%. Κατά συνέπεια δεν αφορά τους συνταξιούχους του ΙΚΑ. Είναι φανερό ότι αφορά συνταξιούχους τραπεζών, οργανισμών δημοσίου και άλλων που θέλουν να εργαστούν και που έχουν υψηλές συντάξεις. 'Εκανα δεκτή την πρόταση πολλών συναδέλφων και την πρόταση της ΟΚΕ, να πάμε ανάλογα και με τις οικογενειακές υποχρεώσεις στο να ανεβαίνει το ποσό κατά ένα ποσοστό 20%, 25%, αν υπάρχουν προστατευόμενα μέλη. Αυτή είναι η αλήθεια. 

Υπάρχει και μια άλλη προσέγγιση, όσον αφορά το ζήτημα που συνδέεται με τις συντάξεις θανάτου. Εδώ, κύριοι συνάδελφοι, πρέπει να γίνει κατανοητό το εξής: Πρώτον, υπάρχει ανάγκη ηθική, πολιτική και νομική, να υπηρετήσουμε την αρχή της ισότητας. Δεν μπορεί να έχει διαφορετική μεταχείριση ο σύζυγος από τη σύζυγο. Και θέλω να ξέρετε ότι έχουν εκδοθεί και αποφάσεις δικαστηρίων σ' αυτήν την υπόθεση. 

Εάν αυτήν τη στιγμή κάναμε πλήρη εξομοίωση της αντιμετώπισης, το κόστος για τα ασφαλιστικά ταμεία και τον κρατικό προϋπολογισμό θα ήταν δυσβάσταχτο. Αυτή είναι η πραγματικότητα. 

Ο ν. 2084/1992, που επικαλέστηκε χθες ο κ. Σιούφας, αφορούσε όσους έχουν ασφαλιστεί από 1.1.1993. Το προηγούμενο καθεστώς δεν το έθιγε καθόλου, δεν το άγγιξε καθόλου. 

Κατά συνέπεια ο πρώτος λόγος, που οι σχετικές διατάξεις είναι ανεφάρμοστες, είναι αυτός. Ο δεύτερος το αντιμετώπιζε ισοπεδωτικά. 'Ελεγε για όλους 30%. Αυτό είπαν οι περισσότεροι συνάδελφοι από τη Νέα Δημοκρατία, ή έπρεπε να πάμε με μία κλίμακα και να το αντιμετωπίσουμε σε μία άλλη βάση; 

Πρέπει να ξέρετε ότι η θέσπιση της διάταξης του ν. 2084, με τη νομολογία και του Συμβουλίου της Επικρατείας και της ολομέλειας του Ελεγκτικού Συνεδρίου, κρίθηκε ως αντισυνταγματική και έχω τις σχετικές διατάξεις στη διάθεση όλων σας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Κλείνω. Πολλά ακούστηκαν σε σχέση με τους νόμους της Νέας Δημοκρατίας. Εγώ, κύριοι συνάδελφοι, ευθαρσώς θα πω ότι οι νόμοι της Νέας Δημοκρατίας απέδωσαν -ήταν μία ανάσα στο σύστημα, το έχω πει πολλές φορές- αλλά απέδωσαν μόνο διαχειριστικά. Δεν έδωσαν καμία πνοή στο σύστημα. Δεν είναι ένα σχέδιο του ασφαλιστικού συστήματος για το παρόν και το μέλλον. Δεν δίνουν προοπτική και αυτό λείπει από τη χώρα. 

Τι κάνουμε με αυτό; Ποιος είναι ο πυρήνας των νέων ρυθμίσεων; Είπαμε αυτήν τη στιγμή να μην πάμε σε μία επιβάρυνση έξω από το σύστημα, να ξανακαλέσουμε να πληρώσουν σε ένα τόσο σύντομο χρονικό διάστημα οι ίδιοι 

  


 

  

Σελίδα 2285 

οι ασφαλισμένοι ή οι συνταξιούχοι. Πρώτα από όλα πρέπει να πληρώσει το ίδιο το σύστημα μέσα από ένα λειτουργικό εκσυγχρονισμό, μέσα από την αξιοποίηση όλων των δυνατοτήτων που έχει, πάταξη εισφοροδιαφυγής και τόσα άλλα -και όλα αυτά έχουν ένα χειροπιαστό αποτέλεσμα μέχρι σήμερα- ώστε να μπορέσουν να υποδεχθούν μεγαλύτερες αλλαγές. 

Γι' αυτό, όταν ξεκίνησα την ομιλία μου, μίλησα για μεταρρύθμιση η οποία έχει στάδια και αλληλουχία. 'Αρα, πρέπει να προετοιμάσεις το σύστημα. Πολλές φορές ακούω τις άλλες μεγάλες αλλαγές. Αλήθεια, ποιες μπορεί να είναι αυτές; Τρεις είναι. Παραπέρα οργάνωση του συστήματος και κάναμε το πρώτο μεγάλο βήμα με την ενοποίηση πλέον ταμείων μη προβληματικών. 'Αρα πρέπει να πάμε σε παραπέρα ενοποιήσεις. Τότε θέλω να δω ποια θα είναι πάλι η υπεύθυνη στάση της Νέας Δημοκρατίας. Αυτή που κράτησαν στην απεργία των τελωνειακών; Ενδιαφέρει να ακούσουμε εδώ τη στάση και τη θέση της Νέας Δημοκρατίας. 

Η δεύτερη είναι η χρηματοδότηση του συστήματος, που μπορεί να γίνει ουσιαστικά με τρεις τρόπους: 

Ο πρώτος είναι αύξηση των εισφορών. Αυτό δεν μπορεί να γίνει στη χώρα, τουλάχιστον τα επόμενα χρόνια. Δεν μπορεί να γίνει, διότι το μη μισθολογικό κόστος εργασίας είναι από τα υψηλότερα στην Ευρώπη και όποιος προτείνει κάτι τέτοιο, είναι έξω από τα πράγματα. 

Ο δεύτερος τρόπος είναι με αύξηση των ορίων ηλικίας. Αλλά σας θυμίζω ότι καμία χώρα στην Ευρωπαϊκή 'Ενωση δεν έχει όριο ηλικίας πάνω από εξήντα ή εξήντα πέντε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς όμως δεν έχουμε ούτε καν εξήντα πέντε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Πρόεδρε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εκεί υπάρχει ζήτημα, κύριε Πρόεδρε, αν με αφήνατε να ολοκληρώσω. Είναι παρέμβαση στο ότι είναι βαρέα και ανθυγιεινά. 

Και ο τρίτος τρόπος είναι η χρηματοδότηση του συστήματος, που σημαίνει νέοι πόροι. Αλλά νέοι πόροι, είτε τους βαφτίσουμε κοινωνικούς είτε τους βαφτίσουμε φορολογία είτε οτιδήποτε άλλο, γνωρίζετε ότι αυτήν την περίοδο δεν είναι δυνατόν να υπάρξει. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ανάπτυξη να τους βαφτίσετε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε. Είστε "ανασφάλιστος" από το έκτο λεπτό και μετά. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εμείς, λοιπόν, θα συνεχίσουμε το διάλογο σοβαρά και υπεύθυνα, αφού προετοιμάσουμε και κάνουμε τις αναγκαίες αλλαγές μέσα από μία αλληλουχία, όπως είπα, για να ανταποκριθούμε με αίσθημα ευθύνης απέναντι στο χρέος μας. 

Επειδή πολλά ακούστηκαν εδώ, θα παρακαλέσω τον κ. Σιούφα να μην προκαλεί, γιατί θα του φέρω εδώ αύριο ή στη συνέχεια να δει, όταν συζητούνταν τα νομοσχέδια της Νέας Δημοκρατίας, πόσες αλλαγές δέχθηκε ο ίδιος, πόσες αλλαγές έφερε ο ίδιος κατά τη συζήτηση νομοσχεδίων. 

ΒΑΣΙΛΗΣ ΚΕΔΙΚΟΓΛΟΥ: Δεν είναι κακό αυτό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εγώ δεν είπα ότι είναι κακό. Τουναντίον, είπα ότι είναι καλό. Και είπα ότι θα έχω τα αυτιά μου ανοικτά, για να κάνω διορθώσεις μέχρι την τελευταία στιγμή, γιατί σέβομαι το Κοινοβούλιο. 

ΒΑΣΙΛΗΣ ΚΕΔΙΚΟΓΛΟΥ: Σας τιμά αυτό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, χθες ακούσαμε και από τον κ. Σιούφα κριτική. Και ο ίδιος τη χαρακτήρισε και σκληρή. Αλλά δεν έχει σημασία τι λέει ο καθένας στα λόγια. Το θέμα είναι να υπάρχουν ορθές και δημιουργικές προτάσεις. Και εμείς θα είμαστε ανοικτοί να τις ακούσουμε μέχρι την τελευταία στιγμή. Η άρνηση, τα κούφια και τα μεγάλα λόγια, δεν έχουν πια θέση στο πολιτικό σύστημα της χώρας. 

Σας ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΔΗΜΗΤΡΙΟΣ ΣΙΟΥΦΑΣ: Αργά το καταλάβατε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημήτριος Σιούφας ως Κοινοβουλευτικός Εκπρόσωπος της Νέας Δημοκρατίας έχει το λόγο, για να δευτερολογήσει. 

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, πολλές φορές σ' αυτήν την Αίθουσα δόθηκε η ευκαιρία, αλλά και ο ελληνικός λαός γνωρίζει, όπως και η ίδια η Κυβερνηση, να αναφερθεί ότι οι παρεμβάσεις που έγιναν την περίοδο 1990-1993 με την κυβέρνηση του Κωνσταντίνου Μητσοτάκη ήταν σωτήριες, όχι γιατί πρόλαβαν την κατάρρευση του ασφαλιστικού συστήματος, αλλά γιατί του έδωσαν μακρά πνοή, την οποία δυστυχώς εσείς μετά την 11η Οκτωβρίου 1993 δεν τη συνεχίσατε. 

Και θα είμαι συγκεκριμένος επί των θεμάτων τα οποία θέσατε, κύριε Υπουργέ. Κολακευθήκατε εδώ για το ότι κάνατε ταμείο κύριας ασφάλισης τον ΟΓΑ. Και λέτε ψέματα ... 

ΒΑΣΙΛΗΣ ΚΕΔΙΚΟΓΛΟΥ: 'Οχι και ψέματα. 

ΔΗΜΗΤΡΙΟΣ ΣΙΟΥΦΑΣ: ... γιατί ο ΟΓΑ ήταν ταμείο κύριας ασφάλισης, πληρώνοντας ο κρατικός προϋπολογισμός με την εμπνευσμένη λύση που έδωσε το 1960 ο τότε Πρωθυπουργός Κωνσταντίνος Καραμανλής, κάνοντας πραγματική κοινωνική πολιτική, όταν το 60% του ελληνικού λαού ήταν αγρότες. 

Και υπερηφανεύεσθε ότι κάνατε τον ΟΓΑ ταμείο κύριας ασφάλισης, αλλά δεν λέτε ότι νοθεύετε και υποθηκεύετε το δικό σας δημιούργημα από τώρα, όταν στον προϋπολογισμό του 1999 έπρεπε να έχετε συμμετοχή στο καινούριο ταμείο με 14% -ύψους, κατά τους δικούς μας υπολογισμούς, εκατόν εξήντα δισεκατομμυρίων (160.000.000.000) δραχμών συμμετοχή των αγροτών κατά τους υπολογισμούς των υπηρεσιών του ΟΓΑ ογδόντα δισεκατομμυρίων (80.000.000.000) δραχμών- και δεν έχετε ούτε μία δραχμή. Και υπερηφανεύεσθε γι' αυτή σας την πολιτική. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ποιος λέει ψέματα έχει αξία ή ποιος δεν γνωρίζει. 

ΔΗΜΗΤΡΙΟΣ ΣΙΟΥΦΑΣ: Αυτό είναι το ένα. Να το αποδείξετε εσείς, κύριε Υπουργέ, με τον προϋπολογισμό, αν υπάρχει μία δραχμή συμμετοχής στο νέο φορέα στον προϋπολογισμό του 1999. 

ΠΡΟΕΔΡΕΥΩΝ (Παναγιώτης Ν. Κρητικός): Θα απαντήσετε μετά, κύριε Υπουργέ. Χαμηλότεροι τόνοι, σας παρακαλώ! 

ΔΗΜΗΤΡΙΟΣ ΣΙΟΥΦΑΣ: Ο ομιλών δεν συνήθισε ποτέ απο του Βήματος αυτού, αλλά και από οπουδήποτε, να επικαλείται στοιχεία χωρίς επιχειρήματα. Ανατρέψτε το επιχείρημα, παραπέμποντας σε σχετική σελίδα του προϋπολογισμού του 1999. Και τότε, πράγματι, να ομολογήσω ότι η καταγγελία μου δεν ερείδεται επί στοιχείων. 

Δεύτερον, είπατε για τη ρύθμιση της Νέας Δημοκρατίας για τις επικουρικές συντάξεις. Τι έκανε η Νέα Δημοκρατία; Ρύθμισε με πρόνοια το θέμα των επικουρικών συντάξεων και είπε ότι μέσα σε μία πενταετία, από το 1993 μέχρι το 1998, θα πρέπει να γίνουν αναλογιστικές μελέτες, από τις οποίες θα προκύψουν τα συμπεράσματα εξυγίανσης των επικουρικών ταμείων και από εκεί και πέρα, αν υπάρχει οικονομική δυνατότητα, να παίρνουν και επιπλέον του 20%. 

Τι σημαίνει, κύριοι συνάδελφοι, κύρια και επικουρική σύνταξη; 'Οποιος βγαίνει στη σύνταξη, να αναπληρώνει το εισόδημά του, να παίρνει 80% από την κύρια σύνταξη και 20% από την επικουρική, δηλαδή αν παίρνει εκατό (100) δραχμές ως εργαζόμενος, να παίρνει και εκατό (100) δραχμές όταν βρίσκεται στη σύνταξη. Γιατί σε πάρα πολλά ταμεία συμβαίνει να παίρνεις εκατό (100) δραχμές ως εργαζόμενος και βγαίνοντας στη σύνταξη να παίρνεις εκατόν πενήντα (150) δραχμές. Φαινόταν ότι αυτό δεν μπορεί να το αντέξει το σύστημα. 

Ξεχάσατε επί πέντε χρόνια τη ρύθμιση αυτή. Δεν έγινε καμία αναλογιστική μελέτη και ήρθατε στα πλαίσια του κοινωνικού διαλόγου, να περισώσετε τον κοινωνικό διάλογο και τον τότε πρόεδρο της ΓΣΕΕ και βγήκατε και είπατε με τη γνωστή σας παροχολογία και τη γνωστή νοοτροπία, που 

 

 

  

Σελίδα 2286 

υποθήκευσε την κοινωνική ασφάλιση, ότι τη ρύθμιση της Νέας Δημοκρατίας την καταργούμε, για να μπορούν να παίρνουν και περισσότερα, ενώ η ρύθμιση της Νέας Δημοκρατίας ακριβώς αυτό έλεγε, να ληφθούν μέτρα, για να μπορούν μακροχρονίως να παίρνουν περισσότερα. 

Ταυτόχρονα μειώσατε και τα όρια ηλικίας στο ΙΚΑ από τα εξήντα χρόνια, που σταδιακά το είχαμε αυξήσει εμείς, επίσης για να φανείτε αρεστοί, επίσης εις βάρος των ασφαλιστικών ταμείων, στο πεντηκοστό όγδοο έτος της ηλικίας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στερείται θάρρους! 

ΔΗΜΗΤΡΙΟΣ ΣΙΟΥΦΑΣ: 'Ηταν μία ρύθμιση, για την οποία η Νέα Δημοκρατία υπέστη σοβαρό πολιτικό κόστος, αλλά είχε τη γενναιότητα να το κάνει, ενώ εσείς θέλατε να φανείτε καλοί στις πλάτες του ελληνικού λαού. Και γι' αυτό σήμερα είστε περήφανος. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έχει ούτε ευθύνη ούτε θάρρος η Κυβέρνηση αυτή. 

ΔΗΜΗΤΡΙΟΣ ΣΙΟΥΦΑΣ: Και κάτι ακόμα, κύριε Υπουργέ, γι' αυτό που σας είπα χθες, την αποκάλυψη. Στις ρυθμίσεις που κάνετε για τις επικουρικές συντάξεις -και να το ακούσουν και μέσα και έξω από την Αίθουσα οι δημόσιοι υπάλληλοι- λέτε ότι θα δίνετε το 20% των συντάξιμων αποδοχών και όχι των τακτικών αποδοχών, που ήταν η ρύθμιση της Νέας Δημοκρατίας. 

Οι συνεργάτες σας μπορούν να σας πουν ποια είναι η διαφορά μεταξύ των τακτικών αποδοχών -που είναι ευρύτερη έννοια και περιλαμβάνει όλα τα επιδόματα- και των συντάξιμων αποδοχών, που περιλαμβάνουν μόνο το βασικό μισθό και το χρονοεπίδομα. 'Οταν θα ανακαλύψουν τη ρύθμιση αυτή οι δημόσιοι υπάλληλοι, θα κάνουν πολύ περισσότερα απ' αυτά που έκαναν μέχρι σήμερα. 

'Ερχομαι τώρα στο θέμα της απασχόλησης των συνταξιούχων. Σας μίλησα χθες για κοινωνική σκληρότητα και, πράγματι, έτσι είναι. Μιλήσατε για αρχές και κανόνες. Γιατί στον τρόπο που ρυθμίσατε το θέμα με τους δημοσίους υπαλλήλους δεν υπήρξαν αρχές και κανόνες; Και μάλιστα, αναδρομικά ήλθατε και είπατε στους συνταξιούχους του δημοσίου, στους στρατιωτικούς συνταξιούχους και των Σωμάτων Ασφαλείας, ότι τους περικόπτετε -χωρίς κανέναν περιορισμό στο ύψος της σύνταξης ή οτιδήποτε άλλο- το 70% της σύνταξής τους. 

Τώρα έρχεσθε εδώ και κάνετε μία διαφορετική και τόσο περίπλοκη ρύθμιση. Μάλιστα σας είπα χθες ότι ο ελληνικός λαός λέει -εγώ έτσι έχω μάθει από το χωριό που κατάγομαι- ότι όλα τα τίμια πράγματα είναι απλά. Κι εδώ είναι πολυσύνθετα. Συνεπώς θα δημιουργήσουν μεγαλύτερα προβλήματα απ' αυτά που πάτε να λύσετε. 

Εγώ δεν σας είπα να εφαρμόσετε το νόμο της Νέας Δημοκρατίας. Σας είπα ότι μπορείτε να εμπνευστείτε και να δώσετε μία απλή και τίμια λύση, γιατί οι συνταξιούχοι, που αναγκάζονται να εργαστούν, πρέπει να έχουν προβλήματα για να το κάνουν. Δεν το κάνουν γιατί έτσι θέλουν μετά από τριάντα πέντε χρόνια δουλειά. Δεν τους φτάνει η σύνταξή τους. 'Εχουν να θρέψουν οικογένειες, να σπουδάσουν παιδιά και ξαναβγαίνουν να κάνουν δεύτερη και τρίτη δουλειά κι εσείς αυτό το αγνοείτε. 

Θα δείτε στη διαδρομή ότι η ρύθμιση αυτή είναι ανεπιτυχής και θα δημιουργήσει περισσότερα προβλήματα απ' όσα πάτε να λύσετε. 

Κολακευτήκατε εδώ και θα έπρεπε η Εθνική Αντιπροσωπεία να σας χειροκροτήσει για τις ρυθμίσεις που κάνετε σ' αυτούς που είναι πάνω από πενήντα πέντε ετών και στους ανέργους μέχρι είκοσι εννέα ετών. 

Δεν λέτε, όμως, στον ελληνικό λαό ότι εφαρμόζετε την ίδια πολιτική που οδήγησε σε κατάρρευση το ασφαλιστικό σύστημα με δαπάνες των ασφαλιστικών ταμείων και όχι του κρατικού προϋπολογισμού. Κάντε ό,τι θέλετε. Να τα πληρώσει ο κρατικός προϋπολογισμός και όχι να υποθηκεύετε εκ νέου την κοινωνική ασφάλιση, τα ασφαλιστικά ταμεία, με τη γνωστή πρακτική των παροχών χωρίς αντίκρυσμα της περιόδου 1981-1989. Αλλά αυτό δεν το λέτε. 

Βεβαίως ο λαός πανηγυρίζει κάθε φορά που σας ακούει και λέτε ότι βγαίνει στους δρόμους από χαρά. Αλλά δεν βγαίνει απ' αυτό. Βγαίνει για να διαμαρτυρηθεί, να εκφράσει την οργή και την αγανάκτησή του από τις πολιτικές που ακολουθείτε. 

Δεν έχετε ανακαλύψει ακόμη, Υπουργός Εργασίας ων, ότι δεν είναι μόνο λειτουργικό το πρόβλημα των ασφαλιστικών ταμείων. Είναι πρόβλημα που σχετίζεται με την έλλειψη οικονομικής ανάπτυξης, με τη δραματική αύξηση της ανεργίας, με τους λαθρομετανάστες. Διότι, όταν δεν υπάρχουν εισροές, θα φθάσει η στιγμή που το πιο τέλειο ασφαλιστικό σύστημα θα καταρρεύσει. Αλλά αυτό δεν μπορείτε να το καταλάβετε. Και δεν μπορείτε να καταλάβετε ότι οι επιπτώσεις από την ύφεση, από την πολιτική που ακολουθείτε όλα αυτά τα χρόνια, έχουν υποθηκεύσει και πάλι σοβαρά την πολιτική εξυγίανσης που έκανε στο χώρο της κοινωνικής ασφάλισης η Νέα Δημοκρατία. 

Γι' αυτό σας είπα χθες ότι και αυτές οι ρυθμίσεις που κάνετε είναι ρυθμίσεις χρεoκοπίας της κοινωνικής ασφάλισης. 

Είπατε ότι η Νέα Δημοκρατία δεν είχε την τόλμη να παρέμβει στο χώρο των ΔΕΚΟ. Προφανώς, δεν σας ενημέρωσαν οι συνεργάτες σας για τις σοβαρές παρεμβάσεις τις οποίες έκανε και σ' αυτόν το χώρο, για να εξασφαλίσει προοπτική στο χώρο των ταμείων των ΔΕΚΟ. 

Και θα κλείσω, κυρίες και κύριοι συνάδελφοι, με το γεγονός ότι ο κύριος Υπουργός, ενώ προεκλήθη για τις συντάξεις λόγω θανάτου, δεν βρήκε μία λέξη να πει για την ρύθμιση την οποία κάνει. Δηλαδή, εάν πεθάνει κάποιος και αφήνει γυναίκα και τα παιδιά, ηλικίας κάτω των σαράντα ετών, έρχεται και του λέει το σύστημα ότι θα πάρει σύνταξη για τρία χρόνια και μετά ας βγει στο δρόμο και θα ξαναπάρει τη σύνταξη στα εξήντα πέντε χρόνια. 

Σας είπαμε ότι η ρύθμιση αυτή είναι κοινωνικά ανάλγητη, είναι σκληρή και έπρεπε να τη διορθώσετε. Περιμέναμε από αυτό το Βήμα στην ομιλία σας να λέγατε έστω και μία λέξη. Φοβούμαι ότι τα αυτιά εξακολουθούν να είναι ξύλινα. Ακόμη και με "BLACK AND DECKER" δεν τρυπάνε. Θα τρυπήσουν, όμως, από τη λαϊκή οργή. 

Εμείς τις υπόλοιπες τέσσερις μέρες μέσα στην Εθνική Αντιπροσωπεία θα προσπαθήσουμε να σας πείσουμε ότι πρέπει να αλλάξετε αυτήν τη ρύθμιση και πιστεύω ότι στο τέλος θα συμπλεύσουν και οι Βουλευτές όλων των κομμάτων προς την ίδια κατεύθυνση, για να μην περάσει αυτή η τόσο σκληρή, κοινωνικά ανάλγητη ρύθμιση, την οποία φέρνετε. 

ΒΑΣΙΛHΣ ΚΕΔΙΚΟΓΛΟΥ: Το είπε ο κύριος Υπουργός ότι τα ώτα είναι ανοικτά. 

ΔΗΜΗΤΡΙΟΣ ΣΙΟΥΦΑΣ: Κυρίες και κύριοι συνάδελφοι, μία παραίνεση θα ήθελα να κάνω προς την Κυβέρνηση και στον αρμόδιο Υπουργό. Αν δεν μπορεί να κάνει κάτι καλό για την κοινωνική ασφάλιση, ας μη χειροτερεύει τα πράγματα με τις παρεμβάσεις του. 

Ευχαριστώ πολύ. 

(Χειροκροτήματα από τη Νέα Δημοκρατία) 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, εγώ σε όλη μου την ομιλία απέφυγα τα επίθετα και τους χαρακτηρισμούς. Ο κ. Σιούφας αισθάνθηκε την ανάγκη μόλις ανέβηκε στο Βήμα να αρχίσει να λέει: "Ψέματα, ψεύτες" κ.ο.κ. Εγώ δεν θα τον ακολουθήσω, γιατί πιστεύω ότι όσα είπε τα είπε, γιατί δεν γνωρίζει την κατάσταση σε σχέση με τον ΟΓΑ. 

Τι δεν γνώριζε, δεν γνώριζε ότι ταμείο για τη δική μας αντίληψη δεν είναι οι συντάξεις πρόνοιας, που παίρνουν σήμερα οι αγρότες μας. Αυτό πρέπει να αλλάξει και να έχουμε πλήρη εξομοίωση με όλους τους άλλους ασφαλισμένους. Αυτό έκανε ο νόμος μας, που πλέον είναι νόμος του κράτους και της χώρας μας, κύριε Σιούφα. 

Δεύτερον, πλήρη εξομοίωση και ένταξη στο ασφαλιστικό σύστημα σημαίνει ένταξη στη διαδοχική ασφάλιση και εσείς ξέρετε τι σημαίνει αυτό. 'Οτι εάν κάποιος είναι αγρότης, μπορεί να προσθέσει και όσα είχε στο ΙΚΑ, για να πάρει σύνταξη. Πριν δεν ίσχυε αυτό. 

 

 

  

Σελίδα 2287 

'Ενταξη στο ασφαλιστικό σύστημα σημαίνει ότι υπάρχει εργατικό ατύχημα ή αγροτικό ατύχημα, ότι υπάρχουν συντάξεις χηρείας και τόσα άλλα. Αυτή, λοιπόν, ήταν μία διαρθρωτική αλλαγή, που έβγαλε από την ασφαλιστική απομόνωση περίπου το 20% του πληθυσμού της χώρας και δεν έχετε τη γενναιότητα να αναγνωρίσετε ούτε αυτό. 

ΓΕΩΡΓΙΟΣ ΣΟΥΡΛΑΣ: Πόσο θα πληρώσουν; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα πληρώσουν, αλλά το κράτος -αυτή είναι η μεγάλη διαφορά- πληρώνει διπλάσια εισφορά απ' ό,τι πληρώνουν οι αγρότες. Ενώ στους άλλους αυταπασχολούμενους το κράτος πληρώνει το 1/3 και τα 2/3 οι αγρότες, εδώ πληρώνουν το 1/3 οι αγρότες, για να κάνουν τα ασφαλιστικά ταμεία, και τα 2/3 το κράτος. Αυτή είναι η αλήθεια. Αυτή είναι η ανταποδοτικότητα και αυτή είναι, αν θέλετε, η διαφορετική αναγνώριση που η πολιτεία κάνει στους αγρότες. 

Το τρίτο. Δεν γνωρίζει ο κ. Σιούφας ότι ο νόμος λέει το εξής: 'Οτι το κράτος δίνει τα χρήματα στο ταμείο απολογιστικά. Είπα ότι άρχισε να ισχύει από 1.1.1998 και τα χρήματα συγκεντρώνονται κάθε εξάμηνο.'Αρα, έχουμε το πρώτο εξάμηνο του 1998 και τώρα ο Ο.Γ.Α. έχει στείλει και έχει βεβαιώσει για να πληρωθούν και έχουν αρχίσει και καταβάλλουν οι αγρότες. 'Εχουν συγκεντρωθεί πάνω από δέκα δισεκατομμύρια (10.000.000.000) από ό,τι μου έχει πει ο κ. Γιαννόπουλος, ο Διοικητής του Ο.Γ.Α., αλλά οι μεγάλες πληρωμές γίνονται τώρα, διότι αφού είναι 31 Δεκεμβρίου, στην Ελλάδα όλοι πληρώνουν τον τελευταίο χρόνο. 

Στον προϋπολογισμό υπάρχει αναφορά ότι θα δοθούν εξήντα δισεκατομμύρια (60.000.000.000) τον επόμενο χρόνο. 

ΓΕΩΡΓΙΟΣ ΚΑΡΑΣΜΑΝΗΣ: Με ομόλογα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ναι, διότι όπως ξέρετε, τα ασφαλιστικά ταμεία παίρνουν έντοκα γραμμάτια και ομόλογα. Το ελληνικό δημόσιο θα τους τα έδινε cash και ύστερα θα πήγαινε ο Ο.Γ.Α. να αγόραζε έντοκα γραμμάτια του ελληνικού δημοσίου, ομόλογα; Αυτό σας ενόχλησε; 

Γιατί εάν αυτό σας ενόχλησε, είναι φανερό ότι μιλάμε με διαφορετική γλώσσα. Και έχει δεσμευθεί και γράφεται στην εισηγητική έκθεση του προϋπολογισμού -θα τα πούμε μεθαύριο- ότι θα καταβληθούν, όπως λεέι ο νόμος εντός του πρώτου τριμήνου του 1999. Και αυτό θα γίνεται και τα επόμενα χρόνια. 

'Οσον αφορα το δεύτερο ζήτημα που έθεσε σε σχέσεις με την απασχόληση των συνταξιούχων του δημοσίου, είναι έτσι, αλλά ίσως δεν διάβασε ο κ. Σιούφας την εισηγητική έκθεση ή δεν άκουσε αυτά που είπα στην αρμόδια Διαρκή Επιτροπή, ότι έχουμε συμφωνήσει με το Υπουργείο Οικονομικών, που έχει τα ζητήματα των δημοσίων υπαλλήλων, γιατί το νομοσχέδιο πιάνει τον ευρύτερο δημόσιο τομέα, αλλά για το στενότερο δημόσιο τομέα και ασφαλώς το γνωρίζει, χρειάζεται έκθεση του Ελεγκτικού Συνεδρίου. Και στο πρώτο νομοσχέδιο που θα φέρει το Υπουργείο Οικονομικών θα το ρυθμίσει, ώστε να είναι οι ίδιες διατάξεις και για τον ιδιωτικό και για το δημόσιο τομέα και όχι να έχουμε καλύτερες μεταχειρίσεις εκεί ή χειρότερες εδώ. Και αυτό είναι δέσμευση, γράφεται στην εισηγητική έκθεση που έχετε μπροστά σας, τα είπα στη αρμόδια Διαρκή Επιτροπή. 

Και εγώ ερωτώ, κύριοι συνάδελφοι, και εδώ έχω τα αυτιά μου ανοικτά. Τι είναι πιο σωστό, να βάλουμε διακόσιες χιλιάδες, το οποίο θα ανεβαίνει με τα παιδιά που έχει ο καθένας στην οικογενεική του κατάσταση; Μπορεί να φθάσει και τετρακόσιες χιλιάδες, εάν είναι πολύτεκνος, ή είναι περικοπή σε όλους, άρα και στις συντάξεις του Ι.Κ.Α., που είναι κάτω από τις διακόσιες χιλιάδες το 94% περικοπή 30% που λέει ο νόμος της Νέας Δημοκρατίας. 

ΔΗΜΗΤΡΙΟΣ ΣΙΟΥΦΑΣ : Για το ΙΚΑ υπάρχει ρύθμιση και των αγνοείτε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κάνετε λάθος. Πάλι δεν το έχετε διαβάσει καλά το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Υπουργέ. Οι παρεμβάσεις εκτρέπουν τη συζήτηση και είναι εις βάρος του νομοσχεδίου. Σας παρακαλώ. 

ΜΙΛΙΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Αρα, λοιπόν, τι είναι καλύτερο; Εγώ πιστεύω η πρόταση η δική μας είναι η καλύτερη και αυτή θα δεχθεί τουλάχιστον η πλειοψηφία της Βουλής. 

Οσον αφορά το τελευταίο ζήτημα θα διαβάσω κάτι του κ. Σιούφα. Οτι ο νομοθέτης του ν. 2084/92 καθιέρωσε ίση μεταχείριση μεταξύ χήρας και χήρου, αλλά μόνο για όσους υπαλλήλους προσλήφθηκαν και ασφαλίστηκαν για πρώτη φορά μετά την 1.1.93. Οι διατάξεις αυτές δεν επεκτάθηκαν, όπως είχε συνταγματική υποχρέωση ο νομοθέτης, και στους επιζώντες συζύγους των υπαλλήλων που έχουν προσληφθεί πριν από την 1.1.93, με αποτέλεσμα μετά την 1.1.93 να μην μπορεί να θεωρηθεί ότι ισχύουν εις βάρος των χήρων ανδρών, και η ως άνω δυσμενής σχέση με τις χήρες, όροι. Αυτή είναι απόφαση της ολομέλειας του Ελεγκτικού Συνεδρίου του κράτους και έχει κριθεί η σχετική διάταξη σας είπα αντισυνταγματική. 

Εμείς εκείνο που κάνουμε, για να το επαναλάβω, δεν κόβουμε καμία σύνταξη από καμία χήρα. Γιατί δεν λέμε τις αλήθειες στον ελληνικό λαό και δημιουργούμε αποπροσανατολισμό και σύγχυση; 'Οτι από εδώ και πέρα βάζουμε ίσους όρους αντιμετώπισης στους χήρους και στις χήρες, ότι υπάρχουν δημοσιονομικά προβλήματα, ότι δέχθηκα τις αλλαγές που πρότειναν και οι ΟΚΕ και οι περισσότεροι συνάδελφοι στη Διαρκή Επιτροπή και εάν μπορούμε να κάνουμε και παραπέρα βελτιώσεις, θα τις κάνουμε, αλλά με έναν όρο, να μην οδηγήσουμε σε κατάρρευση τα ασφαλιστικά ταμεία, γιατί δεν μπορούν αυτήν τη στιγμή να σηκώσουν το βάρος αυτών των ρυθμίσεων, που πρέπει να γίνουν. Αυτή είναι η αλήθεια και ο καθένας ας βγάλει τα συμπεράσματά του. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιακουμάτος έχει το λόγο. 

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κύριοι συνάδελφοι, σε μια σύγχρονη κοινωνία, σε ένα κράτος δικαίου, η κοινωνική ασφάλιση αποτελεί την αναγκαία βάση για τη θεμελίωση μιας υγιούς, αλλά και συνεχώς αναπτυσσόμενης οικονομίας. Ενώ ταυτόχρονα εξασφαλίζει -και είμαστε υποχρεωμένοι να εξασφαλίσουμε- το κράτος πρόνοιας, την κοινωνική προστασία σε κάθε πολίτη. Και αλήθεια, ο κάθε Βουλευτής, ο κάθε πολίτης αυτής της χώρας αναλογίζεται: Η σημερινή κοινωνική ασφάλιση, το ασφαλιστικό σύστημα που ισχύει στη χώρα μας σήμερα, εξασφαλίζει το κράτος πρόνοιας, εξασφαλίζει την κοινωνική προστασία; Δηλαδή ο κάθε πολίτης έχει τη σύνταξη, το μίνιμουμ της αξιοπρέπειας που θα του δώσει τη δυνατότητα να επιβιώσει; 'Εχει ο κάθε πολίτης το φάρμακο που δικαιούται, έχει τη νοσηλεία που απαιτεί η πάθησή του; Αλήθεια, με σύνταξη, κύριε Υπουργέ, όπως στο ΝΑΤ, των εξήντα εννέα χιλιάδων (69.000) δραχμών, που είναι η κατώτερη σύνταξη, με σύνταξη εκατόν έξι χιλιάδων (106.000) δραχμών του Ι.Κ.Α. και με ενενήντα μία χιλιάδες (91.000) δραχμές του ΤΕΒΕ, πιστεύετε ότι αυτό είναι κοινωνικό σύστημα, είναι πρόνοια, είναι κοινωνική ασφάλιση ή είναι ένα φιλοδώρημα οι εξήντα εννέα χιλιάδες (69.000) δραχμές το μήνα, όπου δεν πρέπει να είμαστε υπερήφανοι; 

Και εσείς αυτοϋπερηφανεύεσθε τα τελευταία χρόνια για δήθεν παρεμβάσεις που κάνετε στο ασφαλιστικό σύστημα. Πραγματικά, το ασφαλιστικό σύστημα θέλει παρεμβάσεις αλλά και ρήξεις, όπως τολμήσαμε και εμείς το 1990 και σώσαμε τα ασφαλιστικά ταμεία από την κατάρρευση. Θα θυμίσω δε, ότι έβλεπε τότε ο πολίτης τους ηλικιωμένους, τους συνταξιούχους, να κατεβαίνουν σε πορεία διαμαρτυρίας, γιατί δεν είχαν να πληρωθούν τη σύνταξη και το δώρο Χριστουγέννων του Πάσχα. 

Θα σας θυμίσω, κύριε Υπουργέ, τι κάνατε και με το νομοσχέδιο που είχατε φέρει για την εισφοροδιαφυγή. Αυξήσατε τα έσοδα, αλλά όχι στο ύψος που έπρεπε, και είναι αρκετά δισεκατομμύρια που φοροδιαφεύγουν στην Ελλάδα. Γιατί συμβαίνει αυτό, κύριε Υπουργέ; Εδώ είναι ο Διοικητής του ΙΚΑ. Γιατί δυστυχώς στους νομούς δεν υπάρχουν πάνω 

  


 

  

Σελίδα 2288 

από τρεις υπάλληλοι για να εισπράττουν τα έσοδα του ΙΚΑ. Υπάρχει μείζον πρόβλημα επάνδρωσης με προσωπικό αυτών των υπηρεσιών εσόδων του ΙΚΑ. 

Αν βέβαια θέλει κανείς να μιλήσει για κοινωνική ασφάλιση και να είναι ειλικρινής με το λαό, θα πρέπει να έχει εξασφαλισμένη την απαραίτητη χρηματοδότηση για να κάνει οτιδήποτε πάνω σ' αυτόν τον τομέα. Είναι έξω από τη λογική τη δική μου αλλά και του κόμματός μου, της Νέας Δημοκρατίας, η αύξηση των εισφορών των εργαζομένων, που είναι η μεγαλύτερη στην Ευρώπη. Ούτε να αυξήσει το όριο του 65ου έτους της ηλικίας. 'Αρα τι μπορεί να κάνει, κανείς κύριε Υπουργέ; Να νοικοκυρέψει τα πράγματα και να κάνει τομές οι οποίες θα ωφελήσουν τον τομέα της κοινωνικής ασφάλισης, προκειμένου να δώσει μία καλύτερη σύνταξη και ένα καλύτερο φάρμακο. 

Τι κάνατε εσείς, κύριε Υπουργέ, με τον επαχθή δανεισμό; Μέσω του ΙΚΑ, κύριοι συνάδελφοι, ένα τρισεκατομμύριο τετρακόσια δισεκατομμύρια (1.400.000.000.000) δραχμές -το λέγω πέντε χρόνια συνέχεια εδώ μέσα-διακινείται μέσω των τραπεζών κάθε μήνα. Εδώ ποιο είναι το επιτόκιο των τραπεζών έναντι του ΙΚΑ; Πέστε μου τον προϋπολογισμό του ΙΚΑ, κύριε Υπουργέ. Τι ωφελήθηκε το ΙΚΑ; Ούτε μία δραχμή. Πηγαίνουν εκεί τα χρήματα των εργαζομένων χωρίς κανένα όφελος. Να, λοιπόν, αξιοποιείστε τα χρήματα των καταθετών κάθε πρωτομηνιά, παίρνοντας τον τόκο όπως τον παίρνουν όλες οι ΔΕΚΟ, αλλά και όλοι όσοι καταθέτουν λεφτά στις τράπεζες. Αυτό είναι το πρώτο που πρέπει να κάνετε. Είναι μία τομή που δεν την έχετε κάνει. 

Κάνατε να μπορεί να εκμεταλλεύεται τα κινητά και τα ακίνητα. Να σας πω τι κάνατε. Κάνατε λόγο πρηγουμένως περί μετοχών. Εγώ το δέχομαι αυτό που είπατε. 'Ομως ο κ. Παπαντωνίου, ο Υπουργός Εθνικής Οικονομίας, ξέρει καλά αυτός και οι συγγενείς του πότε και πού θα αυξηθεί μία μετοχή, ώστε να αγοράσουν τις ανάλογες μετοχές. 

'Εβαλε το ΙΚΑ και αγόρασε μετοχές από τα ΚΑΕ, κύριοι συνάδελφοι.'Ετσι εννοείτε, κύριοι συνάδελφοι της Κυβέρνησης, τη χρησιμοποίηση των χρημάτων των εργαζομένων. Εδώ είναι ο Διοικητής του ΙΚΑ και ας με διαψεύσει. Αυτήν την αξιοποίηση κινητών και ακινήτων θέλετε; Εμείς λέμε αυτό το 1,4 τρισεκατομμύρια που διακινεί το ΙΚΑ, αλλά και τα άλλα τρισεκατομμύρια που αποτελούν την κινητή και ακίνητη περιουσία του ΙΚΑ, να αξιοποιηθούν με ιδιωτικοοικονομικά κριτήρια προς όφελος της σύνταξης και του φαρμάκου. 

Είπα και άλλη φορά, κύριε Υπουργέ, ότι και πυρηνική βόμβα να έπεφτε στην Ελλάδα, δεν θα είχαμε τόσες αναπηρικές συντάξεις μαϊμού.Υπάρχουν κατά χιλιάδες τέτοιες. Ο πραγματικά δικαιούχος αναπηρικής σύνταξης παίρνει ψίχουλα. Παίρνει το 80% της κατώτερης σύνταξης. Παίρνει 60.000 και 70.000 δραχμές στο ΙΚΑ. 

Γιατί δεν κάνετε, κύριε Υπουργέ, όπως το έχω προτείνει επανειλημμένως, το Νοσοκομείο του Παπαδημητρίου στη Θεσσαλονίκη εθνικό κέντρο απονομής αναπηρικών συντάξεων και όποιος θέλει να πάρει αναπηρική σύνταξη να πηγαίνει στο νοσοκομείο, να νοσηλεύεται επί τριήμερο και να κρατάμε την κάρτα του για να ξέρουμε ποιος είναι ο πραγματικά δικαιούχος και ποιος είναι ο ανάπηρος μαϊμού; Είναι απλή λύση. Είναι λύση που θέλει το ΙΚΑ... 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Για τις αναπηρικές συντάξεις, δείτε τα στατιστικά στοιχεία τα χρόνια που κυβερνούσε η Νέα Δημοκρατία. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υφυπουργέ, μη διακόπτετε. 

ΓΕΡΑΣΙΜΟΣ ΓΙΑΚΟΥΜΑΤΟΣ: Τώρα εγώ δεν θα κάνω συμψηφισμό ηλιθιότητος ή συμψηφισμό λαθών. Εγώ μιλάω για προτάσεις, κύριε Ιωαννίδη. Εσείς κάνετε συμψηφισμό λαθών και βλακείας. Εγώ δεν θα το κάνω. Εγώ κάνω πρόταση συγκεκριμένη για εθνικό κέντρο απονομής αναπηρικών συντάξεων. 

Τρίτον: Κύριε Υπουργέ, προς τι το ΙΚΑ να έχει τη δευτεροβάθμια φροντίδα; Το ΙΚΑ τι τα θέλει τα νοσοκομεία, κύριε Υπουργέ; 'Εχουμε το Εθνικό Σύστημα Υγείας, που προσφέρει δευτεροβάθμια περίθαλψη και θα μπορούν κάλλιστα τα νοσοκομεία του ΙΚΑ να πάνε εκεί, εκτός και αν συντηρούμε άλλες καταστάσεις με μεγάλο κόστος. 

Αυτές, κύριε Υπουργέ, είναι οι τομές που πρέπει να κάνετε, για να πούμε πράγματι ότι η κοινωνική ασφάλιση θα μπορέσει να αυτοχρηματοδοτηθεί και να σταματήσουμε την παραοικονομία, τη σπατάλη, την κακοδιαχείριση. 

Τον Αύγουστο του 1992 υπογράψαμε συμβάσεις για τον εκσυγχρονισμό, για τη μηχανοργάνωση του ΙΚΑ. Εδώ είναι ο κ. Σολωμός. Προ πενταμήνου υπέγραψε με την ίδια εταιρεία. 'Εξι χρόνια κρατήσατε τη μηχανοργάνωση του ΙΚΑ. 'Εχω το δημοσίευμα εδώ -μη με κοιτάτε έτσι- το οποίο θα σας το καταθέσω. Τον Αύγουστο του 1992 υπογράψαμε με δύο εταιρείες για τον εκσυγχρονισμό για τα κομπιούτερ στο ΙΚΑ. Και ο κ. Σολωμός προ πενταμήνου υπέγραψε την ίδια σύμβαση. Πέντε χρόνια καθυστέρηση στον εκσυγχρονισμό στη μηχανοργάνωση του ΙΚΑ. 

Εν πάση περιπτώσει, μην υπερηφανεύεστε για τις τομές και τις διαρθρωτικές αλλαγές. Κάνετε λογιστικές λογικές, Σημιτικές λογικές που θέλει κόψε-ράψε και όλο να κονταίνει αυτό που αξίζει και πρέπει να λάβει ο λάος είτε αυτό είναι ασφάλιση είτε είναι μισθός είτε οτιδήποτε άλλο. 

Και να φτάσουμε στο παρόν νομοσχέδιο. Εγώ δεν είμαι αρνητής, αλλά μην λέτε ότι είναι νομοσχέδιο που κάνει διαρθρωτικές αλλαγές, ότι είναι πραγματικά ένα νομοσχέδιο που έχει μέσα θεσμικές, μεγάλες παρεμβάσεις. 

Θεωρώ σοβαρό, πραγματικά, το ότι από τα διακόσια σαράντα ταμεία, που πρέπει κάποτε να ενοποιηθούν σε επτά τομείς -το έχουμε ξαναπεί- φέρατε τρία ταμεία να τα ενώσετε. Και φέρατε στον Οργανισμό Απασχόλησης Ελευθέρων Επαγγελματιών και βάλατε πράγματι το Ταμείο Εμπόρων, που έχει σχέση 7,3/1, το ΤΕΒΕ και το ΤΣΑ. 

Εδώ, όμως, κύριε Υπουργέ, είναι το λάθος της κοινωνικής ασφάλισης. Χρηματοδοτείται από το ΛΑΦΚΑ, χρηματοδοτείται από τα χρήματα των εργαζομένων αυτό το κόστος χωρίς αναλογιστική μελέτη και δεν θα το πληρώσει ο κρατικός προϋπολογισμός, που είναι κοινωνικά δικαιότερο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Πραγματικά, κύριε Υπουργέ -επειδή δεν με παίρνει ο χρόνος- έχετε κάνει παρεμβάσεις λογιστικές. Υπάρχει ο ν. 2084 επί Νέας Δημοκρατίας όπου λέει ότι θα μπορεί ο συνταξιούχος να δουλεύει εάν δεν ξεπερνά το πενηντακονταπλάσιο του ημερομισθίου ανειδίκευτου εργάτη. Δηλαδή τι έλεγε, κύριε Υπουργέ; 'Ελεγε ότι σήμερα το ελάχιστο κόστος ζωής είναι τριακόσιες ογδόντα πέντε χιλιάδες (385.000) δραχμές. Εσείς το πάτε σοσιαλιστικά στις διακόσιες χιλιάδες (200.000) δραχμές, με τις οποίες θα επιβιώσει ένας συνταξιούχος που έχει πράγματι τρομακτικές ανάγκες. Αυτό υπήρχε και μπορούσατε να το αφήσετε στο πενηντακονταπλάσιο του ανειδίκευτου εργάτη. 

Εν πάση περιπτώσει, εγώ σας ευχαριστώ που μετά από πέντε χρόνια φέρατε την ασφάλιση στις ιερόδουλες. Το έχω προτείνει στον κ. Ιωαννίδη εδώ και πέντε χρόνια. 

(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. Μισό λεπτό. Μη χτυπάτε το κουδούνι συνέχεια. Κάποιος μίλησε πέντε λεπτά παραπάνω. Μισό λεπτό. 

Εν πάση περιπτώσει, κύριε Υπουργέ, θέλω να ξέρετε, ότι αφού κάνετε λογιστική παρέμβαση και εμβαλωματική λύση στην ασφάλιση, δώστε τουλάχιστον αυτήν την επέκταση στο ν. 1897/1990, που λέει, κύριοι συνάδελφοι, πως όταν κάποιος πέσει θύμα τρομοκρατικής ενέργειας, μπορεί να παίρνει μία σύνταξη. Και ερωτώ: Ο ένστολος αστυνόμος που έπεσε στην οδό Νιόβης, που του κόπηκαν τα πόδια και είναι ανάπηρος, τι σύνταξη θα πάρει; Εξήντα χιλιάδες (60.000) δραχμές. Ο αεροπόρος είκοσι τριών ετών, που σκοτώθηκε στο καθήκον του, τι σύνταξη θα πάρει; Πάνω από εξήντα χιλιάδες (60.000) δραχμές δεν θα πάρει, γιατί έχει τέσσερα-πέντε χρόνια

  


 

  

Σελίδα 2289 

υπηρεσίας. Εμείς λέμε... 

ΛΑΜΠΡΟΣ ΚΑΝΕΛΛΟΠΟΥΛΟΣ: Δεν τα ξέρετε καλά. Δεν είναι έτσι. 

ΓΕΡΑΣΙΜΟΣ ΓΙΑΚΟΥΜΑΤΟΣ: Τα ξέρω καλά και αφήστε τα αυτά. Απαντήστε, αν θέλετε. 

Εμείς τώρα τι λέμε εδώ; Αφού ακούτε και αφουγκράζεστε, κύριε Υπουργέ, αφουγκραστείτε τα εξής: Ο ένστολος εν υπηρεσία που έχει κάποιο τέτοιο εν υπηρεσία ατύχημα, να μπορεί να παίρνει πλήρη και με καταληκτικό βαθμό σύνταξη. Να δημιουργήσουμε πρότυπα και όχι να δημιουργήσουμε σήμερα την κοινωνία της παρακμής και του τέλματος. 

Εν πάση περιπτώσει, κύριε Υπουργέ, δεν μπορώ να καταλάβω τη λογική σας. 'Ολοι οι σύλλογοι των συνταξιούχων όλης της Ελλάδος τι ζητάνε; Ζητάνε τα είκοσι ημερομίσθια του ανειδίκευτου εργάτη. Θα σας τα πει καλύτερα ο εκπρόσωπος του Κ.Κ.Ε., ο κ.Κωστόπουλος. 

Τι ζητάνε, κύριε Πρόεδρε; Ζητάνε τα είκοσι ημερομίσθια του ανειδίκευτου εργάτη. Εσείς λέτε ότι με το ΕΚΑΣ δίνετε παραπάνω. Κόφτε το παραπάνω στους συνταξιούχους και δώστε εδώ και τώρα τα είκοσι ημερομίσθια του ανειδίκευτου εργάτη. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας παρακαλώ, ολοκληρώστε. Σας έδωσα το χρόνο που ζητήσατε και με το παραπάνω. 

ΓΕΡΑΣΙΜΟΣ ΓΙΑΚΟΥΜΑΤΟΣ: Και δώστε το 80% των αποδοχών των εν ενεργεία στους συνταξιούχους του δημοσίου. 

Αφήστε τα τρικ και κάντε πραγματικά για την κοινωνική ασφάλιση μια τομή τέτοια, που θα δώσε αξιοπρεπή σύνταξη, αξιοπρεπές φάρμακο, να μπορούμε να είμαστε περήφανοι σε ένα κράτος-δικαίου και όχι σε ένα κράτος κοινωνικής αναλγησίας και αδικίας. 

(Χειροκροτήματα από την πτέρυγα της Νέας Δημοκρατίας) 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο για ένα λεπτό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, θα παρακαλέσω, τον κ. Γιακουμάτο να διορθώσει αυτά που είπε για τον κ. Παπαντωνίου. Υπάρχουν ζητήματα ηθικής και πολιτικής τάξης και ο κ.Παπαντωνίου κοσμεί το δημόσιο βίο της χώρας. 

Κατά συνέπεια, παρακαλώ, για να μη μένουν σκιές σ' αυτήν εδώ την Αίθουσα, να διορθωθεί. 

Δεύτερον, καταθέτω έναν πίνακα στην Εθνική Αντιπροσωπεία, για να γνωρίζει ότι η αναπηρία σε σχέση με το σύνολο, από 24% που ήταν το 1990 και το 1992 έχει πάει στο 13%. Τίποτα άλλο. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά τον προαναφερθέντα πίνακα, ο οποίος έχει ως εξής: 

  
Σελίδα 2290 
Η σελίδα σε PDF 



 

  

Σελίδα 2291 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γιακουμάτο, εάν όσα είπατε είχαν αιχμές προς Υπουργό και μάλιστα απόντα, θα παρακαλέσω να δώσετε τις αναγκαίες διευκρινίσεις και για σας και για το Σώμα και για τα Πρακτικά και για την τάξη. 

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, τον κ. Παπαντωνίου μόνο κατ' όψιν και από το χαμόγελο τον ξέρω στην τηλεόραση. Δεν τον γνωρίζω προσωπικά. Εγώ μίλησα για πολιτική πράξη και πρακτική. 

'Οταν στην κοινωνική ασφάλιση δίνει εντολή, να μπουν μετοχές από τις εισφορές των εργαζομένων στα ΚΑΕ, στα αφορολόγητα, εγώ αυτήν την πράξη την καταδικάζω. Αυτήν την πράξη καταγγέλλω και λέω ότι ως Υπουργός Οικονομικών πρέπει να ξέρει από μετοχές και από παιχνίδια που γίνονται με τις μετοχές. Αυτά που είπα δεν είχαν καμία αιχμή για το πρόσωπο του κ. Παπαντωνίου. Εγώ μίλησα για την πολιτική πρακτική που, ως Υπουργός Εθνικής Οικονομίας, μας έχει κάψει τη γούνα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μόνο που αυτό δεν είναι αλήθεια, γιατί το δικαίωμα αυτό... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μη γίνεται διάλογος, κύριε Υπουργέ. 'Εδωσε τη διευκρίνιση ο κ. Γιακουμάτος ότι όσα είπε δεν είχαν αιχμή κατά του κυρίου Υπουργού. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 

... το έχει ο Υπουργός Κοινωνικών Ασφαλίσεων και η Τράπεζα της Ελλάδος. 

ΓΕΡΑΣΙΜΟΣ ΓΙΑΚΟΥΜΑΤΟΣ: Διαψεύστε ότι έχει μετοχές το Ι.Κ.Α. στα ΚΑΕ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σμυρλής-Λιακατάς έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν θα μιλήσω εγώ; 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, κύριε Σμυρλή, έχει προηγηθεί ο κ. Κόρακας. Είναι δική μου η παράλειψη. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αφού ... 

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσουν και οι απλοί Βουλευτές κάποια στιγμή. 

ΣΤΡΑΤΗΣ ΚΟΡΑΚΑΣ: Κύριοι Βουλευτές, επιτρέψτε μου, εκτός χρόνου να κάνω μια παρατήρηση, για να συνεννοηθούμε μια για πάντα, κύριε Υπουργέ. 

(Θόρυβος) 

Μίλησε η Κυβέρνηση, κύριε συνάδελφε. Ναι ή όχι; 'Εχει το δικαίωμα το κάθε κόμμα να απαντήσει στην Κυβέρνηση; 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αφού λείπατε. 

ΣΤΡΑΤΗΣ ΚΟΡΑΚΑΣ: Πού ξέρετε ότι έλειπα; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μη γίνεται διάλογος. 

Ορίστε, κύριε Κόρακα. 

ΣΤΡΑΤΗΣ ΚΟΡΑΚΑΣ: Είναι τόσο σπάνια η εμφάνισή σας στη Βουλή, που δεν ξέρετε ότι υπάρχει και εσωτερικό κανάλι, κύριε συνάδελφε. 

Θα ξεκινήσω, κύριε Πρόεδρε, με μια παρατήρηση σε σχέση με τον ισχυρισμό του κυρίου Υπουργού για διάλογο. Είναι αλήθεια ότι διάλογος δεν έγινε και το ξέρει πολύ καλά ο κύριος Υπουργός. Διάλογος γίνεται μεταξύ ανθρώπων ή φορέων, που έχουν διαφορετικές απόψεις. 

Η Κυβέρνηση έκανε το διάλογο με την πλειοψηφία της ΓΣΕΕ και της ΑΔΕΔΥ, με την οποία δεν χρειαζόταν καν να κάνει το διάλογο, γιατί είναι απολύτως χειραγωγημένη από την Κυβέρνηση, στην υπηρεσία της κυβερνητικής πολιτικής. Επίσης σχετικά με το ΕΤΕΜ, για παράδειγμα με το Ταμείο Μετάλλου, ξέρετε πολύ καλά ότι ούτε καν η διοίκηση του ταμείου -που ξέρετε ποια είναι η κατεύθυνσή της- δεν συμφωνεί με τις ρυθμίσεις που κάνατε. Και βεβαίως δεν κάνατε καμία συζήτηση με την ομοσπονδία, με τους εργαζόμενους, με το χώρο αυτόν, που στην πραγματικότητα κατακρεουργείτε. 

'Ετσι, λοιπόν, ας αφήσουμε τα παραμύθια. Διάλογος δεν υπήρξε. Αυτή είναι η συνήθεια της Κυβέρνησης αυτής. Πέρα απ'όλα αυτά, και όταν ακόμα γίνεται διάλογος με διαφωνούντες, είναι ένα θέμα, τι κάνει η Κυβέρνηση με τις απόψεις αυτών και τις προτάσεις που κάνουν; Γιατί αν τις γράφει συνεχώς στα παλαιότερα των υποδημάτων της, δεν γίνεται διάλογος. 

Είναι γεγονός, κύριοι Βουλευτές, ότι η κατάσταση στο χώρο της κοινωνικής ασφάλισης και ειδικότερα στους τομείς που θίγει το νομοσχέδιο, δεν είναι καθόλου καλή. Υπάρχουν σοβαρότατα προβλήματα, όπως για παράδειγμα σε πολλά ταμεία έχουμε μεγάλα ελλείμματα. 'Ετσι είναι αλήθεια ότι στο ΙΚΑ τα ελλείμματα ξεπερνούν τα επτακόσια δισεκατομμύρια (700.000.000.000) δραχμές. Το θέμα είναι ποιές είναι οι αιτίες αυτών των προβλημάτων, ποιος φταίει και τι πρέπει να γίνει. 

Στο ΙΚΑ έχουμε αυτήν την κατάσταση, διότι κατά τη γνώμη μας το ίδιο το κράτος ασκεί κοινωνική ή ρουσφετολογική πολιτική, όχι με χρήματα του κρατικού προϋπολογισμού, όπως θα όφειλε, αλλά με χρήματα του ΙΚΑ και άλλων ασφαλιστικών ταμείων. Για παράδειγμα, οι συντάξεις της εθνικής αντίστασης. Πολύ καλό το μέτρο, αλλά να πάρουμε κονδύλια από τον κρατικό προϋπολογισμό και όχι από τα λεφτά των ασφαλισμένων στο ΙΚΑ. Ασφάλιση Ποντίων προσφύγων ή προσφύγων από κάθε προέλευσης κλπ. Πολύ καλό το μέτρο και επιβάλλεται, γιατί υποδηλώνει κοινωνική ευαισθησία, αλλά να παίρνετε λεφτά του κρατικού προϋπολογισμού και όχι με τα λεφτά των εργαζομένων, ασφαλισμένων στο ΙΚΑ. 

Και πρέπει να πούμε ότι μιλάμε για τεράστια ποσά. 'Εχω έναν πίνακα εδώ, κύριοι Βουλευτές, που λέει ότι από το 1975 μέχρι σήμερα το ΙΚΑ είχε επιβαρύνσεις γύρω στα τριάμισι τρισεκατομμύρια (3.500.000.000.000) δραχμές. Αποδόθηκαν στο ΙΚΑ από το δημόσιο δύο τρισεκατομμύρια εκατόν ογδόντα εννιά δισεκατομμύρια (2.189.000.000.000) δραχμές και μένει ακόμα ένα τρισεκατομμύριο τριακόσια τρία δισεκατομμύρια (1.303.000.000.000) δραχμές. Και αυτά χωρίς να παίρνουμε υπόψη μας τον τιμάριθμο. Δηλαδή το πραγματικό ποσό είναι πολύ μεγαλύτερο. Απ' αυτά διέγραψε η Νέα Δημοκρατία επτακόσια είκοσι τέσσερα δισεκατομμύρια (724.000.000.000) δραχμές. Γιατί τα διέγραψε, είναι ένα άλλο ζήτημα. 'Ομως, μιλάει για τα ελλείμματα του ΙΚΑ και των ασφαλιστικών ταμείων, όταν η ίδια με μία μονοκονδυλιά τα σβήνει, αντί να βγάλει από τον κρατικό κορβανά και να χρηματοδοτήσει όπως όφειλε, να δώσει δηλαδή τα βερεσέδια στο ΙΚΑ. 

'Εχουμε δηλαδή μια πολιτική που συνεχίζεται και σήμερα και επιβαρύνει το ΙΚΑ. Δηλαδή, με άλλα λόγια, έρχεται η εκάστοτε κυβέρνηση και κάνει δικό της μνημόσυνο με ξένα κόλλυβα. 

Το πρώτο λοιπόν ζητούμενο είναι να δοθούν στα ασφαλιστικά ταμεία και πρώτα απ' όλα στο ΙΚΑ τα χρωστούμενα, για να δούμε ποια θα είναι μετά η κατάσταση. 

Αυτή η κατάσταση φυσικά είναι γνωστή και στη σημερινή διοίκηση του ΙΚΑ και στη σημερινή Κυβέρνηση. Ο σημερινός διοικητής πέρυσι σε συνέντευξή του στην εφημερίδα "ΤΟ ΒΗΜΑ", αν θυμάμαι καλά, την αναγνώριζε πάρα πολύ καθαρά. 

Μία άλλη αιτία αυτής της άσχημης κατάστασης είναι οι οφειλές του ευρύτερου δημόσιου τομέα και του ιδιωτικού τομέα. Οφειλές βεβαιωμένες από τις ελεγκτικές αρχές, που ξεπερνούν τα οκτακόσια δισεκατομμύρια (800.000.000.000) δραχμές. Αυτά όχι μόνο δεν εισπράττονται, αλλά και συνεχώς ρυθμίζονται, ενθαρρύνοντας έτσι ουσιαστικά τη μη καταβολή τους από τους οφειλέτες. Εξαίρεση φυσικά σ' αυτήν την ανοχή αποτελούν οι μικρομεσαίοι οφειλέτες του ΙΚΑ, όπου στην πλάτη τους εξαντλείται όλη η εισπρακτική αυστηρότητα. 

Μία άλλη αιτία είναι η ληστεία των αποθεματικών όλων των ταμείων. Για παράδειγμα, το 1940 τα αποθεματικά όλων των ταμείων δημεύτηκαν υπέρ του πολέμου. Το 1950 αυτά δημεύτηκαν και διατέθηκαν για την οικονομική ανόρθωση της χώρας. Από το 1974 μέχρι το 1990 τα αποθεματικά των ταμείων ήταν κατατεθειμένα στις τράπεζες με 3% ή 4% επιτόκιο, όταν ο πληθωρισμός κάλπαζε με 20% και 25% ή και παραπάνω και όταν τα επιτόκια έφθαναν μέχρι το 30%. Μόνο από το 1990 δόθηκαν οι τόκοι του ταμιευτηρίου. 

Σοβαρό πρόβλημα επίσης είναι και η συνεχής αύξηση των 

 

 

  

Σελίδα 2292 

ανασφάλιστων εργαζομένων -μαύρη εργασία, αλλοδαποί, 'Ελληνες που εργάζονται και είναι ανασφάλιστοι κλπ.- καθώς και η αλλαγή των εργασιακών σχέσεων, φασόν, μερική απασχόληση κλπ. Αυτό έχει ως αποτέλεσμα η τροφοδοσία των ταμείων σε έσοδα να μειώνεται συνεχώς. Και φυσικά για την κατάσταση αυτή δεν ευθύνονται οι εργαζόμενοι, αλλά οι εκάστοτε κυβερνήσεις και οι πολιτικές που εφάρμοσαν και εφαρμόζουν με βάση τις κατευθύνσεις των ξένων κέντρων και ιδιαίτερα της Ευρωπαϊκής 'Ενωσης, Λευκή Βίβλος, κλπ. 

Τι θα έπρεπε να γίνει κατά τη γνώμη μας; Πρώτον, να σταματήσουν όλες αυτές οι λοβιτούρες σε βάρος των ταμείων των εργαζομένων. 

Δεύτερον,να υπάρξει γενναία χρηματοδότηση των ταμείων από τον κρατικό προϋπολογισμό, πριν απ'όλα να δώσει το κράτος τα χρωστούμενα. 

Τρίτον, να πληρώσουν οι ιδιώτες και ο ευρύτερος δημόσιος τομέας τα χρέη τους στα ταμεία. 

Τέταρτον, να επιστραφούν τα κλεμμένα από τα αποθεματικά των ταμείων, όπως είπαμε, όλα αυτά τα άτοκα ή τα δημευμένα κλπ. 

Πέμπτον, στις διοικήσεις των οργανισμών κοινωνικής ασφάλισης να έχουν την πλειοψηφία οι εργαζόμενοι, νόμιμα εκλεγμένοι με απλή αναλογική και ανακλητοί. 

'Ερχεται τώρα η Κυβέρνηση κοντά σε όσα εγκληματικά έχουν γίνει τα προηγούμενα χρόνια από τη Νέα Δημοκρατία, αλλά και από το ΠΑ.ΣΟ.Κ. και φέρνει το συζητούμενο νομοσχέδιο, που όχι μόνο δεν ανταποκρίνεται στις πραγματικές ανάγκες και δεν αντιμετωπίζει τα πραγματικά προβλήματα, αλλά με τις προτεινόμενες ρυθμίσεις χειροτερεύει σε μεγάλο βαθμό την κατάσταση. 

Και να φανταστεί κανείς πως η Κυβέρνηση αυτό το νομοσχέδιο το ονομάζει "μίνι ασφαλιστικό". Σκεφθείτε τι θα γίνει όταν θα έλθει το "μάξι ασφαλιστικό". 

Τι κάνει το συζητούμενο νομοσχέδιο συγκεκριμένα: Αναφέρθηκε πολύ εμπεριστατωμένα και αναλυτικά ο ειδικός αγορητής μας. Θα κάνουμε και εμείς μερικές παρατηρήσεις. Χωρίς υπερβολή, το νομοσχέδιο αυτό προωθεί την ουσιαστική κατεδάφιση της κοινωνικής ασφάλισης. Σε αυτήν την πορεία κινείται. Και αυτά που μας είπε σήμερα ο κύριος Υπουργός, βεβαιώνουν του λόγου το ασφαλές. 

Ποιοι είναι οι βασικοί του άξονες; Πρώτον, χτυπάει τις συντάξεις θανάτου, καταργώντας τες ή περιορίζοντας τες σε κάποιο μικρό βοήθημα. Και αυτά στο όνομα της ισότητας. Ας τα ακούσουν οι γυναίκες, για να χαίρονται! 

Δεύτερον, παγώνει, μειώνει τις συνταξιοδοτικές παροχές, ιδιαίτερα τις επικουρικές συντάξεις. Αναφερθήκαμε συγκεκριμένα σε αυτό μέσω του ειδικού μας αγορητή. 

Τρίτον, μειώνει την ασφαλιστική συμμετοχή των εργοδοτών, όπως διατάζει η Ευρωπαϊκή 'Ενωση μέσω της Λευκής Βίβλου, για τη μείωση του "μη μισθολογικού" κόστους. 'Ετσι π.χ. στο μέταλλο οι εργοδοτικές εισφορές.... 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Πού τα λέει αυτά; 

ΣΤΡΑΤΗΣ ΚΟΡΑΚΑΣ: Οι εργοδοτικές εισφορές από 3,5% πάνε στο 3%. Αυτό είναι ο προάγγελος. Ξέρετε πολύ καλά, τι εννοούμε. 

Τέταρτον, αυξάνει τις εργατικές εισφορές για πολλές κατηγορίες μισθωτών. 'Ετσι γίνεται με τους δημόσιους υπαλλήλους, όπου αντί για 3%, που είναι η σημερινή εισφορά για το Επικουρικό Ταμείο πάμε στο 5%. 'Ενα πρώτο βήμα αυτό, για να ανοίξουμε το δρόμο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Το αντίθετο συμβαίνει. 

ΣΤΡΑΤΗΣ ΚΟΡΑΚΑΣ: Να μας το πείτε, για να το συζητήσουμε στην κατ' άρθρον συζήτηση. 

Πέμπτον, στο χώρο των επαγγελματοβιοτεχνών και εμπόρων και των αυτοαπασχολούμενων συνενώνει τα ταμεία τους, φορτώνοντας τα προβλήματά τους στους ίδιους τους ασφαλισμένους, χωρίς αυτοί να ευθύνονται γι' αυτά. Χαρακτηριστικό είναι αυτό που γίνεται με το ΤΣΑ, όπου έχουμε ένα έλλειμμα γύρω στα 22,5 εκατομμύρια, το φορτώνει στο ΤΕΒΕ και στο ΤΑΕ, αντί να βάλει τα χρήματα αυτά, έστω κατά τη συνένωση, από τον κρατικό προϋπολογισμό, όπως όφειλε. 

Επίσης, για τους αυτοαπασχολούμενους δίνεται η δυνατότητα στον εκάστοτε Υπουργό να αυξάνει, με δική του απόφαση, τις εισφορές. 

Αυτές, όπως και άλλες ρυθμίσεις, που κάνει αυτό το νομοσχέδιο, δεν είναι νοικοκύρεμα, όπως ισχυρίζεται η Κυβέρνηση, αλλά υπονόμευση του ασφαλιστικού συστήματος. Από την άποψη αυτή, χαρακτηριστικό είναι αυτό που γίνεται με το Επικουρικό Ταμείο Εργατών Μετάλλου. Τι έχουμε; Συνενώνει τον έναν κλάδο του Ταμείου, το συνταξιοδοτικό, που είναι και ο σημαντικότερος, με το ΤΕΑΜ και αφήνει τον άλλον κλάδο της πρόνοιας, ξεχωριστό Ταμείο. 

Επίσης, για τα όποια προβλήματα του ΕΤΕΜ -προβλήματα που δεν είναι αξεπέραστα- ευθύνονται οι εκάστοτε κυβερνήσεις και οι διορισμένες απ' αυτές διοικήσεις. 

Οι Κυβερνήσεις, για παράδειγμα, επέτρεψαν την εισφοροδιαφυγή των εργοδοτών. Εμπόδισαν την εφαρμογή της ασφαλιστικής ενημερότητας και τη μηχανοργάνωση εσόδων και εργοδοτών. Θα θυμίσω εδώ ότι δώσαμε μάχη, κατά τη συζήτηση του νομοσχεδίου για τη ναυπηγοεπισκευαστική ζώνη, να απαιτείται, για να δοθεί άδεια σε μια επιχείρηση, να ασκεί τη ναυπηγοεπισκευαστική δραστηριότητα, να έχει ασφαλιστική ενημερότητα. Το αρνήθηκε με πείσμα η Κυβέρνηση. Να, λοιπόν, πώς δημιουργούνται τα προβλήματα. Μην έρχεσθε λοιπόν και μας διακηρύσσετε σε όλους τους τόνους ότι πασχίζετε για την εξυγίανση του ασφαλιστικού συστήματος της χώρας. 

Ακόμα και για τις καθυστερήσεις στην έκδοση των οριστικών συντάξεων, που δημαγωγικά επικαλείται η Κυβέρνηση, ξέρει ότι και αυτές οφείλονται σε επιλογές της. Δικές της εντολές εφαρμόζουν οι διευθύνοντες των διαφόρων υπηρεσιών, με στόχο να φθείρουν τα ταμεία στη συνείδηση των εργαζομένων. Δηλαδή να φθείρουν το ΕΤΕΜ, ώστε να πέσει στα μαλακά η ενοποίησή του στο ΤΕΑΜ. 

Με τις υπό συζήτηση ρυθμίσεις θα έχουμε μόνιμο πάγωμα των συντάξεων, μειωμένες κατά περίπου 50% συντάξεις για τη συντριπτική πλειοψηφία των μεταλλεργατών, που θα δοθούν από το νέα φορέα ΙΚΑ-ΤΕΑΜ. Από σαράντα έξι χιλιάδες (46.000) σήμερα, θα παίρνουν είκοσι έξι χιλιάδες (26.000). Βεβαίως, μειώνονται και οι ασφαλιστικές εργοδοτικές εισφορές. Εξάλλου η διατήρηση του κλάδου πρόνοιας του ΕΤΕΜ, ενός ξεχωριστού ασφαλιστικού ταμείου, με κτίρια, με υπαλλήλους, με διοίκηση και λειτουργικά έξοδα πολύ μεγαλύτερα απ' αυτά που έχει σήμερα αυτός ο κλάδος, είναι έξω από κάθε κοινωνικοασφαλιστική λογική. 

Εδώ θέλω να σημειώσω ότι το ΤΕΑΜ υφίσταται αυτήν τη στιγμή μία φοβερή αφαίμαξη από το ΙΚΑ, για να μπορέσει το ΙΚΑ να πληρώσει τις συντάξεις. 'Ετσι μέχρι το 1997 το ΙΚΑ πήρε από το ΤΕΑΜ τετρακόσια τριάντα εφτά δισεκατομμύρια (437.000.000.000) δραχμές. Η αφαίμαξη συνεχίζεται. Η κατάληξη και ο στόχος θα είναι το πετσόκομα των συντάξεων κύριας και επικουρικής ασφάλισης, έτσι ώστε και οι δύο μαζί να φθάσουν το 80%, 60% η κύρια σύνταξη και 20% η επικουρική. Αυτό σε μια πρώτη φάση. Στη δεύτερη φάση θα είναι και οι δύο μαζί το 60%. Αυτές είναι οι επιταγές της Ευρωπαϊκής 'Ενωσης και αυτό λέει και η έκθεση του γνωστού καθηγητή Σπράου. 

Κραυγαλέα δε είναι η απαράδεκτη μεταχείριση που υφίστανται οι νεοεισερχόμενοι μετά την 1-1-1993 στο ασφαλιστικό σύστημα. Σύμφωνα με το νόμο της Νέας Δημοκρατίας, η οποία με περισσή δημαγωγία σήμερα εμφανίζεται ως υπερασπιστής των ασφαλισμένων, δηλαδή σύμφωνα με το ν. 2084, οι νεοεισερχόμενοι θα πάρουν σύνταξη ίση με το 1/3 αυτής που θα παίρνει ένας ασφαλισμένος πριν την 1-1-1993. Τότε, κατά την ψήφιση αυτού του νόμου το 1992, το ΠΑΣΟΚ, ο κ. Παπαϊωάννου, κατήγγειλαν σε όλους τους τόνους αυτές τις ρυθμίσεις και δεσμεύτηκαν ρητά και κατηγορηματικά, με τον ίδιο τρόπο που σήμερα δεσμεύτηκε και για κάποια άλλα ο κύριος Υπουργός, ότι θα καταργήσουν το νόμο μόλις ξαναέρθουν στην Κυβέρνηση. 

 

 

  

Σελίδα 2293 

Τι κάνει όμως σήμερα η Κυβέρνηση; Το είπε και ο κύριος Υπουργός και μάλιστα -επιτρέψτε μου την έκφραση- ξεδιάντροπα. 'Ολα καλά και ερχόμαστε να συμπληρώσουμε. 

Ο κύριος Υφυπουργός θυμάμαι σε κάποια δήλωσή του όταν και παλαιότερα ήταν Υφυπουργός Κοινωνικών Ασφαλίσεων, είχε πει -όταν του επισημάναμε ότι πρέπει να καταργήσει αυτούς τους νόμους- ότι εμείς δεν ήρθαμε για να γκρεμίσουμε, αλλά να οικοδομήσουμε. 'Ετσι, "καλοί είναι οι νόμοι της Νέας Δημοκρατίας, τώρα που είμαστε στην Κυβέρνηση και τους συμπληρώνουμε και τους αξιοποιούμε". 

Σύμφωνα με το ν. 2084 της Νέας Δημοκρατίας, οι νεοεισερχόμενοι θα παίρνουν το 1/3 αυτής της σύνταξης. 'Εχω εδώ έναν πίνακα που λέει -και καυχάται γι' αυτό το ΠΑ.ΣΟ.Κ.- ότι οι σαράντα χιλιάδες κατώτερης σύνταξης, θα γίνουν τώρα εξήντα μία χιλιάδες. Μάλλον σαράντα χιλιάδες πρόβλεπε ο ν. 2084 της Νέας Δημοκρατίας, σύμφωνα με τις ρυθμίσεις του νομοσχεδίου αυτού θα γίνουν εξήντα μία χιλιάδες, αντί για εκατόν οκτώ χιλιάδες που θα παίρνουν οι ασφαλισμένοι πριν από την 1.1.1993. 

Και εδώ πρέπει να υπολογίσουμε ότι οι σαράντα χιλιάδες ήταν με βάση τους υπολογισμούς του 1992 ή του 1991. Αν πάρουμε υπόψη τον πληθωρισμό που είναι από 80% έως 90%, θα έπρεπε αυτό το ποσό των σαράντα χιλιάδων να είναι γύρω στις εβδομήντα χιλιάδες δραχμές. Εσείς το κάνετε κάτω από τον πληθωρισμό και επαίρεσθε κιόλας. Είναι φοβερά αυτά τα πράγματα και δεν είναι για γέλια, νομίζω, κύριε Ιωαννίδη. Πραγματικά, οι εργαζόμενοι της χώρας μας αξίζουν περισσότερο σεβασμό και καλύτερης μεταχείρισης. 

Είπε ο κύριος Υπουργός ότι εάν το έκανε αυτό, θα τίναζε τα ταμεία στον αέρα. Ποιον κοροϊδεύει; 'Οταν το 1992, που ψηφιζόταν ο ν. 2084, έλεγε ότι θα τον καταργήσει το ΠΑ.ΣΟ.Κ. αυτόν το νόμο για όλους τους λόγους που αναπτύσσουμε εμείς τώρα και αναπτύξαμε και τότε, δεν ήξερε την κατάσταση των ταμείων; 'Ηταν άσχετος με τα ταμεία τότε; Βέβαια, αυτά είναι αστεία, γιατί ήξερε πάρα πολύ καλά και τι έλεγε και τι γίνεται. Δεύτερον, αν δώσουν στο Ι.Κ.Α. και στα άλλα ταμεία όλα τα βερεσέδια που χρωστάνε, κράτος, ευρύτερος δημόσιος τομέας και ιδιώτες, θα τιναχθούν τα ταμεία στον αέρα; Τρίτον, η αλήθεια είναι ότι θέλετε σιγά-σιγά να ισχύσει για όλους αυτό το καθεστώς, όπως σας διατάζουν τα αφεντικά, τα ξένα κέντρα, η Ευρωπαϊκή 'Ενωση κλπ. 

Σχετικά με τα αποθεματικά, σήμερα η Κυβέρνηση συνεχίζει με το έτσι θέλω να κρατάει και να αξιοποιεί, κύρια για να βουλώνει μαύρες τρύπες, τα τρισεκατομμύρια των αποθεματικών των ασφαλιστικών ταμείων, ενώ από το τζογάρισμα του 20% προς το παρόν -μετά θα έχουμε μεγαλύτερο ποσοστό- στο χρηματιστήριο, διακινδυνεύουμε να χάσουμε τεράστια ποσά από αυτά τα αποθεματικά. Αυτό γίνεται σύμφωνα με τις κατευθύνσεις της Ευρωπαϊκής 'Ενωσης. Η οδηγία 91/401 και η έκθεση Σπράου αναφέρουν συγκεκριμένα ότι "τα αποθεματικά των ταμείων είναι ένας σημαντικός παράγων για την τόνωση της χρηματαγοράς". Δηλαδή και εδώ για τα αφεντικά σας δουλεύετε, κοντολογίς. Μάλιστα ο κ. Σπράος προσθέτει στην έκθεσή του ότι "κάθε μία δραχμή που εξοικονομείται από τα ασφαλιστικά ταμεία, που ληστεύεται από τις τσέπες των εργαζομένων, είναι συμβολή και σημαντικό συστατικό της μακροοικονομικής στρατηγικής προς την ΟΝΕ". 

Κύριε Υπουργέ, είπατε ότι με το ΕΚΑΣ φθάνετε τη σύνταξη στα είκοσι μεροκάματα. Εμείς επαναλαμβάνουμε την ξεκάθαρη πρόταση, που έχουμε κάνει επανειλημμένα, αφήστε τα περί ΕΚΑΣ, τα ψίχουλα της ελεημοσύνης, γιατί οι συνταξιούχοι μας δεν είναι ζητιάνοι. Κόψτε τα όλα και κάντε τη σύνταξη είκοσι μεροκάματα, για να τελειώνουμε. Δεν το κάνετε αυτό, γιατί ξέρετε πολύ καλά τι σημαίνει. 

Για τους εργατοπατέρες θέλω να πω ότι τη θέση μας τη διατύπωσε ο ειδικός αγορητής μας. Θέλω μόνο να σημειώσω ότι με τη ρύθμιση που κάνετε, αντί να τα καταργήσετε όλα, πάτε άμεσα να βολέψετε περίπου δύο χιλιάδες διακόσιους νέους συνδικαλιστές, εκτός από τους τέσσερις χιλιάδες τριακόσιους που έχετε βολέψει μέχρι σήμερα. Αυτό τι σημαίνει; Εκμαυλισμός συνειδήσεων, απομαζικοποίηση του κινήματος και πολυδιάσπαση. 

Διότι αυτοί οι καρεκλοκένταυροί σας κολλάνε στην καρέκλα και δεν ξεκολλάνε, γιατί στόχος τους είναι να εξασφαλίσουν αυτήν την εκμαυλιστική συνείδηση. 

Με όλα αυτά που είπαμε, κύριε Πρόεδρε, καταλαβαίνετε ότι όχι μόνο δεν θα το ψηφίσουμε αυτό το νομοσχέδιο, αλλά και μέσα στη ζωή θα παλαίψουμε για να μην περάσει και να καταργηθεί τελικά στην πράξη. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σμυρλής-Λιακατάς έχει το λόγο. 

'Ηλθε η σειρά σας επιτέλους. 'Ηλθε και η σειρά των πληβείων Βουλευτών! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Πρέπει να αλλάξουν πολλά πράγματα, για να μπορέσει... 

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Ολο αλλαγές θα κάνετε; 

ΠΡΟΕΔΡΕΥΩΝ (Παναγιώτης Ν. Κρητικός): Από τους πληβείους εξαρτάται, αν θα κάνουν την επανάστασή τους! 

ΛΕΩΝΙΔΑΣ ΤΖΑΝΗΣ: Θα παίξετε το ρόλο του Σπάρτακου; 

ΠΡΟΕΔΡΕΥΩΝ (Παναγιώτης Ν. Κρητικός): 'Ολοι μέσα μας κρύβουμε έναν μικρό ή μεγάλο Σπάρτακο τον οποίο ερεθίζει όποια κοινωνική αδικία. 

Ορίστε, κύριε Σμυρλή, έχετε το λόγο. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κυρίες και κύριοι συνάδελφοι, ειλικρινά επειδή το συγκεκριμένο νομοσχέδιο, που φέρνει το Υπουργείο Εργασίας και Κοινωνικών Ασφαλίσεων, είναι ένα από τα σημαντικά νομοσχέδια και επειδή πιστεύω ότι όλοι το έχουμε παρακολουθήσει αρκετά σοβαρά και επειδή και η συζήτηση που έγινε στη Διαρκή Επιτροπή θα έλεγα ότι ήταν εξονυχιστική και παρακολουθήσαμε με πολύ μεγάλο ενδιαφέρον και τους εκπροσώπους των εργαζομένων και τους διάφορους φορείς, περίμενα και πίστευα -και το έχω ξαναπεί σε αυτήν την Αίθουσα σε άλλα νομοσχέδια - ότι θα περίσσευε αυτή η αντίθεση, η αντίδραση, εάν θέλετε, η προσχηματική κριτική, ακριβώς για να φθάσουμε κάποια στιγμή σε κάποιο επίπεδο, να μπορούμε να συμφωνούμε σε κάποια σημεία και σε κάποια πράγματα, όταν διαπιστώνουμε ότι υπάρχει καλή πρόθεση, υπάρχει μία βοήθεια στο κοινωνικό σύνολο, υπάρχει μία βελτίωση κάποιων νόμων για την εξυπηρέτηση του 'Ελληνα πολίτη. 

Ειλικρινά, διέκρινα μέσα από πολλές προσωπικές συζητήσεις αλλά και τοποθετήσεις ότι μπορούσαμε να συμφωνήσουμε και δεν χρειαζόταν να έχουμε μία τέτοια αντίθεση, που φθάνει ακόμα και μέχρι το σημείο ο κ. Κόρακας να λείπει από την Αίθουσα... 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Εδώ είναι! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: 'Ελειπε από την Αίθουσα, όταν μιλούσε ο Υπουργός! 

ΣΤΡΑΤΗΣ ΚΟΡΑΚΑΣ: Υπάρχει και το εσωτερικό κανάλι, κύριε συνάδελφε! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εντάξει, κύριε Κόρακα! Το κατάλαβα και από την τοποθέτησή σας πολύ καλά! 

'Ηλθε, λοιπόν, εσπευσμένως, εφόσον μίλησε ο κ. Σιούφας, για να πάρει το λόγο και να απαντήσει -δήθεν- στον κύριο Υπουργό. Για όνομα του Θεού και της Παναγίας! Αυτό, τέλος πάντων, ξεπερνά αυτό που είπα και πριν, μία προσχηματική κριτική και για του λόγου το αληθές και μία αποκατάσταση, κύριε Σιούφα. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μην υπερβάλλετε! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εγώ είμαι σαφώς μικρότερος, αλλά με βοήθησε ο κ. Πεπονής πριν. 

Τον ΟΓΑ με πρόταση νόμου τον εισηγήθηκε ο αείμνηστος Γεώργιος Παπανδρέου. Τον απορρίψατε επί ΕΡΕ και μετά από ένα χρόνο ο αείμνηστος Κωνσταντίνος Καραμανλής τον έφερε σαν νόμο και τον ψήφισε. Αυτά τα είπαν οι παλαιότεροι. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Τα ξέρει ο ελληνικός λαός! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εμείς ίσως δεν τα θυμόμαστε, αλλά για την αποκατάσταση της σημερινής αλήθειας. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Τα πρώτα βιβλιάρια στο Ζάππειο, Κωνσταντίνος Καραμανλής το 1961. 

 

 

  

Σελίδα 2294 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Επικαλέσθηκα τη μαρτυρία ενός ανθρώπου, ο οποίος και τότε αλλά και τώρα βρίσκεται στο πολιτικό γίγνεσθαι, τον κ. Πεπονή. 

ΔΗΜΗΤΡΙΟΣ ΣΙΟΥΦΑΣ: Να απονείμουμε τα εύσημα και στην ιδέα, αλλά εκείνο που έχει σημασία είναι ποιος το έκανε πράξη, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σιούφα, δεν θα γίνονται διακοπές τώρα! 

ΔΗΜΗΤΡΙΟΣ ΣΙΟΥΦΑΣ: Εγώ δεν διστάζω να αναγνωρίσω αυτό που λέτε, κύριε συνάδελφε. 

ΛΕΩΝΙΔΑΣ ΤΖΑΝΗΣ: Το θέμα είναι, τι κάνουμε εμείς σήμερα! 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Το συγκεκριμένο νομοσχέδιο, το οποίο συζητάμε, όπως είπα και πριν, είναι αρκετά σημαντικό. Αποτελεί, αγαπητοί συνάδελφοι, κοινή διαπίστωση, ότι τα συστήματα κοινωνικής ασφάλισης βρίσκονται σε μία κρίση όχι μόνο στην Ελλάδα -το έχουν πει και άλλοι συνάδελφοι- αλλά και σε όλες τις χώρες της Ευρωπαϊκής 'Ενωσης. 

Ως παράγοντες που έχουν επιδράσει αρνητικά στην εξέλιξη της κοινωνικής ασφάλισης αναφέρθηκαν η κατάσταση της οικονομίας, η ανεργία και οι νέες μορφές απασχόλησης, το δημογραφικό πρόβλημα, η υπέρογκη αύξηση των δαπανών της υγείας και ιδιαίτερα τώρα με την εξέλιξη της βιοτεχνολογίας, το οργανωτικό πρόβλημα καθώς και η έλλειψη ορθολογικού τρόπου χρηματοδότησης είναι και αυτό ένα από τα βασικά αρνητικά που επιδρούν στην εξέλιξη της κοινωνικής ασφάλισης. 

Μέσα από όλα αυτά καταλήγουμε σε κάποιες διαπιστώσεις. Ο κατακερματισμός και η πολυπλοκότητα του συστήματος, η διάσπασή του σε πολλούς αυτόνομους οργανισμούς, δεν επιτρέπουν την αναγνώριση των στόχων της κοινωνικής πολιτικής και έτσι εμπόδισαν μέχρι σήμερα τη δημιουργία πνεύματος κοινής ασφαλιστικής αντίληψης, αφού δεν διευκόλυναν την εισαγωγή κάποιων κοινών αρχών και κοινών ρυθμίσεων, γεγονός που οδήγησε σε μεγάλες αδικίες, ανισότητες παροχών, προϋποθέσεων, διαφοροποιήσεις στη χρηματοδότηση στις μεγάλες λειτουργικές δαπάνες από τη λειτουργία πολλών διοικητικών συμβουλίων, στις σημαντικές αδυναμίες επιτελικού συντονισμού των μηχανογραφικών συστημάτων των φορέων κοινωνικής ασφάλισης, στις μεγάλες καθυστερήσεις πολλές φορές για την απονομή των συντάξεων και σε μία εν γένει γραφειοκρατική συνταξιοδοτική διαδικασία και ταλαιπωρία του πολίτη σε σημαντικές ελλείψεις σε επίπεδο ελεγκτικών μηχανισμών. 

Η Κυβέρνηση του ΠΑ.ΣΟ.Κ. αρκετά νωρίτερα από το χρόνο που ξεκίνησε τη συζήτηση στα πλαίσια του κοινωνικού διαλόγου αυτού εδώ του νομοσχεδίου θα έλεγα από το 1990 αν θυμάμαι καλά, στα πλαίσια κάποιας κομματικής επιτροπής του ΠΑ.ΣΟ.Κ. είχαμε προχωρήσει στην άποψη και στην πρόταση για την ενοποίηση ή και την ομαδοποίηση των δεκάδων ταμείων τα οποία υπάρχουν στη χώρα μας. 

Για την αντιμετώπιση λοιπόν του προβλήματος διαμόρφωσε η Κυβέρνησή μας και υλοποιεί ένα ολοκληρωμένο σχέδιο αντιμετώπισης του ασφαλιστικού μας συστήματος σύμφωνα με τις αρχές της που με σαφήνεια έχουμε διατυπώσει και στο κυβερνητικό μας πρόγραμμα αλλά και στις προγραμματικές μας δηλώσεις αρκετά νωρίτερα. 

(Στο σημείο αυτό, την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Το σχέδιο αυτό έχει συγκεκριμένους στόχους, σαφές χρονοδιάγραμμα και αλληλουχία στις παρεμβάσεις. Το γενικό ενδιαφέρον που παρουσιάζει και η πολυπλοκότητα του προβλήματος επιβάλλουν αναλυτική και εξαντλητική εξέτασή του πριν γίνουν κάθε φορά οι τελικές πολιτικές επιλογές. Αποτελεί πεποίθησή μας ότι τα συμπεράσματα και οι κατευθύνσεις των μεταβολών πρέπει να στηρίζονται στις απόψεις όλων των ενδιαφερομένων μερών και οι επιχειρούμενες αλλαγές να έχουν τις ευρύτερες δυνατές συμφωνίες. Σε αυτό το πλαίσιο η Κυβέρνησή μας δεσμεύθηκε στη διενέργεια κοινωνικού διαλόγου με τους αρμόδιους κοινωνικούς φορείς, για το σύνολο των προβλημάτων της κοινωνικής ασφάλισης και προσδιόρισε το περιεχόμενο του θεωρώντας ως μέτρα άμεσης στήριξης την οργάνωση και λειτουργία του συστήματος κοινωνικής ασφάλισης έκρινε ότι ο διάλογος έπρεπε να κινηθεί σε δύο κατευθύνσεις: Η μία κατεύθυνση ήταν αλλαγές όπως λέμε τώρα άμεσα, λήψη μέτρων άμεσης στήριξης και εξάντλησης των δυνατοτήτων απόδοσης του ασφαλιστικού μας συστήματος και αλλαγές για το προσεχές μέλλον, ριζική αναμόρφωση του θεσμικού πλαισίου της κοινωνικής ασφάλισης και του τρόπου χρηματοδότησής του. 

Θεωρώ, αγαπητοί συνάδελφοι, ιδιαίτερα σημαντικές τις ρυθμίσεις που επιχειρούνται με το σχέδιο νόμου στο ασφαλιστικό σύστημα της χώρας. Οι ρυθμίσεις αυτές αποτελούσαν επί χρόνια αντικείμενο συζητήσεων χωρίς όμως να λαμβάνονται αποφάσεις. Ο δε κοινωνικός διάλογος που προηγήθηκε της σύνταξης του σχεδίου νόμου απέφερε καρπούς καθώς σήμερα επιχειρούνται βελτιώσεις που αποτελούν ένα σημαντικό βήμα προς την εξυγίανση και τελικά την επιβίωση του ασφαλιστικού μας συστήματος. Οι αλλαγές αυτές θα δώσουν μία βραχυμεσοπρόθεσμη προοπτική στο σύστημα κοινωνικής ασφάλισης της χώρας μας. Είναι μέτρα εσωτερικής όπως λέμε αναδιοργάνωσης του συστήματος. 

Και το σημειώνω αυτό σαν βραχυμεσοπρόθεσμη προοπτική. Γιατί, όπως σας είπα και πριν, αγαπητοί συνάδελφοι, πιστεύω ότι άμεσα πρέπει να ξεκινήσει η συζήτηση στα πλαίσια του κοινωνικού διαλόγου και στο προσεχές μέλλον να ολοκληρωθεί αυτή η μεγάλη προσπάθεια για το ασφαλιστικό σύστημα της χώρας και να μπορέσουμε ν' απαντήσουμε σ' αυτό που ζητάει σήμερα ο απλός πολίτης, η κοινωνία -ζητάει αν θέλετε αυτό που για μας είναι πεποίθηση, είναι ιδεολογικό στίγμα όπως λέμε- να ζει καλύτερα, ανθρώπινα, αποκλείοντας οποιεσδήποτε εξελίξεις που οδηγούν σε κοινωνικούς αποκλεισμούς. 

Ειλικρινά θα ήθελα να επισημάνω πάρα πολλά σημεία αυτού του αξιόλογου νομοσχεδίου και να απαντήσω, όπως ξεκίνησα και στην αρχή, στους αγαπητούς συναδέλφους της Αξιωματικής Αντιπολίτευσης, αλλά και του ΚΚΕ ιδιαίτερα, περί ελλείμματος κοινωνικού διαλόγου. Θα έλεγα ότι -και είναι προς τιμήν του Υπουργείου Εργασίας και Κοινωνικών Ασφαλίσεων που είχε το κουράγιο επί ένα και πλέον χρόνο να εξαντλήσει τον κοινωνικό διάλογο- είναι άδικο να ακούγεται σ' αυτήν εδώ την Αίθουσα, ότι γι' αυτόν εδώ το νόμο δεν υπήρξε αυτός ο κοινωνικός διάλογος. 

Λέω κλείνοντας ότι υπάρχει μια τροπολογία που έχουμε καταθέσει κάποιοι Βουλευτές, που αναφέρεται στην τακτοποίηση των φαρμακοποιών που υπηρετούν στον ΟΓΑ. Είναι οι μόνοι φαρμακοποιοί της χώρας -και το γνωρίζετε το θέμα- δεν είναι πολλοί, είναι περίπου δεκαπέντε ή είκοσι άτομα, που δεν παίρνουν αυτό το επίδομα ανθυγιεινής εργασίας σε ποσοστό 30% στο βασικό τους μισθό. Είναι οι μοναδικοί. Θα έλεγα ότι οι φαρμακοποιοί προσελήφθησαν για πρώτη φορά το 1983... 

ΠΡΟΕΔΡΕΥΩΝ (Νικόλαος Κατσαρός): Θα τα πείτε όταν θα έλθουμε στις τροπολογίες. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: ... όταν το προεδρικό διάταγμα που αναφερόταν στους φαρμακοποιούς είναι το 904/78. Θα παρακαλούσα να τους αντιμετωπίσουμε θετικά. Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο κ. Σαρρής έχει το λόγο. 

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, αποτελεί κοινή διαπίστωση όλων όσων διαθέτουν έστω και ελάχιστα ψήγματα καλοπιστίας, ανεξάρτητα από τις επιμέρους διαφωνίες πάνω στο υπό συζήτηση σχέδιο νόμου, ότι η Κυβέρνηση και ειδικότερα το Υπουργείο Εργασίας και Κοινωνικών Ασφαλίσεων διαθέτει τη γενναιότητα ώστε να τολμήσει να κάνει μια σημαντική τομή σ' ένα καυτό θέμα που υπήρξε ταμπού για πολλές δεκαετίες, το σύστημα της κοινωνικής ασφάλισης το οποίο και νοσεί. 

Ανέξοδες διαγνώσεις της νόσου του συστήματος υπάρχουν πολλές. 'Ομως, για πρώτη φορά γίνεται προσπάθεια θεραπείας 

  


 

  

Σελίδα 2295 

του συστήματος με την ενοποίηση που αποπειράται η Κυβέρνηση των επιμέρους ταμείων. 

Το παρόν σχέδιο νόμου κάνει ένα τολμηρό πρώτο, ουσιαστικό όμως βήμα προς αυτήν την κατεύθυνση. Ποιος άλλωστε διαφωνεί ότι το ασφαλιστικό μας σύστημα βρίσκεται σε βαθιά κρίση, όπως και όλα τα συστήματα κοινωνικής ασφάλισης σε ευρωπαϊκό και παγκόσμιο επίπεδο; Η κρίση αυτή οφείλεται σε πάρα πολλούς παράγοντες. Μπορούμε να απαριθμήσουμε την επιδείνωση των δημογραφικών δεδομένων με την αύξηση του ορίου ηλικίας, την ανεργία που καλπάζει κυριολεκτικά, την εμφάνιση λόγω των νέων τεχνολογιών, τα νέα πρότυπα παραγωγής και τις νέες μορφές απασχόλησης, όπως η τηλεργασία κλπ., μέσω των ηλεκτρονικών υπολογιστών, που ενώ επεκτείνονται ραγδαία, έχουν παραμείνει εκτός του υπάρχοντος κοινωνικού συστήματος επί σειρά ετών, με αποτέλεσμα να υπάρχει και σ' αυτήν την περίπτωση εισφοροδιαφυγή. 

Οι αλλαγές οι οποίες έχουν επέλθει στην κοινωνία μας, απαιτούν πράγματι να αναθεωρηθεί ο τρόπος οργάνωσης και χρηματοδότησης των συστημάτων κοινωνικής ασφάλισης, των παραδοσιακών συστημάτων κοινωνικής ασφάλισης, όπως εργάζονται μέχρι σήμερα, αν θέλουμε αυτά να επιβιώσουν στο μέλλον. 

Η κρίση επίσης του συστήματος κοινωνικής ασφάλισης συνδέεται κατά δευτερεύοντα λόγο με την πολυνομία, την πολυπλοκότητα των διατάξεων των ασφαλιστικών φορέων και την πολυδιάσπαση της κοινωνικής ασφάλισης στην Ελλάδα, την ανισότητα πόρων και παροχών, τα μεγάλα οργανωτικά λειτουργικά προβλήματα, τις καταστάσεις που προκαλούν κοινωνικές καταφανείς αδικίες και μεγάλες ανισότητες μεταχείρισης, καθώς και ένα υψηλό διοικητικό κόστος, μια που πρέπει να πούμε ότι τα ασφαλιστικά ταμεία έχουν πάρα πολύ μεγάλο αριθμό εργαζομένων, που ίσως δεν θα χρειαζόταν. Και έτσι λοιπόν, το υψηλό διοικητικό κόστος επιβαρύνει επιπλέον τον ασθενικό κορμό των ταμείων. 

Η οικονομική κατάσταση, άλλωστε, του ασφαλιστικού μας συστήματος επιβαρύνεται από την ιλιγγιώδη αύξηση των δαπανών υγείας, αλλά και κύρια από την εισφοροδιαφυγή. Η εισφοροδιαφυγή είναι καθημερινό γεγονός. Οφείλεται σε πολλές περιπτώσεις η εισφοροδιαφυγή. 

Παραδείγματος χάρη, εργαζόμενος δεν δηλώνεται καθόλου στο ΙΚΑ. Συχνές είναι οι περιπτώσεις που αφορούν όχι μόνο αλλοδαπούς, αλλά και ημεδαπούς και μέλη οικογενειακών επιχειρήσεων. Δεύτερη περίπτωση εισφοροδιαφυγής είναι η περίπτωση που ο ασφαλισμένος έχει δηλωθεί, αλλά ασφαλίζεται για λιγότερες ώρες απ' ό,τι πράγματι εργάζεται. 

'Αλλη περίπτωση είναι, εκείνη που ενώ ο εργαζόμενος αμείβεται περισσότερο, ασφαλίζεται με το ελάχιστο ημερομίσθιο ή με την κατώτερη κλάση. 'Αλλη περίπτωση είναι ο καταλογισμός των εισφορών, όπου μια επιχείρηση μπορεί να κατακρατήσει τις εισφορές και να μην τις αποδώσει στο ασφαλιστικό ταμείο, αξιοποιώντας τις εισφορές ως φθηνή πηγή κεφαλαίων. 

Τέλος, άλλη περίπτωση εισφοροδιαφυγής, χαρακτηριστικής, είναι όταν το ύψος των εισφορών των μισθωτών ωθεί πολλούς να ασφαλιστούν σε ταμεία με χαμηλότερες εισφορές, συνήθως του ΤΕΒΕ και στη συνέχεια λόγω της υπάρξεως της διαδικασίας της διαδοχικής ασφάλισης, δίνεται η δυνατότητα μεγαλύτερης σύνταξης με μεταπήδηση αργότερα στο ΙΚΑ. Αυτές είναι λοιπόν οι περιπτώσεις που τεκμηριώνουν την υπάρχουσα εισφοροδιαφυγή, αποδυναμώνουν τα ασφαλιστικά ταμεία και τα καθιστούν θνησιγενή και ετοιμόρροπα. 

Η Κυβέρνηση με το παρόν νομοσχέδιο πράγματι προχωρεί σε μια σημαντική τομή, και στοχεύει με συγκεκριμένες παρεμβάσεις, που έχουν αρχές και στόχους και κριτήρια, για την ενίσχυση της Κοινωνικής προστασίας εκεί που υπάρχει πραγματική ανάγκη, για τη ριζική αντιμετώπιση των διαρθρωτικών προβλημάτων του κοινωνικοασφαλιστικού συστήματος μέσα από ένα σχεδιασμό και μια ολοκληρωμένη σειρά μέτρων. 

Στα πλαίσια μιας ολοκληρωμένης πολιτικής παρέμβασης, η Κυβέρνηση άνοιξε έναν ευρύ κοινωνικό διάλογο με όλους τους φορείς, που πραγματικά ήταν εξαντλητικός, γιατί πράγματι η όποια μεγάλη αλλαγή χρειάζεται συμφωνία και συναίνεση. 

Στόχος αυτού του διαλόγου είναι να προωθηθούν μεταρρυθμίσεις και τομές αποτελεσματικές με προοπτική, που θα έχουν τη μεγαλύτερη συναίνεση ή ανοχή των πολιτών και των ενδιαφερομένων. Η κοινωνική ασφάλιση, όπως τόνισε ο Υπουργός προηγούμενα, πρέπει να είναι δημόσια, κοινωνικού χαρακτήρα, υποχρεωτική και να βασίζεται ταυτόχρονα στην ανταποδοτικότητα και στην κοινωνική αλληλεγγύη. 

Τα μέτρα που προτείνονται από το παρόν νομοσχέδιο δίνουν προτεραιότητα για την προώθηση του ασφαλιστικού συστήματος και αποτελούν μια πρωτοβουλία εκσυγχρονιστική. Αποτελεί πραγματικά μια σημαντική τομή, που είναι μεν οργανωτικού χαρακτήρα, αλλά μεγάλης σημασίας, εφόσον περιλαμβάνει μέτρα άμεσης στήριξης και εξάντλησης των δυνατοτήτων απόδοσης του ασφαλιστικού μας συστήματος, γεγονός που αποτελεί προϋπόθεση για το δεύτερο μεγάλο βήμα που έπεται. Γι' αυτό χαρακτηρίζεται μίνι ασφαλιστικό. 

Θα αποφέρει δε άμεσα οικονομικά οφέλη μεγάλης κλίμακας και θα βελτιώσει την ποιότητα λειτουργίας των υπηρεσιών, θα καταστήσει δηλαδή, βιώσιμα τα ταμεία, θα τα νοικοκυρέψει, θα τα εξορθολογήσει και θα τους δώσει προοπτική. 

Οι διατάξεις που περιλαμβάνονται στο νομοσχέδιο επιγραμματικά -θα έχουμε την ευκαιρία στην κατ' άρθρον συζήτηση να πούμε περισσότερα-αποσκοπούν στον εκσυγχρονισμό της οργάνωσης και λειτουργίας του συστήματος που ανέφερα προηγούμενα. 

Αποσκοπούν στις ενοποιήσεις, συγχωνεύσεις και καταργήσεις ασφαλιστικών οργανισμών, στον τομέα της υγειονομικής περίθαλψης, στον εξορθολογισμό του τρόπου υπολογισμού των προαυξήσεων και επιβαρύνσεων των ασφαλιστικών εισφορών, που καθυστερεί η απόδοσή τους στο ΙΚΑ και σε λοιπούς ασφαλιστικούς οργανισμούς, στον αναπροσδιορισμό των προϋποθέσεων συνταξιοδότησης λόγω θανάτου, ώστε να είναι ίδιες οι συνθήκες για γυναίκες και άντρες, στη θέσπιση νέων περιορισμών στην απασχόληση των συνταξιούχων και αντιμετώπιση κατά τον ίδιο τρόπο των συνταξιούχων όλων των ασφαλιστικών οργανισμών, στη λήψη ειδικής μέριμνας για τον υπολογισμό των κατώτατων ορίων συντάξεων και τέλος στην αύξηση κατά 50% του επιδόματος κοινωνικής αλληλεγγύης και στη μείωση της συμμετοχής στα φάρμακα όσων λαμβάνουν ΕΚΑΣ, από το 25% στο 10%, υλοποιώντας τη σχετική πρωθυπουργική εξαγγελία. 

Κυρίες και κύριοι συνάδελφοι, στο νομοσχέδιο υπάρχουν και πολλές άλλες επιμέρους διατάξεις, που αφορούν και άλλα συγκεκριμένα ταμεία, με τις οποίες επιλύονται διάφορα θέματα, που ανέκυψαν κατά την καθημερινή αντιμετώπιση των διαφόρων προβλημάτων, η διευθέτηση των οποίων κρίνεται απαραίτητη για την εξασφάλιση της σωστής και απρόσκοπτης λειτουργίας των φορέων. 

Επειδή αυτό το σχέδιο νόμου αποτελεί πραγματικά ένα σημαντικό βήμα, θετικό προς την κατεύθυνση της επίλυσης του χρονίζοντος δύσκολου και υπό κρίση ευρισκομένου ασφαλιστικού συστήματος, καλώ όλους τους κυρίους συναδέλφους να το υπερψηφίσουμε. 

Ευχαριστώ, κύριε Πρόεδρε. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Ο κ. Σωτηρόπουλος έχει το λόγο. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κύριοι συνάδελφοι, ακούστηκαν από ορισμένους ομιλητές του ΠΑΣΟΚ και από τον κύριο Υπουργό, ότι η Νεα Δημοκρατία δεν έλαβε σαφή θέση στην απεργία των τελωνειακών. Μια απεργία, η οποία ταλάνισε πάρα πολύ τον ελληνικό λαό και δημιούργησε τεράστια προβλήματα. 

Πρέπει να γνωρίζετε ότι πάγια θέση της Νέας Δημοκρατίας είναι ότι δεν κινητοποιεί τους εργαζομένους, ούτε στρέφει τη μια ομάδα εναντίον της άλλης ομάδας. Εξάλλου, αυτοί είναι τα δικά σας παιδιά, που τα διδάξατε έτσι, να κινητοποιούνται, να κλείνουν δρόμους, να κάνουν καταλήψεις και όλα αυτά τα οποία ζήσαμε στο παρελθόν και τα ζούμε και σήμερα και για 

 

 

  

Σελίδα 2296 

τα οποία δυσανασχετείτε. 

Κυρία και κύριοι συνάδελφοι, δεν μπορούμε να μιλάμε για εύρωστα ταμεία, για μια οικονομική ασφάλιση, η οποία πρέπει να προσφέρει ό,τι καλύτερο δυνατό στους ασφαλισμένους, εάν δεν υπάρχει οικονομική ανάπτυξη. Και δυστυχώς, στη χώρα μας σήμερα, δεν υπάρχουν οι προϋποθέσεις μιας οικονομικής ανάπτυξης, η οποία θα βοηθήσει την κοινωνική ασφάλιση. 

Οικονομική ύφεση, ανεργία, δημογραφική γήρανση, κακοδιοίκηση, σπατάλες, τεχνολογική ανάπτυξη όλα αυτά δημιουργούν ένα φαύλο κύκλο και γι' αυτό κανείς δεν μπορεί να επαίρεται για την κατάσταση που επικρατεί σήμερα στο ασφαλιστικό σύστημα της χώρας, με τις υπηρεσίες που παρέχει και τους πόρους που διαθέτει. 

Κανένα κράτος, κανένα πολίτευμα, δεν μπορεί να επαίρεται για τις επιτυχίες του, εάν δεν έχει αναπτύξει μία σωστή πολιτική στον κοινωνικό τομέα. Δυστυχώς, η χώρα μας είναι τελευταία σήμερα στην Ευρωπαϊκή 'Ενωση- με το να δίδει μόνο το 20% του Ακαθάριστου Εθνικού Προϊόντος, ενώ στις άλλες χώρες ο μέσος όρος είναι 28% και η Σουηδία φτάνει το 36%. Ακόμη και η Βρετανία περνάει το μέσο όρο των χωρών της Ευρωπαϊκής 'Ενώσεως. 

'Ενα άλλο σημείο που πρέπει να προσεχθεί, είναι ότι με τη πολιτική που ακολούθησαν και ακολουθούν οι κυβερνήσεις του ΠΑ.ΣΟ.Κ., όλα τα βάρη τα πληρώνει η μεσαία αστική τάξη, ο μέσος πολίτης. Και η αγοραστική δύναμη του μέσου 'Ελληνα πολίτη μόλις φτάνει το 55% με 60% της αγοραστικής δύναμης του μέσου Ευρωπαίου. Δηλαδή έχετε γίνει, παρ'όλο που επαίρεσθε ότι είστε μία σοσιαλιστική Κυβέρνηση, μία Κυβέρνηση η οποία φροντίζει για τα συμφέροντα μιας μειοψηφίας, μιας ολιγαρχίας που λέει και η αριστερά πτέρυγα. 

Το 30%, αγαπητοί συνάδελφοι, του ελληνικού λαού ζει σήμερα κάτω από τα όρια της φτώχειας. Ας προσδιορίσουμε τι θέλουμε, ποια είναι αυτά τα όρια της φτώχειας, για να μπορέσουμε να συζητήσουμε τι παροχές μπορούμε να δώσουμε σε μία οικογένεια με δύο παιδιά. 

Ακούσαμε να γίνεται πολύς λόγος για τον περίφημο κοινωνικό διάλογο. Δεν αμφισβητεί κανείς ότι έγινε κοινωνικός διάλογος, αλλά διάλογος εις ώτα μη ακουόντων. Ποιες ήταν οι συμφωνίες; Εδώ βλέπουμε να έχουν κινητοποιηθεί τόσοι και τόσοι εργαζόμενοι. Μάλιστα, η Κυβέρνηση έκανε και πολιτική επιστράτευση.'Εφθασε μέχρις αυτού του σημείου. Κοινωνικός διάλογος, που έχει τόση επιτυχία με πολιτική επιστράτευση είναι κάτι ανάλογο με τον πρωϊνό καφέ του κ. Αρσένη στα σχολεία και στα γυμνάσια, για να σταματήσουν τις καταλήψεις οι νέοι μαθητές. 

Κύριοι συνάδελφοι, αυτή η γενιά που εργάστηκε και έφτιαξε την Ελλάδα και που τα παιδικά της χρόνια ήταν πολύ δύσκολα στη δεκαετία '40-'50, θα περίμενε σήμερα να τύχει μιας καλύτερης αντιμετώπισης. Δυστυχώς όμως, δεν την έχει. Το συγκεκριμένο νομοσχέδιο σε πολλά σημεία είναι προς τη σωστή κατεύθυνση. Το έχουμε πει, το έχουμε επισημάνει και θα προσπαθήσουμε στα διάφορα άρθρα να βελτιώσουμε με τις δικές μας παρατηρήσεις, εάν γίνουν αποδεκτές από τον κύριο Υπουργό, ορισμένα σημεία. Αλλά οι εργαζόμενοι και οι συνταξιούχοι, όπως γίνεται με αυτό το νομοσχέδιο θα βρεθούν σε πολύ δυσάρεστη θέση. Θα μειωθούν οι αποδοχές τους, όχι μόνο η σύνταξη και ο μισθός, αλλά και όλα τα άλλα επιδόματα, τα οποία πρέπει να δίδει ένα κοινωνικό κράτος. 

'Ενα παράδειγμα είναι σχετικά με την εργασία των συνταξιούχων. Ποιοι συνταξιούχοι, αγαπητοί συνάδελφοι, θέλουν να εργάζονται στα πενήντα πέντε τους και στα εξήντα τους χρόνια; 

ΛΕΩΝΙΔΑΣ ΤΖΑΝΗΣ:'Οχι μόνο οι φτωχοί, σίγουρα. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Αυτοί που δεν μπορούν να επιβιώσουν. Αυτοί που θέλουν να βελτιώσουν, να καλύψουν το εισόδημά τους, να επιβιώσουν απλώς. 

'Ερχεται, λοιπόν, τώρα το νομοσχέδιο και τους τιμωρεί. Τους λέει, όχι, εάν εργαστείτε, θα πάρετε από διακόσιες χιλιάδες (200.000) δραχμές και πάνω, το 70% των αποδοχών και ανάλογα με το πόσα παιδιά έχετε.'Η εάν πεθάνει ο εργαζόμενος, η χήρα του εργαζομένου, για τρία χρόνια θα πάρει σύνταξη. Δηλαδή, εδώ παρεμβαίνει και σε οικογενειακά θέματα.'Οταν μία οικογένεια έχει ρυθμίσει το βιοτικό της επίπεδο, ξαφνικά συμβαίνει αυτή η συμφορά και περιμένει από το εισόδημα να επιβιώσει, ανατρέπονται τα πάντα. Ο προγραμματισμός, οι σπουδές των παιδιών, τα πάντα. 

Ακούμε συνεχώς για την κρίση των ταμείων, για τα χρέη των ταμείων, ότι ψηφίσαμε νόμους για να πατάξουμε την εισφοροδιαφυγή και παρ'όλα αυτά, το Ι.Κ.Α. σήμερα από επίσημα στοιχεία έχει χρέη γύρω στα πεντακόσια είκοσι δισεκατομμύρια (520.000.000.000) δραχμές και με τις προσαυξήσεις φτάνει στα οκτακόσια πενήντα. 

Τα υπόλοιπα ταμεία άλλα διακόσια δισεκατομμύρια (200.000.000.000) δραχμές. Και γίνεται ρύθμιση με το συγκεκριμένο νομοσχέδιο από είκοσι τέσσερις δόσεις να γίνουν τριάντα έξι, για να διευκολυνθούν και οι εργοδότες, να πληρώσουν όλες αυτές τις καθυστερούμενες εισφορές, όπως και αν εξοφληθούν εφάπαξ, θα έχουν μία άλλη έκπτωση του 20%. Μα, τότε εφόσον υπάρχουν οι νόμοι, έχουν ψηφισθεί από σας, γιατι δεν τηρούνται; Γιατί λοιπόν σήμερα να έχει το ΙΚΑ αυτά τα χρέη; Η αναλογία εργαζομένων-συνταξιούχων το έχουμε πει πολλές φορές για να είναι ένα ταμείο εύρωστο, πρέπει να είναι τέσσερις εργαζόμενοι, ένας συνταξιούχος. 

Το ΙΚΑ σήμερα έχει πέσει πολύ χαμηλά. Το ΤΕΒΕ που παρουσιάζει μία καλύτερη αναλογία, είναι ένας συνταξιούχος, 3,7 εργαζόμενοι. Και αυτό το ταμείο σήμερα μέ την ενοποίηση που θα γίνει με το ταμείο των εμπόρων, με το ΤΣΑ και με τους ξενοδόχους από εδώ και πέρα, θα βρεθεί σε δύσκολη θέση και θα μειωθούν οι αποδοχές των εργαζομένων, των ασφαλισμένων στο ΤΕΒΕ. 

Θέλουμε λοιπόν ενοποίηση, αλλά ενοποίηση προς τα πάνω. Να βελτιωθεί η θέση των εργαζομένων και όχι μία πορεία καθοδική. Εάν όμως κοιτάξουμε και τις εισφορές που δίνει το κράτος σήμερα στην κοινωνική ασφάλιση θα δούμε ότι οι ίδιοι οι ασφαλισμένοι πληρώνουν το 35,3% των εισφορών του συνόλου. Οι εργοδότες το 30,8% των εισφορών και το δημόσιο με ορισμένα τρικ φθάνει να δίνει το 1/3 περίπου, αλλά δεν είναι ακριβές αυτό. 

Από τα επίσημα στοιχεία, για να μη βάλουμε μέσα και τις αποδοχές από τη διαχείριση της περιουσίας των ταμείων, διάφορα άλλα έσοδα, που φθάνουν και αυτά σε ένα πολύ μεγάλο ποσοστό, υπολείπεται πάρα πολύ η συνεισφορά του δημοσίου έναντι των άλλων συνολικών συνεισφορών των εργοδοτών και των ασφαλισμένων. 

'Εχουμε ανεργία 10% περίπου, με πεντακόσιους πενήντα χιλιάδες εργαζόμενους, ο ΟΑΕΔ χρηματοδοτήθηκε από το Υπουργείο το 1997 με δεκατέσσερα δισεκατομμύρια (14.000.000.000) δραχμές και το 1998 με (6.800.000 000.000) έξι δισεκατομμύρια οκτακόσια εκατομμύρια δραχμές. Φέτος, προβλέπεται το κονδύλι αυτό να αυξηθεί. Σύμφωνα με τους υπολογισμούς του ποσοστού ανεργίας είναι κρίμα το κονδύλι αυτό στον ΟΑΕΔ να είναι τόσο πολύ χαμηλό. 

Για την κινητή περιουσία των ταμείων, ακούσαμε από τον κύριο Υπουργό ότι ανέρχεται στα 3,3 τρισεκατομμύρια και ότι βάσει του νόμου που ισχύει, μόνο το 20% δίνεται για διαχείριση με εντολή της Τραπέζης της Ελλάδος και από τις διοικήσεις των ταμείων, όταν και η ΓΣΕΕ εδώ είχε ζητήσει το ποσοστό αυτό να είναι 30%. Δεν ξέρω αν τελικά θα δοθεί και έχω ορισμένες επιφυλάξεις για το πώς θα γίνεται αυτή η αξιοποίηση των διαθεσίμων των ταμείων, αλλά χρειάζεται μεγάλη προσοχή με αυτά τα παιχνίδια που γίνονται στο χρηματιστήριο μην τυχόν και έχουμε ένα νέο κραχ και η περιουσία των ταμείων χαθεί. 

Κύριοι συνάδελφοι, είπαμε ότι θα βοηθήσουμε στην κατ' άρθρο συζήτηση να βελτιωθεί το νομοσχέδιο όπου μπορούμε. 

Ο κύριος Υπουργός με το να θέλει να θεσπίσει αυτήν την επιτροπή να ελέγχει τις δημόσιες δαπάνες υγείας, ομολογεί αυτό που λέγαμε τόσα χρόνια, ότι το σύστημα λειτουργεί οικονομικά και επιστημονικά ανεξέλεγκτα. Γιατί τώρα έρχεται μετά από δώδεκα περίπου χρόνια που λειτουργεί το σύστημα να παραδεχθεί ότι γίνεται ανεξέλεγκτη αυτή η διαχείριση. 

  


 

  

Σελίδα 2297 

Εμείς δεν χαιρόμαστε αλλά θέλουμε να επισημάνουμε και αυτό το θέμα και να βοηθήσουμε πραγματικά για να μειωθούν οι δαπάνες. 

Και κάτι τελευταίο. Επειδή πολύς λόγος γίνεται εάν θα αυξηθούν ή θα μειωθούν τα συνταξιοδοτικά χρονικά όρια -τελευταία είπατε ότι θα μειωθούν, ενώ πριν από λίγο καιρό είχατε πει και εσείς και ο κύριος Πρωθυπουργός, ότι θα αυξηθούν- πρέπει να παρακολουθήσετε τι θα πει ο κ. Λαφοντέν, η νέα σοσιαλιστική κυβέρνηση της Γερμανίας και μια και την Ευρώπη την κυβερνούν σήμερα σοσιαλιστές, να ακολουθείτε τα παραγγέλματα των σοσιαλιστών. Διότι ο κ. Λαφοντέν με τον τρίτο δρόμο που θέλει να ακολουθήσει για τη νέα σοσιαλιστική του πολιτική, αντιλαμβάνεσθε ότι θα σας φέρει πάλι σε πολύ δύσκολη θέση στον κοινωνικό τομέα, παρά τις εξαγγελίες περί του αντιθέτου! 

Και με τη μείωση των δαπανών που μελετά να συνεισφέρει στον προϋπολογισμό η Γερμανία, οι φτωχές χώρες του Νότου θα βρεθούν σε πάρα πολύ δύσκολη θέση, για να αντιμετωπίσουν τα προβλήματά τους. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, έχω κι άλλοτε πει ότι η κοινωνική ασφάλιση, που είναι ο κορμός της κοινωνικής προστασίας, είναι η μεγαλύτερη κατάκτηση των ευρωπαϊκών κυρίως λαών στον αιώνα μας. Το κράτος κοινωνικής προστασίας έχει γίνει στοιχείο της ταυτότητας του Ευρωπαίου. Ακριβώς οι χώρες εκείνες που κατάφεραν να θεσπίσουν κοινωνικοασφαλιστικά συστήματα και κράτος κοινωνικής προστασίας άξια λόγου, ευημερούν. Και αυτές είναι οι ευρωπαϊκές χώρες, που κατάφεραν να έχουν μεγάλη οικονομική ανάπτυξη, διότι μια διάσταση, μία παράμετρος, που θέλουν πολλοί να αγνοούν, της αξίας της κοινωνικής προστασίας, της οικονομικής αξίας και σημασίας της κοινωνικής προστασίας είναι ότι αυτή εκτός των άλλων, εξασφαλίζει την κοινωνική ειρήνη, που είναι απαραίτητη προϋπόθεση για την οικονομική ανάπτυξη. 

Χρόνια τώρα παρακολουθώ τις συζητήσεις όχι μόνο στη Βουλή, αλλά και εκτός Βουλής, για το κοινωνικοασφαλιστικό σύστημα στη χώρα μας και ειλικρινά απορώ για τις γεμάτες αντιφάσεις, επικρίσεις που ακούω απ' όλη την Αντιπολίτευση, αλλά κυρίως από τη Νέα Δημοκρατία, για τις προσπάθειες, για τις ρυθμίσεις, για τις αποφάσεις που έχει πάρει το ΠΑ.ΣΟ.Κ. όλα τα χρόνια που κυβέρνησε τη χώρα στον τομέα αυτόν. 

Από τη μια μας κατηγορείτε για σπάταλο κράτος, κράτος παροχών, που με αλόγιστες παροχές κλόνισε την κοινωνική ασφάλιση και από την άλλη μας κατηγορείτε, γιατί δεν δίνουμε μεγαλύτερες και περισσότερες παροχές. 

Είναι προφανές ότι δεν μπορεί να στέκουν και τα δύο αυτά. Θα σας πω τι έχει συμβεί, κατά τη γνώμη μου. 'Οταν το 1981 το ΠΑ.ΣΟ.Κ. ήλθε στην εξουσία, βρήκε μία κατάσταση μεγάλης αδικίας στο χώρο της κοινωνικής προστασίας, έλλειψη κοινωνικής δικαιοσύνης, έλλειμμα κοινωνικής προστασίας, ουσία δηλαδή έλλειμμα δημοκρατίας. Και είναι αληθές ότι έδωσε παροχές και σημαντικές. Να θυμίσω, για να τα ακούνε και οι φίλοι μου του Κ.Κ.Ε., ότι εννιά χιλιάδες (9.000) δραχμές ήταν η κατώτερη σύνταξη του Ι.Κ.Α. και πήγε στις τριάντα τρεις χιλιάδες (33.000) δραχμές αμέσως τότε ή περίπου αμέσως. 

Εγώ θα δεχθώ ότι οι παροχές που έκανε το ΠΑ.ΣΟ.Κ. και που επεβάλετο να γίνουν, για να υπάρξει σμίκρυνση της κοινωνικής αδικίας και βελτίωση του κράτους κοινωνικής προστασίας και ολοκλήρωση κατά κάποιο τρόπο της δημοκρατίας, έγιναν μερικές φορές και σε βάρος του κοινωνικοασφαλιστικού συστήματος, υπό την έννοια ότι δεν εκαλύπτοντο αμέσως οι δαπάνες στο σύνολό τους από τον κρατικό προϋπολογισμό. Αλλά είναι, επίσης, γεγονός ότι ενώ ο θεσμικός περί Ι.Κ.Α. νόμος παραδείγματος χάρη προέβλεπε τριμερή χρηματοδότηση από το 1951, το κράτος για πρώτη φορά άρχισε να συνεισφέρει, να επιχορηγεί, να επιδοτεί το Ι.Κ.Α. από το 1986 και με πολύ μεγάλα ποσά. Μάλιστα, το διάστημα της διετίας 1987-1989, που είχα την τιμή να διοικώ το 'Ιδρυμα, δεν υπήρχε καθόλου οργανικό έλλειμμα. Αντιθέτως, εξωφλήθησαν οφειλές προς τον Οργανισμό Εργατικής Κατοικίας και Εργατικής Εστίας που υπήρχαν και αυτό βεβαίως επετεύχθη και δια της αυξανόμενης συνεχώς και αυξηθείσης τότε κρατικής επιχορήγησης. 

Ακούμε και σήμερα πάλι αντιφατικές επικρίσεις για άλλο θέμα. Μας κατηγορείτε ότι το σχέδιο νόμου που εισάγεται προς συζήτηση και ψήφιση στη Βουλή δεν έγινε κατόπιν διαλόγου. Τι να θυμηθώ τώρα; 'Εχω εδώ, κύριε Σιούφα, τα Πρακτικά των συνεδριάσεων της εποχής σας, που εσείς εισηγείσθο τον 2084. Αν σας διαβάσω τι σας είπα τότε, θα δείτε ότι τουλάχιστον δεν νομιμοποιείστε να κατηγορείτε για έλλειψη διαλόγου τη σημερινή Κυβέρνηση. Διότι αυγουστιάτικα... 

ΔΗΜΗΤΡΙΟΣ ΣΙΟΥΦΑΣ: Εγώ δεν μίλησα για τέτοιο πράγμα. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Καλώς. Το είπαν πολλοί συνάδελφοί σας. 

ΔΗΜΗΤΡΙΟΣ ΣΙΟΥΦΑΣ: 'Αλλο αυτό. Αφού αναφέρεστε σε μένα να παρακολουθείτε αυτά τα οποία λέω εγώ. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Σας αναγνωρίζω τη συνέπεια ως προς αυτό. Πολλοί, όμως, συνάδελφοί σας -και ο μόλις κατελθών του Βήματος- κατηγόρησαν την Κυβέρνηση για έλλειψη διαλόγου. Εσείς αυγουστιάτικα με τη διαδικασία του επείγοντος όχι απλώς νομοθετήσατε, αλλά φαλκιδεύσατε δικαιώματα με τις ρυθμίσεις που κάνατε. Και εγώ δεν θα αμφισβητήσω ότι υπάρχουν και σωστές ρυθμίσεις. Στο προεκλογικό σας πρόγραμμα, στα φυλλάδια που διενείματε -και έχω ακόμα τα φυλλάδια- λέγατε ότι εγγυάστε το εισόδημα του συνταξιούχου και όχι μόνο στο επίπεδο που είναι αλλά αναπροσαρμοζόμενο με τον τιμάριθμο. Σήμερα, λοιπόν, μας κατηγορείτε εμάς και για έλλειψη διαλόγου όταν έγινε τόσος πολύς διάλογος. 

Βεβαίως, το Κομμουνιστικό Κόμμα δεν είναι ικανοποιημένο από το διάλογο που έγινε. Διότι -και θα μου επιτρέψουν οι αγαπητοί φίλοι που με παρακολουθούν από το Κομμουνιστικό Κόμμα να τους πω- έχω την εντύπωση... 

ΣΤΡΑΤΗΣ ΚΟΡΑΚΑΣ: Πολύ μας περιποιείστε σήμερα και δεν μ' αρέσει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Διότι έχω την εντύπωση ότι όπως πάγιο σύνθημά τους είναι, νόμος είναι το δίκιο του εργάτη, θα έπρεπε να πουν ευθέως πως κατά την άποψή τους διάλογος είναι η αποδοχή των απόψεών τους, διότι περί αυτού πρόκειται. 'Οταν εσείς, αγαπητοί συνάδελφοι, μιλάτε για διάλογο, εννοείτε να αποδεχθούμε τις απόψεις σας. Βεβαίως, αυτό δεν είναι πραγματικός διάλογος. 

Κυρίες και κύριοι συνάδελφοι, επεσήμανα κάποιες αντιφάσεις από όλες τις πλευρές. Ας δούμε, όμως, τώρα με λίγα λόγια τι κάνει αυτό το νομοσχέδιο για το οποίο, για να είμαι δίκαιος, ακούστηκαν και θετικές παρατηρήσεις από όλες, θα έλεγα, τις πλευρές της Αντιπολιτεύσεως. Διότι δεν είναι δυνατόν να αρνηθούμε ότι το σχέδιο αυτό νόμου περιέχει θετικότατες διατάξεις. 

Πώς είναι κατ'άρχήν δυνατόν να αμφισβητείται η ρύθμιση για την ενοποίηση των τριών μεγάλων ταμείων των αυτοαπασχολουμένων; Πέραν του ότι αυτό αποτελούσε και διακήρυξη προεκλογική του ΠΑ.ΣΟ.Κ. πολλών χρόνων τώρα και δέσμευση της Κυβέρνησης στις προγραμματικές δηλώσεις, ήταν ένα αίτημα όλων. Δεν άκουσα ποτέ κανέναν να συζητάει -μάλιστα ήταν και το πιο απλό, γιατί είναι και το πιο απλοϊκό μερικές φορές επιχείρημα- ότι το πρόβλημα δήθεν της Ελλάδας είναι μόνο αυτό, ο μεγάλος αριθμός των ασφαλιστικών οργανισμών. Δεν είναι μόνο αυτό. Δεν υπάρχει, όμως, κανείς που να ασχολήθηκε με το ασφαλιστικό σύστημα και να μην υπέδειξε ότι πρέπει επιτέλους να πάμε σε ενοποιήσεις ταμείων διότι ο τεράστιος, ο πολύ μεγάλος αριθμός ασφαλιστικών οργανισμών είναι ένα φαινόμενο προφανώς απαράδεκτο και οδηγεί σε παρενέργειες και σε επιπτώσεις δυσμενείς στη λειτουργία του κοινωνικοασφαλιστικού μας συστήματος. 

  


 

  

Σελίδα 2298 

Είναι, όμως, μόνο η ενοποίηση των ταμείων των αυτοαπασχολουμένων και μάλιστα κατά ένα τρόπο -προσέξτε- που δεν έχει προκαλέσει τις αντιδράσεις των ενδιαφερομένων; Υπάρχει συναίνεση και αυτό είναι πολύ μεγάλη υπόθεση. Διότι η συναίνεση, κατά την ταπεινή μου γνώμη, είναι προϋπόθεση sine qua non για επιτυχείς ρυθμίσεις εις ό,τι αφορά στο κοινωνικοασφαλιστικό σύστημα. Ούτε οι διοικήσεις των ταμείων ούτε οι αντίστοιχες επαγγελματικές οργανώσεις αντέδρασαν πραγματικά. Αντιθέτως συμφώνησαν στη ρύθμιση αυτή. 

Βλέπετε τι συμβαίνει σε σχέση με τη διαφορετική μεταχείριση που είχαν οι συνταξιούχοι των τριών αυτών διαφορετικών ταμείων. Βελτιώνεται σαφώς η μοίρα αυτών που είχαν τις ασθενέστερες παροχές, όπως είναι το ΤΣΑ, προσεγγίζουν αυτές του ΤΕΒΕ και διατηρούνται οι καλύτερες παροχές που είχε το Ταμείο Εμπόρων. Και βεβαίως υπάρχει και η μεταβατική περίοδος που είναι αναγκαία. Σχεδόν σε όλες τις διατάξεις υπάρχει μεταβατική περίοδος και ακούστηκε ψόγος ή επίκριση και γι' αυτό. 

Ακούστε, αυτό είναι στοιχειώδης σεβασμός και στη συνταγματική επιταγή και εν πάση περιπτώσει, είναι στη δική μας φιλοσοφία. Εμείς δεν θέλουμε να ανατρέψουμε νύκτωρ και αυγουστιάτικα, ώριμα συνταξιοδοτικά δικαιώματα. Δεν θέλουμε, όσο και αν είναι αναγκαίες παρεμβάσεις, να τις πραγματοποιήσουμε με πλήρη αντίθεση όλων των ενδιαφερομένων, διότι τότε αυτές δεν μπορούν να λειτουργήσουν σωστά. 

Κατηγορηθήκαμε ότι υπάρχουν τώρα κάποιες αντιδράσεις των τελωνειακών. Δεν θα μιλήσω τώρα για τους τελωνειακούς, γιατί θα απαντήσω αύριο σε επίκαιρη ερώτηση για το θέμα αυτό. Δεν με παίρνει ο χρόνος. 

'Οταν συνεζητείτο ο ν. 2084/92, απεργούσαν οι δημόσιοι υπάλληλοι, οι ιδιωτικοί υπάλληλοι, η ΓΣΕΕ, όλες οι οργανώσεις, όλοι. Θυμήθηκα και είπα τότε στη Βουλή, επειδή δεν υπήρχε κανείς που να μην διαμαρτύρεται και να μην απεργεί, αυτό που έλεγε ο Μιραμπό -υπάρχει στα Πρακτικά, τα διάβασα σήμερα και τα θυμήθηκα- ότι όταν όλοι έχουν άδικο, το δίκιο είναι με το μέρος τους. Το θυμήθηκα και το είπα τότε ακριβώς, διότι δεν υπήρχε κανείς που να μην διαμαρτύρεται. 

Υπάρχουν στη νομοθεσία σας, κύριε Σιούφα, και πολλές θετικές διατάξεις. Με κατηγόρησε ο κ. Κόρακας ότι σε προηγούμενη συζήτηση στη Βουλή είπα, ότι "εμείς δεν ήρθαμε εδώ για να γκρεμίσουμε", απαντώντας στο γιατί δεν καταργούμε συλλήβδην τις ρυθμίσεις τις δικές σας. Απάντησα, λοιπόν, ότι εμείς δεν ήρθαμε εδώ για να γκρεμίσουμε ό,τι καλό έχει γίνει. Ξέχασε να πει το ό,τι καλό έχει γίνει ο κ. Κόρακας... 

ΣΤΡΑΤΗΣ ΚΟΡΑΚΑΣ: Αυτό το είπατε μετεκλογικά. Προεκλογικά άλλα λέγατε. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Είπα ότι δεν ήρθαμε να γκρεμίσουμε ό,τι καλό έχει γίνει. 'Ο,τι κρίνουμε ότι δεν είναι σωστό και αποδοτικό, το αλλάζουμε. 

Για παράδειγμα, η νομοθεσία σας είχε μία τρομερή αδικία εις βάρος των νεοασφαλισμένων από 1.1.93, στους οποίους ενώ είχε αύξηση στις εισφορές, μείωνε τις παροχές. Και προσέξτε, αυτοί ήταν οι μόνοι που δεν μπορούσαν να διαμαρτυρηθούν, διότι ούτε το ήξεραν ούτε είναι οργανωμένοι, αφού είναι εκείνοι οι οποίοι θα εισήρχοντο στην αγορά εργασίας και συνεπώς, δεν ήταν δυνατόν να έχετε αντιδράσεις. Αλλά ήταν κατ' εξοχήν γι' αυτό το λόγο μία πολύ άδικη ρύθμιση. 

Ερχόμαστε τώρα και αυξάνουμε από 50% έως και 80% τις συντάξεις στις κατηγορίες αυτές και μας κατηγορεί ο κ. Κόρακας γιατί δεν τις πάμε αμέσως στις εκατόν δέκα χιλιάδες (110.000) δραχμές. Πρέπει να υπολογίσουμε και πόση αντοχή έχει το κοινωνικοασφαλιστικό σύστημα, κύριε Κόρακα. 

ΔΗΜΗΤΡΙΟΣ ΣΙΟΥΦΑΣ: Δέχεστε μία διακοπή, κύριε Υπουργέ; 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εάν μου κρατηθεί ο χρόνος δέχομαι, γιατί έχω μόνο δύο λεπτά. 

ΠΡΟΕΔΡΕΥΩΝ (Νικόλαος Κατσαρός): Θα κρατηθεί ο χρόνος σας, κύριε Υπουργέ. Εσείς όμως, κύριε Σιούφα, δεν θα μιλήσετε πάνω από ένα λεπτό. 

ΔΗΜΗΤΡΙΟΣ ΣΙΟΥΦΑΣ: Θα είναι και πολύ. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, κάνατε αυτήν την επισήμανση. Πρέπει να πείτε όμως στην Εθνική Αντιπροσωπεία ότι το νέο ασφαλιστικό σύστημα από 1.1.93 ήθελε να επικρατήσουν οι αρχές της κοινωνικής ασφάλισης χωρίς να νοθεύεται από διατάξεις πρόνοιας. Και αυτή ήταν η μεγάλη του αρετή, γιατί τώρα ρυθμίζοντας ως έχει το θέμα, ξαναφορτώνετε διατάξεις πρόνοιας και υποχρεώσεις του κρατικού προϋπολογισμού για να φανείτε καλοί, στα ταμεία. 

Αυτή είναι η διαφορά της προσέγγισης και αυτές θα είναι οι επιπτώσεις, τις οποίες θα ξαναδεί μπροστά ο ελληνικός λαός, ακόμα και με αυτό που του εμφανίζετε ως κοινωνική δικαιοσύνη. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Σιούφα, είναι η άποψή σας αυτή. Επιτρέψτε μου να έχω άλλη άποψη. Εκεί που δεν μπορούσαν να καταλάβουν πόσο μεγάλο ήταν το πλήγμα που εδέχοντο, το κάνατε. 

Για τον ΗΣΑΠ -όπως και για άλλα ευγενή ταμεία- έχετε διάταξη που τον επιδοτείτε μονίμως με τεράστια ποσά, ενώ βεβαίως δεν είναι καθόλου αδικημένοι οι ασφαλισμένοι. Συνταξιοδοτικά και μισθολογικά είναι προνομιούχοι. Επίσης, δεν υπάρχουν διατάξεις για άλλα ταμεία όπως παραδείγματος χάριν για τον Ο.Τ.Ε. κ.ο.κ. Αλλά δεν έχω καιρό για να σας απαντήσω πλήρως σ' αυτό που είπατε. 'Ισως η απάντηση που σας έδωσα εν μέρει τουλάχιστον να σας ικανοποιεί. 

Εγώ δεν θα αμφισβητήσω, κύριε Σιούφα, τη δική σας πρόθεση να κάνετε έργο στην κοινωνική ασφάλιση. Αλλά εσείς είσθε δέσμιος μιας φιλοσοφίας του χώρου σας, μιας φιλοσοφίας διαφορετικής από τη δική μας. Τη δική μας φιλοσοφία την είπα στην αρχή της ομιλίας μου. 

Εμείς θέλουμε να εξαντλήσουμε κάθε περιθώριο αντοχής και του ασφαλιστικού συστήματος και της οικονομίας, για να βελτιώνουμε τη μοίρα αυτών που έχουν ανάγκη. Γι' αυτό και οδηγούμαστε τώρα σε ρυθμίσεις που αναφέρονται κυρίως στους χαμηλοσυνταξιούχους. 

Το ΕΚΑΣ είναι πολύ μεγάλη υπόθεση και παρά το γεγονός ότι δεν ικανοποιεί τον κ.Κόρακα, που θέλει πάλι τη σύνθεση -τη θεσμική σύνθεση προφανώς- των είκοσι ημερομισθίων του ανειδίκευτου εργάτη με την κατώτατη σύνταξη. Αυτό το έχουμε ήδη υπερβεί με το ΕΚΑΣ. Αλλά προσέξτε, γιατί την κατώτατη σύνταξη, κύριε Κόρακα, μπορεί να την παίρνουν και άνθρωποι που έχουν τεράστια εισοδήματα. Δεν υπάρχει έλεγχος εισοδήματος για την κατώτατη σύνταξη. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, αφού ο κύριος Υφυπουργός αναφέρεται σε εμένα, θέλω το λόγο. 

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, δεν τον δικαιούσθε. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Αγαπητοί συνάδελφοι, είμαστε περήφανοι για την κοινωνικοασφαλιστική μας πολιτική και ιδίως γι' αυτό το σχέδιο νόμου. 

Πρέπει να σας πω ότι είμαστε η μόνη χώρα στον κόσμο που έχει το θεσμό της κατώτατης σύνταξης. Και είναι θεσμός που καθιέρωσε το ΠΑ.ΣΟ.Κ. 

ΔΗΜΗΤΡΙΟΣ ΣΙΟΥΦΑΣ: Μη λέτε υπερβολές. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ποιος την καθιέρωσε, κύριε Σιούφα; 

ΔΗΜΗΤΡΙΟΣ ΣΙΟΥΦΑΣ: Είναι από την αρχή αυτό. 'Αλλα εύσημα μπορείτε να πάρετε. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Σιούφα. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εν πάση περιπτώσει, δεν μπορώ να ασχοληθώ τώρα με αυτό. 

Δεν μπορώ, όμως, να παραλείψω να αναφερθώ στη μεγάλη, σημαντική ρύθμιση που γίνεται για τον έλεγχο των δαπανών 

 

 

  

Σελίδα 2299 

υγείας, διότι είναι ένα από τα καίρια προβλήματα του κοινωνικοασφαλιστικού μας συστήματος. Θα δείτε ότι όσο αυξάνεται ο πληθωρισμός των γιατρών -αυτή είναι αδήριτη πραγματικότητα για τη χώρα μας, έχουν φθάσει σε πολύ μεγάλους αριθμούς,-τόσο αυξάνονται και οι δαπάνες υγείας με τη ζήτηση πλασματικών υπηρεσιών υγείας. Και οι δαπάνες του ιατροφαρμακευτικού κυκλώματος συνεχώς πολλαπλασιάζονται. 

Πολύ μεγάλη επίσης και σημαντική είναι η μεταρρύθμιση σε ό,τι αφορά τη δημιουργία μηχανογραφικής υπηρεσίας στη Γενική Γραμματεία Κοινωνικών Ασφαλίσεων, αλλά επίσης και το νέο σύστημα ρυθμίσεων της εξόφλησης των καθυστερημένων εισφορών. 

Δεν με παίρνει ο χρόνος, όμως, να συνεχίσω. Θα σεβαστώ τον Κανονισμό. 

Κύριε Πρόεδρε, σας ευχαριστώ για την ανοχή σας και ελπίζω στη συζήτηση των άρθρων να έχω τη δυνατότητα να πω ορισμένες μου σκέψεις με την ελπίδα ότι μπορεί να είναι χρήσιμες. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, είσθε Κοινοβουλευτικός Εκπρόσωπος. Θέλετε να κάνετε την τοποθέτησή σας; 

ΣΤΡΑΤΗΣ ΚΟΡΑΚΑΣ: Μισό λεπτό μόνο, κύριε Πρόεδρε. 

Επειδή αναφέρθηκε ο κ.Ιωαννίδης επανειλημμένως στα όσα είπα, θα ήθελα να επισημάνω ένα-δύο πράγματα. 

Πρώτα απ'όλα όσον αφορά το ΕΚΑΣ. Θεωρούμε ότι είναι ταπεινωτικό, αν θέλετε, προσβλητικό για τους απόμαχους της δουλειάς. Δεν ζητάνε ελεημοσύνη αυτοί οι άνθρωποι. Πέρασαν τη ζωή τους οικοδομώντας αυτόν τον τόπο και αξίζουν καλύτερης μεταχείρισης. Υπήρχε θεσμοθετημένο μέχρι το 1990 να είναι το κατώτερο επίπεδο ίσο με ανειδίκευτου εργάτη είκοσι μεροκάματα. 

Παρατάτε τις ελεημοσύνες και δώστε τα για όλους. 

Είπατε ότι μπορεί μερικοί που παίρνουν την κατώτατη σύνταξη να έχουν πολύ μεγάλα εισοδήματα. Αν, κύριε Ιωαννίδη, πλήρωσαν εισφορές όλη τους τη ζωή, δικαιούνται να πάρουν αυτό για το οποίο πλήρωσαν και κανείς δεν έχει το δικαίωμα να τους το αφαιρέσει. 

Επίσης, το ν.2084 τον κατακεραυνώνατε. Είχατε δηλώσει ότι θα τον καταργήσετε. Σήμερα έρχεσθε και δεν τον προσαρμόζετε καν στον πληθωρισμό. Εμείς λέμε καθαρά: Για να μην τιναχτεί το ασφαλιστικό σύστημα στον αέρα, πάρτε τα οκτακόσια δισεκατομμύρια (800.000.000.000) δραχμές που χρωστάνε οι ιδιώτες και ο ευρύτερος δημόσιος τομέας, να δώσει το κράτος το ένα τρισεκατομμύριο τριακόσια δισεκατομμύρια (1.300.000.000.000) δραχμές επιπλέον που χρωστάει στο ΙΚΑ -πιάνουμε τα δύο τρισεκατομμύρια- και να δείτε πόσο καλά θα πάμε. Ξέρετε πολύ καλά ότι υπάρχουν λεφτά, απλώς δεν σας συμφέρει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Θα μπορούσα να σας απαντήσω, αλλά επιφυλάσσομαι για να ακούσω και τους άλλους συναδέλφους. Υπάρχει πλήρης απάντηση. 

ΣΤΡΑΤΗΣ ΚΟΡΑΚΑΣ: Αφήστε το για άλλη φορά. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μην προκαλείτε τον κ.Κόρακα, γιατί τρομάζουμε εδώ να τον συγκρατήσουμε. 

ΣΤΡΑΤΗΣ ΚΟΡΑΚΑΣ: Σαμποτάζ, κύριε Πρόεδρε, και μάλιστα αντικομμουνιστικό. 

ΠΡΟΕΔΡΕΥΩΝ (Νικόλαος Κατσαρός): Ακόμη και τα άψυχα σας καταλαβαίνουν. 

Ο κ.Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριοι συνάδελφοι, είναι σημαντικό το νομοσχέδιο αυτό όσον αφορά τα προβλήματα των ασφαλιστικών ταμείων. Παρ'ότι είναι ασφαλιστικό, οι επιπτώσεις του αφορούν χιλιάδες ασφαλισμένους, δηλαδή είναι επιπτώσεις μάξι. Εξάλλου η λήψη μέτρων άμεσης στήριξης και εξάντλησης των δυνατοτήτων απόδοσης του ασφαλιστικού μας συστήματος που είναι και αυτό το νομοσχέδιο, είναι η βάση, όπου θα πατήσει το επόμενο νομοσχέδιο, εκείνο που θα αναμορφώσει το θεσμικό πλαίσιο και τον τρόπο χρηματοδότησης της κοινωνικής ασφάλισης, όπως λέει η εισηγητική έκθεση. 

Δεν ξέρω αν εκείνο το νομοσχέδιο το πούμε μάξι, αλλά έχω την εντύπωση ότι το πραγματικό μάξι είναι τούτο που συζητάμε αυτήν τη στιγμή και πως η ταμπέλα "μίνι" είναι παραπλανητική. Το έχουμε πιπιλίσει για πολύ καιρό από τα Μέσα Μαζικής Ενημέρωσης ως μίνι, για να μη δώσουμε μεγάλη σημασία. Αλλά στην πραγματικότητα πρόκειται περί μάξι. Πιάνει ενοποιήσεις ταμείων ελευθέρων επαγγελμάτων, ταμείων αρωγής δημοσίου, κάμποσων επικουρικών ταμείων, πιάνει υγειονομική περίθαλψη με θεσμικές υπηρεσίες ελέγχου δαπανών υγείας, με καθιέρωση ενιαίου βιβλιαρίου υγεία, πιάνει αξιοποιήσεις περιουσίας ταμείων, μηχανοργάνωση κλπ., πιάνει κατώτατα όρια συντάξεων απασχόλησης συνταξιούχων, προϋποθέσεις συνταξιοδότησης τρίτων λόγω θανάτου. Και τι δεν πιάνει αυτό το νομοσχέδιο; Τι το λέμε μίνι; Μάξι είναι, έξτρα large και μάλιστα από το λαιμό μέχρι τον αστράγαλο. 

Δεν θα μπω σε λεπτομέρειες που είναι πάμπολλες. Θα έχω την ευκαιρία στην κατ'άρθρον συζήτηση. Θα προτιμήσω γενικότερης σημασίας πλευρές του που σηματοδοτούν και την πολιτική της Κυβέρνησης. Θα κάνω μόνο μία παρένθεση για τον κύριο Υπουργό για το Ταμείο Μετάλλου. 

Ξέρετε κύριε Υπουργέ ότι το Ταμείο Μετάλλου έχει ενεργητικό εκατόν τριάντα δισεκατομμύρια (130.000.000.000) δρχ. και άλλα εκατό δισεκατομμύρια (100.000.000.000), τα οποία μπορείτε να εισπράξετε. Παράλληλα δε το μεταβιβάζετε στο ΤΕΑΜ, όπου οι συντάξεις εκεί αρχίζουν από είκοσι πέντε μέχρι σαράντα χιλιάδες (25.000-40.000) δραχμές ενώ στο Ταμείο Μετάλλου οι συντάξεις είναι από εξήντα μέχρι ογδόντα χιλιάδες (60.000-80.000). Παράλληλα δε οι συνταξιούχοι του Ταμείου Μετάλλου παίρνουν εφάπαξ γύρω στο ένα εκατομμύριο. Αυτό είναι μπλόφα εναντίον των εργαζομένων. Θα παίρνουν τις ίδιες συντάξεις; 

ΣΤΡΑΤΗΣ ΚΟΡΑΚΑΣ: Αν ήταν για να είναι έτσι, δεν θα το άλλαζε. 

ΙΩΑΝΝΗΣ ΑΡΑΠΗΣ: Ξέρετε ότι από το '91 οι συντάξεις του Ταμείου Μετάλλου δεν δίδονται; Παρενέβην εγώ για έναν καρκινοπαθή με επίσημα χαρτιά και έλεγε ο πρόεδρος είτε η διοίκηση ότι θα βγει με τη σειρά του. Δεν ξέρω αν έχει πεθάνει ο κύριος αυτός. 

Κύριοι συνάδελφοι είναι θέμα ουσίας η διαχείριση των αποθεματικών των ασφαλιστικών ταμείων. Αναφέρθηκε σε αυτό το θέμα και ο εισηγητής της Νέας Δημοκρατίας ο κ. Παπαγεωργόπουλος στη Διαρκή Επιτροπή εν τη ρήμη του λόγου του. Δεν κατάλαβα αν το έλεγε κριτικάροντας το ΠΑΣΟΚ ή έκανε αυτοκριτική και στην παράταξή του που επί δεκαετίες διέπρεψε στην καταλήστευση των αποθεματικών των ταμείων, ξεχνώντας ότι στο σπίτι του κρεμασμένου δεν μιλάνε για σχοινί. 

Για τα αποθεματικά, λοιπόν, δεν βλέπω να κάνει κάτι καινούριο το νομοσχέδιο. Δεν βλέπω να σέβεται το θεμελιώδες αστικό δικαίωμα των εργαζομένων να διαχειρίζονται την κινητή και ακίνητη συλλογική τους περιουσία ή έστω ένα μεγάλο τμήμα της. Το να τους επιτρέπεται η αξιοποίησή της μέχρι το 20% είναι κάτι που ισχύει εδώ και μερικά χρόνια και μάλιστα χωρίς ειδικές κυβερνητικές εγκρίσεις. 

Το μόνο καινούριο είναι ότι η ειδική επιτροπή διαχείρισης του 20% που συγκροτείται στην Τράπεζα Ελλάδος, δηλαδή ακόμα και η διαχείριση του 20% παραμένει στα χέρια της Κυβέρνησης, όπως στα παλιά καλά χρόνια της άτοκης χρήσης από την εκάστοτε Κυβέρνηση. 'Ομως ειδικές κυβερνητικές εγκρίσεις συχνά αποτελούν εμπόδια. Είναι σαν να λέει η πολιτική εξουσία, εντάξει διαχειριστείτε τα εσείς αλλά θα κάνετε ότι σας λέω εγώ. Αναρωτιέμαι, λοιπόν, πως θα προσωποποιείται η ευθύνη για την τυχόν κακή απόδοση που θα οφείλεται στους περιορισμούς, στις εγκρίσεις, στις απαγορεύσεις που θα επιβάλει η Τράπεζα της Ελλάδος. Λόγου χάρη μήπως θα είναι υποχρεωτικό η εκάστοτε Κυβέρνηση να αποδίδει στα ταμεία διαφυγόντα κέρδη που θα οφείλονται σε 

 

 

  

Σελίδα 2300 

κυβερνητικούς χειρισμούς, διότι θα μπορεί παραδείγματος χάρη πολύ απλά να τους επιβάλει την αγορά ομολόγων του δημοσίου λίγο πριν κάνει υποτίμηση της δραχμής. 'Ισως είναι τραβηγμένο αυτό το παράδειγμα, αλλά ξέρετε καλά ότι αυτή η διαχείριση του 20% από τα ίδια τα ταμεία μπορεί εύκολα και με χίλιους τρόπους, να είναι δήθεν διαχείριση. 

Ακόμη είναι γνωστός ο ασφυκτικός εναγκαλισμός των δημοσίων οργανισμών από τις κομματικές ηγεσίες. Αυτό έχει συντελέσει στην αναποτελεσματικότητα του δημοσίου, στην αναξιοκρατία, αλλά και στην μεγάλη και καθημερινή διαφθορά. Δεν έχετε παρά να βάλετε στο μαγνητόφωνο οποιοδήποτε λόγο του κυρίου Πρωθυπουργού, του κ. Παπαδόπουλου ή του κ. Παπαϊωάννου για να δείτε, ότι συμφωνούν πλήρως με αυτήν την άποψη. Είναι όμως ανακόλουθοι των λόγων τους. 'Ετσι συνεχίζεται η ίδια κατάσταση. Η εκάστοτε κυβέρνηση εξακολουθεί να έχει την αποκλειστική αρμοδιότητα στο να διορίζει την πλειοψηφία των διοικήσεων των ασφαλιστικών φορέων. Νομίζω ότι εδώ το πράγμα καταντά αστείο. Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κοινοβουλευτικός Εκπρόσωπος του ΠΑΣΟΚ κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Αγαπητοί συνάδελφοι, είναι φυσικό η συζήτηση ενός νομοσχεδίου που αφορά το σύστημα της κοινωνικής ασφάλισης να χαρακτηρίζεται από αντιπαραθέσεις, ανάλογες με το μέγεθος του προβλήματος που ακολουθεί και χαρακτηρίζει το κοινωνικοασφαλιστικό μας σύστημα εδώ και πολλά χρόνια. Ως πρόβλημα το κοινωνικό ασφαλιστικό σύστημα δεν απασχολεί μόνο τη χώρα μας. 'Ενα από τα σοβαρότερα θέματα της "Ατζέντας 2000" αποτελεί ο αναμενόμενος κλονισμός των θεμελίων διαχρονικά και παραδοσιακά ισχυρών συστημάτων κοινωνικής ασφάλισης από την αναμενόμενη έως το 2010 αύξηση του αριθμού των "ηλικιωμένων" Ευρωπαίων πολιτών κατά δεκαπέντε εκατομμύρια (αναφέρομαι σε ηλικίες άνω των εξήντα πέντε ετών). γεγονός που θα επηρεάσει την αντοχή των ασφαλιστικών ταμείων. 

Η συζήτηση που σήμερα εξελίσσεται, χαρακτηρίζεται απ' αυτήν την ανησυχία των συναδέλφων μπροστά στις αναμενόμενες εξελίξεις. Ασφαλώς υπάρχουν και τα ιδιαίτερα χαρακτηριστικά του κοινωνικοασφαλιστικού συστήματος που εντείνουν την αντιπαράθεση αυτή. Η Κυβέρνηση πρέπει να διευκρινίσουμε, ούτε υποστήριξε ούτε υποστηρίζει ότι αξίζει να καυχιέται κανείς για την υπάρχουσα κατάσταση στο χώρο της κοινωνικής ασφάλισης. Οι αδυναμίες του ασφαλιστικού μας συστήματος είναι γνωστές: Η αύξηση των συνταξιοδοτούμενων, λόγω γήρατος ή αναπηρίας ασφαλισμένων πολιτών, η ανατροπή της σχέσης ενεργών και μη ενεργών ασφαλισμένων και η μείωσή της κάτω του 1 προς 4 που χαρακτηρίζεται ως το όριο αντοχής, το υπερβολικά μεγάλο ποσό των δαπανών υγείας, που για το 1998 σας θυμίζω ότι θα ανεβούν στο 1,15 τρισεκατομμύρια δραχμές, η πανσπερμία και το πολύπλοκο και ανεξέλεγκτο πολλών ασφαλιστικών φορέων, οι μεγάλες χρονικές καθυστερήσεις στην απονομή συντάξεων, με κύρια αναφορά -και θα παρακαλέσω, κύριε Υπουργέ, αυτό να το προσέξετε στο περιβόητο Ταμείο Μετάλλου που βασανίζει κυριολεκτικά πολλές χιλιάδες ασφαλισμένων- είναι εκατόν πενήντα χιλιάδες περίπου -που περιμένουν πέντε και έξι χρόνια για να πάρουν την επικουρική τους σύνταξη. Είναι ένα φαινόμενο, που δεν τιμάει τη σύγχρονη πολιτεία και που δεν υπάρχει πειστική απάντηση. 

Επισημαίνω ακόμη την έλλειψη και μη αποτελεσματική λειτουργία ελεγκτικών μηχανισμών, την ύπαρξη μικρών και γραφειοκρατικά δομημένων ασφαλιστικών ταμείων και τόσα άλλα που είναι γνωστά και στα οποία δεν θέλω να αναφερθώ. 

Στα πλαίσια, λοιπόν, της συνήθους αντιπολιτευτικής πρακτικής ακούστηκαν από συναδέλφους πολλά και διάφορα. Κανένας όμως δεν απαντάει, αν οι ρυθμίσεις του νομοσχεδίου κινούνται προς τη σωστή κατεύθυνση. Για την ακρίβεια, ελάχιστη αναφορά έγινε στις ρυθμίσεις του νομοσχεδίου και γι' αυτό υπό μορφή ερωτημάτων θα τις θυμίσω. Αρνείσθε, αγαπητοί συνάδελφοι, ότι είναι ορθή η ενοποίηση και συγχώνευση του ΤΕΒΕ, του ΤΣΑ και του ΤΑΕ, σε ένα ενιαίο ταμείο; [Η μέχρι τώρα εμπειρία διδάσκει ότι δεν γνωρίζαμε ποιο είναι το αντικείμενο του κάθε ταμείου. Υπήρχαν κύκλοι αλληλοεπικάλυψης και πολλές φορές αυτό που ανήκε στο ένα ταμείο, διεκδικείτο και από το άλλο. Εν πάση περιπτώσει γιατί ένα αντικείμενο να αποτελεί τρία ασφαλιστικά ταμεία]; Αρνείσθε ή όχι ότι πρέπει να ενοποιηθούν τα δώδεκα ταμεία, Αρωγής Δημοσίων Υπαλλήλων σε ένα, κάτι που προβλέπει το νομοσχέδιο; Πρέπει ή όχι να γίνει απορρόφηση από το Ταμείο Επικουρικής Ασφάλισης Μισθωτών (ΤΕΑΜ) του Επικουρικού Ταμείου Εργατοϋπαλλήλων Μετάλλου; Πρέπει ή όχι να γίνει συγχώνευση του ΤΑΠ-ΟΤΕ με το ΤΑΠ-ΟΣΕ; Διαφωνείτε, άραγε, με τα προβλεπόμενα μέτρα βελτίωσης στον τομέα της υγειονομικής περίθαλψης, στον τομέα του εκσυγχρονισμού, της οργάνωσης και λειτουργίας του κοινωνικοασφαλιστικού συστήματος, στον εξορθολογισμό του πλαισίου προστίμων και ποινών του ΙΚΑ και άλλων ασφαλιστικών οργανισμών; Διαφωνείτε, ακόμα με την ανάγκη περιορισμού της απασχόλησης των συνταξιούχων; Ακούστηκε ότι κακώς η Κυβέρνηση προχωράει στον περιορισμό της απασχόληση των συνταξιούχων. Το είπε ο κ. Σιούφας ο οποίος υποστήριξε ότι δεν πρέπει να τίθεται νέος περιορισμός στην απασχόληση των συνταξιούχων, με το επιχείρημα ότι τις περισσότερες φορές οι συνταξιούχοι απασχολούνται από ανάγκη. Να μου επιτρέψετε να πω ότι η προσφυγή ενός ανθρώπου σε απασχόληση κατά το στάδιο της συνταξιοδότησής του, δεν γίνεται πάντα από ανάγκη. Οι ανάγκες των ανθρώπων διαμορφώνονται ανάλογα και με τις συνηθειές τους. Αν αυτές οι ανάγκες δεν καλύπτονται με τη σύνταξη μόνο, τι θα πούμε για τις ανάγκες του άνεργου; Τι θα πούμε στον άνεργο που διεκδικεί μια θέση στον ήλιο σε μια τραγικά δύσκολη περίοδο, όπου είναι γνωστό ποιες είναι οι επιπτώσεις της τεχνολογίας στην απασχόληση και ποιες είναι οι επιπτώσεις των νέων μορφών εργασίας στην απασχόληση; Τι θα απαντήσουμε σ' αυτούς τους ανθρώπους; Μήπως ότι νοιαζόμαστε περισσότερο για την προσθήκη ενός ακόμα εισοδήματος του συνταξιούχου στο ήδη υπάρχον καλό ή κακό εισόδημά του της σύνταξής του; 

Αρνιέσθε ακόμα τη χρησιμότητα και αναγκαιότητα και τη θεσμοθέτηση μιας υπηρεσίας ελέγχου δαπανών υγείας των φορέων κοινωνικής ασφάλισης, όπως προβλέπει το άρθρο 32 του νομοσχεδίου, που αποσκοπεί στο συστηματικό έλεγχο των δαπανών υγείας των τριάντα επτά ασφαλιστικών φορέων και κλάδων ασφαλείας της χώρας που μαζί με τις αντίστοιχες δαπάνες του δημοσίου, θα ανέλθουν συνολικά στο 1,15 τρισεκατομμύρια δραχμές, μόνο για το 1998; 

Είναι αυτό ένα ποσό που δικαιολογεί τη μη άσκηση ελέγχου σε αυτές τις δαπάνες; 'Η μήπως πρέπει να εθελοτυφλούμε για το τι γίνεται στο χώρο, πώς δηλαδή δαπανώνται τα χρήματα των ασφαλιστικών ταμείων, πώς λειτουργεί το τρίγωνο ασφαλισμένος-φαρμακοποιός ή γιατρός-ασφαλιστικά ταμεία. Εν τέλει όμως πληρώνει ο λαός, χρόνια τώρα πληρώνει ο λαός. Κάποιοι πλουτίζουν, και ο λαός πληρώνει. Και η κάθε κυβέρνηση βρίσκεται μπροστά στην οξύτατη ανάγκη να αντιμετωπίζει ελλείμματα, ακριβώς γιατί δεν υπάρχει ένας έλεγχος. 

Εγώ θα έλεγα, ότι αυτή η ρύθμιση είναι ενοχή της κάθε κυβέρνησης, ότι ήδη δεν είναι καθιερωμένη εδώ και πολλά χρόνια. 

ΠΑΝΑΓΙΩΤΗΣ ΜΕΛΑΣ: Εσείς είσθε στην Κυβέρνηση! 

ΠΡΟΕΔΡΕΥΩΝ (Νικόλαος Κατσαρός): Κύριε Μελά, θα μιλήσετε και εσείς. Σας παρακαλώ! 

ΛΕΩΝΙΔΑΣ ΤΖΑΝΗΣ: Κοιτάξτε, το "εσείς" και το "εμείς" ας το αφήσουμε! 'Εξω περιμένει ένας λαός, ο οποίος θέλει να δει λύσεις, κύριε Μελά, και γελάει με αυτά που βλέπει. 'Εξω υπάρχει ένας λαός που διασκεδάζει με τις αντιπαραθέσεις αυτές. Είτε από τη σημερινή Κυβέρνηση, είτε από την κυβέρνηση της επόμενης τετραετίας, είτε της μεθεπόμενης ο λαός περιμένει απαντήσεις, δεν περιμένει πυροτεχνήματα και αντιπαραθέσεις άνευ περιεχομένου. Εμείς δίνουμε λύσεις, επιχειρούμε να δώσουμε λύσεις. Αντιπαραθέστε τις δικές σας προτάσεις, όχι όμως διαρκή απόρριψη. Δεν οδηγεί πουθενά, καταλάβετέ το αυτό! 

Αρνείσθε, αγαπητοί συνάδελφοι, τη χρησιμότητα της συ-

  


 

  

Σελίδα 2301 

γκέντρωσης των δεδομένων σχετικά με τις συναλλαγές των ασφαλισμένων με όσους παρέχουν υπηρεσίες, (παραδείγματος χάριν, γιατροί, φαρμακοποιοί, νοσοκομεία) και αυτών των κατηγοριών με τους ασφαλιστικούς οργανισμούς; Δεν νομίζω αλήθεια ότι μπορεί να υπάρξει κάποιος που μπορεί βάσιμα και σοβαρά να αμφισβητήσει την αναγκαιότητα και τη χρησιμότητα αυτών των επιχειρούμενων ρυθμίσεων. 'Οπως, βέβαια, δεν μπορεί κανείς να αμφισβητήσει τις θετικές πτυχές μίας ανάλογης προσπάθειας της Κυβέρνησης, όπως αυτές περιλαμβάνονται στη δημιουργία νέου κλάδου κύριας ασφάλισης των αγροτών, στη νομιμοποίηση και ασφαλιστική κάλυψη των οικονομικών μεταναστών (υπό την προϋπόθεση όμως, ότι οι νομιμοποιημένοι θα διακρίνονται από τους μη νομιμοποιημένους, για να γνωρίζει και η ελληνική κοινωνία ποιους έχει νομίμως εδώ και ποιους δεν έχει). Και βεβαίως, δεν μπορεί κανείς να αρνείται τη χρησιμότητα της θεσμοθέτησης του ΕΚΑΣ. Ας μην το αποκαλούμε, αγαπητοί συνάδελφοι του ΚΚΕ, ψίχουλα και επαιτεία. Δεν είναι επαιτεία! Εάν δηλαδή το χαρακτηρίζουμε ως επαιτεία, τότε τι να πούμε για την επιδότηση του ενοικίου, η οποία υπάρχει χρόνια τώρα; Τότε, ας καθιερώσουμε και ας χαρακτηρίσουμε -άποψη με την οποία εγώ δεν συμφωνώ- και ως στοιχείο ζητιανιάς και ελεημοσύνης και τα επιδόματα ανεργίας... 

Δεν νομίζω ότι αυτές οι απόψεις απηχούν τις απόψεις όλων! Πρέπει να είμαστε εξαιρετικά προσεκτικοί. 'Εχω την αίσθηση ότι η ελληνική κοινωνία το αποδέχτηκε με σχετική ικανοποίηση το σχετικό μέτρο. Ας μην το αμφισβητούμε! 

Βεβαίως, επίσης, κανείς δεν μπορεί σοβαρά να αμφισβητήσει τη χρησιμότητα των μέτρων για το φάρμακο. Δεν είπε κανείς ότι ήταν άριστοι οι χειρισμοί που έγιναν κατά την καθιέρωση λίστας φαρμάκου. Ας δούμε όμως τα οικονομικά αποτελέσματα αυτής της υπόθεσης. Εδώ δεν είμαστε για να εκφράζουμε τα συμφέροντα των φαρμακοβιομηχάνων, αλλά για να υπερασπιζόμαστε τα συμφέροντα του ελληνικού λαού, όπως αυτά εκφράζονται με την προστασία των συμφερόντων του συστήματος κοινωνικής ασφάλισης, με τη διατήρηση βιωσιμότητας των ασφαλιστικών ταμείων, με τη διατήρηση της βιωσιμότητας των ασφαλιστικών φορέων. 

Αμφισβητήθηκε, αγαπητοί συνάδελφοι, προηγουμένως και η αποτελεσματικότητα της λίστας φαρμάκων. Και κατά καιρούς οι επερωτήσεις σας προς την Κυβέρνηση έχουν σκληρό περιεχόμενο, σε σημείο που να αμφισβητεί κανείς και να αναρωτιέται πού τείνουν αυτές οι επερωτήσεις. 

Ευχαρίστως κάποια στιγμή, αν θέλετε, να συζητήσουμε για τα αποτελέσματα της καθιέρωσης της λίστας φαρμάκου. 

Αγαπητοί συνάδελφοι, χωρίς την ελάχιστη διάθεση προσωποποίησης της ανταλλαγής απόψεων που σήμερα υπήξε θα ήθελα να τονίσω, ότι τόσο ο κ. Σιούφας όσο και ο κ. Γιακουμάτος που άσκησαν κατά κάποιο τρόπο σκληρή κριτική στο νομοσχέδιο, αλλά και κατ'επέκταση στο σύστημα της κοινωνικής ασφάλισης, υπηρέτησαν από συγκεκριμένες θέσεις το σύστημα αυτό και θα έλεγα ότι κατέβαλαν κάθε δυνατή προσπάθεια για να αντιμετωπίσουν τα προβλήματα. Γνωρίζουν, λοιπόν, πολύ καλά και την παθογένεια του συστήματος και τις δυσκολίες του και τον αμείλικτο χαρακτήρα των οικονομικών μεγεθών και τη σχέση δαπανών και εσόδων των ασφαλιστικών ταμείων. 

Γι'αυτό και ομολογώ ότι ξαφνιάστηκα από την αντίφαση -είναι αντίφαση- της τοποθέτησης του κ.Σιούφα που αφ'ενός υπερασπίστηκε -και καλά έκανε- το περιεχόμενο του δικού του νόμου και των δικών του ρυθμίσεων και από την άλλη μεριά αποδοκίμασε τον έλεγχο και τον περιορισμό της απασχόλησης των συνταξιούχων. Δεν είναι άραγε αντίφαση αυτή; 'Ενα ασφαλιστικό σύστημα δεν χρειάζεται ρυθμίσεις που τείνουν στον έλεγχο των δαπανών και στη διασφάλιση της βιωσιμότητας των ταμείων, άρα και έλεγχου της απασχόλησης των συνταξιούχων; Πρέπει να την αφήσουμε ανέλεγκτη; Νομίζω ότι αυτά τα επιχειρήματα πρέπει να αποφεύγονται. 

Επίσης αναρωτιέμαι! αν θεωρείται επιτρεπτή η απασχόληση των συνταξιούχων και ανεκτή χάριν της ενίσχυσης του εισοδήματος, πόσο αθέμιτη είναι η παρεμπόδιση της απόκτησης ενός κομματιού ψωμιού από ένα νέο παιδί που δεν έχει δουλειά ή ακόμη από έναν άνθρωπο που απολύεται από τη δουλειά του και που δεν μπορεί να βρει δουλειά. Γι'αυτό αποτελεί στοιχείο αντίφασης και η αναφορά του κ. Σιούφα στα μέτρα που προβλέπει η Κυβέρνηση για τους άνω των πενήντα πέντε ετών. Εάν θα δούμε και αυτά με το ψυχρό μάτι του οικονομικού κόστους τότε τι θα πούμε στους ανθρώπους που πεινάνε έξω; Σ' αυτούς που έχουν πρόβλημα τι θα πούμε; 'Οτι τους αντιμετωπίζουμε με αυτήν τη σκληρή νεοφιλελεύθερη λογική; Νομίζω ότι δεν πρέπει αυτά τα πράγματα να αντιμετωπίζονται με τέτοια σκληρότητα. 

Βέβαια, δεν πρέπει να ξεχνάμε ότι οι παράλληλα απασχολούμενοι συνταξιούχοι σπανίως ασφαλίζονται και στα ασφαλιστικά ταμεία. Συνήθως είναι "μαύρη" η απασχόλησή τους γιατί βολεύει και τους εργοδότες. 

Είπε ακόμη ο κ.Γιακουμάτος -και το αναφέρω αυτό γιατί πρέπει να απαντηθεί- ότι παρατηρείται μεγάλος αριθμός αναπηρικών συντάξεων και αναφέρθηκε στους ανάπηρους "μαϊμούδες". Αυτήν την ιστορία εγώ δεν θέλω να την ξύσω ούτε για να πω τι γινόταν στα Ελληνικά Ταχυδρομεία ή εδώ ή εκεί με περιπτώσεις οι οποίες εν συνεχεία απασχόλησαν τη δημοσιότητα. Δεν αναφέρομαι σε αυτό. 

Εγώ θέλω μόνο να τονίσω δύο τρεις αλήθειες που αφορούν το ΙΚΑ με αφορμή την αναφορά του κ.Γιακουμάτου. Οι αναπηρικές συντάξεις σε σχέση με το 1993 από το 23% έχουν μειωθεί σήμερα στο 19%. (Αυτά είναι στοιχεία που μου τα έδωσε ο Διοικητής του ΙΚΑ λίγο πριν). 

Η φαρμακευτική δαπάνη για το ΙΚΑ μειώθηκε το 1998 κατά 17%. Το 1998 θα περιοριστεί η εισφοροδιαφυγή κατ'εκτίμηση -ήδη είναι σε εξέλιξη το γεγονός- κατά εκατόν πενήντα δισεκατομμύρια (150.000.000.000) δραχμές και το 1999 παραπάνω από τριακόσια δισεκατομμύρια (300.000.000.000) δραχμές. 

Να θυμίσω επίσης ότι ο ισολογισμός του ΙΚΑ του 1997 έκλεισε με εξακόσια εξήντα δύο εκατομμύρια (662.000.000) δραχμές έλλειμμα αν και ο προϋπολογισμός του ίδιου έτους πιθανολογούσε έλλειμμα εκατόν σαράντα δισεκατομμυρίων (140.000.000.000) δραχμών. 

Να θυμίσω ακόμη ότι οι δαπάνες νοσηλείας στο εξωτερικό μειώθηκαν κατά 400% στην τελευταία πενταετία. Και βέβαια να θυμίσω ότι στα τελευταία πέντε χρόνια το ΙΚΑ έκλεισε χωρίς δανειοδοτήσεις. Αυτά είναι στοιχεία που νομίζω ότι κανένας καλόπιστος συνομιλητής δεν πρέπει να τα αγνοεί. 

ΑΝΑΣΤΑΣΙΟΣ ΚΑΡΑΜΑΡΙΟΣ: ...(δεν ακούστηκε). 

ΛΕΩΝΙΔΑΣ ΤΖΑΝΗΣ: Νομίζω ότι αναφέρομαι στην τελευταία πενταετία. Και μας κατηγορείτε ότι την τελευταία πενταετία είμαστε Κυβέρνηση. Και είμαστε. Επαναλαμβάνω εν πάση περιπτώσει ότι εάν στην τελευταία πενταετία είναι αυτή η εικόνα, αυτή είναι η εικόνα θετικών πεπραγμένων που ανήκουν σ' αυτόν που κυβερνά και όχι σε αυτόν που κυβερνούσε. 

'Εγινε ακόμα λόγος για το ΙΚΑ και τη λειτουργία του. Δεν θέλω, αγαπητοί συνάδελφοι, ν' απαντήσω σε κάποια επιχειρήματα που ακούστηκαν που τα θεωρώ λίγο παλαιομοδίτικα -δεν θυμάμαι ποιος συνάδελφος τα είπε- πώς είναι δυνατόν να λέτε ότι κάνετε διάλογο με αφορμή το γεγονός ότι εδώ δεν έγινε διάλογος, πώς είναι δυνατόν από τη μία μεριά να κάνετε διάλογο και από την άλλη να επιστρατεύετε τους τελωνειακούς; 

Για το ΠΑ.ΣΟ.Κ. και την Κυβέρνησή του σημείο αναφοράς είναι τα συμφέροντα του ελληνικού λαού και καμιάς συντεχνίας. Αν έχετε τη δύναμη και εσείς να τα δείτε τα πράγματα έτσι, κάντε το. Αλλά να σύρεστε σήμερα πίσω από συντεχνίες οι οποίες αύριο μεθαύριο, όταν έρθει το πλήρωμα του χρόνου -που πιστέψτε με δεν θα είναι πολύ γρήγορα και μην αισιοδοξείτε και μην αναθαρρείτε από δημοσκοπήσεις που δεν σας δίνουν το δικαίωμα να κυβερνήσετε, διότι την ίδια στιγμή εμφανίζεται με αυξημένη αξιοπιστία ως κυβερνητικό κόμμα το ΠΑ.ΣΟ.Κ. 

Κλείνω την παρένθεση. Δεν μπορείτε να μιλάτε για έλλειψη διαλόγου για το συγκεκριμένο νομοσχέδιο. 

 

 

  

Σελίδα 2302 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αποδέχεσθε τα γκάλοπ επομένως. 

ΛΕΩΝΙΔΑΣ ΤΖΑΝΗΣ: 'Ενας στατιστικολόγος έλεγε ότι το πιο ασφαλές στοιχείο της στατιστικής ως επιστήμης είναι η αναξιοπιστία της. Αν θέλετε όμως να μπούμε στη λογική των δημοσκοπήσεων, να μπούμε. Για μας δεν υπάρχει πρόβλημα, κύριε συνάδελφε. Εμείς επιτελούμε ένα έργο απέναντι στον ελληνικό λαό. Αυτό θα μας καταξιώσει, αυτό θα μας οδηγήσει στην επανεκλογή μας. Να είσθε βέβαιοι ότι αν συνεχίσουμε με γνώμονα το συμφέρον του ελληνικού λαού και όχι των συντεχνιών, πίσω από τις οποίες σύρεσθε, εμείς θα είμαστε στο τέλος οι νικητές. 

Τελειώνω με την αναφορά στα περί ελλείψεως διαλόγου. Ο Υπουργός κ. Παπαϊώννου είπε ότι από 27.5.97 άνοιξε ο κοινωνικός διάλογος, ήταν ένας πλούσιος ανοικτός, δημόσιος διάλογος που κατέληξε σε συγκεκριμένο πόρισμα, που οδήγησε εν τέλει στην υποβολή σχετικής πρότασης στην ΟΚΕ, οι προτάσεις της οποίας λήφθηκαν σοβαρά υπόψη για να καταρτιστεί το συγκεκριμένο νομοσχέδιο. Πού είναι λοιπόν η έλλειψη διαλόγου; Τι άλλο θα έπρεπε να κάνει μια κυβέρνηση πριν προχωρήσει στην υποβολή της νομοθετικής της πρότασης; Να συζητήσει με αυτούς που ενέχονται. Αυτοί που ενέχονται λοιπόν συμφώνησαν. Εσείς γιατί διαφωνείτε; Δεν κατάλαβα. Αλλιώς εκφράζονται τα στελέχη σας στο χώρο της ΟΚΕ, αλλιώς εκφράζονται τα στελέχη σας μέσα στη Βουλή; 

Αγαπητοί συνάδελφοι, το δικαίωμα στην ασφάλιση είναι ένα βασικό κοινωνικό δικαίωμα του πολίτη. Το άρθρο 22 παράγραφος 4 του Συντάγματος θεσπίζει για το νομοθέτη υποχρέωση ασφαλιστικής κάλυψης. Η εκπλήρωση αυτής της υποχρέωσης του νομοθέτη πρέπει να γίνεται με γνώμονα το πραγματικό συμφέρον των ανθρώπων, έτσι όπως το επιβάλλει αυτό το συμφέρον η αλληλεγγύη των γενεών. Κάθε γενιά δεν ζει για να φροντίζει τον εαυτό της. Οι άνθρωποι που σήμερα ζουν, δεν ζουν φροντίζοντας μόνο τη δική τους επιβίωση. Αυτό το χρέος αλληλεγγύης επιβάλλει σε όλους μας να διασφαλίσουμε τις βάσεις διάσωσης των ταμείων μπροστά στις δυσκολίες που έρχονται. Και είτε θέλουμε είτε δεν θέλουμε οι δυσκολίες αυτές θα έρθουν και θα τις συναντήσουμε πολύ γρήγορα. 'Ετσι νομίζω πρέπει να προσεγγίζουμε το θέμα, έξω από μικροκομματικές λογικές, λαμβάνοντας υπόψη τις συντελούμενες παγκόσμιες ανακατατάξεις, τις μεγάλες αλλαγές στο επίπεδο των εργασιακών σχέσεων, τις επιπτώσεις της τεχνολογίας στις εργασιακές σχέσεις και στην απασχόληση, τις επιπτώσεις από την αναμενόμενη μελλοντική διεύρυνση της Ευρωπαϊκής 'Ενωσης και την πιθανή μετακίνηση και προς την Ελλάδα εργατικού δυναμικού από χώρες που θα ενταχθούν στο μέλλον στην Ευρωπαϊκή 'Ενωση, την ανάγκη διαρκούς ελέγχου των μακροοικονομικών μεγεθών. 

Νομίζω ότι μόνο αν δούμε τα πράγματα έτσι, μόνο αν λειτουργήσουμε κάτω από το αίσθημα αυτό της ευθύνης, θα προσφέρουμε ουσιαστικές υπηρεσίες στο μέλλον. Εγώ ευελπιστώ ότι μέχρι το τέλος αυτής της συζήτησης αυτή η αντίληψη θα επικρατήσει έτσι ώστε να μπορούμε να κοιτάμε το λαό στα μάτια, όπως πρέπει να τον κοιτούν οι γνήσιοι και ειλικρινείς υπηρέτες του. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία και κύριοι συνάδελφοι, είναι γνωστό ότι με τις συνταγματικές επιταγές του άρθρου 21 του Συντάγματός μας, το κράτος πρέπει να μεριμνά για την υγεία των πολιτών και να παίρνει ειδικά μέτρα για την προστασία της νεότητας, του γήρατος, της αναπηρίας και την περίθαλψη των απόρων και αυτά μέσα στη βασική αρχή της προστασίας της οικογένειας, που αποτελεί το θεμέλιο της συντήρησης και προαγωγής του έθνους μας. 

Με βάση συνεπώς αυτές τις συνταγματικές επιταγές η πολιτεία υποχρεούται να θεσμοθετεί διατάξεις νόμων που να υλοποιούν αυτές τις επιταγές. 

Συνεπώς, το ερώτημα που προβάλλεται είναι αν η σημερινή Κυβέρνηση που επιζητεί με το συζητούμενο νομοσχέδιο την οργανωτική τάχα και λειτουργική αναδιάρθρωση των φορέων της κοινωνικής ασφάλισης, πέτυχε προς την κατεύθυνση αυτή, τους προδιαγεγραμμένους, δηλαδή, συνταγματικά στόχους και αν όχι, γιατί. Το ότι δεν πέτυχε, αυτό προκύπτει από την ίδια την εισηγητική έκθεση του νομοσχεδίου, η οποία φυσικά και αποτελεί την αιτιολογία για την επιζητούμενη ψήφιση αυτού του νομοσχεδίου, παραγνωρίζοντας το γεγονός ότι η σημερινή παράταξη που κυβερνά τον τόπο είναι η ίδια που εδώ και πολλά χρόνια διαχειρίζεται την κυβερνητική εξουσία, και μάλιστα, όταν με τις δικές της εσφαλμένες πρωτοβουλίες και την πολιτική που άσκησε στην περίοδο '82-'87, δημιούργησε τα τεράστια εκείνα ελλείμματα πολλών ασφαλιστικών οργανισμών, στο όνομα μιας τάχα δίκαιης και καλύτερης κοινωνικής πολιτικής έναντι των ασφαλισμένων και συνταξιούχων, αυτών των οργανισμών. 

Στο σημείο αυτό θα ήθελα να υπενθυμίσω στον Υφυπουργό τον κ.Ιωαννίδη, να πάρει το βιβλίο του κ.Σολωμού ... 

ΠΡΟΕΔΡΕΥΩΝ (Νικόλαος Κατσαρός): Τον οποίο παρακαλώ να σας ακούσει και να μην ενοχλεί τον κ.Βλαχόπουλο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Δεν χρειάζεται να μας ακούν. Βλέπετε, δεν υπάρχει κυβέρνηση. 

Θα παρακαλούσα, λέω, τον αγαπητό κ.Ιωαννίδη, να πάρει το βιβλίο του κ.Σολωμού -που κατά σύμπτωση και σήμερα είναι διοικητής του ΙΚΑ- και να δει για ποιο λόγο τα ασφαλιστικά ταμεία και ιδιαίτερα το ΙΚΑ είχε πέσει έξω κατά τη διάρκεια του '82 και '87, με εκείνη την πολιτική που ασκήσατε, που εσείς το θεωρήσατε μεγάλη επιτυχία να αυξήσετε τις συντάξεις μετά το '82 στο τριπλάσιο αμέσως και έκτοτε να εξακολουθείτε να δίνετε αυξημένες συντάξεις με δανεισμό, μέχρι που αναγκάστηκε ο κ.Σολωμός να παραιτηθεί, νομίζω γι'αυτήν την αιτία, διαμαρτυρόμενος για τη χρηματοδότηση των ασφαλιστικών οργανισμών από τις κρατικές τράπεζες. 

Σήμερα λοιπόν βλέποντας ότι εκείνη την πολιτική της και με τις οποιεσδήποτε δυσάρεστες συνέπειες που είχε στην καθόλου ασφαλιστική πολιτική της και που παρά την ανάκαμψη που επιτεύχθηκε χάρη στη δική μας πολιτική κατά την τριετία 1990-1993, δεν μπόρεσε τελικά να επιφέρει θετικά αποτελέσματα. Προσπαθεί με το σημερινό νομοσχέδιο, το αποσπασματικό, πρόχειρο και χωρίς αρχή και τέλος όπως είπε ο εισηγητής μας να επιφέρει τάχα μια τάξη στο όλο ασφαλιστικό μας σύστημα. 

'Ετσι ομολογείται πλέον περίτρανα από την Κυβέρνηση ότι η πολιτική της απέτυχε και προσπαθεί να επιρρίψει τις αιτίες πάνω στα χρόνια προβλήματα που μαστίζουν το ασφαλιστικό μας σύστημα, σαν να έφταιγαν μόνο οι ίδιοι οι ασφαλιστικοί οργανισμοί και όχι η ίδια η Κυβέρνηση που ασκούσε και ασκεί την εξουσία της πάνω σ'αυτά επί σειρά ετών. 

Σαν αιτίες, αναφέρει χαρακτηριστικά τα εξής: 

Πρώτον, την χρόνια δήθεν κατάσταση της οικονομίας μας. 

Δεύτερον, τη ανεργία και τις νέες μορφές απασχόλησης. 

Τρίτον, το δημογραφικό μας πρόβλημα, γήρανση, υπογεννητικότητα και αύξηση διάρκειας ζωής. Αλήθεια, τι μακάβρια αιτιολογία! 

Τέταρτον, την αύξηση των δαπανών υγείας και πέμπτον, το οργανωτικό πρόβλημα που το συνδέει με την έλλειψη σχεδιασμού. 

Ας δούμε όμως συμπερασματικά ποιες είναι αυτές οι αιτίες και ποια η ευθύνη της κυβέρνησής σας, κύριοι. 

Πρώτον, ομολογείτε ότι μια από τις αιτίες, είναι και η χρόνια κατάσταση της οικονομίας μας. Δηλαδή, τι θέλετε να μας πείτε; 'Οτι δήθεν η οικονομία μας δεν πάει καλά και γι'αυτό φταίει το ασφαλιστικό μας σύστημα; Μα, αν αυτή είναι η αιτία, τι κάνατε εσείς τόσα χρόνια για τη διόρθωσή της; Δυστυχώς όμως, σωστά το ομολογείτε αυτό σήμερα. Στο βωμό της κομματικής σας σκοπιμότητας και του συμφέροντος της παράταξής σας, να νέμεσθε επί χρόνια την εξουσία, ασφαλώς και δεν κοιτάξατε τη βελτίωση της οικονομίας μας, δηλαδή την αύξηση του εθνικού μας εισοδήματος. 

Δεύτερον, ομολογείτε επίσης, ότι η ανεργία είναι μια από τις αιτίες του ασφαλιστικού μας συστήματος. Δεν μας λετε 



 

  

Σελίδα 2303 

όμως, ποιος φταιει σ'αυτό. Φταινε οι εργαζόμενοι και οι ασφαλισμένοι των ταμείων για την αύξηση της ανεργίας ή εσείς και η πολιτική που εφαρμόσατε τόσα χρόνια; 

( Θόρυβος στην Αίθουσα ) 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, σας παρακαλώ πάρα πολύ. Είμαστε πολύ λίγοι μέσα στην Αίθουσα. Σας είπα ότι ακούγεστε πάρα πολύ. 

ΑΝΑΣΤΑΣΙΟΣ ΚΑΡΑΜΑΡΙΟΣ: Το αποτέλεσμα είναι να μην υπάρχει ανάλογη αύξηση των επιχειρηματικών μας δραστηριοτήτων, με επακόλουθο την αύξηση των θέσεων εργασίας. 

Τρίτον, ομολογείτε ότι το δημογραφικό μας πρόβλημα συνέτεινε στα προβλήματα του ασφαλιστικού μας συστήματος. Δηλαδή, τί θέλετε να μας πείτε; 'Οτι αν ήταν μεγαλύτερος ο πληθυσμός της χώρας μας, αυτόματα θα ελύοντο και τα προβλήματα της ασφάλισής τους; 

Μα μιλάτε σοβαρά, κύριοι της Κυβέρνησης, όταν λέτε ότι ένας από τους λόγους των προβλημάτων στην ασφάλισή μας είναι και η αύξηση του χρόνου ζωής του πληθυσμού μας; Δηλαδή, εσείς είστε ενάντια στη μακροβιότητα του ελληνικού λαού; Μήπως δεν αντιληφθήκατε τι γράφατε στην εισηγητική σας έκθεση; 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Αυτό το συμπέρασμα πρέπει να καταγραφεί. 

ΑΝΑΣΤΑΣΙΟΣ ΚΑΡΑΜΑΡΙΟΣ: Ξεχνάτε ότι ο κάθε ασφαλισμένος καταβάλλει τις απαιτούμενες εισφορές του προς τον αντίστοιχο φορέα του; 

Τέταρτον, ισχυρίζεστε κύριε Υφυπουργέ, διαβάστε την εισηγητική σας έκθεση ακόμη, ότι ένας από τους λόγους του ασφαλιστικού μας προβλήματος είναι και η αύξηση των δαπανών υγείας. Μα στα αλήθεια, αγαπητοί μου, φταίει το ασφαλιστικό μας σύστημα και εδώ ή η έλλειψη της αναγκαίας θεσμικής ή άλλης υποδομής ελέγχου, διακίνησης της ιατροφαρμακευτικής περίθαλψης των ασφαλισμένων; 

Για τον κ. Τζανή, θα ήθελα να πω ότι χάρηκα ιδιαίτερα, όταν άκουσα ότι εκλέχθηκε τρίτος Κοινοβουλευτικός Εκπρόσωπος, διότι τον εκτιμώ, αλλά και διότι έχει μια χάρη να ισοπεδώνει τα πάντα. 

Αγαπητέ μου, κύριε Τζανή, τόσα χρόνια εσείς κυβερνάτε, σπαταλώντας την ιατροφαρμακευτική περίθαλψη. Ξέρετε πόσο αγοράζονται τα φάρμακα στα δημόσια νοσοκομεία και όμως δεν κάνετε τίποτα, σας φταίνε λοιπόν οι ασφαλιστικοί οργανισμοί γι' αυτή σας την κακή πολιτική; 

ΛΕΩΝΙΔΑΣ ΤΖΑΝΗΣ: Να σας υπενθυμίσω... 

ΑΝΑΣΤΑΣΙΟΣ ΚΑΡΑΜΑΡΙΟΣ: Να μη μου υπενθυμίσετε τίποτα, να με ακούσετε, σας παρακαλώ. 

Πέμπτον, ομολογείτε πλέον περίτρανα ότι τελικά για το όλο πρόβλημα φταίει το οργανωτικό μας σύστημα. Εδώ πράγματι σας συγχαίρω κύριοι, γιατί εκ βαθέων ομολογείτε τις ευθύνες σας, ευθύνες που βαραίνουν ιδιαίτερα εσάς, γιατί ενώ η παράταξή σας κυβερνά τη χώρα σχεδόν από το 1981 και μέχρι σήμερα, ύστερα από τόσα χρόνια ομολογείτε την αποτυχία σας και επιβεβαιώνετε έτσι τη δική σας πολιτική, που ήταν αποσπασματική, πρόχειρη, κομματική και καιροσκοπική. 'Ετσι δεν απομένει πλέον τίποτε άλλο, παρά να δούμε τι θέλετε και τι επιδιώκετε σήμερα με το νομοσχέδιό σας, ένα νομοσχέδιο που η τύχη του δεν πρόκειται να είναι ούτε ασφαλής, ούτε λυσιτελής. 

Η κοινωνική ασφάλεια, κύριοι, χρειάζεται βαθιές τομές και σταθερές, όχι αποσπασματικές παρεμβάσεις και θεσμικές αλλαγές με σκοπιμότητα και αναβλητικές ρυθμίσεις. 'Η δεχόμαστε παρεμβάσεις μόνον ή δεν θεσμοθετούμε τίποτε άλλο και βλέπουμε τις ήδη υπάρχουσες καταστάσεις, πάντοτε με το βλέμμα της βελτίωσής τους. 

Ποιο συνεπώς είναι το στρατηγικό σας σχέδιο; Η συγχώνευση των ταμείων είναι αρκετή ή θα πρέπει να δούμε πως μπορούμε να κάνουμε βιώσιμους τους νέους ασφαλιστικούς οργανισμούς; Η ισοπέδωση των ταμείων σε ένα ταμείο δεν είναι καθόλου αρκετή. Εκείνο που προέχει, είναι να δούμε τους ασφαλισμένους, οι οποίοι και πριν τη συγχώνευση και μετά θα είναι οι ίδιοι. 

Τελειώνω, κυρίες και κύριοι συνάδελφοι, με τις εξής συμπερασματικές παρατηρήσεις: Η παροχή καλύτερης ασφάλισης στους 'Ελληνες πολίτες δεν εξαρτάται μόνο από το είδος και τον τρόπο λειτουργίας ενός ασφαλιστικού συστήματος. Εξαρτάται από τη δυναμικότητα της ασφαλιστικής εισφοράς και μόνο, δηλαδή από το στοιχείο της χρηματικής απόδοσης, που αυτό είναι επακόλουθο της οικονομικής ανάπτυξης και της δυναμικότητας της ελληνικής παραγωγικής δραστηριότητας. Μόνο η ανάπτυξη της παραγωγής μας και η αύξηση του εθνικού μας εισοδήματος θα επιφέρει και τη ζωντάνια των ασφαλιστικών μας οργανισμών. 

Και στον τομέα αυτόν εσείς, η Κυβέρνηση, δώσατε εξετάσεις και αποτύχατε. Από τον προϋπολογισμό σας, που την άλλη εβδομάδα εδώ στη Βουλή θα ελεγχθεί, δεν διαφαίνεται τίποτε ότι προχωρούμε στην ορθή ανάπτυξη της χώρας μας. Γι' αυτό και αυτό το δήθεν ασφαλιστικό σας νομοθέτημα θα αποτύχει εκ των πραγμάτων. Σ' αυτό να είστε βέβαιοι. 

Επικεντρώνοντας όμως με δυο λέξεις το ασφαλιστικό πρόβλημα στο νομό μου, τη Δωδεκάνησο, θα ήθελα να σας υπομνήσω ότι πέραν των ειδικών περιπτώσεων, ασφαλισμένων, ξυλουργών αλιέων, τεχνιτών μετάλλου κλπ., που θα αναπτύξουμε στην κατ' άρθρον συζήτηση του νομοσχεδίου, για ό,τι αφορά το κτίριο του ΙΚΑ, εδώ και τέσσερα χρόνια δεν είστε άξιοι να προχωρήσετε σε τίποτα για την ανέγερση του νέου κτιρίου και εξακολουθούν οι υπηρεσίες του να λειτουργούν κατ' αυτόν τον τρόπο που ξέρετε. 

Για όλους αυτούς τους λόγους, αλλά και γι' αυτόν τον επιπρόσθετο, αντιλαμβάνεστε ότι εμείς θα καταψηφίσουμε το νομοσχέδιο. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Μήπως ξέρετε πότε έγινε το κτίριο του Ι.Κ.Α. Δωδεκανήσου που δεν παρελήφθη ποτέ και αποτέλεσε σκάνδαλο εκ κατασκευής; 

ΠΡΟΕΔΡΕΥΩΝ (Νικόλαος Κατσαρός): Κύριε Υφυπουργέ, δεν είναι όμορφο το φαινόμενο να περιπατείτε εις την Αίθουσα και να μιλάτε. 

ΑΝΑΣΤΑΣΙΟΣ ΚΑΡΑΜΑΡΙΟΣ: Το νέο να κοιτάτε σας λέω εγώ. Τα παλιά μην τα σκαλίζετε. 

ΠΡΟΕΔΡΕΥΩΝ (Νικόλαος Κατσαρός): Ο κ. Μελάς έχει το λόγο. 

ΠΑΝΑΓΙΩΤΗΣ ΜΕΛΑΣ: Επειδή ανεφέρθη ο Κοινοβουλευτικός Εκπρόσωπος του ΠΑ.ΣΟ.Κ., στο ότι το οικονομικό όφελος από τη λίστα φαρμάκου ήταν αρκετό, του απαντώ, ότι η ελάττωση της οικονομικής δαπάνης για το φάρμακο με την εφαρμογή της λίστας είναι μηδαμινή. Εκείνο, όμως, που θα πω για το φάρμακο σε σχέση με την Κυβέρνηση, είναι ότι η σημερινή Κυβέρνηση ό,τι φάρμακο και να πάρει, φάρμακο ακριβό ή φτηνό, φάρμακο της λίστας ή εκτός λίστας, φάρμακο εισαγόμενο ή εγχώριο, είναι αθεράπευτη. Δεν θεραπεύεται με τίποτα. 

'Ερχομαι τώρα στο ασφαλιστικό νομοσχέδιο. Είναι από όλους παραδεκτό ότι το σύστημα κοινωνικής ασφάλισης στη χώρα μας νοσεί. Νοσεί βαθύτατα από τα μακροχρόνια προβλήματα που έχουν συσσωρευτεί και τα οποία, εάν μείνουν χωρίς θεραπευτική αντιμετώπιση, γρήγορα θα το οδηγήσουν στην κατάρρευση δημιουργώντας τεράστια προβλήματα και στους ασφαλισμένους. 

Για την κατάσταση αυτή του ασφαλιστικού συστήματος μεγάλη ευθύνη φέρουν οι κυβερνήσεις του ΠΑ.ΣΟ.Κ. που το οδήγησαν σε αδιέξοδο.'Ενα αδιέξοδο, που πράγματι το αντιλήφθηκε η Κυβέρνηση.'Εκανε και η ίδια τη διάγνωση, ότι το ασφαλιστικό σύστημα νοσεί. Δυστυχώς, όμως, δεν προβαίνει σε ουσιαστική θεραπεία του, δεν προβαίνει στην εφαρμογή των αναγκαίων εκείνων μέτρων, δεν κάνει τις βαθιές τομές που χρειάζονται, ώστε το ασφαλιστικό σύστημα να εξυγιανθεί, να εκσυγχρονιστεί και να αποκτήσει μακροπρόθεσμη πνοή και ζωή. 

Μετά από μακροχρόνια διαρροή στον τύπο αντιφατικών 

 

 

  

Σελίδα 2304 

διατάξεων του νομοσχεδίου, μετά από τον πολυδιαφημισμένο κοινωνικό διάλογο που ατελώς έγινε, μετά τις προτάσεις Σπράου, που προκάλεσαν σύγχυση και αναταραχή στους εργαζόμενους και ανάγκασαν πολλούς, τόσο από το Δημόσιο, όσο και από τον ιδιωτικό τομέα να συνταξιοδοτηθούν, μετά από όλα αυτά, φέρνει τελικά η Κυβέρνηση το παρόν νομοσχέδιο βεβιασμένα, πιεστικά και αγχωτικά στη Βουλή. 

Δίκαια, λοιπόν, το νομοσχέδιο αυτό χαρακτηρίζεται αποσπασματικό, χωρίς ιδιαίτερους στόχους και ιδέες, χωρίς να δίδει διέξοδο στα πολλαπλά προβλήματα που αντιμετωπίζει ο χώρος της κοινωνικής ασφάλειας. 

Αντίθετα, θα έλεγε κανείς, ότι προβαίνει στη μετάθεση της ουσιαστικής επίλυσης των προβλημάτων στο απώτερο μέλλον, τότε όταν είναι βέβαιον, ότι δεν θα είστε εσείς στην Κυβέρνηση. 

Εξάλλου και η οικονομική και κοινωνική επιτροπή, σε υπόμνημά της αναφέρει: Τα μεγάλα ζητήματα παραμένουν άλυτα και για το λόγο αυτό είναι επιτακτική ανάγκη να αρχίσει εντός του 1999, μετά την ψήφιση του νομοσχεδίου ο κοινωνικός διάλογος, ώστε να δοθούν λύσεις στα μακροχρόνια προβλήματα του ασφαλιστικού συστήματος πριν είναι αργά. 

Δίκαια, λοιπόν, το νομοσχέδιο αυτό χαρακτηρίζεται, ως μίνι ασφαλιστικό, αφού δίνει μίνι θεραπεία σε ένα βαρειά πάσχοντα, έτσι για να σας μιλήσω ιατρικά. 

Με ασπιρίνες, κύριε Υφυπουργέ, το ασφαλιστικό σύστημα δεν θεραπεύεται. Ο βαριά πάσχων ασθενής, που λέγεται κοινωνική ασφάλιση, δεν θα έχει θεραπεία, αλλά ούτε μια στοιχειώδη ανακούφιση. Για να θεραπευθεί το ασφαλιστικό συστημα, χρειάζονται ριζικά μέτρα, βαθιές τομές με πολιτική βούληση και στοιχειώδη γενναιότητα. 

'Ομως τα μέτρα αυτά δεν μπορείτε εσείς να τα πάρετε, δεν περιμένουμε να τα πάρετε, ούτε ο ελληνικός λαός περιμένει. Διότι απεδειχθη και απο τις πρόσφατες δημοτικές και νομαρχιακές εκλογές, ότι ο ελληνικός λαός δεν σας έχει εμπιστοσύνη και σας αποδοκίμασε. Είσθε μία Κυβέρνηση που αναλώνεται στην απλή διαχείριση της εξουσίας, και μάλιστα στην πολύ κακή διαχείριση της εξουσίας που αδυνατεί να πάρει μέτρα για τη θεραπεία των κακώς κειμένων στην κοινωνία. 

Αυτό θα το τολμήσει η Νέα Δημοκρατία που το ταχύτερο ο ελληνικός λαός θα τη φέρει στην εξουσία. Εξάλλου αυτό δείχνουν και οι πρόσφατες δημοσκοπήσεις. Ο ελληνικός λαός έχει συνειδητοποιήσει ότι η Ελλάδα για να τραβήξει μπροστά, για να τραβήξει το δρόμο της ανάπτυξης και της προόδου χρειάζεται μία κυβέρνηση δυνατή και αποφασιστική που θα πάρει μέτρα βελτίωσης της κοινωνίας και θα τη βγάλει απο την παρακμιακή της τροχιά. 

Στην περίπτωση του ασφαλιστικού συστήματος θα πάρει μέτρα ουσιαστικά και καθοριστικά που θα το στηρίξουν και θα το οδηγήσουν σε μακροχρόνια βιωσιμότητα. 

'Οπως είπα και στην αρχή, κύριε Υφυπουργέ, ο περίφημος κοινωνικός διάλογος δεν έγινε ουσιαστικά. 'Ηταν ελλιπής. Και αυτό τόνισαν και οι διάφοροι εκπρόσωποι των φορέων που ήρθαν στην διαρκή επιτροπή. Και φαίνεται αυτό από το ότι, ενώ συζητούσαμε το νομοσχέδιο στη Διαρκή Επιτροπή, αναγκάσθηκε κάτω από το βάρος των απεργιακών κινητοποιήσεων των τελωνειακών, να προβεί ο κύριος Υπουργός σε κάποιες βελτιωτικές προτάσεις για τους τελωνειακούς. Τις βελτιωτικές όμως αυτές προτάσεις, τις είπε εκείνη τη στιγμή, οι τελωνειακοί δεν τις γνώριζαν. Ο πρόεδρος λοιπόν της Ομοσπονδίας των Τελωνειακών Υπαλλήλων Ελλάδος δίκαια του απάντησε ότι οι προτάσεις αυτές δεν έχουν γίνει. Αυτήν τη στιγμή που έγιναν δεν είχε τον απαιτούμενο χρόνο να τις μελετήσει με το συμβούλιό του να τις εξετάσει νομικά και τεχνικά, να τις εκτιμήσει και να μπορέσει να δώσει απάντηση. Αν είχατε συζητήσει λοιπόν έγκαιρα μαζί του σε βάθος και σε λεπτομέρειες, πιθανώς να είχε βρεθεί η χρυσή τομή και να μην είχαν οδηγηθεί οι τελωνειακοί σε απεργιακές κινητοποιήσεις που προκάλεσαν πάρα πολλά προβλήματα στον ελληνικό λαό και στην ελληνική κοινωνία και που τελικά τους οδηγήσατε στην δικαστική βάσανο. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αυτό και μόνο επιβεβαιώνει αυτό που σας είπα και στην αρχή ότι ο περιβόητος κυβερνητικός διάλογος δεν έγινε σε βάθος, αλλά ήταν τελείως επιφανειακός. 

Με το νομοσχέδιο, κύριε Υπουργέ, και με τις διατάξεις του άρθρου 31 θέλετε να δημιουργήσετε μία νέα ελεγκτική υπηρεσία που την ονομάζετε Υπηρεσία Ελέγχου Φορέων Κοινωνικής Ασφάλισης. Γιατί τη δημιουργείτε αυτή την υπηρεσία; Τι περιμένετε; Μήπως η υπηρεσία αυτή θα δημιουργήσει περισσότερα προβλήματα παρά θα λύσει; Μήπως θα έρθει σε σύγκρουση με άλλες υπηρεσίες, αφού θα προσπαθήσει να επικαλύψει αρμοδιότητές τους; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μακάρι να έχουν, γιατί αυτές που έχουν δεν ελέγχουν. Σε σύγκρουση θέλω να έρθει. 

ΠΑΝΑΓΙΩΤΗΣ ΜΕΛΑΣ: Αν δεν ελέγχουν, ίσως, κύριε Υπουργέ, φταίει η Κυβέρνηση γιατί δεν κάνουν αυτές καλά τη δουλειά τους. Μήπως όμως και για κάτι άλλο φτιάχνετε αυτήν την υπηρεσία και για ψηφοθηρικούς λόγους. Διότι λέτε ότι θα διορισθούν ενενήντα πέντε άτομα. Δεν ξέρω αν είναι ενενήντα πέντε χειροκροτητές. 

Με το νομοσχέδιο -κι εδώ θα ήθελα ως Πειραιώτης Βουλευτής να το προσέξετε- ρυθμίζετε ορισμένες οφειλές προς το Ι.Κ.Α., Θα ήθελα να δείτε πάρα πολύ ευνοϊκά μία τροπολογία που κατετέθη από αρκετούς Βουλευτές, όλων των κομμάτων και αφορά τις ασφαλιστικές εισφορές στη ναυπηγοεπισκευαστική ζώνη Περάματος - Πειραιά. Αν δεν γίνει αυτή η ρύθμιση, η ναυπηγοεπισκευαστική ζώνη θα οδηγηθεί σε μαρασμό, σε αφάνεια, με επιπτώσεις τόσο στην εθνική οικονομία όσο και στην οικονομική ζωή των ανθρώπων της μείζονος περιφέρειας του Πειραιά και θα αυξήσει πάρα πολύ την ανεργία. Η ανεργία μαστίζει τη μείζονα περιφέρεια του Πειραιά και εάν κλείσει η ναυπηγοεπισκευαστική ζώνη, τότε θα τιναχθεί σε φοβερά ύψη. Η ανεργία στον Πειραιά σήμερα είναι πολύ πάνω από το 12%, που είναι σε πανελλαδική κλίμακα. Φθάνει περίπου το 20%. 

Τελειώνοντας, θα ήθελα να σας τονίσω για άλλη μία φορά ότι το νομοσχέδιο αυτό δεν είναι εκείνο που περιμέναμε, δεν είναι αυτό το νομοσχέδιο που θα έλυνε τα προβλήματα της κοινωνικής ασφάλισης. Γι' αυτό επί της αρχής το καταψηφίζω. Τώρα στην πορεία της συζητήσεως των άρθρων, άρθρα τα οποία είναι προς τη σωστή κατεύθυνση, θα τα ψηφίσουμε. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, ο συνάδελφος κ. Γεωργόπουλος χθες, μιλώντας, έδωσε έναν ορισμό του 1937, τι σημαίνει κοινωνική ασφάλιση. Και είπε ότι είναι εναρμόνιση συμφερόντων διαφορετικών κοινωνικών ομάδων. Ο εργοδότης από τη μια μεριά, ο εργαζόμενος από την άλλη, το κράτος κλπ. Και έμεινα στη λέξη "εναρμόνιση". Ειλικρινά, συνάδελφοι, μόνο εναρμόνιση δεν επιτύχαμε αυτές τις δύο ημέρες. Και δεν το πετύχαμε, γιατί στα ογδόντα δύο άρθρα που αριθμεί το νομοσχέδιο ούτε ένα σημείο δεν εντόπισε η συνολική Αντιπολίτευση σαν θετικό. Συλλήβδην απέρριψε το νομοσχέδιο. 

Ποιο είναι το σύστημα της πραγματικότητας και οι συνθετικοί παράγοντες του προβλήματος μέσα στο οποίο η Κυβέρνηση εκλήθη να συγκροτήσει το συζητούμενο νομοσχέδιο: 

Πρώτον, η κρίση του συστήματος. Ομολογημένος κοινός τόπος. 

Δεύτερον, η κρίση αυτή είναι τόσο επείγουσα, ώστε να επιβάλει τη λήψη άμεσων μέτρων, πάνω σε ένα γενικότερο σχεδιασμό, σε ένα στρατηγικό σχεδιασμό του συνολικού προβλήματος, ώστε με διαδοχικές υλοποιήσεις να το σώσει. 

Τρίτον, η κοινωνική κατάσταση που προσδιορίζεται από μία κακή εποχή, που την επιβάλλει η κατάσταση της οικονομίας, την επιβάλλει η συγκλιτική απαίτηση, την επιβάλλουν τα λάθη που κατά καιρούς έγιναν και σωρεύτηκαν και αναδύονται 

  


 

  

Σελίδα 2305 

κάποια στιγμή με απειλητικές διαστάσεις. Αυτός ο κοινωνικός περίγυρος που κυρίως χρωματίζεται από τις πενόμενες φτωχές τάξεις, είναι πρόσθετο στοιχείο. 

Μέσα σ' αυτό το σύστημα έρχεται η Κυβέρνηση να αναζητήσει την εναρμόνιση των αντιτιθεμένων παραγόντων. Δίνω από τη μια μεριά, κόβω από την άλλη, αλλά και η άλλη ολισθαίνει σε αρνητικά πλαίσια. Πώς θα εναρμονίσω, πώς θα βρω τη χρυσή τομή ενός συστήματος που πάσχει εξωγενώς και εσωγενώς; 

Εξωγενώς πάσχει από την κατάσταση της οικονομίας, όπως προείπα, από την ανεργία, από το δημογραφικό πρόβλημα. 'Εντεκα είναι τα εθνικά προβλήματα και υπάρχει και ένα δωδέκατο. 'Ηταν εννιά και έγιναν έντεκα. Το δωδέκατο είναι το δημογραφικό. Είναι το πρώτο πρόβλημα της πατρίδας και θα φανεί ύστερα από είκοσι χρόνια. 

Κύριοι Υπουργοί, κύριοι συνάδελφοι, το πρόβλημα αυτό πρέπει να το αντιμετωπίσουμε κάποτε. 

Επίσης πάσχει από την έλλειψη νοικοκυροσύνης, αν θέλετε, στη συνολική ανάπτυξη του οικονομικού μέρους που διέπει το σύστημα κλπ. 

Οι εσωγενείς παράγοντες είναι η οργανωτική δομή, που δεν ανταποκρινόταν στα πράγματα ή όσο έπρεπε, η έλλειψη επιτελικών σχεδιασμών, η λύση σύγχρονων μέσων διοικήσεως και λειτουργίας και ένα σωρό γνωστά πράγματα, πελατειακά συστήματα κλπ. 

Αυτά οδήγησαν το σύστημα, μαζί με τους άλλους παράγοντες, στη σημερινή του εικόνα. 

'Ετσι έρχεται το νομοσχέδιο στηριζόμενο πάνω -επαναλαμβάνω- σε ένα σχεδιασμό μακρόπνοο με τη λήψη, όμως, άμεσων και βραχυπρόθεσμων μέτρων, να εναρμονίσει τις δυνατότητες και τις υποχρεώσεις και να οδηγηθεί στη συγκρότηση του νομοσχεδίου που αποτελείται από εννέα κεφάλαια και ογδόντα δύο άρθρα. 

Τι περιλαμβάνει; Στοιχειωδώς τι κάνει; 

Το Α' κεφάλαιο, που περιλαμβάνει τα άρθρα 1 έως και 31, ρυθμίζει, ομαδοποιεί, συγχωνεύει, καταργεί, πάει να διαμορφώσει ένα νέο σύστημα δεσμών μεταξύ της πληθώρας των ταμείων, πάει να συγκροτήσει μία νέα δομή για να λειτουργήσει καλύτερα, να αποφύγει περιττά έξοδα, να συντονίσει αποδοτικότερα, να στηρίξει με αυτήν τη δομή των διατάξεων των τριάντα ένα άρθρων την προοπτική. 

Το Β' κεφάλαιο, που περιλαμβάνει τα άρθρα 32 έως και 35, ρυθμίζει τους εκλεκτικούς μηχανισμούς των δαπανών υγείας, ρυθμίζει παροχές υγείας προληπτικής ιατρικής κλπ. 

Το Γ' κεφάλαιο, το οποίο αποτελείται από τα άρθρα 36 έως και 39, ρυθμίζει διοικητικές και λειτουργικές λεπτομέρειες του συστήματος που συγκροτεί με τη συνολική του διάρθρωση το νομοσχέδιο. 

Το Δ' κεφάλαιο, το οποίο περιλαμβάνει τα άρθρα 40 έως και 45, προβλέπει διατάξεις που αξιοποιούν κινητή και ακίνητη περιουσία. Προβλέπει επενδύσεις από τη μια μεριά και συγκροτεί και μία ελεγκτική επιτροπή από την άλλη, για να υπάρξει στην όλη ιστορία συγκράτηση, έλεγχος, διαφάνεια. 

Το Ε' κεφάλαιο, άρθρα 46 έως και 48, είναι διατάξεις εξυπηρέτησης των ασφαλιζομένων, εξυπηρέτησης του 'Ελληνα πολίτη. Είναι ένα μεγάλο κεφάλαιο απέναντι στο οποίο θα πρέπει όλοι μας να νιώθουμε ενοχή, γιατί το μόνο πράγμα που δεν γίνεται επί σειρά ετών και δεν γίνεται ακόμα και σήμερα, είναι η εξυπηρέτηση του πολίτη. Είναι μία μεγάλη υπόθεση που πρέπει να ξεκινήσει από την αλλαγή της νοοτροπίας στη λειτουργία της Δημόσιας Διοίκησης. 'Οπως γνωρίζετε όλα αλλάζουν εύκολα. Ακόμα και τα συντάγματα. Η νοοτροπία μιας κοινωνίας, μιας ομάδας είναι δυσκίνητο κοινωνικό στοιχείο. Είναι από τα πιο δυσκίνητα στοιχεία. Επομένως, θέλει χρόνο, θέλει προσπάθεια κλπ. 

Το ΣΤ' κεφάλαιο περιλαμβάνει τα άρθρα 49 έως και 60 και ρυθμίζει οφειλόμενες ασφαλιστικές εισφορές. 

Καθορίζει κριτήρια, ρυθμίζει προσαυξήσεις, τρόπους καταβολής κλπ., εισφορές που δεν κατόρθωσε το Ι.Κ.Α., οι ασφαλιστικοί οργανισμοί να εισπράξουν, εισφορές που αναιτίως ή υπαιτίως δεν κατεβλήθησαν, εισφορές που εσκεμμένως απεφεύχθησαν, εισφορές που οφείλονται ακόμα επί σειρά ετών. 

Τα κεφάλαια έβδομο, όγδο και έννατο, από το άρθρο 64 μέχρι το άρθρο 82 το ακροτελεύτιο, ρυθμίζουν, "σε γενικές διατάξεις", "σε λοιπές διατάξεις" και "ειδικές διατάξεις" λεπτομέρειες που αφορούν διάφορα, συνδεόμενα ή μη συνδεόμενα θέματα, με πλείστες όσες ειδικότερες παραγράφους. 

Κύριοι συνάδελφοι, είναι γεγονός ότι η συνολική εικόνα του νομοσχεδίου καθιερώνει μέτρα σωτηρίας του κοινωνικοασφαλιστικού μας συστήματος. Και σαφώς -και αυτό είναι μια ουσιώδης λεπτομέρεια, μια ουσιώδης ελπίδα- αποτελεί το πλαίσιο πάνω στο οποίο θα θεμελιωθεί, θα συγκροτηθεί το επόμενο βήμα ενός βαθύτερου και μακροπρόθεσμου σχεδιασμού για τη συνολική αντιμετώπιση του προβλήματος. 

Κύριε Υπουργέ, θέλω επιγραμματικά να πω μερικά πράγματα. 

Θα παρακαλέσω η τρίτη υποδιοίκηση του Ι.Κ.Α. να γίνει στη Θεσσαλονίκη. Το δικαιούται η Θεσσαλονίκη για πολλούς λόγους. 

'Εχω υποβάλει τέσσερις αντίστοιχες τροπολογίες για την υπόθεση των εργαζoμένων στον αμίαντο, για μερικά θέματα των τελωνειακών, για κτιριακά κλπ. Θα δείτε τις τροπολογίες μου. 

Οι συνταξιούχοι, σαφώς έχουν πρόβλημα -και πρέπει να το δείτε- όταν αντί του 80% οι συντάξεις έχουν φθάσει στο 52%. Το ίδιο ισχύει και για τους στρατιωτικούς και για τους αστυνομικούς. 'Εχουμε αυτήν την εικόνα, κύριε Υπουργέ. Είναι ένα τεράστιο πρόβλημα. Ξοδεύουμε τρισεκατομμύρια στα εξοπλιστικά προγράμματα και αδιαφορούμε για τον άνθρωπο. Πρέπει να δούμε συνολικά το πρόβλημα, να δούμε και το πρόβλημα του μισθολογίου των στρατιωτικών, εκτός εάν θέλουμε να τους κάνουμε υπαλλήλους. Οπότε τότε θα ψάχνετε για αμυντικό σύστημα. 

Το θέμα των στρατιωτικών πρέπει να το δούμε στο σύνολο του πλαισίου ανησυχίας που διαμορφώνει, κύριε Πρόεδρε, η ανεργία στην πατρίδα μας. 'Εχουμε τετρακόσιες τριάντα τρείς χιλιάδες άνεργους, όπως λέει ο προϋπολογισμός φέτος. Είναι 10% και πλέον του ενεργού μέρους του ελληνικού λαού. Πρέπει να δούμε κυρίως την ανεργία που πλήττει τη νεολαία μας γιατί είναι το ίδιο, είναι σαν να πλήττεται η πατρίδα μας. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Ψηφίζω βέβαια το νομοσχέδιο. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, κυρίες και κύριοι συνάδελφοι, το ασφαλιστικό είναι το πιο σημαντικό θέμα που απασχολεί τον ελληνικό λαό. 

Επί ένα μεγάλο χρονικό διάστημα η Κυβέρνηση το παρουσίαζε στα Μέσα Μαζικής Ενημέρωσης και ξαφνικά, εσπευσμένα το φέρνει στην Εθνική Αντιπροσωπεία για ψήφιση, χωρίς να δώσει τη δυνατότητα της επεξεργασίας, της ενδελεχούς μελέτης. 'Ενα τόσο σοβαρό νομοσχέδιο με τόσα άρθρα που επηρεάζει θετικά ή αρνητικά το σύστημα του ασφαλιστικού συστήματος, θα μπορούσε να αποτελέσει ένα ουσιαστικό βήμα προς τη σωστή κατεύθυνση. 

Δυστυχώς, όμως, απ' ό,τι φαίνεται η ευκαιρία δεν θα αξιοποιηθεί κατάλληλα, δεδομένου ότι οι ελλείψεις, τα κενά και τα αναπάντητα ερωτήματα που γεννά ακόμα και μία απλή ανάγνωση, είναι πολλά και σημαντικά. Σταχυολογώντας ορισμένα απ'αυτά και καταθέτοντάς τα ενώπιόν σας αποσκοπούμε, κύριε Υπουργέ, κυρίως να συμβάλουμε σε μία έγκαιρη βελτίωση για το καλό όλων. Θα περιοριστώ, όμως, λόγω του μικρού χρόνου, σε δύο-τρεις επισημάνσεις. 

Η πρώτη επισήμανση είναι ότι το ασφαλιστικό μας σύστημα νοσεί. Και νοσεί γιατί δεν υπάρχουν γενικές αρχές λειτουργίας. Υπάρχει άνιση κατανομή εισφορών και παροχών. Υπάρχει προκλητική ανισότητα στα όρια ηλικίας και στα ποσοστά σύνταξης. 'Εχουν ενταχθεί κοινωνικές ομάδες στα ασφαλιστικά ταμεία χωρίς ποτέ κανείς να καταβάλει καμία εισφορά. 

Κοινωνική πολιτική χωρίς αντίκρισμα, χωρίς αντιστάθμισμα 

  


 

  

Σελίδα 2306 

είναι κοινωνική κοροϊδία. 

Η δεύτερη επισήμανση έχει σχέση με το δευτερογενή τομέα, με τη μικρομεσαία επιχείρηση, τη βιοτεχνία, το εμπόριο, που συμβάλλουν στην καταπολέμηση της ανεργίας και συνεισφέρουν με τις εργοδοτικές τους εισφορές στο ασφαλιστικό σύστημα. 'Ομως είναι υπό διωγμό για πολλούς λόγους, που δεν είναι της παρούσης στιγμής να αναλύσω. 

Εκείνο, όμως, που θα υπογραμμίσω και θα επισημάνω είναι ο τρόπος με τον οποίο πολιτεύεται το ΙΚΑ απέναντι στη μικρομεσαία επιχείρηση, στη βιοτεχνία, στο εμπόριο. 

Πέρα από τις αυξημένες εξοντωτικές εργοδοτικές εισφορές, ο τρόπος με τον οποίο αντιμετωπίζει τον εργοδότη είναι ανάλγητος, τοκογλυφικός. Εάν καθυστερήσει τις εισφορές έστω και μία ημέρα, εκτός από την επιβάρυνση με το οριστικό επιτόκιο 7%, όπως ξέρετε, δεν μπορεί να πάρει πιστοποιητικό ασφαλιστικής ενημερότητας. Και ένας απ' αυτούς τους λόγους είναι ότι δεν μπορεί συγχρόνως να πάει στην τράπεζα να δανειστεί για να μπορέσει να πληρώσει το ΙΚΑ. Αυτό νομίζω, κύριε Υπουργέ, ότι πρέπει να το προσέξετε. 

Επίσης, η συμπεριφορά του ΙΚΑ είναι ανάλγητη και έχει δημιουργήσει ένα οξύτατο κοινωνικό πρόβλημα από τις αναδρομικές αυθαίρετες εισφορές που επιβάλλει σε βάρος των μικροοικοπεδούχων ιδιοκτητών, καθώς επίσης και εις βάρος των εργολάβων οικοδομών. 

Θα πρέπει επιτέλους να δοθεί τέρμα σ' αυτήν την ανάλγητη τακτική του ΙΚΑ, να τεθεί τέρμα στις εξοντωτικές αναδρομικές εισφορές γιατί η απόγνωση των μικροοικοπεδούχων είναι πολύ μεγάλη. 

Η κατάσταση όπως ξέρετε, έχει φθάσει στο απροχώρητο. Το ΙΚΑ καθορίζει εκ των υστέρων και αυθαίρετα, τον αριθμό και το ύψος των εργοδοτικών εισφορών και ενσήμων για οικοδομές που ξεκίνησαν και αποπερατώθηκαν την περίοδο 1986-1993, οι οποίες είναι πολύ μεγάλες. Και μάλιστα, βάσει του αντικειμενικού συστήματος καλούνται να πληρώσουν πρόσθετες εισφορές προσαυξημένες με πρόστιμα που φθάνουν το 50% και με ληστρικούς τόκους μέχρι και 120%. Το εξοργιστικό είναι ότι τα εξωφρενικά αυτά χαράτσια τα απαιτεί το ΙΚΑ από ιδιοκτήτες οικοπέδων που απλώς έδωσαν τη γη αντιπαροχή για να αποκτήσουν μία στέγη, χωρίς βέβαια να έχουν καμία ανάμειξη με οικοδομικές εργασίες και πληρωμές εργασιών. Το φαινόμενο αυτό παρατηρείται και σε ιδιοκτήτες μονοκατοικιών των χωριών. Το πρόβλημα λαμβάνει ήδη τρομακτικές οικονομικές και κοινωνικές διαστάσεις, αφού χιλιάδες άνθρωποι και οικογένειες βρίσκονται να χρωστούν εκατομμύρια και αδυνατούν να πληρώσουν. Στήνονται στα δικαστήρια και κινδυνεύουν από κατασχέσεις και φυλακίσεις. 

Πρέπει λοιπόν, κύριε Υπουργέ, να θέσετε τέρμα σ' αυτή την αυθαιρεσία του ΙΚΑ. 'Εχετε υποσχεθεί παλαιότερα ότι θα φέρετε τροποποίηση σε κάποιο νομοσχέδιο και ευκαιρία είναι να το κάνετε σ' αυτό το νομοσχέδιο. 

Αλλά ψάχνοντας και μελετώντας το νομοσχέδιο δεν βρήκα κανένα άρθρο που να μιλάει γι' αυτήν την αυθαιρεσία. 

Νομίζω, κύριε Υπουργέ, ότι πρέπει να προσέξουμε αυτό το πράγμα. 

Κύριε Υπουργέ, μιλήσατε για το ταμείο κύριας ασφάλισης και υπερηφανευτήκατε ότι υπάρχει η διαδοχική ασφάλιση. Θα πρέπει να ξέρετε, όμως, ότι υπάρχει ένας μεγάλος αριθμός αγροτών που ήδη έχουν συνταξιοδοτηθεί πριν από τη θέσπιση του ταμείου κύριας ασφάλισης, οι οποίοι έχουν χίλια και δύο χιλιάδες ένσημα και τα οποία δυστυχώς ο νέος νόμος δεν τους αναγνωρίζει. Πρέπει στα πλαίσια της ισονομίας και της ισοπολιτείας και αυτό να το δείτε. 

Παράλληλα, υπάρχει το επίδομα της κοινωνικής αλληλεγγύης, το οποίο δίνεται στους χαμηλοσυνταξιούχους των άλλων ασφαλιστικών ταμείων. Νομίζω ότι πάλι στα πλαίσια της ισονομίας και της ισοπολιτείας θα πρέπει και αυτό το επίδομα να επεκταθεί και στους συνταξιούχους του ΟΓΑ. 

Θα πρέπει ακόμη να ξέρετε ότι υπάρχουν συνταξιούχοι του ΟΓΑ που λόγω αναπηρίας σε ηλικία τριάντα και σαράντα ετών βρίσκονται μακριά από την εργασία και το ταμείο κύριας ασφάλισης σε κάποιο όριο χρόνου καταργεί το προνομιακό επίδομα. Αντιλαμβάνεσθε ότι αυτοί οι άνθρωποι ή θα πεθάνουν από ασιτία ή θα αυτοκτονήσουν. 

Θα πρέπει το επίδομα κοινωνικής αλληλεγγύης να επεκταθεί και στους αγρότες. 

Είπατε επίσης ότι στηρίζετε το ταμείο κύριας ασφάλισης από τον προϋπολογισμό. Εγώ, όμως, μελετώντας τον προϋπολογισμό στη σελίδα 114 στην εισηγητική έκθεση είδα ότι υπάρχει μια υποσημείωση που προβλέπει εξήντα δισεκατομμύρια (60.000.000.000) με τη χορήγηση τίτλων του δημοσίου, ενώ οι υποχρεώσεις του προϋπολογισμού είναι 196,5 δισεκατομμύρια. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Από πού βγαίνει αυτό το 196; 

ΓΕΩΡΓΙΟΣ ΚΑΡΑΣΜΑΝΗΣ: Είναι οι υποχρεώσεις. Μάλιστα, οι αγρότες πρέπει να συνεισφέρουν ενενήντα έξι δισεκατομμύρια (96.000.000.000). Και τα 48,20 μέχρι 31-12-98. Αντιλαμβάνεσθε ότι οι αποζημιώσεις και οι επιδοτήσεις δεν έχουν ακόμη πληρωθεί, πέρα από το γεγονός ότι τους πρώτους μήνες του 1999 θα πρέπει να πληρώσουν και το υπόλοιπο μέρος της υποχρέωσης των εισφορών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στο πρώτο εξάμηνο, όχι στον πρώτο μήνα, δηλαδή μέχρι τον Ιούνιο. 

ΓΕΩΡΓΙΟΣ ΚΑΡΑΣΜΑΝΗΣ: 'Εστω. Ακόμη δεν έχουν πληρωθεί τις επιδοτήσεις και τις αποζημιώσεις. 

Υπάρχει ένας σημαντικός αριθμός, κύριε Υπουργέ, εργαζομένων στον ιδιωτικό τομέα οι οποίοι έχουν συμπληρώσει το 65ο έτος της ηλικίας τους, δεν θεμελιώνουν όμως δικαίωμα σύνταξης γιατί υπολείπονται στα ένσημα -άλλος θέλει πεντακόσια, άλλος χίλια- και κινδυνεύουν να μείνουν χωρίς σύνταξη. Θα πρέπει και εδώ να κάνετε μια βελτίωση ώστε οι άνθρωποι αυτοί εξαγοράζοντας τα ένσημά τους, να θεμελιώσουν σύνταξη. 

Υπάρχουν ασφαλισμένοι στο ΙΚΑ, οι οποίοι όταν συνταξιοδοτούνται λόγω αναπηρίας, θα πρέπει να πραγματοποιήσουν χίλια πεντακόσια ένσημα, και μάλιστα την τελευταία πενταετία εξακόσια. Μέσα στη μεγάλη ανεργία που υπάρχει και στην έλλειψη θέσεων, αντιλαμβάνεσθε ότι είναι πάρα πολύ δύσκολο ανάπηροι να μπορέσουν να συμπληρώσουν τον αριθμό των εξακοσίων ενσήμων. Θα πρέπει να το δείτε και αυτό. 

Κύριε Υπουργέ, στην κατ'άρθρο συζήτηση θα μας δοθεί η δυνατότητα να κάνουμε προτάσεις για τη βελτίωση ορισμένων άρθρων του νομοσχεδίου. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημοσχάκης έχει το λόγο. 

ΘΕΟΦΑΝΗΣ ΔΗΜΟΣΧΑΚΗΣ: Κυρίες και κύριοι συνάδελφοι, εδώ και πλέον του έτους στα προσκήνια και στα παρασκήνια συζητιέται, ψιθυρίζεται, κυοφορείται μίνι-μάξι νομοσχέδιο. Τελικά μας το φέρατε, κύριε Υπουργέ. 

Τι έκανε αυτό το μίνι νομοσχέδιο; Δυσανάλογα με το μέγεθός του προκάλεσε προβλήματα. 'Ηδη εδώ και ένα χρόνο στρατιές υπαλλήλων παραιτούνται είτε δημόσιοι υπάλληλοι είτε υπάλληλοι ιδιωτικού τομέα μηN τυχόν και αυξηθούν τα όρια της ηλικίας, φοβούμενοι προφανώς ότι κάποιο πρωϊ ο κύριος Υπουργός θα φέρει νομοσχέδιο με το οποίο θα αυξάνει το όριο ηλικίας και θα έχουν έτσι να διανύσουν περισσότερο χρόνο στην υπηρεσία ή στον ιδιωτικό τομέα που εργάζονται. 

Τελικά, κύριε Υπουργέ, φέρατε το νομοσχέδιο, το οποίο απ' ό,τι βλέπω δημιουργεί πάρα πολλά προβλήματα. 

Είδατε τι έγινε με τους τελωνειακούς. Τους επιστρατεύσατε εσείς μια πλέρια δημοκρατική κυβέρνηση, μια σοσιαλιστική κυβέρνηση. Εσείς εφεύρατε ένα φασιστικό μέτρο. Διότι, τι είναι η επιστράτευση; Τα ξέρει αυτά ο κ. Σπυριούνης. Στρατηγέ, όταν κάνετε μία άσκηση στο Στρατό έρχεσθε μετά και κάνετε κριτική, αν η άσκηση διεξήχθη καλά. Είπατε ότι αυτήν τη στιγμή το ασφαλιστικό μας σύστημα νοσεί. Ποια είναι τα αίτια; Εσείς είσαστε ένας καλός στρατιωτικός και είχα την τιμή να σας γνωρίσω σαν μέραρχο της σιδερόφρακτης δωδεκάτης μεραρχίας του 'Εβρου. Δεν είπατε τίποτα για τα αίτια. 



 

  

Σελίδα 2307 

ΚΥΡΙΑΚΟΣ ΣΠΥΡΙΟΥΝΗΣ: Είπα, είπα. 

ΘΕΟΦΑΝΗΣ ΔΗΜΟΣΧΑΚΗΣ: Τα περάσατε έτσι και ρίξατε το βάρος στη μείζονα και στην ελάσσονα Αντιπολίτευση. 

'Ερχεται το μίνι νομοσχέδιο και ενοποιεί το φιλέτο, το ΤΑΕ, το ΤΕΒΕ και το ΤΣΑ. Αυτά τα ταμεία ανήκουν σε χέρια νοικοκυραίων. Το ΤΕΒΕ έκανε καινούρια κτίρια σε όλη την Ελλάδα. 'Εχει υπαλλήλους που ο κύριος Υπουργός τους κυνηγάει. Αυτοί νοικοκύρεψαν το ΤΕΒΕ αλλά τους κυνηγάει και δεν τους μονιμοποιεί εδώ και επτά χρόνια. Τρέχουν από το πρωί μέχρι το βράδυ να εισπράξουν σαν να γυρνάνε για να πουν τα κάλαντα. 

Δέστε τώρα το μεγάλο ασθενή που λέγεται Ι.Κ.Α. Να πάτε στα δικαστήρια και στην πρωτεύουσα και στην επαρχία, για να δείτε ποιοι είναι οι κατηγορούμενοι, ποιοι γεμίζουν τα πινάκια. Πρόκειται για ασφαλισμένους του Ι.Κ.Α. Πού οφείλεται αυτό το μπάχαλο το οποίο γίνεται στο Ι.Κ.Α.; Βέβαια, κατέβαλε φιλότιμες προσπάθειες ο Υπουργός επί Νέας Δημοκρατίας, κ. Σιούφας, για να περισώσει ό,τι ήταν δυνατόν να περισώσει. Πλην όμως ήλθαν πάλι οι βοριάδες και οι θύελλες του ΠΑΣΟΚ και τα ανέτρεψαν όλα. 

Σήμερα τα πράγματα έσφιξαν. Γιατί έχουμε φθάσει ως εδώ; Τα πράγματα είναι πολύ απλά. 'Εγινε αλόγιστη κατασπατάληση στα ασφαλιστικά ταμεία κατά τη δεκαετία του 1980. Πάσης φύσεως ανασφάλιστοι ασφαλίστηκαν στο Ι.Κ.Α. Ποιος είναι ανασφάλιστος; Ο τάδε. ασφάλισέ τον στο Ι.Κ.Α. Ακόμη, πήραν σύνταξη πολλοί δήθεν ανάπηροι, για να πάρετε την ψήφο τους, διότι ερχόντουσαν οι εκλογές του 1985. Επίσης, εντάχθηκαν πολλοί στα βαριά επαγγέλματα. 

Εν τω μεταξύ η ανεργία ανέβηκε. Μόνος φορέας για να απασχοληθεί κόσμος ήταν το ελληνικό δημόσιο. Δεν υπήρχε ιδιωτικός τομέας, αφού τότε γινόταν η κοινωνικοποίηση. 'Ετσι σήμερα πιέζονται οι λίγοι για να πληρώσουν πολλά στους πολλούς. 

'Ερχομαι στις επενδύσεις. Επενδύσεις γίνονται δειλά-δειλά. Είναι εντάσεως κεφαλαίου και όχι εντάσεως εργασίας. Εσείς, στρατηγέ, που μιλάτε σαν οσία Μαρία ξέρετε τι γινόταν στον 'Εβρο. Επένδυση εννιακοσίων εκατομμυρίων (900.000.000) το 1974 απασχολούσε στα κλωστήρια "ΕΒΡΟΣ" τριακόσιους πενήντα εργαζόμενους. Επένδυση πριν από δύο χρόνια εξίμισι δισεκατομμυρίων (6.500.000.000) απασχολούσε τριάντα πέντε εργαζόμενους διότι είχαν αυτόματα μηχανήματα και εξειδικευμένο προσωπικό. Από ποιον θα πάρεις ασφάλιστρα; Από το μηχάνημα; Οι μόνοι που πληρώνουν ασφάλιστρα είναι οι μικρομεσαίοι και οι οικοδόμοι του φίλου μου του Μήτσου του Κωστόπουλου. 

Τον λέω φίλο μου γιατί είναι σύντροφος και είναι φτωχός και αυτός όπως και εγώ. Γι' αυτό τα βρήκαμε. 

ΠΡΟΕΔΡΕΥΩΝ (Παναγιώτης Σγουρίδης): Συντροφεύσατε τη φτώχεια σας. 

ΘΕΟΦΑΝΗΣ ΔΗΜΟΣΧΑΚΗΣ: Ακούστε τι κάνει το ανάλγητο Ι.Κ.Α. Κτίστηκε στην Αλεξανδρούπολη οικοδομή διακοσίων είκοσι τετραγωνικών και πλήρωσε ασφάλιση στο Ι.Κ.Α. πεντέμισι εκατομμύρια (5.500.000). 'Εβγαλαν τόσα για την τοιχοποιϊα, τόσα για τα δάπεδα, τόσα για τον εξωτερικό εξωραϊσμό κλπ. 'Ηρθε μετά ο άνθρωπος και είπε ότι έκανε μόνος του το χώρο, ότι είχε μηχάνημα που σοβάντιζε κλπ. Πώς να συνεννοηθεί όμως με τον "Ι.Κ.Α.τζή"; Οι ράμπο του Ι.Κ.Α. είναι πιο τρομεροί από την ΣΔΟΕ σήμερα. 

Ξεζουμίζουμε τους οικοδόμους και τους μικρομεσαίους. Σε ποιούς θα απευθυνθούμε να πληρώσουν εργοδοτικές εισφορές; Ξέρετε κάνεναν μεγάλο να πληρώνει; Οι μικροί πληρώνουν. 'Ενας ιδιωτικός υπάλληλος, ένας ταβερνιάρης πληρώνει εκατόν είκοσι χιλιάδες το μήνα εισφορά στο ΙΚΑ. Παίρνει το μήνα εκατόν πενήντα χιλιάδες μισθό και βλέπουμε ότι και η εισφορά του ΙΚΑ είναι ίση με το μισθό του. Πάντως κατά μαθηματική ακρίβεια όσα μέτρα και αν πάρετε και όσα μίνι και μάξι νομοσχέδια και να περάσετε είναι καταδικασμένο το ΙΚΑ να πεθάνει. Και κάτι ακόμα τρομερό. Σήμερα το μεσημέρι έτρωγα στο IDEAL και πρέπει να σας πω ότι για την υπερωριακή απασχόληση του εργαζομένου ο εργοδότης πρέπει να πληρώνει ΙΚΑ. Θέλετε να γεμίσετε τα ταμεία σας με λεφτά. 'Ομως κυνηγάμε το μικρομεσαίο, κυνηγάμε την οικοδομή. Τι θα γίνει; Από πού θα εισπράξετε και θα γεμίσετε τα ταμεία σας; 

'Ερχομαι τώρα να μιλήσω για την κοινωνική σας ευαισθησία. Εμείς, κύριε Υπουργέ, δεν έχουμε ευαισθησία; Πρέπει να σας πω ότι στα χωριά έχουν μείνει μόνο οι γέροι και οι γριές και παίρνουν σύνταξη τριάντα δύο (32.000) χιλιάδες δραχμές. Μάλιστα φθάσατε στο σημείο να φορολογείτε με δύο (2.000) χιλιάδες το μήνα για ιατροφαρμακευτική περίθαλψη. Αυτοί οι άνθρωποι δεν πληρώνουν ρεύμα, νερό και τηλέφωνο; Δεν θα πάρει τηλέφωνο το γιo, τη θυγατέρα ή τον εγγονό του για να μάθει τα νέα τους; Πρέπει να σας πω ότι για καυσόξυλα θέλουν το χειμώνα έξι με επτά τόνους και ο τόνος κάνει είκοσι έξι (26.000) χιλιάδες δραχμές. Μπορεί να τα πληρώσει με τριάντα χιλιάδες (30.000) που παίρνει σύνταξη; 

Πάω τώρα σε ένα άλλο θέμα. Είπατε ότι από 1.1.1998 υπάρχει η διαδοχική ασφάλιση στον ΟΓΑ και στο ΙΚΑ. Κάποτε στην επαρχία δεν υπήρχε ασφάλιση του ΙΚΑ και οι άνθρωποι δούλευαν στην οικοδομή ή σε κάποιες βιοτεχνίες. Το 1997 τους πιάνει το ΙΚΑ, φθάνουν στο εξηκοστό πέμπτο έτος της ηλικίας τους και δεν έχουν το όριο των τεσσεράμισι χιλιάδων ενσήμων. Ας πούμε ότι έχουν τρεις χιλιάδες ένσημα. Αυτά πάνε στράφι. Τους δίνετε σύνταξη του ΟΓΑ και κλείνει το θέμα. Αν εργαστεί κάποιος στη Γερμανία ή στην Ολλανδία και κάνει πεντακόσια μεροκάματα, έστω πενήντα μάρκα ή φιορίνια θα πάρει σύνταξη μηνιαίως. Εδώ τα τρεις χιλιάδες ένσημα αυτών των ανθρώπων γιατί πήγαν στράφι; Αν είσαι βέβαια δημόσιος υπάλληλος και πήγες στο δημόσιο στα τριάντα σου χρόνια και προηγουμένως είχες τρία τέσσερα χρόνια σε κάποια επιχείρηση ένσημα ΙΚΑ, εκεί έχετε τη διαδοχική ασφάλιση. Αυτός είναι πιο έξυπνος; 

Κύριε Υπουργέ, να το δείτε αυτό το θέμα γιατί έχει κατατεθεί και τροπολογία και πρέπει να δείξετε ότι δεν είσαστε ανάλγητοι. Τώρα όσο για τους άλλους που φυλάνε τα σύνορα πρέπει να τους κρατήσουμε εκεί έστω και αν είναι γέροι. 

Πρέπει να σας πω ότι στη Γερμανία και στη Δυτική Ευρώπη έδωσαν στους εργαζόμενους που μετοίκησαν στην πατρίδα τους τις εισφορές τους πίσω. 'Ομως κράτησαν την εργοδοτική εισφορά. Βέβαια η πολιτεία για να δείξει ότι είναι γενναία έδωσε πλασματικά χρόνια σε αυτούς τους ανθρώπους για να πάρουν σύνταξη. Αντί να δοθεί μάχη για να κερδηθεί και η εργοδοτική εισφορά -που δεν είναι λίγα λεφτά, είναι τα περισσότερα, αφού μην ξεχνάμε είναι περίπου τριάντα χρόνια αυτή η ιστορία- δεν έγινε τίποτα. 

Και κάτι άλλο. 'Ερχεστε τώρα να γεμίσετε τα ταμεία σας από τη χήρα που άφησε ο υπάλληλος στην ηλικία των σαράντα με σαράντα πέντε ετών και θέλει να πιάσει δουλειά μετά απο τρία χρόνια. Ποιος θα την πάρει στη δουλειά αυτήν τη γυναίκα; Εσείς την παίρνετε; Μόνο αν είναι ωραία θα την πάρετε, αλλιώς τι θα την κάνετε; 

(Χειροκροτήματα από την πτέρυγα της Νέας Δημοκρατίας) 

Να πάμε και στο δεύτερο. Πηγαίνετε στην κρεαταγορά ή στην ψαραγορά και στους φρουτεμπόρους και θα δείτε κανέναν απόστρατο στρατιωτικό, αστυνομικό. 

Είδα ταγματάρχη να πλένει το αυτοκίνητο των φαντάρων, γιατί παίρνει διακόσιες πενήντα χιλιάδες (250.000) σύνταξη. Πού να τα ακουμπήσει; Τόσο το λάδι, τόσο το ξίδι, πρέπει να δουλέψει! 'Ετσι έπλενε αυτοκίνητο μέσα στο χειμώνα ενός πενταετούς ΕΠΙ. 'Ηταν ταγματάρχης που διοικούσε μια μονάδα. Εκεί καταντήσαμε! 

Σας τα είπα ωμά, απλά, όπως είναι. Ανθρώπους κυβερνούμε, κύριοι συνάδελφοι, δεν κυβερνούμε ημιόνους. Πρέπει να τα δούμε τα πράγματα με ανθρώπινη ψυχή. Γι' αυτό τα είπα έτσι απλά. 'Ετσι είναι! 

Εννοείται ότι δεν το ψηφίζω! 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δημοσχάκη, που ήταν γλαφυρότατος στο τέλος. 

Κύριοι συνάδελφοι, απ' ό,τι βλέπω δεν υπάρχει κάποιος που να θέλει να δευτερολογήσει. 

  


 

  

Σελίδα 2308 

Κηρύσσεται περαιωμένη η συζήτηση επί της αρχής του νομοσχεδίου: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

Κύριοι συνάδελφοι, έχουν διανεμηθεί τα Πρακτικά της Πέμπτης 26 Νοεμβρίου 1998, της Παρασκευής 27 Νοεμβρίου 1998 και της Δευτέρας 30 Νοεμβρίου 1998 και ερωτάται το Σώμα αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Πέμπτης 26 Νοεμβρίου 1998, της Παρασκευής 27 Νοεμβρίου 1998 και της Δευτέρας 30 Νοεμβρίου 1998, επικυρώθηκαν. 

Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του νομοσχεδίου, της οποίας το κείμενο έχει ως εξής: 

"Προς 

Τον Κύριο Πρόεδρο της Βουλής των Ελλήνων 

Οι υπογράφοντες Βουλευτές ζητούμε τη διενέργεια ονομαστικής ψηφοφορίας επί της αρχής του συζητουμένου νομοσχεδίου. 

ΔΗΜΗΤΡΙΟΣ ΣΙΟΥΦΑΣ 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ 

ΣΠΥΡΙΔΩΝ ΣΠΥΡΟΥ 

ΝΙΚΟΛΑΟΣ ΠΑΠΑΦΙΛΙΠΠΟΥ 

ΘΕΟΦΑΝΗΣ ΔΗΜΟΣΧΑΚΗΣ 

ΓΙΩΡΓΟΣ ΚΑΡΑΣΜΑΝΗΣ 

ΑΝΑΣΤΑΣΙΟΣ ΚΑΡΑΜΑΡΙΟΣ 

ΠΑΝΑΓΙΩΤΗΣ ΜΕΛΑΣ 

ΒΑΣΙΛΕΙΟΣ ΣΩΤΗΡΟΠΟΥΛΟΣ 

ΙΩΑΝΝΗΣ ΠΑΠΑΔΗΜΟΠΟΥΛΟΣ 

ΕΛΣΑ ΠΑΠΑΔΜΗΤΡΙΟΥ 

ΝΙΚΟΛΑΟΣ ΚΑΤΣΑΡΟΣ 

ΓΕΩΡΓΙΟΣ ΟΡΦΑΝΟΣ 

ΣΤΑΥΡΟΣ ΠΑΠΑΔΟΠΟΥΛΟΣ 

ΗΛΙΑΣ ΒΕΖΔΡΕΒΑΝΗΣ 

ΘΕΟΔΩΡΟΣ ΠΑΣΣΑΛΙΔΗΣ 

ΣΑΒΒΑΣ ΤΣΙΤΟΥΡΙΔΗΣ 

ΜΑΡΙΕΤΑ ΓΙΑΝΝΑΚΟΥ 

ΑΝΤΩΝΙΟΣ ΦΟΥΣΑΣ 

ΙΩΑΝΝΗΣ ΧΩΜΑΤΑΣ 

ΠΡΟΚΟΠΗΣ ΠΑΥΛΟΠΟΥΛΟΣ" 

θα αναγνώσω τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός Βουλευτών για την υποβολή της. 

Ο κ. Δημήτριος Σιούφας. Παρών. 

Ο κ. Ελευθέριος Παπαγεωργόπουλος. Παρών. 

Ο κ. Νικόλαος Παπαφιλίππου. Παρών. 

Ο κ. Θεοφάνης Δημοσχάκης. Παρών. 

Ο κ. Σπυρίδων Σπύρου. Παρών. 

Ο κ. Γεώργιος Καρασμάνης. Παρών. 

Ο κ. Αναστάσιος Καραμάριος. Παρών. 

Ο κ. Παναγιώτης Μελάς. Παρών. 

Ο κ. Βασίλειος Σωτηρόπουλος. Παρών. 

Η κ. Ελισάβετ Παπαδημητρίου. Παρούσα. 

Ο κ. Νικόλαος Κατσαρός. Παρών. 

Ο κ. Γεώργιος Ορφανός. Παρών. 

Ο κ. Σταύρος Παπαδόπουλος. Παρών. 

Ο κ. Ηλίας Βεζδρεβάνης. Παρών. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 

Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό. 

( Δ Ι Α Κ Ο Π Η )

( ΜΕΤΑ ΤΗ ΔΙΑΚΟΠΗ )

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 

Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα Πέμπτη 10 Δεκεμβρίου 1998 και ώρα 10.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ονομαστική ψηφοφορία επί της αρχής και συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

'Ωρα λήξης: 00.16'. 

Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ

