
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΒ'
Τρίτη, 8 Ιανουαρίου 2002

ΘΕΜΑΤΑ
1. Επικύρωση Πρακτικών,
2. 'Αδεια απουσίας της Βουλευτού Ζ. Μακρή,
3. Ανακοινώνεται ότι διαβιβάζεται αίτηση Εισαγγελικής Αρχής για άρση της ασυλίας του Βουλευτή Π. Αντωνακόπουλου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας",
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας",
3. Συζήτηση επί της αρχής του σχεδίου νόμου του Υπουργείου Εθνικής 'Αμυνας: "Οργανωτικά θέματα του Υπουργείου Εθνικής 'Αμυνας, ρυθμίσεις προσωπικού των Ενόπλων Δυνάμεων και άλλες διατάξεις",
4. Κατάθεση σχεδίου νόμου:
Οι Υπουργοί Εμπορικής Ναυτιλίας, Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, Δικαιοσύνης και Εργασίας και Κοινωνικών Ασφαλίσεων κατέθεσαν σχέδιο νόμου: "Τροποποίηση των διατάξεων ν. 959/1959 "Περί της ναυτικής εταιρείας" και άλλες διατάξεις",
ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής Αμύνης:
ΑΚΡΙΒΑΚΗΣ Α.,
ΑΡΣΕΝΗΣ Γ.,
ΒΑΡΒΙΤΣΙΩΤΗΣ Ι.,
ΓΙΑΝΝΟΠΟΥΛΟΣ Α.,
ΔΑΜΑΝΑΚΗ Μ.,
ΚΑΜΜΕΝΟΣ Π.,
ΚΑΝΕΛΛΗ Λ.,
ΚΑΡΑΜΑΝΛΗΣ Κ.,
ΚΑΡΑΤΖΑΦΕΡΗΣ Γ.,
ΠΑΠΑΝΙΚΟΛΑΟΥ ΑΙΚ.
ΠΑΠΑΝΤΩΝΙΟΥ Γ.,
ΣΠΗΛΙΩΤΟΠΟΥΛΟΣ Σ.,
ΣΠΥΡΙΟΥΝΗΣ Κ.,
ΤΑΣΟΥΛΑΣ Κ.,
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΞΒ΄
Τρίτη, 8 Ιανουαρίου 2002
Αθήνα, σήμερα στις 8 Ιανουαρίου 2002, ημέρα Τρίτη και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Τασούλα, Βουλευτή Ιωαννίνων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού Οργανισμού Εργατικής Εστίας ζητεί τη συνέχιση της λειτουργίας του Κέντρου Εργαζόμενης Νεότητας.
2) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμαρχος Λιδορικίου ζητεί την εξεύρεση χώρου για τη διάθεση των απορριμμάτων των Φυλακών Μαλανδρίνου.
3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Τεχνικό Επιμελητήριο Ελλάδος- Τμήμα Ανατολικής Στερεάς διαμαρτύρεται για τη χρηματοδότηση της κατασκευής τμημάτων των Διευρωπαϊκών Δικτύων από πόρους της Περιφέρειας Στερεάς Ελλάδος.
4) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύλλογος Εργαζομένων στις Υπηρεσίες του Υπουργείου Μεταφορών και Επικοινωνιών Κρήτης καταγγέλλει παράνομες ενέργειες Προϊσταμένου του ΚΤΕΟ Ρεθύμνου.
5) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο κ. Βασίλειος Σεμερτζίδης, Διπλωματούχος Ηλεκτρολόγος Μηχανικός της ΔΕΗ ζητεί τη χορήγηση του επιδόματος Ανώτατης Εκπαίδευσης.
6) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Κοινότητα Μακρινίτσας Νομού Μαγνησίας ζητεί την αντιμετώπιση των συνεχών κατολισθήσεων της περιοχής και την εξασφάλιση της φυσιογνωμίας του διατηρητέου παραδοσιακού οικισμού της Μακρινίτσας.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων των Μαθητών του Γυμνασίου-Λυκείου Αμοργού ζητεί το διορισμό Καθηγητή Οικονομολόγου στο πιο πάνω Σχολείο.
8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί την επίλυση φορολογικών προβλημάτων των επιχειρηματιών της περιοχής του.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Μαζικοί Φορείς της νήσου Μήλου ζητεί να παραμείνει το κέντρο Υγείας Μήλου στο Α΄ ΠεΣΥ Αττικής-ΠΓΝΑ "Ο ΕΥΑΓΓΕΛΙΣΜΟΣ".
10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων-Κηδεμόνων ΤΕΕ Φηρών Θήρας- διαμαρτύρεται για την έλλειψη καθηγητών και βιβλίων από το πιο πάνω ΤΕΕ.
11) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Νομάρχης Μαγνησίας ζητεί την αποπεράτωση της Σχολής ΑΣΔΕΝ Βόλου.
12) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Εμπορικός Σύλλογος Καρδίτσας ζητεί τον άμεσο ετεροχρονισμό των οφειλών των εμπόρων και επιχειρηματιών.
13) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Αργιθέας Καρδίτσας ζητεί τη χορήγηση οικονομικής ενίσχυσης για την αντιμετώπιση εκτάκτων αναγκών του Δήμου του.
14) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Καρδίτσας ζητεί την οικονομική ενίσχυση του Δήμου του για την αποκατάσταση των ζημιών που υπέστησαν σχολεία του Δήμου του από τις πρόσφατες χιονοπτώσεις.
15) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Ένωση Ξενοδόχων Λέσβου ζητεί τη λήψη μέτρων για την τουριστική ανάπτυξη της νήσου Λέσβου.
16) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία η Ομοσπονδία Εμπορικών Συλλόγων Ανατολικής Στερεάς Ελλάδος ζητεί να ανασταλούν οι φορολογικές υποχρεώσεις των εμπόρων του Νομού Φθιώτιδας.
17) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Επιμελητήριο Φθιώτιδας ζητεί την αναστολή όλων των φορολογικών υποχρεώσεων των επιχειρήσεων του Νομού Φθιώτιδας.
18) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Επιμελητήριο Φθιώτιδας ζητεί την αναστολή όλων των φορολογικών υποχρεώσεων των επιχειρήσεων του Νομού Φθιώτιδας.
19) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η Συντονιστική Επιτροπή Προώθησης της ανέγερσης 2ου Λυκείου Μεταμόρφωσης Αττικής ζητεί την ανέγερση κτιρίου στην περιοχή Προφήτη Ηλία Αττικής για τη στέγαση του πιο πάνω Σχολείου.
20) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Σύνδεσμος για τα δικαιώματα της γυναίκας αναφέρεται στο θέμα της συνταξιοδότησης της εργαζόμενης γυναίκας.
21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος για τα δικαιώματα της γυναίκας αναφέρεται στο θέμα της συνταξιοδότησης της εργαζόμενης γυναίκας.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός - Αγροτικός Συνεταιρισμός Γρι-Γρι Σαλαμίνας " Ο ΑΓΙΟΣ ΑΝΔΡΕΑΣ" ζητεί να επιτραπεί η αλιεία στα γρι-γρι νυκτός.
23) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός-Αγροτικός Συνεταιρισμός Γρι-Γρι Σαλαμίνας "Ο ΑΓΙΟΣ ΑΝΔΡΕΑΣ" ζητεί το διακανονισμό των χρεών των μελών του προς την ΑΤΕ. 
24) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ι. Πετρούτσας, κάτοικος Μονεμβασίας ζητεί την άμεση τοποθέτηση καθηγητών στο ΤΕΕ Μολάων Λακωνίας.
25) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Επιμελητήριο Σερρών ζητεί την παράταση όλων των υποχρεώσεων των επαγγελματιών της περιοχής του προς το ΙΚΑ.
26) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Επιμελητήριο Σερρών ζητεί την παράταση όλων των φορολογικών υποχρεώσεων των επαγγελματιών της περιοχής του.
27) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Δήμος Πρεσπών Φλώρινας ζητεί την έκτακτη οικονομική ενίσχυση για τον αποχιονισμό του οδικού δικτύου της περιοχής του.
28) Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο κ. Π.Σαββίδης, εργαζόμενος στην ιχθυόσκαλα Καβάλας ζητεί την επίλυση υπηρεσιακού του προβλήματος.
29) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Γονείς τυφλών πολυαναπήρων παιδών ζητούν τη δημιουργία ειδικής μονάδας για την παραμονή και προστασία των παιδιών τους.
30) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κίτσιος Δήμας ζητεί να του δοθεί η ελληνική ιθαγένεια.
31) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ι. Χατζητόλιος, Επίκουρος Καθηγητής παθολογίας ζητεί την άμεση αποπεράτωση της κατασκευής του κτιρίου αποκατάστασης παραπληγικών.
32) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Εργατοϋπαλληλικό Κέντρο Θεσ/νίκης ζητεί την επέκταση ευνοϊκών ρυθμίσεων και για τους εργαζόμενους του εργοστασίου της ΕΛΛΕΝΙΤ.
33) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί την αποσύνδεση της υποβολής του ΦΠΑ από το δίκτυο της ΠΟΛ.
34) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί την εκτέλεση έργων για την υδροδότηση των φυλακών Μανδαρίνου.
35) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Μητροπολίτης Πωγωνιανής και Κονίτσης ζητεί την επανασύσταση του στρατιωτικού φυλακίου στο χωριό Αμάραντος της επαρχίας Κονίτσης Ιωαννίνων.
36) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Νομάρχης Μαγνησίας ζητεί την άμεση αποπεράτωση της Σχολής ΑΣΔΕΝ Βόλου.
37) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία μαζικοί φορείς Λήμνου Νομού Λέσβου, ζητούν την επίλυση προβλημάτων λειτουργίας του Νοσοκομείου Λήμνου.
38) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ένωση Επαγγελματιών Λογιστών Πρωτευούσης, ζητεί να ανακληθεί η απόλυση του Δημήτρη Τσιτκανού συνδικαλιστή-εργαζόμενου στην επιχείρηση ΘΩΡΑΚΟΤΕΧΝΙΚΗ ΑΤΕΒΕ.
39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία η Ένωση Επαγγελματιών Λογιστών Πρωτευούσης, προβάλλει αιτήματα σχετικά με την ειρήνη, τα δημοκρατικά δικαιώματα, το ασφαλιστικό κλπ..
40) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Κεκροπίας Νομού Αιτωλοακαρνανίας, ζητεί να ιδρυθεί Λιμενικό Ταμείο στο Δήμο, προκειμένου να δημιουργήσει έσοδα για να καλύπτονται οι μεγάλες ανάγκες, που δημιουργούνται ιδιαίτερα στο Λιμάνι της Παλαίρου, όπου ελλιμενίζονται τουριστικά σκάφη.
41) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Λάρισας και η Συντονιστική Επιτροπή Αγροτών Επαρχίας Αγιάς ζητούν την καταβολή αποζημίωσης στους μηλοπαραγωγούς της περιοχής τους που έπαθαν ζημιές οι καλλιέργειές τους από την παρατεινόμενη ξηρασία κλπ..
42) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Αρτέμιδας Μαγνησίας διαμαρτύρεται για την υποχρεωτική κατασκευή πλακοσκεπούς στέγης στο Πήλιο και κατά συνέπεια και στους οικισμούς του Δήμου Αρτέμιδας.
43) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλαδική Ομοσπονδία Συλλόγων Συνταξιούχων Αναπήρων και Θυμάτων Εθνικής Αντίστασης και Αντιδικτατορικού Αγώνα, ζητεί την εξομοίωση των αναπήρων και θυμάτων των Νόμων 1863/89 και 1543/85 με τους ανάπηρους πολέμου 1940-41 και Εθνικής Αντίστασης κλπ..
44) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλαδική Ομοσπονδία Συλλόγων Συνταξιούχων Αναπήρων και Θυμάτων Εθνικής Αντίστασης και Αντιδικτατορικού Αγώνα, ζητεί την απαλλαγή καταβολής διοδίων συγκεκριμένων κατηγοριών οχημάτων, ώστε να συμπεριληφθούν και τα αναπηρικά.
45) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ενωση Συνταξιούχων Αναπήρων Θυμάτων Εθνικής Αντίστασης ζητεί την τροποποίηση του Ν.1043/80 όσον αφορά το πλαφόν των 800.000 δρχ. που έχει σχέση με την παραχώρηση περιπτέρων-κυλικείων στους ανάπηρους και θύματα αγωνιστών της Εθνικής Αντίστασης.
46) Οι Βουλευτές κύριοι ΛΙΑΝΑ ΚΑΝΕΛΛΗ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύλλογος Γονέων και Κηδεμόνων των Νοσηλευομένων Παιδιών στο Θεραπευτήριο Χρονίων Παθήσεων Παιδιών Αθηνών Σκαραμαγκά ΟΙ ΟΡΙΖΟΝΤΕΣ ζητεί να αναβαθμιστεί η παρεχόμενη περίθαλψη προς τα παιδιά και τη λήψη μέτρων για την εύρυθμη λειτουργία του πιο πάνω θεραπευτηρίου.
47) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΙΩΡΓΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία Σπουδαστές του Τμήματος Τεχνολογίας Μουσικών Οργάνων, Ηχοληψίας και Μουσικής Παραγωγής του ΤΕΙ Ηπείρου, διαμαρτύρονται για την έλλειψη καθηγητών μουσικής εργαστηρίων κατασκευής και συντήρησης μουσικών οργάνων κλπ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1063/24-8-01 ερώτηση δόθηκε με το υπ' αριθμ. 1938/26-9-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1063/24-8-01 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Στους παραγωγούς αιγοπροβείου κρέατος καταβάλλεται ως αντιστάθμιση απώλειας εισοδήματος, η βασική ενίσχυση (πριμοδότηση) για τις επιλέξιμες προβατίνες και αίγες.
Το ύψος της ανωτέρω πριμοδότησης δεν είναι σταθερό αλλά υπολογίζεται με βάση τη διαφορά μεταξύ της τιμής βάσης και της μέσης Κοινοτικής τιμής παραγωγού που διαμορφώνεται στη διάρκεια μιας εμπορικής περιόδου.
Επί πλέον της βασικής ενίσχυσης καταβάλλεται στους παραγωγούς των ορεινών και μειονεκτικών περιοχών (85% του συνόλου περίπου) η ειδική ενίσχυση που είναι σταθερή σε ΕΥΡΩ και ανέρχεται σε 6,64 ΕΥΡΩ ανά επιλέξιμο ζώο για τους παραγωγούς βαριών αρνιών και σε 5,97 ΕΥΡΩ ανά επιλέξιμο ζώο για τους παραγωγούς ελαφριών αρνιών και τους αιγοτρόφους στους οποίους ανήκει το 95% περίπου των Ελλήνων παραγωγών.
Λόγω της σπογγώδους εγκεφαλοπάθειας των βοοειδών και της μείωσης της κατανάλωσης βοείου κρέατος, σημειώθηκε μεγάλη αύξηση στην κατανάλωση αιγοπροβείου κρέατος, τόσο σε επίπεδο Ε.Ε. όσο και στη χώρα μας, με αποτέλεσμα την αύξηση της τιμής παραγωγού.
Διευκρινίζεται ότι η μέση τιμή παραγωγού στη χώρα μας είναι σταθερά από τις υψηλότερες ανάμεσα στις χώρες της Ένωσης που παράγουν αιγοπρόβειο κρέας και βρίσκεται αρκετά πάνω από το μέσο όρο της Ε.Ε., όπως φαίνεται από τον συνημμένο πίνακα 1.
Με βάση τις προτάσεις για την αναθεώρηση της Κοινής Οργάνωσης Αγοράς προβείου και αιγείου κρέατος, η βασική πριμοδότηση για τις επιλέξιμες προβατίνες και αίγες από μεταβλητή που είναι σήμερα προβλέπεται να μετατραπεί σε σταθερή.
Το προτεινόμενο ύψος που ανέρχεται σε 21 ΕΥΡΩ/επιλέξιμο ζώο για τους παραγωγούς βαριών αρνιών και 16,8 ΕΥΡΩ/επιλέξιμο για τους παραγωγούς ελαφριών αρνιών και τους αιγοτρόφους, αποτελεί το μέσο όρο της 8ετίας 1993 -00 (συν. Πίνακας 2), και επί πλέον η ειδική ενίσχυση αυξάνεται σε 7 Ε/ζώο για όλες τις κατηγορίες παραγωγών.
Από το 1993, οι πριμοδοτήσεις για τους παραγωγούς βοείου κρέατος χορηγούνται στα πλαίσια Ατομικών ορίων δικαιωμάτων στην πριμοδότηση θηλαζουσών αγελάδων και περιφερειακού ορίου στην πριμοδότηση (ειδική ενίσχυση) αρσενικών μοσχαριών εφόσον τηρούνται και οι λοιπές προϋποθέσεις (δείκτης πυκνότητας κ.λπ.).
Το ύψος των ενισχύσεων φαίνεται στο συνημμένο πίνακα 3.
'Οσον αφορά το ύψος της πριμοδότησης αρσενικών μοσχαριών ανά κεφαλή με τις πληρωμές της εμπορικής περιόδου 2000 που πληρώνονται το 2001, τα σχετικά ποσά περικόπτονται λόγω υπέρβασης του περιφερειακού ορίου 143.134 κεφάλαια τα έτη 1999 και 2000.
Ποσοστά υπέρβασης και η αντίστοιχη περικοπή είναι όπως παρακάτω:
1999 37,5 % υπέρβαση 26,3% περικοπή
2000 33,1% " 24,9 "
-----------------
Συνολικά 51,2 % "
Επισημαίνεται ότι η παραπάνω περικοπή επιβάλλεται από τους σχετικούς Κοινοτικούς Κανονισμούς.
Από το 2001 τυχόν περικοπή θα αφορά μόνο την υπέρβαση της σχετκής εμπορικής περιόδου.
Ο Υφυπουργός
Φ. ΧΑΤΖΗΜΙΧΑΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 989/21-8-01 ερώτηση ΑΚΕ 126 δόθηκε με το υπ' αριθμ. 4975/26-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης και ΑΚΕ 126 989/126/21-8-01 του Βουλευτή κ. Π. Λαφαζάνη, σας διαβιβάζουμε το υπ' αριθμ. 4517/13-9-01 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα με το οποίο εξηγείται η διαδικασία που τηρήθηκε για την διενέργεια δημόσιου πλειοδοτικού διαγωνισμού μίσθωσης χώρων και παραχώρησης δικαιωμάτων εκμετάλλευσης των ακτών της Αττικής.
Ο Υπουργός
Ν. ΧΡΙΣΤΟΔΟΥΛΑΚΗΣ"
3. Στην με αριθμό 969/20-8-01 ερώτηση ΑΚΕ 119 δόθηκε με το υπ' αριθμ. 2845/17-9-01 έγγραφο από τον Υφυπουργό Mεταφορών και Επικοινωνιών η απάντηση:
"Σε απάντηση της ερώτησης/ΑΚΕ με αριθμό 969/119/20-8-01 που κατέθεσε στη Βουλή ο Βουλευτής κ. Στ. Καλογιάννης, σας πληροφορούμε τα παρακάτω:
Η διαδικασία που ακολουθήθηκε από το Υπουργείο Μεταφορών και Επικοινωνιών αφορά την υπογραφή σύμβασης για χορήγηση ειδικής άδειας χρήσης συγκεκριμένων δορυφορικών συχνοτήτων που σύμφωνα με τον Κανονισμό και τα σχετικά έγγραφα της ΙΤU (Διεθνής Ένωση Τηλεπικοινωνιών) δικαιούται να χρησιμοποιήσει η χώρα μας στη θέση 39ο Ανατολικά.
Το ΥΜΕ προκήρυξε δύο Ανοιχτούς Διεθνείς Πλειοδοτικούς Διαγωνισμούς (07/06/2000 και 28/08/2000) για την χορήγηση "Ειδικής Άδειας στην τροχιακή θέση 39ο μοίρες ανατολικού μήκους", οι οποίοι απέβησαν άγονοι, για ελλείψεις των φακέλλων των διαγωνιζομένων που απαιτούνταν σύμφωνα με την προκήρυξη.
Σημειώνεται ότι τις προσφορές για τους δύο διεθνείς διαγωνισμούς αξιολόγησε 7μελής Επιτροπή στην οποία συμμετείχαν και τέσσερις (4) Καθηγητές Ανωτάτων Εκπαιδευτικών Ιδρυμάτων.
Η Επιτροπή αυτή με πρακτικό της, πρότεινε: την έναρξη διαπραγμάτευσης των όρων και του κειμένου της σύμβασης με τους διαγωνισθέντες κατ' αρχήν ή με άλλον ενδιαφερόμενο τρίτο στη συνέχεια.
Την διαπραγμάτευση ανέλαβε η 7μελής Επιτροπή αξιολόγησης προσφορών που ορίστηκε ως Επιτροπή διαπραγμάτευσης η οποία στις 03/01/2001 παρέδωσε στην πολιτική ηγεσία πρόταση σχεδίου Σύμβασης για την χορήγηση της ειδικής άδειας του δορυφόρου ΗΕLLAS-STAT, το οποίο στη συνέχεια το ΥΜΕ διαμόρφωσε ως τελικό σχέδιο σύμβασης με βάση τους όρους της προκήρυξης.
Οι διαπραγματεύσεις σε τεχνικό, οικονομικό και νομικό επίπεδο διήρκησαν περίπου επτά (7) μήνες και διεξήχθησαν με τις εταιρείες ΕΜΙ, ΝΕW SKIES SATELITES, EUTELSTAT και TELESAT, -OTE, - EAB,- AVACOM NET.
Η εταιρεία ΤΕLESAT που συνεργάζεται με την ΑVACOM NET, τον ΟΤΕ και την ΕΑΒ, πρότεινε την συνεκμετάλλευση των συχνοτήτων του ΗΕLLAS-SAT και KYPROS -SAT στην ίδια θέση 39ο ανατολικά (ΗΕLLAS - SAT 24 συχνότητες στη δέσμη Κu & ΚΥPROS - SAT 16 συχνότητες στις δέσμες Χ, L, C, Ku & Ka).
Oι εταιρείες ΤΕLESAT, OTE, EAB, AVACOM NET Services στην υποβολή των προτάσεών τους:
- Συμφώνησαν πλήρως με το οριστικό σχέδιο σύμβασης όπως το διαμόρφωσε το ΥΜΕ.
- Παρέχουν 3 αναμεταδότες και 1.000.000 ΕΥΡΩ στο Ελληνικό Δημόσιο, δηλαδή την καλύτερη προσφορά.
- Παρέχουν δύο επίγεια κέντρα ελέγχου του δορυφορικού συστήματος σε ελληνικό έδαφος
- Διαμόρφωσαν εταιρικό σχήματα, ΗΕLLAS - SAT CONSORTIUM LIMITED, Ελλαδοκυπριακών κυρίως συμφερόντων με οικονομική φερεγγυότητα.
- Εξασφαλίζουν την επιχειρησιακή ετοιμότητα και λειτουργία στη θέση 39ο Ανατολικά του ΗΕLLAS SAT πριν τις 14/9/2002.
- Παρέχουν εγγυητική επιστολή ύψους 3.000.000 U.S.D.
Για τους λόγους αυτούς το ΥΜΕ αξιολογώντας τις προτάσεις των εταιρειών - ομίλων με τις οποίες διαπραγματεύτηκε, προχώρησε στην οριστική επιλογή, για την εκμετάλλευση της γεωστατικής θέσης, 39ο Ανατολικά, της εταιρείας ΗΕLLAS - SAT CONSORTIUM LIMITED Ελλαδοκυπριακών συμφερόντων γιατί διασφαλίζονται με τον καλύτερο δυνατό τρόπο τα Εθνικά συμφέροντα.
Οι διαδικασίες συντονισμού με άλλα δορυφορικά συστήματα εξελίσσονται ομαλά και για το λόγο αυτό έχει συγκροτηθεί στην Υπηρεσία του Υπουργείου μας, ομάδα εργασίας συντονισμού συχνοτήτων η οποία θα έχει ολοκληρώσει το έργο της το αργότερο μέχρι τον Αύγουστο του 2002.
Ο Υφυπουργός
ΑΛΕΚΟΣ ΒΟΥΛΓΑΡΗΣ"

4. Στην με αριθμό 69/26-6-01 ερώτηση AKE 4 δόθηκε με το υπ' αριθμ. 415/14-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση και Αίτηση Κατάθεση Εγγράφων 69/26-6-01 των Βουλευτών κυρίων Αν. Παπαληγούρα, Σάββα Τσιτουρίδη, Γ. Ορφανού, Αδ. Ρεγκούζα, Γ. Σαλαγκούδη, Αν. Σπηλιωτόπουλου και Π. Ψωμιάδη, σας γνωρίζουμε τα εξής:
Ενόψει της εκτελέσεως του έργου ΜΕΤΡΟ Θεσσαλονίκης, που θα πραγματοποιηθεί στους χώρους των υπό ανέγερση σταθμών του ΜΕΤΡΟ (Ν.Σ. Σταθμός, Πλατεία Δημοκρατίας, Βενιζέλου, Αγ. Σοφίας, Σιντριβάνι, Πανεπιστήμιο), τηρείται η εξής διαδικασία:
α) αιτήσεις της κατασκευάστριας εταιρείας για άδεια εκσκαφής και κατασκευής του έργου σε διάφορα σημεία, β) ακολουθεί μετατόπιση των δικτύων (ύδρευσης, αποχέτευσης, ηλεκτρισμού, φυσικού αερίου κ.α.) εκτός των προβλεπόμενων ορίων των σταθμών, όπου χρειασθεί, γ) περίφραξη με ασφάλεια του προβλεπόμενου χώρου εκσκαφής του σταθμού, δ) ανασκαφή με μηχανικό εκσκαφέα, ε) αρχαιολογική εκσκαφή, στ) αποτύπωση όλων των φάσεων των ευρημάτων. Την τελική τύχη των αρχαίων θα κρίνει το Κεντρικό Αρχαιολογικό Συμβούλιο. Είναι ευνόητο πως όλες οι αρχαιολογικές εργασίες θα πραγματοποιηθούν, όπως συμβαίνει πάντοτε, με την δέουσα επιστημονική μέθοδο και συνέπεια.
Ακριβής χρόνος προβλεπόμενος για τη διεξαγωγή και την περάτωση του έργου δεν υπάρχει, απλώς εκτιμάται κατά προσέγγιση, ανάλογα με τα προβλήματα που θα προκύψουν κατά την εκτέλεση των ανασκαφών.
Υπάρχουν ήδη τα αποτελέσματα των ερευνητικών γεωτρήσεων που πραγματοποιήθηκαν στο ιστορικό κέντρο της Θεσσαλονίκης (4 αρχικές και 11 συμπληρωματικές), σε καίριας σημασίας σημεία που υποδείχθηκαν από τις συναρμόδιες Εφορείες. Η εξέταση των δειγμάτων πιστοποίησε ύπαρξη αρχαίων σε βάθος 8,80 - 9,50 μ. και σε μεμονωμένες περιπτώσεις και βαθύτερα, γεγονός που επιβεβαιώνεται και από πρόσφατα ανασκαφικά δεδομένα σε έρευνα οικοπέδου 'Ιωνος Δραγούμη - Εγνατία 46. Υπάρχουν επίσης μια σειρά από τεχνικά προβλήματα που πιθανόν θα συνεπάγονταν καταστροφή αρχαίων, όπως σύνδεση της νέας σήραγγας με την προϋπάρχουσα σε μικρό βάθος, Α της Δ.Ε.Θ., διέλευση κεντρικού αγωγού αποχέτευσης σε βάθος 9μ, προσχωσιγενή σαθρά εδάφη σε αυτό το βάθος.
Κατά συνέπεια, με αφετηρία μέτρησης το κατάστρωμα της Εγνατίας και επειδή το πάχος των αρχαιολογικών στρωμάτων φθάνει τα 9,50 μ. θα πρέπει να επαναπροσδιοριστεί το βάθος της ως άνω στέψης της σήραγγας του ΜΕΤΡΟ, που είχε αρχικά προβλεφθεί στα 7,50 μ. για να μην διέλθει η σήραγγα μέσα από οικιστικά κατάλοιπα. Επιπροσθέτως οι θέσεις όπου θα κατασκευαστούν οι σταθμοί και τα φρεάτια εξαερισμού θα απαιτήσουν μακρόχρονη ανασκαφική έρευνα (κατά προσέγγιση διαστάσεις σταθμού 30 Χ 30 μ.)
Μετά την επίλυση των προβλημάτων που αφορούν στην έναρξη του έργου οι Εφορείες Αρχαιοτήτων θα διατυπώσουν λεπτομερέστερες απόψεις όταν τεθεί υπόψη τους από την 3η ΠΥΔΕ και το Υ.ΠΕ.ΧΩ.Δ.Ε. η τελική οικονομοτεχνική μελέτη, με βάση τα νέα δεδομένα. Ο τρόπος διατήρησης των αρχαιοτήτων που θα αποκαλυφθούν κατά τις εκσκαφές για την δημιουργία των σταθμών του ΜΕΤΡΟ, θα συζητηθούν στο ΚΑΣ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 931/10-8-01 ερώτηση ΑΚΕ 113 δόθηκε με το υπ' αριθμ. 576/10-9-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης και Αίτησης Κατάθεσης Εγγράφων 931/113 από 10.8.01 του Βουλευτή κ. Ευγ. Χαϊτίδη και σ' ό,τι μας αφορά, σας γνωρίζουμε τα εξής:
Οι αρμόδιες ελληνικές αρχές αντιμετωπίζουν με προσοχή κάθε προσπάθεια ανακίνησης ανυπόστατων μειονοτικών ζητημάτων στη χώρα μας. Γνωρίζουν πλήρως τυχόν αναλαμβανόμενες σχετικές πρωτοβουλίες και εκτιμούν ότι τα εγχειρήματα αυτά δεν έχουν ουσιαστικό υπόβαθρο, πέφτουν στο κενό, και συνεπώς εκ των πραγμάτων δεν δικαιολογείται πρόκληση ανησυχίας.
Όσον αφορά στην αυτοαποκαλούμενη Οργάνωση "Βουλγαρικά Ανθρώπινα Δικαιώματα στην Μακεδονία", υπενθυμίζεται ότι από στιγμή που οι απόψεις της είδαν το φως της δημοσιότητας, ο αρμόδιος Υφυπουργός Τύπου κ. Χυτήρης δήλωσε κατηγορηματικά, ότι "κακώς δίδεται έμφαση σε μεμονωμένες απόψεις κάποιου ή κάποιων περιθωριακών, οι οποίοι, κατά καιρούς, αποστέλλουν επιστολές, όλου αναπτύσσουν τις φαντασιώσεις τους γύρω από την ύπαρξη μειονοτικών ομάδων στη Βόρειο Ελλάδα", προσθέτοντας πως οι σχέσεις μας με τη Βουλγαρία είναι εξαίρετες.
Με την ίδια αφορμή, το Υπουργικό Συμβούλιο της Βουλγαρίας εξέδωσε την 9η Αυγούστου επίσημη ανακοίνωση, στην οποία επισημαίνετο ότι "είναι ανόητοι και παράλογοι οι ισχυρισμοί της Οργάνωσης για τα Βουλγαρικά Ανθρώπινα Δικαιώματα στην Μακεδονία, που δημοσιεύθηκαν στην ελληνική εφημερίδα "ΤΟ ΕΘΝΟΣ". Ο Πρωθυπουργός της Βουλγαρίας Simeon- Saxe- Coburg- Gotha δεν γνωρίζει παρόμοια οργάνωση. Έχουμε βάσιμους λόγους να πιστεύουμε ότι καταχρώνται το όνομα και το κύρος του. Οι σχέσεις καλής γειτονίας ανάμεσα στην Ελλάδα και την Βουλγαρία δεν θα μπορούσαν να επηρεασθούν από παρόμοιες δηλώσεις. Ο Πρωθυπουργός της Βουλγαρίας αρκετές φορές έχει τονίσει ότι υπολογίζεται στην περαιτέρω ανάπτυξη των βουλγαρο- ελληνικών σχέσεων και ότι θα εργασθεί για την σταθερότητα στα Βαλκάνια".
Επίσης και το βουλγαρικό κόμμα VMRO προέβη σε διάψευση, δια στόματος του Προέδρου του, για οιαδήποτε επαφή στελεχών του με μέλη της Οργάνωσης αυτής. Επανέλαβε τις θέσεις του κόμματος υπέρ της αρχής του απαραβίαστου των συνόρων και χαρακτήρισε τους ισχυρισμούς της Οργάνωσης ως "προκλήσεις, οι οποίες στοχεύουν στο να υποσκάψουν τις σχέσεις Ελλάδος - Βουλγαρίας".
Οι δύο κυβερνήσεις είναι πεπεισμένες ότι, μόνο μέσω της περαιτέρω ενίσχυσης της στενής τους συνεργασίας, εμπεδώνεται η ασφάλεια, η ειρήνη, η σταθερότητα και η ανάπτυξη της περιοχής μας ως σύνολο.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
6. Στην με αριθμό 522/17-7-2001 ερώτηση δόθηκε με το υπ' αριθμ. 1551/26-9-2001 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 522/17-7-2001 που κατέθεσε ο Βουλευτής κ. Γ. Γιαννάκης, σας γνωρίζουμε ότι το θέμα της πληρέστερης στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος με ορθολογική κατανομή αυτής. Στο πλαίσιο δε αυτό έχουν στελεχωθεί και οι Υπηρεσίες που αστυνομεύουν τις αναφερόμενες περιοχές και συγκεκριμένα ο Αστυνομικός Σταθμός Ερυθρών και το Αστυνομικό Τμήμα Ωρωπού με δύναμη που πράγματι υπολείπεται της οργανικής τους, όπως, άλλωστε, και πολλές άλλες αστυνομικές Υπηρεσίες που αντιμετωπίζουν παρόμοια ή και περισσότερο αυξημένα προβλήματα και παρουσιάζουν σημαντικότερα ελλείμματα.
Περαιτέρω ενίσχυση των αναφερομένων Υπηρεσιών με προσωπικό θα γίνει όταν οι υπηρεσιακές δυνατότητες το επιτρέψουν. Ειδικότερα, για την ενίσχυση των Υπηρεσιών της Αστυνομικής Διεύθυνσης Βοιωτίας προκηρύχθηκαν προς πλήρωση, κατά τις συμπληρωματικές μεταθέσεις του τρέχοντος έτους, 14 θέσεις αστυφυλάκων και στο πλαίσιο αυτό θα καταβληθεί προσπάθεια κάλυψης κενών θέσεων του Αστυνομικού Σταθμού Ερυθρών. Επίσης, για την πληρέστερη στελέχωση του Αστυνομικού Τμήματος Ωρωπού θα καταβληθεί προσπάθεια μέσα από τις δυνατότητες που παρέχονται από την αναφερόμενη ελλειμματική δύναμη της Αστυνομίας, στη Γενική Αστυνομική Διεύθυνση Αττικής, η οποία θα ενισχυθεί περαιτέρω με προσωπικό μετά την έξοδο των νέων αστυφυλάκων από τη Σχολή.
Πέραν αυτών ενίσχυση των αναφερόμενων Υπηρεσιών, όπως και των λοιπών με προσωπικό θα εξετασθεί και στο πλαίσιο της μελετώμενης αναδιάρθρωσης και αναδιοργάνωσης των περιφερειακών Υπηρεσιών, όπως αυτή της Αστυνομικής Διεύθυνσης Βοιωτίας και της συνέπεια αυτής ανακατανομής της οργανικής δύναμης του Σώματος, καθώς και με την εξοικονόμηση προσωπικού που θα προέλθει από τη συνεχιζόμενη αποδέσμευση της Αστυνομίας από έργα ξένα προς την αποστολή της.
Σε ό,τι αφορά την αντιμετώπιση των αστυνομικών προβλημάτων στις αναφερόμενες περιοχές, σας πληροφορούμε ότι, τόσο οι αναφερόμενες τοπικές Υπηρεσίες, όσο και οι λοιπές Υπηρεσίες της Αστυνομικής Υποδιεύθυνσης Θηβών και η Ομάδα Πρόληψης και Καταστολής της Εγκληματικότητας Θηβών, καθώς και οι λοιπές Υπηρεσίες της Διεύθυνσης Αστυνομίας Βορειοανατολικής Αττικής και οι Ομάδες Πρόληψης και Καταστολής της Εγκληματικότητας, που έχουν συγκροτηθεί και λειτουργούν στην εν λόγω περιοχή, αντίστοιχα, καταβάλλουν κάθε δυνατή προσπάθεια, ασκώντας έντονη και συστηματική αστυνόμευση με πεζές και εποχούμενες περιπολίες, σε καθημερινή βάση και καθ' όλο το 24ωρο, με τη διενέργεια τακτικών και αιφνιδιαστικών εξορμήσεων και ελέγχων καθώς και ελέγχων νομιμότητας αλλοδαπών. Θα πρέπει, επίσης, να επισημανθεί ότι στις αναφερόμενες Υπηρεσίες μας, οι οποίες συνεργάζονται στενά με τους οικείους Ο.Τ.Α. για την άμεση επίλυση των αναφυομένων προβλημάτων αστυνομικής φύσεως, δόθηκαν πρόσθετες εντολές για εντονότερη και αποτελεσματικότερη αστυνόμευση, ώστε να παγιωθεί το αίσθημα ασφαλείας των κατοίκων των ανωτέρω περιοχών.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
7. Στην με αριθμό 562/17-7-01 ερώτηση ΑΚΕ 50 δόθηκε με το υπ' αριθμ. 1851/18-9-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 562/50/17-7-2001, που κατέθεσε ο Βουλευτής κ. Α. Γιαννόπουλος, για τα θέματα της αρμοδιότητάς μας, σας πληροφορούμε τα εξής:
Σε ό,τι αφορά το αντικείμενο της συγκεκριμένης έκθεσης αυτής αναφέρεται στο κοινοτικό σύστημα επιτήρησης της ΣΕΒ που ίσχυε πριν από την 01/01/2001 και έχει ήδη εγκαταλειφθεί σε κοινοτικό επίπεδο επειδή θεωρήθηκε ανεπαρκές και αναποτελεσματικό.
Ειδικότερα η έκθεση αναφέρεται στο σύστημα παθητικής επιτήρησης που ίσχυε κατά την περίοδο 1998-2000 (σύμφωνα με την απόφαση της Επιτροπής 98/272/ΕΚ) και το οποίο είχε εγγενείς αδυναμίες και αντικειμενικούς περιορισμούς και γι' αυτό και εγκαταλείφθηκε.
Τα αίτια αυτών των ελλείψεων πρέπει να αναζητηθούν στην κοινότητα, η οποία θέσπισε το σύστημα επιτήρησης, παρά να αποδίδονται στην Ελλάδα, η οποί κλήθηκε να εφαρμόσει ένα ατελές και αναποτελεσματικό σύστημα.
Ούτως ή άλλως, το σύστημα αυτό εγκαταλείφθηκε και μετά την απόφαση του Συμβουλίου Υπουργών Γεωργίας στις 4 και 21 Δεκεμβρίου 2000, όλες οι χώρες και η Ελλάδα, εφαρμόζουν το νέο αυστηρό σύστημα για τη ΣΕΒ, για το οποίο όλες οι χώρες θα επιθεωρηθούν τον Σεπτέμβριο τρέχοντος έτους. Δεν είναι τυχαίο ότι όμοιες εκθέσεις με επισημάνσεις έγιναν για τις περισσότερες χώρες.
Σε ό,τι αφορά το περιεχόμενο της συγκεκριμένης έκθεσης, ήδη οι Ελληνικές αρχές έχουν δώσει τεκμηριωμένες απαντήσεις και έχουν ανατρέψει ένα προς ένα όλα τα δυσμενή σημεία της έκθεσης που αφορά την επιτήρηση της ΣΕΒ στην Ελλάδα.
Πρέπει να σημειωθεί ότι η έκθεση στηρίχθηκε σε επιθεώρηση δύο κοινοτικών ελεγκτών, οι οποίοι επισκέφθηκαν 2 από τα 155 ελληνικά σφαγεία, για 4 ημέρες (12-16 Φεβρουαρίου). Για το σχέδιο της έκθεσης συναντήθηκαν και συζήτησαν στις Βρυξέλλες ο Υπουργός Γεωργίας με τον Επίτροπο Υγείας, προς τον οποίο δόθηκαν όλες οι αναγκαίες πληροφορίες και συμφωνήθηκαν συγκεκριμένα βήματα αναμόρφωσης του ελληνικού συστήματος υπηρεσιών. Ήδη τα βήματα αυτά υλοποιούνται.
Σε ό,τι αφορά το τρέχον σύστημα ελέγχου και διασφάλισης κατά της ΣΕΒ, που τέθηκε σε εφαρμογή σε κοινοτικό επίπεδο από 1/1/2001, αυτό ανατρέπει ριζικά το προηγούμενο σύστημα επιτήρησης και εισάγοντας την ενεργητική επιτήρηση, εγγυάται πλέον την ανίχνευση όλων των περιπτώσεων ΣΕΒ στον ζωικό πληθυσμό.
Σημειώνεται ότι, με βάση το νέο σύστημα ενεργητικής επιτήρησης, η Ελλάδα εξέτασε το Α' εξάμηνο του 2001 περίπου 7000 δείγματα και ανίχνευσε 1 μόνο κρούσμα ΣΕΒ, το οποίο μάλιστα δεν παρουσίαζε κανένα εμφανές σύμπτωμα της νόσου.
Σε ό,τι αφορά την Ελλάδα, το Υπουργείο Γεωργίας διαβεβαιώνει κατηγορηματικά ότι τα ισχύοντα μέτρα επιτήρησης, ελέγχου και διασφάλισης κατά της ΣΕΒ στη χώρα μας τηρούνται σχολαστικά και εγγυώνται αφενός την έγκαιρη ανίχνευση τυχόν κρουσμάτων ΣΕΒ στον ζωικό πληθυσμό- όπως έγινε πρόσφατα στην περίπτωση του Κιλκίς- και αφετέρου την πλήρη προστασία των καταναλωτών από τον παράγοντα της ΣΕΒ που επιτυγχάνεται με:
α. τον έλεγχο όλων των βοοειδών ηλικίας άνω των 30 μηνών που προορίζονται για ανθρώπινη κατανάλωση, και
β. σε κάθε περίπτωση, την αφαίρεση και καταστροφή των Υλικών Ειδικού Κινδύνου από όλα τα βοοειδή ηλικίας άνω των 12 μηνών που διατίθενται στην κατανάλωση.
Είναι γνωστό ότι το πρόβλημα της ΣΕΒ ξεκίνησε και αφορά αλλά κράτη μέλη. Λόγω της ενιαίας εσωτερικής αγοράς όμως τα μέτρα -που έχουν μεγάλο κόστος- εφαρμόζονται απ' όλες τις χώρες, ακόμα και από εκείνες, που, όπως η Ελλάδα, δεν θεωρούνται προβληματικές χώρες για ΣΕΒ.
Τέλος τονίζεται ότι η ασφάλεια των τροφίμων, η υγεία των καταναλωτών, η υγιεινή του ζωικού κεφαλαίου και ο ζωικός πολιτισμός, αποτελούν ακρογωνιαίους λίθους της πολιτικής του Υπ. Γεωργίας.
Τέλος αναφέρεται ότι το Υπουργείο Γεωργίας ενημερώνει τακτικά και υπεύθυνα τα μέσα ενημέρωσης και την κοινή γνώμη μέσω Δελτίων Τύπου και συνεντεύξεων στις οποίες ο ίδιος ο κύριος Υπουργός παρουσιάζει τα αντικειμενικά γεγονότα και εξηγεί τις ενέργειες του Υπουργείου.
Σημειώνεται ότι μόνον για το κρούσμα ΣΕΒ που διαπιστώθηκε πρόσφατα στο Νομό Κιλκίς εκδόθηκαν πέντε (5) Δελτία Τύπου (στις 02,04,05,09 και 13 Ιουλίου 2001) και δόθηκαν δύο (2) Συνεντεύξεις Τύπου (στις 02 και 05 Ιουλίου 2001).
Σε ό,τι αφορά, τέλος, την ενημέρωση της Ε. Επιτροπής, των Διεθνών Οργανισμών και της διεθνούς κοινής γνώμης, αυτή επιτυγχάνεται μέσω τακτικών εκθέσεων που υποβάλλει το Υπουργείο προς τα αρμόδια Κοινοτικά και Διεθνή Όργανα, μέσω της Ιστοσελίδας του Υπουργείου, η οποία παρέχει σχετική ενημέρωση στην Ελληνική και Αγγλική, και, ασφαλώς, μέσω αναδημοσιεύσεων εκ του Ελληνικού τύπου.
Ο Υφυπουργός
Φ. ΧΑΤΖΗΜΙΧΑΛΗΣ"
8. Στην με αριθμό 635/20-7-01 ερώτηση ΑΚΕ 71 δόθηκε με το υπ' αριθμ. 557/10-9-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση τη Ερώτησης και Αίτησης Κατάθεσης Εγγράφου 635/71 από 20-7-01 του Βουλευτή κ. Π. Παναγιωτόπουλου εξής:
Η Κυβέρνηση υποστηρίζει και καταβάλλει κάθε δυνατή προσπάθεια για την εξεύρεση μίας δίκαιης και βιώσιμης λύσης του Κυπριακού, βάσει των συναφών Αποφάσεων του Συμβουλίου Ασφαλείας των Ηνωμένων Εθνών (Η.Ε.) που προβλέπουν την εγκαθίδρυση μιας διζωνικής και δικοινοτικής ομοσπονδίας με ενιαία κυριαρχία και προσωπικότητα.
Υποστηρίζει επίσης ενεργά και ουσιαστικά την ενταξιακή πορεία της Κύπρου προς την Ευρωπαϊκή Ένωση και συνδράμει την Δημοκρατία, στην προσπάθεια εναρμόνισης της νομοθεσίας της προς το κοινοτικό κεκτημένο.
Η προώθηση των ενταξιακών διαπραγματεύσεων της Κύπρου από τα Συμβούλια Κορυφής του Ελσίνκι, της Λισσαβώνας και της Νίκαιας, οφείλεται σε μεγάλο βαθμό και στις προσπάθειες της Ελληνικής Κυβέρνησης και στη θετική ανταπόκριση που αυτές είχαν από τους εταίρους μας στην Ε.Ε.
Συμπληρωματικά προς τις προαναφερθείσες ενέργειες, η Κυβέρνηση συνεχίζει να λαμβάνει, σε συνεργασία με τις Αρχές της Κυπριακής Δημοκρατίας και σε εφαρμογή του ενιαίου αμυντικού δόγματος, όλα τα απαραίτητα μέτρα για την αμυντική θωράκιση της Κυπριακής Δημοκρατίας.
Γνωρίζουμε και λαμβάνουμε σοβαρά υπόψη τις πρόσφατες τουρκικές απειλές. έχουμε καταγγείλει την Τουρκία, για όλες τις παράνομες ενέργειες τις οποίες έχει διαπράξει στην Κύπρο (εισβολή, παράνομη κατοχή, παραβίαση ανθρωπίνων δικαιωμάτων, εποικισμό, καταστροφή πολιτιστικής κληρονομιάς) σ' όλα τα αρμόδια διεθνή fora (OHE, Συμβούλιο της Ευρώπης, Ε.Ε., ΟΥΝΕΣΚΟ, ICAO) και ενημερώνουμε αδιαλείπτως τους εταίρους μας στην Ε.Ε. για την τουρκική στάση στο Κυπριακό, συμπεριλαμβανομένων των πρόσφατων δηλώσεων τούρκων αξιωματούχων.
Παράλληλα, η προσπάθεια για μείωση της έντασης με την Τουρκία έχει την επιδοκιμασία της ελληνικής κοινής γνώμης σ' όλο το φάσμα της. Στα πλαίσια αυτά, αξιοπρόσεκτη είναι και η ενεργοποίηση των φορέων της Τοπικής Αυτοδιοίκησης .της χώρας μας προς την κατεύθυνση της δημιουργίας σχέσεων με την τουρκική πλευρά.
Το Υπουργείο Εξωτερικών, από την πλευρά του, ερωτώμενο, συνιστά τη διερεύνηση της ύπαρξης συγκεκριμένων συμφερόντων, την ανταλλαγή επισκέψεων και τη δρομολόγηση συνεργασίας σε συγκεκριμένους τομείς. Τονίζει επίσης ότι, η αδελφοποίηση με αντίστοιχους τουρκικούς δήμους, θα πρέπει να αποτελεί το επιστέγασμα - και όχι την απαρχή - συνεργασίας των δύο πλευρών.
Οι επαφές των Οργανισμών της Τοπικής Αυτοδιοίκησης εντάσσονται στο ευρύτερο πλαίσιο της λεγομένης "διπλωματίας των πολιτών" (συναντήσεις ΜΚΟ, φοιτητών, επαγγελματικών ενώσεων, ακαδημιών, κλπ.).
Η καλλιέργεια επαφών όλου του φάσματος της κοινωνίας των πολιτών κρίνεται σκόπιμη, καθώς συμβάλλει στην κάλυψη του ελλείμματος πληροφόρησης της τουρκικής κοινωνίας για τη χώρα μας και στην οικοδόμηση κλίματος εμπιστοσύνης μεταξύ των δύο λαών και των αντίστοιχών κρατών.
Συγχρόνως όμως θεωρούμε ότι η μείωση της έντασης στις ελληνοτουρκικές σχέσεις και η προσέγγιση της Τουρκίας προς τους Ευρωπαϊκούς θεσμούς θα μπορούσε να έχει θετικές συνέπειες και στο Κυπριακό, χωρίς αυτό να συνεπάγεται παραχωρήσεις από την πλευρά μας προς την Τουρκία. Άλλωστε το Κυπριακό είναι ένα διεθνές πρόβλημα εισβολής και κατοχής εδάφους μιας χώρας - μέλους του ΟΗΕ από μια άλλη χώρα και όχι ένα διμερές ελληνοτουρκικό θέμα.
Επίσης από πλευράς μας, έχουμε καταστήσει απόλυτα σαφές προς τους εταίρους μας πως οι ελληνοτουρκικές σχέσεις δεν μπορούν να προχωρήσουν παραπέρα, εάν η κατάσταση στην Κύπρο παραμείνει αμετάβλητη, άποψη την οποία κατανοεί και συμμερίζεται η πλειοψηφία των εταίρων μας, οι οποίοι αναγνωρίζουν την πρωτοπορία της Κύπρου στις ενταξιακές διαπραγματεύσεις, αποδεχόμενοι το ενδεχόμενο ένταξης της Κύπρου στην Ε.Ε. έστω και χωρίς προηγούμενη λύση του πολιτικού προβλήματος. Τα συμπεράσματα των προαναφερθέντων Συμβουλίων Κορυφής αποτελούν κοινοτικό κεκτημένο και η σταθερή εμμονή στις αποφάσεις αυτές είναι η βασική αντίληψη που διέπει την πολιτική όλων μας. Υπό το φως αυτών των συμπερασμάτων και της εξαιρετικής , επίδοσης της Κύπρου στις ενταξιακές διαπραγματεύσεις, θα πρέπει να αναμένεται η Κυπριακή Δημοκρατία να είναι μεταξύ των πρώτων υποψηφίων χωρών που θα ενταχθούν στην Ε.Ε
Ειδικότερα:
Η Κύπρος βρίσκεται στην πρωτοπορία των υποψηφίων χωρών έχοντας κλείσει μέχρι σήμερα 23 διαπραγματευτικά κεφάλαια. Με βάση την κεντρική αρχή των ενταξιακών διαπραγματεύσεων ("κάθε υποψήφιος κρίνεται σύμφωνα με τις επιδόσεις του") που έχει επιβεβαιωθεί από διαδοχικά Ευρωπαϊκά Συμβούλια, η Κύπρος αναμένεται να περιλαμβάνεται στα πρώτα νέα Κράτη - Μέλη. Η άριστη πορεία των ενταξιακών διαπραγματεύσεων της Κύπρου αναγνωρίσθηκε, μεταξύ άλλων, και στο τελευταίο Συμβούλιο Σύνδεσης ΕΚ - Κύπρου) (Βρυξέλλες, 15/5/01). 
Η παράγραφος 9β του Ευρωπαϊκού Συμβουλίου του Ελσίνκι αναφέρει ότι: "Το Ευρωπαϊκό Συμβούλιο τονίζει ότι η πολιτική επίλυση του (πολιτικού) προβλήματος θα διευκόλυνε την προσχώρηση της Κύπρου στην Ευρωπαϊκή Ένωση. Εάν μέχρι την ολοκλήρωση των διαπραγματεύσεων προσχώρησης δεν έχει επιτευχθεί λύση, η απόφαση του Συμβουλίου όσον αφορά την προσχώρηση θα ληφθεί χωρίς το ανωτέρω να αποτελεί προϋπόθεση. Εν προκειμένω, το Συμβούλιο θα λάβει υπόψη όλα τα σχετικά στοιχεία (all relevant factors)". Η μνεία αυτή αποτελεί, κεντρικό παράγοντα της πολιτικής μας για την υποστήριξη της ενταξιακής πορείας της Κύπρου. Τόσο η χώρα μας όσο και η Κύπρος έχουν επανειλημμένα τονίσει στους εταίρους ότι στο πλαίσιο αυτό, δεν νοείται να υποστεί εκ νέου η Κύπρος τις συνέπειες της αδιαλλαξίας της Τουρκίας και του Ντενκτάς όσον αφορά την επίλυση του πολιτικού προβλήματος. Αυτό έχει τονισθεί επανειλημμένα στην Τουρκία στο πλαίσιο των συναντήσεων πολιτικού διαλόγου που προβλέπονται επίσης από το Ευρωπαϊκό Συμβούλιο του Ελσίνκι. Η τουρκική και τουρκοκυπριακή ευθύνη έχουν επίσης σαφώς αναγνωρισθεί, μεταξύ άλλων, με ρητή αναφορά στο κείμενο της Κοινής Θέσης της ΕΕ στο τελευταίο Συμβούλιο Σύνδεσης ΕΚ - Τουρκίας (Λουξεμβούργο, 16/6/01). Η Ελλάδα και η Κύπρος παραμένουν προσηλωμένες στην πολιτική αρχή ότι οι ενταξιακές διαπραγματεύσεις θα επηρεάσουν θετικά την επίλυση του πολιτικού προβλήματος και, όπως αναφέρεται και στην Ερώτηση, αυτό έχει αρχίσει να γίνεται αντιληπτό από μεγάλα τμήματα της τουρκοκυπριακής κοινής γνώμης. Άλλωστε, είναι πάντοτε σε ισχύ η πρόταση του Προέδρου Κληρίδη, την οποία έχει χαιρετίσει η Ε.Ε., για συμμετοχή των Τουρκοκυπρίων στην ενιαία κυπριακή διαπραγματευτική ομάδα.
Τέλος, υπενθυμίζεται ότι η υποχρέωση της Τουρκίας να συμβάλλει στις προσπάθειες του Γ.Γ. του ΟΗΕ για την επίλυση του πολιτικού προβλήματος, αποτελεί πλέον βραχυπρόθεσμη προτεραιότητα της Εταιρικής Σχέσης της Τουρκίας. Τόσο η υποχρέωση αυτή της Τουρκίας όσο και άλλες που συνδέονται με την πολιτική της στο Κυπριακό (π.χ. εφαρμογή των αποφάσεων του ΕΔΑΔ), παρακολουθούνται πλέον από την Ε.Ε. στο πλαίσιο της προενταξιακής πορείας της Τουρκίας και αποτελούν όρους για την προσέγγιση της Τουρκίας με την Ε.Ε.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
Υπουργείου Εθνικής Άμυνας
Μόνη συζήτηση επί της αρχής, των άρθρων και του συνόλου του σχεδίου νόμου: "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις". 
Το νομοσχέδιο αυτό θα συζητηθεί κατά την αποψινή συνεδρίαση.
Υπουργείου Οικονομικών
Μόνη συζήτηση επί της αρχής, των άρθρων και του συνόλου του σχεδίου νόμου: "Προσαρμογή των διατάξεων του Κώδικα Αναγκαστικών Απαλλοτριώσεων Ακινήτων στο Σύνταγμα". 
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Μεταφορών και Επικοινωνιών
Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας".
Το νομοσχέδιο αυτό έχει ψηφισθεί ομόφωνα στη Διαρκή Επιτροπή. 
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου)
ΠΡΟΕΔΡΟΣ (Απόστολος Κακλαμάνης): Του ιδίου Υπουργείου
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας".
Το νομοσχέδιο αυτό έχει ψηφισθεί ομόφωνα στη Διαρκή Επιτροπή. 
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 
Θα συζητηθεί το νομοσχέδιο του Υπουργείου Εθνικής Άμυνας "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις". 
Το νομοσχέδιο θα συζητηθεί σήμερα επί της αρχής και αύριο και μεθαύριο επί των άρθρων.
Κοινοβουλευτικός Εκπρόσωπος από τη Νέα Δημοκρατία έχει ορισθεί ο Βουλευτής κ. Ιωάννης Βαρβιτσιώτης. 
Από το Συνασπισμό της Αριστεράς και της Προόδου έχει ορισθεί ως ειδική αγορήτρια η κα Μαρία Δαμανάκη. 
Κύριοι συνάδελφοι, υπενθυμίζω ότι αρχίζουμε την εφαρμογή του νέου Κανονισμού, ο οποίος προβλέπει δεκαπέντε λεπτά για τους εισηγητές και οκτώ λεπτά για τους έξι πρώτους κατά σειρά ομιλητές. Ο Υπουργός, αν κρίνει ότι πρέπει να παρεμβληθεί, θα παρεμβληθεί για πέντε λεπτά, άλλως πρέπει να περιμένει να τελειώσει ο κατάλογος των Βουλευτών που έχουν γραφτεί κατά προτεραιότητα και μετά να πάρει το λόγο, καθώς και οι Κοινοβουλευτικοί Εκπρόσωποι.
Ο εισηγητής της Πλειοψηφίας, κ. Σπυριούνης, έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, εύχομαι σε σας στο Προεδρείο, στο προσωπικό της Βουλής, στους συναδέλφους χρόνια πολλά, ευτυχισμένος ο καινούριος χρόνος και δύναμη για το έργο σας.
Συζητούμε ένα σημαντικό νομοσχέδιο, που όπως και ο τίτλος του καθορίζει, περιλαμβάνει και καλύπτει τρεις επιμέρους λειτουργίες. 
Η πρώτη είναι τα οργανωτικά θέματα του Υπουργείου Εθνικής 'Αμυνας. Μόνο εξ' αυτής της λειτουργίας, αντιλαμβάνεται κανείς τη βαρύτητα που έχει το νομοσχέδιο. Η δεύτερη λειτουργία είναι ένας ευαίσθητος τομέας για όλους μας, έχει υποστηριχθεί κατά συνείδηση από το σύνολο της Βουλής, εκφράζει την αγάπη και το σεβασμό στο προσωπικό των Ενόπλων Δυνάμεων και αποτελεί ύψιστη ευθύνη για όλους μας η κατεύθυνση αυτή, δηλαδή η μέριμνα για το προσωπικό. Καλύπτει τουτέστιν η δεύτερη σκοπιμότητα του νομοσχεδίου αυτό το σκέλος, δηλαδή της μέριμνας υπέρ του στρατιωτικού προσωπικού. Και η τρίτη λειτουργία περιλαμβάνει διάφορες διατάξεις, που καλύπτουν αντίστοιχα θέματα επίσης εξίσου σοβαρά. 
Το πρώτο, τα οργανωτικά θέματα. Αν κανείς ανατρέξει και δώσει ιδιαίτερη σημασία -"τα παρεληλυθότα μνημονεύσεις, άμεινον περί των μελλόντων βουλεύσεις"- στην πολιτικοστρατιωτική ιστορία, θα διαπιστώσει ότι το οργανωτικό μέρος στην προσπάθεια για τη βελτίωση του επιπέδου των Ενόπλων Δυνάμεων ήταν βασικό στοιχείο της μέριμνας και της εξέλιξης τους. 
Για την ιστορία, η Α΄ Εθνική Συνέλευση του 1822, η επαναστατική των Ελλήνων Συνέλευση, η πρώτη, καθιέρωσε τη σύσταση όπλων και το πρώτο σύνταγμα πεζικού στην Ελλάδα. Εν συνεχεία ο Καποδίστριας έκανε το γνωστό άλμα. 'Εχουμε μια έντονη προσπάθεια μετά το 1877, για να καταλήξουμε στον ατυχή, τον αποκαλούμενο αισχρό πόλεμο του 1897, ο οποίος αποτέλεσε και ένα ερέθισμα για το πνεύμα ευθύνης, με το οποίο πρέπει κανείς να περιβάλλει τα αμυντικά θέματα. 
Τα συμπεράσματα που εξήχθησαν απ' αυτόν τον ατυχή πόλεμο, σε ό,τι αφορά το οργανωτικό, μπήκαν στις βελτιώσεις του 1904 και ολοκληρώθηκαν -θα έλεγε κανείς με μια νομοτελειακή αποφασιστικότητα- το 1910 έως 1912, όπου ακολούθησε αυτήν την οργανωτική και τη συνολική, την καθολική προώθηση των Ενόπλων Δυνάμεων ο Α΄ και ο Β΄ Βαλκανικός Πόλεμος, που είχαν σαν αποτέλεσμα να σπάσουν τα σύνορα της Μελούνας και η πατρίδα μας να φθάσει μέχρι το Νέστο ποταμό με όλες τις προοπτικές και την ορμή για τη συνέχεια της ιστορίας και την πραγμάτωση ενός μέρους της μεγάλης ιδέας, την κάλυψη της αλυτρωτικής σχεδίασης και επιδίωξης και θέλησης της πατρίδας.
Το οργανωτικό, μετά τις θλιβερές εποχές της επταετίας, ήρθε με το Σύνταγμα του 1975 να αποτελέσει ειδική ευθύνη για τις εκάστοτε κυβερνήσεις. Με βάση το άρθρο 45 του Συντάγματος, όπως γνωρίζετε, ο Πρόεδρος της Δημοκρατίας είναι Αρχηγός των Ενόπλων Δυνάμεων και τη διοίκηση και τον έλεγχο αυτών ασκεί η Κυβέρνηση κατά νόμο. 
Και έρχεται ο νόμος, ο πρώτος θαρρώ ήταν ο 660/1977, αν θυμάμαι καλά, περί Υπουργείου Εθνικής Άμυνας, που καθορίζει όλες τις λεπτομέρειες. Τον διαδέχεται ο νόμος 2292/95 επί υπουργίας κ. Αρσένη και έρχεται το σημερινό νομοσχέδιο σε ό,τι αφορά το οργανωτικό, για να τροποποιήσει και να συμπληρώσει ένα πολύ λεπτό σημείο του συνολικού σκεπτικού, που αναφέρεται στην ευθύνη για συνεχή βελτίωση των Ενόπλων Δυνάμεων, για κάλυψη έτσι με αποδοτικό και αποτελεσματικό τρόπο των απαιτήσεων του αμυντικού συστήματος. 
Ποιων απαιτήσεων; Ποιος τις καθορίζει αυτές; Τις καθορίζει πάλι, όπως αντιλαμβάνεσθε, εκείνος που χαράσσει την πολιτική. 
Έρχεται να υλοποιήσει αυτήν την πολιτική το ΚΥΣΕΑ. Έρχεται το Υπουργείο Εθνικής Άμυνας με το επιτελείο με συγκεκριμένους εξοπλισμούς, μέσα και θεσμούς να είναι υπεύθυνο απέναντι στην Κυβέρνηση και να καθορίζει με τα όργανά του τις λεπτομέρειες αυτής της πολιτικής και να ασκεί τη διοίκηση και τον έλεγχο των Ενόπλων Δυνάμεων διά των Αρχηγών των Κλάδων. 
Είχαμε την καθιέρωση του Αρχηγού Ενόπλων Δυνάμεων που στο άρθρο 11 του ισχύοντος νόμου 2292/1995 σε δύο-τρεις σελίδες καθορίζονται οι επιμέρους αρμοδιότητές του. Όμως δεν είχαν ίσως ωριμάσει οι συνθήκες ή γιατί, κύριοι συνάδελφοι, δεν έχουν ακόμα υπερβληθεί, με τη σκέψη μας και τη συνείδησή μας, οι προκαταλήψεις και οι συστολές που δημιουργούν δικαιολογημένα ατυχείς περίοδοι της ζωής μας, της εθνικής μας ζωής, και δεν είχαν καθοριστεί με ακρίβεια και πάντοτε εν όψει του τι απαιτείται για την εκπλήρωση της πολεμικής αποστολής, γιατί το μέγιστο, το ζητούμενο είναι αυτό: Τι διάρθρωση, τι συγκροτήσεις θα εξασφαλίσουμε, όταν οι συνθήκες ο μη γένοιτο απαιτήσουν την μετακίνηση από την ειρήνη στον πόλεμο που καλούνται πλέον οι Ένοπλες Δυνάμεις να εκτελέσουν το προς την πατρίδα επιβαλλόμενο καθήκον τους, τι πλαίσιο έχει καθιερωθεί από τον καιρό της ειρήνης και σε ποιο πλαίσιο αυτές ασκούμενες, εκπαιδευόμενες και ζώσες συνεχώς αυτοματοποίησαν όλους τους μηχανισμούς και τις λειτουργίες που θα απαιτήσει το χαράκωμα για την αποστολή τους. Αυτό είναι και το κρίσιμο σημείο του συζητούμενου νομοσχεδίου.
Σε αυτό το σημείο πρέπει να απαντήσει το οργανωτικό μέρος του νομοσχεδίου και αναφέρεται σε ορισμένες τροποποιήσεις των αντίστοιχων άρθρων του ν. 2292/95. 
Η διάρθρωση του οργανωτικού μέρους συντελείται από το πρώτο μέχρι και το τέταρτο άρθρο του νομοσχεδίου. Εμπλουτίζει το Υπουργείο Εθνικής Άμυνας με τα μέσα για την εκτέλεση της αποστολής του λέγοντας ότι έχει μεταξύ των άλλων, και την παλλαϊκή δύναμη. Αναμφισβητήτως ο σκοπός του νομοσχεδίου που ψηφίσαμε -και είναι νόμος του κράτους- πριν τρία χρόνια για την Παλλαϊκή Άμυνα εμπεριείχε, κύριοι συνάδελφοι -γιατί αμφισβητήθηκε από κάποιους- το απώτατο πνεύμα της ενίσχυσης του αμυντικού συστήματος της πατρίδας. Δεν ήταν ΠΣΕΑ οι Παλλαϊκές Άμυνες. Οι μη στρατευόμενοι και οι δυνάμενοι να φέρουν όπλα Έλληνες θα αποτελούσαν μάχιμα τμήματα, τμήματα επιτήρησης, πληροφοριών απόκρουσης, ενίσχυσης κλπ. Τα συγγενή στοιχεία τα παίρνουμε από τη στρατιωτική ιστορία από το γνωστό "τοπικός πόλεμος", από το "εδαφικός πόλεμος" από τα "επαναστατικά κινήματα" κλπ. Είναι στοιχεία που πείθουν ότι και ο μη στρατευόμενος μπορεί να επιτελέσει, υπό ορισμένες προϋποθέσεις ηθικής, υλικής και θεσμικής κατοχύρωσης, στρατιωτικό έργο. 
Ένα δεύτερο σημαντικό στοιχείο είναι ότι έρχεται να διευρύνει τις επιχειρησιακές -ουσιαστικές, λέω εγώ- ευθύνες του Αρχηγού των Ενόπλων Δυνάμεων. Ο Α΄ Παγκόσμιος Πόλεμος έχει κραυγαλέα στοιχεία τι σημαίνει ενιαία διοίκηση, τι σημαίνει αρμονικό πνεύμα διοίκησης, τι σημαίνει ενωμένη προσπάθεια. Οι Γάλλοι και οι Άγγλοι και ο κάθε στρατηγός ακολουθούσε το δικό του σχέδιο με αποτέλεσμα να είναι ασυντόνιστοι κλπ. Αυτά διορθώθηκαν στο Β΄ Παγκόσμιο Πόλεμο εν πολλοίς με κορυφαίο παράδειγμα την απόβαση της Νορμανδίας στις 6 Ιουλίου 1944, όπου είχαμε ενιαία διοίκηση των συμμαχικών δυνάμεων. Αντίθετο αρνητικό παράδειγμα ήταν και η θλιβερή ιστορία της Καλλίπολης το Φεβρουάριο του 1915. Είναι στοιχεία από τα οποία μπορούμε να αντλήσουμε, επομένως, τα συμπεράσματα για να δικαιολογήσουμε πλήρως την προσπάθεια που κάνει το Υπουργείο Εθνικής Άμυνας να διευρύνει τις υπηρεσιακές αρμοδιότητες του Αρχηγού Ενόπλων Δυνάμεων.
Με το άρθρο του ν. 2292/95 και με το άρθρο 11 του ίδιου νόμου που αναφέρεται στις αρμοδιότητες διορίζεται Αρχιστράτηγος σε πολεμική περίοδο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Τι χρονιά βγήκε ο νόμος αυτός;
ΚΥΡΙΑΚΟΣ ΣΠΥΡΙΟΥΝΗΣ: Έχει ένα σωρό αρμοδιότητες ο νόμος του κ. Αρσένη. Πώς όλες αυτές οι ευθύνες και οι αρμοδιότητες θα ενεργοποιηθούν, όταν από την περίοδο της ειρήνης δεν ασκηθεί σε εκείνο που θα του ζητήσει ο πόλεμος; Αυτό είναι το πρόβλημα. 
Ευστόχως, λοιπόν, το νομοσχέδιο έρχεται να κρίνει ένα κρίσιμο σημείο και πιστεύω ότι έχουν πια ωριμάσει οι συνθήκες για να δεχθούμε, χωρίς προκαταλήψεις, ότι πρέπει να εμπλουτίσουμε τις επιχειρησιακές αρμοδιότητες του Αρχηγού Ενόπλων Δυνάμεων, και να τον περιβάλουμε, τουλάχιστον με αυτό που προς το παρόν το νομοσχέδιο εξασφαλίζει. Τι είναι αυτό; Η διακλαδική ευθύνη του Αρχηγού Ενόπλων Δυνάμεων. Στα αντίστοιχα άρθρα θα πούμε λεπτομέρειες. 
Το δεύτερο στοιχείο, η δεύτερη λειτουργία του συγκεκριμένου νομοσχεδίου καλύπτει, κύριοι συνάδελφοι, προβλήματα μέριμνας του στρατιωτικού προσωπικού. Καλύπτει αδικίες που είχαν συντελεστεί από αβλεψία, προβλέπει έγγραφές για τον Α.Ο.Ο.Α., προβλέπει δάνεια του Α.Ο.Ο.Α, προβλέπει αποκαταστάσεις αξιωματικών που έχουν προσόντα και τους δίνει έναν ακόμα βαθμό, λύνει τα θέματα των αναγκών για ιπταμένους της Αεροπορίας Στρατού που καλύπτονται με το θεσμό της ειδικής μονιμότητας και τους επιτρέπει από τη συμπλήρωση του δέκατου έβδομου και προ της συμπλήρωσης του δέκατου όγδοου που φεύγουν, να υποβάλουν αίτηση και να ζητήσουν να παραμείνουν στο στρατό μέχρι τη συμπλήρωση του εικοστού εβδόμου έτους. Λύνει θέματα για τους οπλίτες κάθε κατηγορίας, τους εφέδρους αξιωματικούς θητείας ή εφεδρικής θητείας που απεβίωσαν ή θα αποβιώσουν -να μη γίνει ποτέ στο στρατόπεδο- και τους παρέχει ένα βαθμό, χωρίς οικονομικές δεσμεύσεις και λύσεις. 
Υπάρχουν ένα σωρό τέτοιες λύσεις στο νομοσχέδιο για τους ασθενήσαντας ανθυπασπιστές και υπαξιωματικούς. Υπάρχει το νομοθετικό διάταγμα 1400/73 -αν θυμάμαι καλά- και το 833/76, όπου καθόριζε για τους αξιωματικούς να μπορούν να ανακαλούνται πάσχοντες από σοβαρές ασθένειες. Επεκτείνεται τώρα στους ανθυπασπιστές, υπαξιωματικούς που βρίσκονται εκτός στρατού λόγω ασθενείας, να μπορούν να ανακληθούν και να συμπληρώσουν τα συντάξιμά τους χρόνια. Είναι μια σαφής ευαισθησία υπέρ του προσωπικού. 
Επίσης ως προς τις λοιπές διατάξεις, αναφέρομαι στους πόρους -για να είμαι συνεπής στο δεκαπεντάλεπτο- του ν. 2745/99 από την αξιοποίηση και τη μετεγκατάσταση των στρατοπέδων, τους πόρους που θα προσποριστεί το ΤΕΘΑ από την αξιοποίηση της ακίνητης περιουσίας και την με άλλο τρόπο εκμετάλλευση αυτών των πόρων, όχι μόνο κατ' αποκλειστική σκοπιμότητα χρηματοδότησης νέων στρατοπέδων, αλλά βελτίωσης της υποδομής των υπαρχόντων και βελτίωσης των συνθηκών ζωής των στρατευμένων. 
Αναμφισβητήτως, κύριε Υπουργέ - και είμαι σίγουρος για τη διακρίνουσα υμάς ευαισθησία απέναντι στον ανθρώπινο παράγοντα- βελτιώσεις για τους οπλίτες θα εξασφαλίσετε ακόμα περισσότερες, για τον Έλληνα στρατιώτη. Και δεν είναι μόνο υλικές. Κυρίως είναι ηθικές.
Θα σας πω ένα παράδειγμα. Δεν μπορεί ο στρατιώτης να υπηρετεί στην Ξάνθη και να μην μπορεί να πάει μια φορά το μήνα με τέσσερις μέρες άδεια στην πατρίδα του. Οι επιχειρησιακές και οι καθημερινές υπηρεσίες -σας το λέω με την πείρα των τριάντα πέντε ετών- εξασφαλίζουν αυτή τη δυνατότητα και ένα σωρό άλλα πράγματα. 
Το νομοσχέδιο απαντά σε ζωτικά ερωτήματα και παρακαλώ τους κυρίους συναδέλφους, όλοι μαζί να το ψηφίσουμε σαν ένα μήνυμα ανωτέρας αντίληψης για τις Ένοπλες Δυνάμεις. Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο εισηγητής της Νέας Δημοκρατίας κ. Καμμένος έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστούμε και για το μάθημα της ιστορίας. 
ΠΡΟΕΔΡΟΣ (Απόστολος Κακλαμάνης): Να τον ευχαριστήσουμε και να τον συγχαρούμε γιατί τήρησε ακριβώς και το δεκαπεντάλεπτο. Ως στρατιωτικός γνωρίζει από πειθαρχία και ως παλιός εδώ συνάδελφος από αυτοπειθαρχία. Να δούμε ο κ. Καμμένος πώς θα αποδειχτεί και αυτός αυτοπειθαρχούμενος. 
ΠΑΝΑΓΙΩΤΗΣ ΚΑΜΜΕΝΟΣ: Θα αποδειχτεί, κύριε Πρόεδρε.
Κύριε Πρόεδρε, κυρίες και κύριοι συνάδελφοι, θα ήθελα και εγώ με τη σειρά μου να εκφράσω τις θερμότερες ευχές μου προς τις κυρίες και τους κυρίους συναδέλφους, στο προσωπικό της Βουλής των Ελλήνων, καθώς και στις γυναίκες και τους άνδρες της Ελληνικής Αστυνομίας με τους οποίους συνεργαζόμαστε εδώ στο Κοινοβούλιο.
Πράγματι, κύριοι συνάδελφοι, ακούγοντας κανείς τον εισηγητή της Πλειοψηφίας τον κ. Σπυριούνη, θα μπορούσε να πει ότι ομόφωνα η Βουλή των Ελλήνων έπρεπε να ψηφίσει αυτό το παρόν νομοσχέδιο. 
Δεν διαφωνούμε ούτε με τις ιστορικές αναφορές του στο 1822 ούτε στο 1904 ούτε στο Νέστο, αλλά ούτε διαφωνούμε και με τις διατάξεις εκείνες που αποκαθιστούν τους θανόντες εν υπηρεσία ή τους ασθενείς. Πιστεύουμε όμως πραγματικά ότι η εισήγηση του κ. Σπυριούνη δείχνει τι ακριβώς υποκρύπτει αυτό το νομοσχέδιο. 
Όλες αυτές οι διατάξεις οι οποίες ανεσύρθησαν από τα συρτάρια του Υπουργείου Εθνικής Αμύνης, οι οποίες πράγματι τακτοποιούν ορισμένα θέματα που έπρεπε να τακτοποιηθούν εδώ και αρκετό καιρό και που οφείλονται σε αλλαγές που έγιναν από τις κατά καιρούς κυβερνήσεις του ΠΑΣΟΚ και όπου η Νέα Δημοκρατία είχε προειδοποιήσει ότι θα αναγκαστούν να τις αλλάξουν οι σημερινοί κυβερνώντες, υποκρύπτουν την προσπάθεια δημιουργίας μιας κομματικής θέσεως, τακτοποιήσεως ενός κομματικού υπαλλήλου στη θέση του Γενικού Γραμματέα του Υπουργείου Εθνικής Αμύνης. Ο εν λόγω Γενικός Γραμματέας θα στελεχώνεται με τρεις γενικούς διευθυντές με πολύ υψηλούς μισθούς και με μεγάλο αριθμό συμβούλων. Στην επιτροπή ο κ. Αποστολίδης μας είπε ότι ο κ. Παπαντωνίου έχει περιορίσει τους συμβούλους στο επιτελείο του σε δέκα. Αντίθετα επί υπουργίας κ. Τσοχατζόπουλου οι σύμβουλοι ανέρχονταν σε εκατό με μισθούς συμβούλων Υπουργών. Μιλάμε για τεράστια κονδύλια. Για όλη αυτήν την προσπάθεια δεν ακούσαμε τίποτα από τον κ. Σπυριούνη.
Θα ήταν ευχάριστο ιδιαίτερα να μιλούμε και για διάφορα projects που κατά καιρούς το ΠΑΣΟΚ έχει διαφημίσει. Από τις εκλογές του 1981 ο αείμνηστος Ανδρέας Παπανδρέου μιλούσε για την Παλλαϊκή Άμυνα. Η Παλλαϊκή Άμυνα ήλθε ως νομοσχέδιο στη Βουλή, ψηφίζεται, μνημονεύεται σχεδόν σε όλα τα νομοσχέδια τα οποία ήλθαν για το Υπουργείο Εθνικής Αμύνης, αλλά παραμένει μόνο και μόνο στα χαρτιά έχοντας καταντήσει πλέον ως μια γραφική αναφορά, χωρίς να έχει εφαρμοστεί μέχρι σήμερα απολύτως τίποτα, όπως ο ίδιος ο Υφυπουργός Εθνικής Αμύνης ανέφερε στη Διαρκή Επιτροπή.
Θα μπορούσαμε να μιλήσουμε πράγματι, αν ήμασταν μια άλλη χώρα που συνόρευε με συμμάχους του ΝΑΤΟ και της Ευρωπαϊκής Ένωσης, με φιλήσυχους γείτονες, για εκσυγχρονισμό του στρατού, για τα περίφημα Catering που μας ανέφερε ο κύριος Υπουργός στην πρώτη συνεδρίαση της Επιτροπής Εξωτερικών και Άμυνας, να μιλήσουμε για την πώληση στρατοπέδων που βρίσκονται μέσα στις πόλεις, θα μπορούσαμε να μιλήσουμε για όλα αυτά και για αρκετά άλλα θέματα αν δεν ήμασταν μια χώρα που απειλούμεθα από εξωτερικούς κινδύνους και δεν θα έχουμε συνεχώς αύξηση των παραβιάσεων του εναερίου χώρου, αλλά και απειλές από τις γείτονες χώρες.
Θα μπορούσαμε να μιλήσουμε για όλα αυτά αν το προηγούμενο Σάββατο δεν υπήρχαν κάποιοι στρατιώτες οι οποίοι κλειδώθηκαν σε ένα αεροδρόμιο για όλη τη νύχτα και δεν υπήρξε μέριμνα εξασφάλισης της νυχτερινής διαβίωσής του μέχρις ότου πάνε στα σπίτια τους.
Αναφορικά τώρα με το νομοσχέδιο, εκείνο που θέλω να πω στην αρχή είναι ότι μιλάμε για ένα σύνολο διατάξεων ασχέτων μεταξύ τους και μένοντας με την εντύπωση ότι έτσι θα αναβαθμιστεί η λειτουργία των υπηρεσιών και η αμυντική ικανότητα της χώρας. 
Το γεγονός και μόνο ότι στις Ένοπλες Δυνάμεις, μετά από τόσες νομοθετικές παρεμβάσεις που αφορούσαν αναδιοργανώσεις, ανασυγκροτήσεις και μεταρρυθμίσεις, υφίστανται τόσες δυσλειτουργίες και αδικίες, οι οποίες παρουσιάζονται με το παρόν σχέδιο νόμου, ασφαλώς αποδεικνύει ότι οι πολιτικές ηγεσίες του Υπουργείου και γενικά η Κυβέρνηση αυτοσχεδιάζουν και κάνουν παρεμβάσεις που το κύριο στοιχείο τους είναι η προχειρότητα.
Εάν κανείς προσέξει τα Πρακτικά της Βουλής, θα διαπιστώσει ότι πολλές από τις διατάξεις που έρχονται εδώ, είναι διατάξεις για τις οποίες η Νέα Δημοκρατία είχε πει ότι έπρεπε να τροποποιηθούν σε προηγούμενα νομοσχέδια του προκατόχου του κ. Παπαντωνίου.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Χαρακτηριστικά σας αναφέρω το θέμα των υπαρχηγών του ΓΕΕΘΑ. Επαναφέρετε μ' αυτό το νομοσχέδιο ότι οι υπαρχηγοί του ΓΕΕΘΑ θα προέρχονται από τα δύο άλλα όπλα απ' ό,τι προέρχεται ο αρχηγός του Γενικού Επιτελείου Εθνικής Άμυνας. 
Όλα αυτά δημιουργούν κάποια εύλογα ερωτήματα: Εάν το Υπουργείο Εθνικής Άμυνας γνωρίζει ό,τι έχουν προτείνει για νομοθέτηση και πράξη μέχρι τώρα, τι σκέπτονται και σχεδιάζουν να κάνουν στο μέλλον και αν γενικά δεν σύρονται και φέρονται είτε από διάφορες φαεινές ιδέες, που είναι προϊόντα πολιτικού μάρκετινγκ, είτε από σκοπιμότητες που δεν έχουν καμία σχέση με την εύρυθμη λειτουργία των υπηρεσιών, την προετοιμασία και την ετοιμότητα των Ενόπλων Δυνάμεων να εκτελέσουν με επιτυχία τη σοβαρότερη εθνική αποστολή τους. Από τα λάθη, τις ασάφειες, τις αντιφάσεις και τις παραδοξότητες που παρουσιάζουν οι διατάξεις αποδεικνύεται ότι το Υπουργείο Εθνικής Άμυνας φέρνει για ψήφιση ένα σχέδιο νόμου χωρίς να έχει μελετήσει τα θέματα που το αφορούν.
Το πρώτο θέμα, το θέμα δηλαδή της ανάθεσης των αρχηγών του Γενικού Επιτελείου Εθνικής Άμυνας, της διοίκησης και κατά συνέπεια της ευθύνης για την προετοιμασία και την τήρηση της ετοιμότητας από τις Ένοπλες Δυνάμεις, ώστε να αντιμετωπιστούν δυσχερείς καταστάσεις και εθνικές απειλές, είναι ένα θέμα το οποίο θα θυμίσω όταν σε προηγούμενες κυβερνήσεις, σε κυβερνήσεις της Νέας Δημοκρατίας, το είχαμε φέρει και για τις αρμοδιότητες του αρχιστρατήγου, που είπατε κύριε Σπυριούνη, μέσα στο Κοινοβούλιο διαβάζοντας τις ομιλίες των Βουλευτών του ΠΑΣΟΚ μιλούσαν για δημιουργία νέου Αγγελή, μιλούσαν για διάρρηξη της Δημοκρατίας και για άλλα πολλά, που βλέπουμε ότι το ΠΑΣΟΚ σήμερα παίρνει πίσω κι έρχεται να προτείνει ουσιαστικά τη θεσμοθέτηση αρχιστρατήγου εν καιρώ πολέμου, του αρχηγού του Γενικού Επιτελείου Εθνικής Άμυνας. 
Θα συμφωνούσαμε εάν θα έπρεπε να οργανώσουμε ένα στρατό. Κύριε Αρσένη, όταν γινόταν η συζήτηση για δημιουργία θέσεως Αρχιστρατήγου στον Αρχηγό ΓΕΕΘΑ, διάβασα προηγουμένως τις ομιλίες συναδέλφων του ΠΑΣΟΚ που μιλούσαν για δημιουργία Αγγελή. 
ΜΟΣΧΟΣ ΓΙΚΟΝΟΓΛΟΥ: Ποιο έτος είναι; 
ΠΑΝΑΓΙΩΤΗΣ ΚΑΜΜΕΝΟΣ: Πριν από αρκετά χρόνια.
ΜΟΣΧΟΣ ΓΙΚΟΝΟΓΛΟΥ: Όχι λίγα. Το 1979 ήσασταν Κυβέρνηση. 
ΠΑΝΑΓΙΩΤΗΣ ΚΑΜΜΕΝΟΣ: Τότε ήταν Κυβέρνηση η Νέα Δημοκρατία και τότε εμείς το προτείναμε. 
ΜΟΣΧΟΣ ΓΙΚΟΝΟΓΛΟΥ: Μετά τη Χούντα ήταν. 
ΠΡΟΕΔΡΕΥΩΝ (Κωνσταντίνος Γείτονας): Κύριε Γικόνογλου, σας παρακαλώ. Μη διακόπτετε τον ομιλητή.
ΠΑΝΑΓΙΩΤΗΣ ΚΑΜΜΕΝΟΣ:Τότε δηλαδή ο αρχιστράτηγος ήταν επικίνδυνος να γίνει; Το 1979 είχαν περάσει πέντε χρόνια από τη Χούντα και είχε αποκατασταθεί η Δημοκρατία. Κάποιοι βέβαια δεν το είχαν ακόμα εννοήσει ότι είχε αποκατασταθεί η Δημοκρατία στην Ελλάδα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Σπέκουλα ήταν...
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι δεν αρχίζουμε καλά, αρχή του χρόνου, με νέο Κανονισμό. Παρακαλώ, να σεβαστούμε τον ομιλητή.
ΠΑΝΑΓΙΩΤΗΣ ΚΑΜΜΕΝΟΣ: Πιστεύουμε, λοιπόν, ότι πράγματι θα πρέπει να υπάρχουν ουσιαστικές οι αρμοδιότητες του αρχηγού του Γενικού Επιτελείου Εθνικής Άμυνας. Η σοβαρότητα και η πολυπλοκότητα του έργου και της αποστολής των Ενόπλων Δυνάμεων και η ανάγκη της άμεσης αντίδρασης και δράσης σε απρόσμενες και αιφνίδιες δύσκολες καταστάσεις, πέραν από την ισχύ και την ετοιμότητα των Δυνάμεων, απαιτούν όμως πλήρως διευκρινισμένες και δυνάμενες να λειτουργήσουν αυτόματες διαδικασίες. Αυτές οι διαδικασίες είναι που επιβάλουν σαφείς αρμοδιότητες, ευθύνες και εξουσίες όλων των οργάνων σε όλη την κλίμακα της ιεραρχίας.
Όλα αυτά που έχουν προκύψει από τις εμπειρίες του παρελθόντος κι έχουν ενσωματωθεί στις λειτουργίες των στρατιωτικών τμημάτων για τους στρατιωτικούς κανονισμούς, τις διαταγές και τα σχέδια το Υπουργείο Εθνικής Άμυνας δεν κατάφερε να τα ξεκαθαρίσει και να προτείνει με το σχέδιο νόμου που έφερε στη Βουλή. Για κάθε στρατιώτη, για κάθε αξιωματικό και στρατιωτικό σύνολο ή τμήμα πρέπει να υπάρχει ένας διοικητής προϊστάμενος για κάθε επιχείρηση και πρέπει να συντονίζεται και να διευθύνεται από έναν υπεύθυνο διοικητή. Αυτόν το διοικητή που μπορεί να δέχεται πολλές εισηγήσεις, αλλά ανεξάρτητα από αυτές στο τέλος αποφασίζει κι έχει την ευθύνη των αποφάσεων και των ενεργειών. 
Όπως εδώ διατυπώνει το νομοσχέδιο, μπλέκονται αρκετά οι ευθύνες. Όπως ουσιαστικά δίνεται η δυνατότητα να παρεξηγηθούν αποφάσεις και διοικητών μονάδων, αλλά βεβαίως και Αρχηγών των Γενικών Επιτελείων. Αναφέρουμε εδώ, παραδείγματος χάρη, την ευθύνη του Αρχηγού του Γενικού Επιτελείου Αεροπορίας, όπου είναι υπεύθυνος της αεραμύνης. Εδώ αναφέρεται σε δύο πρόσωπα: Στον Αρχηγό ΓΕΕΘΑ και στον Υπουργό Εθνικής Αμύνης. Σε δύο πρόσωπα που θα επιλέξει ποια από τις δύο πόρτες θέλει να περάσει. Αυτό έχει άμεση σχέση με τη στρατιωτική δομή που θέλουμε να φέρουμε και αν θέλουμε πράγματι να εκσυγχρονίσουμε το στρατό μας, θα πρέπει να δούμε πώς λειτουργούν οι υπόλοιποι στρατοί των χωρών-μελών του ΝΑΤΟ, αλλά και της Ευρωπαϊκής Ένωσης.
Ένα θέμα, το οποίο έχει προκύψει από τις εμπειρίες του παρελθόντος είναι οι λειτουργίες των στρατιωτικών τμημάτων με τους στρατιωτικούς κανονισμούς, τις διαταγές και τα σχέδια. Το Υπουργείο Εθνικής Άμυνας δεν κατάφερε να μάθει, να οργανώσει και να δει πώς λειτουργούν οι υπόλοιπες δυνάμεις του εξωτερικού.
Μελέτησα με προσοχή όλες τις συμμαχικές χώρες και είδα ότι Γενική Γραμματεία του Υπουργείου Εθνικής Αμύνης δεν υπάρχει σε καμία χώρα-μέλος του ΝΑΤΟ. Υπάρχει οργανωμένο γραφείο Υπουργού Εθνικής Αμύνης, αλλά Γενικός Γραμματέας, ο οποίος ουσιαστικά υποκαθιστά τους στρατηγούς, δεν υφίσταται πουθενά. Εδώ γιατί δημιουργείται; Δεν έχουμε δει τι εμπειρίες αποκομίσαμε από το ΕΠΙΕΘΑ, τι εμπειρίες αποκομίσαμε από τη Γενική Διεύθυνση Εξοπλισμών; Είδαμε περιπτώσεις εξοπλισμών, όπου ουσιαστικά ενώ είχαμε εισηγήσεις από τους στρατηγούς για συγκεκριμένα οπλικά συστήματα, ενώ ο ίδιος ο Αρχηγός του Γενικού Επιτελείου Αεροπορίας μιλούσε για τα συστήματα αυτοπροστασίας των F16 και έθετε θέμα για την προμήθεια, υπήρχε εν συνεχεία πρωτοφανής απόφαση του ιδίου του Υπουργού, που ανέτρεπε τις εισηγήσεις των στρατιωτικών. Το ίδιο συνέβη και σε άλλες περιπτώσεις.
Αντιμετωπίζετε τώρα, κύριε Υπουργέ, περιπτώσεις προμηθειών στο Υπουργείο Εθνικής Αμύνης, που είναι εξωφρενικές. Και περιμένουμε να δούμε το τι ακριβώς θα πράξετε. Έχουμε το θέμα π.χ. του ηλεκτρονικού πολέμου. Στο θέμα της προμήθειας των συστημάτων του ηλεκτρονικού πολέμου έχουμε μια προμήθεια ενός εξοπλιστικού συστήματος, η οποία αποφασίστηκε μέσα σε είκοσι τέσσερις ώρες. Έγινε διαγωνισμός, ανοίχτηκαν οι προσφορές, συγκροτήθηκαν οι επιτροπές και υπεγράφησαν όλες αυτές οι συμβάσεις την τελευταία ημέρα που έφυγε ο κ. Τσοχατζόπουλος από το Υπουργείο. Το δε κόστος...
ΓΕΩΡΓΙΟΣ ΚΑΡΑΤΖΑΦΕΡΗΣ: Ο αντιπρόσωπος ποιος είναι;
ΠΑΝΑΓΙΩΤΗΣ ΚΑΜΜΕΝΟΣ: Ο αντιπρόσωπος είναι μία εταιρία συμφερόντων του κ. Κόκκαλη και του κ. Λιακουνάκου. Και μάλιστα από 18 δισεκατομμύρια που είχε εγκριθεί, ενεκρίθη 28 δισεκατομμύρια η προμήθεια. Το δε εξωφρενικό είναι όταν καλεί για διαπραγματεύσεις, η Γενική Διεύθυνση Εξοπλισμών τη συγκεκριμένη εταιρία από την οποία προμηθεύτηκε ένα σύστημα, που ο στρατός είχε πληρώσει για το πειραματικό του στάδιο τον καθηγητή κ. Ουζούνογλου με 200 εκατομμύρια και το σύστημα αυτό όχι απλώς δεν λειτούργησε, αλλά κόντεψε να ρίξει και τα αεροπλάνα στη Λάρισα.
Έρχεται, λοιπόν, σε διαπραγματεύσεις και του αυξάνουν την προκαταβολή από 40% σε 50%. Βλέπουμε, λοιπόν, ότι αυτό το παράδειγμα, το παράδειγμα των υποβρυχίων, το παράδειγμα της αλλαγής των οχημάτων των βλημάτων Στίγκερ από Μερσεντές σε Χάνερ ότι η προμήθεια των Εurofighter είναι διάτρητες. Και διάτρητες είναι διότι αυτή η Γενική Διεύθυνση Εξοπλισμών, η οποία είχε δημιουργηθεί, η οποία ελέγχεται πλήρως από τον εκάστοτε Υπουργό και που τώρα πάτε να την κάνετε Γενική Γραμματεία, να μην ελέγχεται, δηλαδή, καθόλου από τους στρατιωτικούς, έπαιρνε αποφάσεις με άλλα κριτήρια από αυτά των πραγματικών συμφερόντων των Ενόπλων μας Δυνάμεων και των συμφερόντων της χώρας. Και βεβαίως δεν σεβόταν τα χρήματα του ελληνικού λαού.
Έρχονται κάποιες διατάξεις σχετικά με τα στρατόπεδα. Κύριε Υπουργέ, εμείς δεν έχουμε με τα στρατόπεδα καμία αντίρρηση στην εκποίησή τους. Να χρησιμοποιηθούν αυτά τα χρήματα, προκειμένου να ανεβεί το επίπεδο της διαβίωσης των στρατιωτών, των αξιωματικών. Αλλά το θέμα είναι ότι το 95% των στρατοπέδων αυτών είναι κληροδοτήματα, τα οποία έχουν συγκεκριμένο σκοπό, δηλαδή, τη χρησιμοποίησή τους ως στρατιωτικές εγκαταστάσεις. Βεβαίως και υπάρχει πρόβλημα. Υπάρχουν στρατόπεδα στην Αττική, στην Κεντρική Ελλάδα, στη βόρειο Ελλάδα, που είναι εγκλωβισμένα σε πόλεις. Και αυτά τα στρατόπεδα δεν μπορούν να λειτουργήσουν και δεν μπορούν να εξυπηρετήσουν τις επιχειρησιακές τους ανάγκες. Πρέπει να βρεθεί λύση. Αλλά θα σας πω τι έγινε σε ένα παράδειγμα στη Θεσσαλονίκη. Στη Θεσσαλονίκη αποφασίστηκε η αλλαγή χρήσεως ενός στρατοπέδου, όπου πλέον διεκδικούν το χώρο αυτό παλαιοί ιδιοκτήτες από τα Άδανα, από την Αυστραλία, από τις ΗΠΑ και από τη Γερμανία. Έχουν δημιουργηθεί και ειδικές εταιρίες νομικές, προκειμένου να βρουν όλους τους παλαιούς ιδιοκτήτες των στρατοπέδων που θα πάνε να εκποιηθούν, για να διεκδικήσουν τα στρατόπεδα αυτά πίσω ή ισχυρές αποζημιώσεις.
Κλείνω, κύριε Πρόεδρε, για να σεβαστώ το δεκαπεντάλεπτο, με κάποιες προτάσεις που κάνει η Νέα Δημοκρατία.
Η πρώτη πρόταση είναι η εξής: Στο επίπεδο του Υπουργού Εθνικής Αμύνης να διατηρηθεί το Επιτελείο Υπουργού με αποκλειστικές αρμοδιότητες εξυπηρέτησης των προσωπικών του Υπουργού θεμάτων, διεθνείς και εσωτερικές σχέσεις και το σπουδαιότερο, να δημιουργηθεί η Υπηρεσία Ελέγχου Νομιμότητας και Εκτέλεσης Εξοπλιστικών Προγραμμάτων και Προμηθειών με κατάλληλη επάνδρωση. 
Οι λοιπές αρμοδιότητες του Επιτελείου Υπουργού και αυτές της διευρυμένης Γενικής Διεύθυνσης Εξοπλισμών ως Γενικής Γραμματείας, να επανέλθουν στην αρμόδια πηγή λήψης αποφάσεων σε στρατιωτικό επίπεδο, στο Γ.Ε.ΕΘ.Α. και στους κλάδους των Ενόπλων Δυνάμεων.
Ο Υπουργός με τις αρμοδιότητες που του έχουν εκχωρηθεί, της διοίκησης και του ελέγχου των Ενόπλων Δυνάμεων, δύναται να παρεμβαίνει σε οποιαδήποτε διαδικασία του Γ.Ε.ΕΘ.Α. ή των κλάδων που κρίνει απαραίτητο.
Δεύτερον, το προβλεπόμενο Συμβούλιο Άμυνας, ως καθαρά γνωμοδοτικό όργανο, δεν έχει λόγο ύπαρξης από τη στιγμή μάλιστα που υπάρχει το Συμβούλιο Αρχηγών Γενικών Επιτελείων, το Σ.Α.Γ.Ε....
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Σε είκοσι δευτερόλεπτα κλείνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Για να μη χάσετε και εσείς τον έπαινο.
ΠΑΝΑΓΙΩΤΗΣ ΚΑΜΜΕΝΟΣ: ...και στο οποίο δύναται από το ν. 2292/95 να προεδρεύει ο Υπουργός Εθνικής Αμύνης και να εξετάζει θέματα που ο ίδιος κρίνει σκόπιμο.
Στο επίπεδο του Γ.Ε.ΕΘ.Α. χρειάζεται να ανατεθεί σε στρατιωτικό επίπεδο η λήψη αποφάσεων, την κύρωση των οποίων θα έχει, ως προβλέπεται, ο Υπουργός, για τα εξοπλιστικά προγράμματα και τις προμήθειες, αλλά και για θέματα προσωπικού, τεχνολογίας που γενικότερα απασχολούν τις Ένοπλες Δυνάμεις.
Πιστεύουμε, κύριε Πρόεδρε, ότι θα πρέπει να γίνουν δεκτές αυτές οι προτάσεις γιατί είναι βέβαιο ότι οι Ένοπλες Δυνάμεις απερίσπαστες από κομματικές παρεμβάσεις θα λειτουργήσουν αποδοτικά για την εθνική άμυνα. Δεν είναι θέμα δημιουργίας κομματικών θέσεων και εξασφάλισης κομματικών φίλων σε υψηλές θέσεις με παχυλούς μισθούς. Το θέμα είναι να προστατεύσουμε όλοι μαζί την εθνική άμυνα της χώρας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Από το Κομμουνιστικό Κόμμα Ελλάδας ορίζεται ως Κοινοβουλευτική Εκπρόσωπος η κα Λιάνα Κανέλλη για τη συζήτηση του σημερινού νομοσχεδίου, η οποία έχει και το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Να μεταφέρω και εγώ τις ευχές μου στους συναδέλφους και τις συναδέλφους για την καλή χρονιά και την αντιμετώπιση όλων των προβλημάτων. Και νομίζω ότι θα έπρεπε όλοι μας να έχουμε αρχίσει ήδη τη διαδικασία καταδίκης του τρόπου με τον οποίο αντιμετώπισαν τα αμερικανικά μέσα μαζικής ενημέρωσης τον Πρόεδρο του ελληνικού Κοινοβουλίου στο ζήτημα της τρομοκρατίας.
Το νομοσχέδιο αυτό θα έπρεπε, αγαπητοί συνάδελφοι, να το δούμε υπό τρεις συγκεκριμένες προοπτικές. Το χρόνο στον οποίο εμφανίζεται, τη γενικότερη φιλοσοφία του έτσι όπως εμφανίζεται μετά τις μακρές συζητήσεις τις οποίες είχαμε στην επιτροπή, τις ρυθμίσεις που επεδίωξε το Υπουργείο και κυρίως την αποτελεσματικότητα των προτεινομένων αναδιαρθρώσεων και ανασχεδιασμών οι οποίες -γιατί κάποιος να το αμφισβητήσει;- κατά την κρίση της Κυβέρνησης -κατά τη δική μας είναι στην εντελώς αντίθετη κατεύθυνση- έχουν στόχο την καλύτερη και αποτελεσματικότερη αντιμετώπιση της άμυνας της χώρας.
Θα μπορούσε κάποιος να το χωρίσει -το έχω πει και στην επιτροπή, είμαι υποχρεωμένη να το επαναλάβω εδώ- σε τρεις ουσιαστικές ενότητες.
Αρχίζω από την τρίτη, στην οποία είναι δύσκολο να έχει κανείς ειδικότερες αντιρρήσεις, που είναι ρυθμίσεις θεμάτων προσωπικού των Ενόπλων Δυνάμεων. 
Είναι αλήθεια ότι σε κάποιες περιπτώσεις το νομοσχέδιο προβλέπει διορθώσεις, τακτοποιεί αδικίες, βαθμολογικές εξαιρέσεις ή μισθολογικές αντιμετωπίσεις οι οποίες ενδεχομένως και να μην μπορούσε να πει κανείς τίποτα, γιατί να μείνουν σε επίπεδο αδικίας. 
Ακόμα και σε αυτές, που είναι το ένα από τα τμήματα του νομοσχεδίου, εμφιλοχωρεί μία πάρα πολύ επικίνδυνη αντίληψη. Η εξομοίωση των υπηρετούντων αξιωματικών στην Εθνική Υπηρεσία Πληροφοριών με αξιωματικούς που διοικούν μάχιμες μονάδες. Γιατί, κύριοι συνάδελφοι; 
Εδώ θα μπορούσε κάποιος να διακρίνει την πρόθεση μέσα στο νομοσχέδιο να αποκτήσουμε και δυνάμεις ταχείας συγκέντρωσης πληροφοριών σε συνθήκες εκτάκτου ανάγκης. Διότι στην πραγματικότητα αυτό το νομοσχέδιο εμφανίζεται ωσάν να έχει στηθεί για να αντιμετωπίσει έκτακτες ανάγκες.
Δεν πάνε πολλές ημέρες που εκ των επισημοτέρων χειλέων, του Υπουργού Εθνικής Άμυνας, ακούσαμε ανησυχίες και προειδοποιήσεις για ένα κλίμα έντασης, για μία συνέχιση των μεγαλοϊδεατικών βλέψεων των εξ Ανατολών γειτόνων μας, προειδοποιήσεις είναι η αλήθεια κομψές, στο πνεύμα των ημερών, ικανές όμως να εμποιήσουν φόβο εις έμφρονες ανθρώπους. Διότι αυτό δεν είναι κάτι που διέρρευσε. Ο ίδιος ο Υπουργός Άμυνας -και είναι σήμερα παρών- εκφράζει ανησυχίες. Και έρχεται αυτό το νομοσχέδιο, το οποίο προφανώς αντικατοπτρίζει την πρόθεση της Κυβέρνησης, να αντιμετωπίσει αυτές τις ανησυχίες και το ενδεχόμενο εκτάκτων αναγκών. Και να δούμε σε κάποια κατεύθυνση και σε ποια φιλοσοφία. 
Με την εξομοίωση των υπηρετούντων στην Εθνική Υπηρεσία Πληροφοριών ως αξιωματικών μαχίμων μονάδων; Ή δεν γνωρίζουμε μέχρι σήμερα τι και πώς έχει τεθεί ως μείζον ζήτημα από την Εθνική Υπηρεσία Πληροφοριών; Προς τι αυτό; Ενδεχομένως, λοιπόν, εκεί χωρίς να χρειαστεί κάποιος να κάνει ιδιαίτερη αποκρυπτογράφηση, κρύβει ένα μέρος των προθέσεων. 
Αν ήθελε κάποιος να συνοψίσει, έχουμε ένα δεύτερο, τη δημιουργία Γενικής Γραμματείας Οικονομικού Σχεδιασμού και Αμυντικών Επενδύσεων σε μία χώρα η οποία έχει υπέρμετρες, υπέρογκες, δυσβάσταχτες για τον ελληνικό λαό, αγόγγυστα καταβαλλόμενες εν πολλοίς, με πάρα πολλές απορίες ωστόσο, αμυντικές δαπάνες, που είναι το 10% του προϋπολογισμού μας. Θέλετε να είναι το 5% του προϋπολογισμού μας; Μα, είναι το 10%. Το 10% του προϋπολογισμού μας, των εμφανών κονδυλίων του προϋπολογισμού μας, πηγαίνει για την εθνική άμυνα. Εξίσου τεραστίου αριθμού χρημάτων πηγαίνει για τα λεγόμενα εξοπλιστικά προγράμματα που δεν φαίνονται κατ' ανάγκη στον προϋπολογισμό. 
Όλα αυτά χρειάζονται και απαιτούν, αγαπητοί συνάδελφοι, μία γενική γραμματεία; Ή διαφάνεια, πολιτικό έλεγχο και αναβάθμιση του κοινοβουλευτικού ελέγχου, δηλαδή της Βουλής, ως προς το πού πηγαίνουν, πώς κατανέμονται, με ποιο τρόπο εξασφαλίζεται η αποτελεσματικότητα των Ενόπλων Δυνάμεων της χώρας; Αντ' αυτού έχουμε μία γενική γραμματεία. Είπε και ο προλαλήσας κύριος συνάδελφος ότι γενική γραμματεία δεν υπάρχει σε καμία άλλη χώρα.
Αγαπητέ συνάδελφε, ξέρετε και αυτές οι αντιλήψεις ότι αν υπάρχει κάτι σε μία άλλη χώρα θα μπορούσε να είναι καλό ενδεχομένως και επειδή δεν υπάρχει είναι κακό, δεν είναι αυτό το ζητούμενο. Το θέμα είναι βαθύτερα πολιτικό. Δεν μπορεί κανένας να αντιγράφει μοντέλα. Ενθυμούμαι να προειδοποιεί το Κομμουνιστικό Κόμμα μόλις πριν από ένα χρόνο εδώ, από αυτό το Βήμα, τον τότε Υπουργό Εξωτερικών τον κ. Γεώργιο Παπανδρέου, για τη θεμελιώδη αλλαγή δομής και αντιλήψεις μιας χώρας μικρής, όπου κατά την αντίληψή μας μικρή είναι μόνο πληθυσμιακά η χώρα. Μικρές και μεγάλες χώρες δεν υπάρχουν, ή μη μόνον αν τις δει κάποιος από πολύ συγκεκριμένη σκοπιά. Η κάθε χώρα είναι μία χώρα εάν είμαστε σε συνθήκες παγκοσμιοποίησης, ικανοί και πολιτικά αποφασισμένοι να αποδεχθούμε την έννοια της χώρας, να αποδεχθούμε την έννοια της πατρίδας, να αποδεχθούμε την έννοια των συνόρων. Είμαστε όμως; Αναρωτιέται κανείς: Η Γενική Γραμματεία Σχεδιασμού θα μας διασφαλίσει την απουσία χαρτών συνόρων στο Αιγαίο; Ή θα μας διασφαλίσει τα απαραίτητα κονδύλια για να το αντιμετωπίσουμε; Σε αυτήν θα σχεδιαστεί ο εξοπλισμός, ο οποίος θα είναι απαραίτητος για να μη δημοσιεύονται χάρτες σαν και αυτούς που δημοσιεύθηκαν μόλις προχθές στην επίσημη ιστοσελίδα του CNN, όπου η χώρα έχει απωλεσθεί κατά το ήμισυ και χαρίζεται σε άλλη νατοϊκή χώρα; Ή δεν έχουμε συνειδητοποιήσει την επίσπευση των εξελίξεων μετά την 11η Σεπτεμβρίου, όπου ο αμερικανικός παράγων, προκειμένου να προωθήσει τα κατά τον ίδιο εύλογα συμφέροντά του, υποτάσσει άπαντες σε διλήμματα; Και έχουμε προβεί σε επικίνδυνες πράξεις μέχρι σήμερα στην εξωτερική μας πολιτική, ενδεχομένως όχι από πρόθεση. Τι μπορέσαμε να κερδίσουμε από αυτές τις συμμαχίες; Την αύξηση των παραβιάσεων που έχουμε αυτήν τη στιγμή; Την απώλεια του ελέγχου του εναερίου χώρου του Αιγαίου; Βρισκόμαστε ή δεν βρισκόμαστε εν απολύτω μεγεθυμένω κινδύνω; Σε μεγαλύτερο κίνδυνο βρισκόμαστε. Διαπραγματευθήκαμε, υποχωρήσαμε, αναγνωρίσαμε. Σε ποια πλευρά αναγνωρίσαμε; Τι αναγνωρίσαμε; Ενδοσυμμαχικά πολλαπλασιάσαμε τα προβλήματά μας ευθέως ανάλογα με τη συρρίκνωση του επιπέδου στο οποίο μπορούσαμε να αποφασίσουμε αυτοδυνάμει. Και είναι προφανές ότι η Κυβέρνηση θα βρεθεί σε δύσκολη θέση όταν θα υποχρεωθεί σε ζητήματα, όπως ο Ευρωστρατός, ενδεχομένως να προβάλει βέτο. Πώς δεν θα μπορεί να δυσκολευτεί; Βεβαίως και θα βρεθεί σε δύσκολη θέση. Όταν έχεις προβεί σε σειρά υποχωρήσεων δεν θα αντιμετωπίσεις ζητήματα άμυνας της χώρας στρατιωτικοποιώντας την Παλλαϊκή Άμυνα.
Σας είχαμε επισημάνει και στην επιτροπή, κύριε Υπουργέ, ότι η Παλλαϊκή Άμυνα είναι ζήτημα συμμετοχής, δεν είναι ζήτημα μόνο συντονισμού και διαταγής από στρατιωτικό, ο οποίος θα μπορούσε να είναι σε καιρό πολέμου βεβαίως υπό τον έλεγχο των στρατιωτικών. Αλλά η οργάνωσή της, η δομή της, η εκπαίδευσή της, δεν θα μπορούσε να συνεπάγεται τη συμμετοχή της Τοπικής Αυτοδιοίκησης, στην οργάνωσή της, στη συμμετοχή της, στη συγκρότησή της; 
ΚΥΡΙΑΚΟΣ ΣΠΥΡΙΟΥΝΗΣ: Ο δήμαρχος θα κάνει εκπαίδευση;
ΛΙΑΝΑ ΚΑΝΕΛΛΗ: Δεν θα χρειαζόσασταν μη κυβερνητικές οργανώσεις και στρατιές άτυπων εθελοντών σε μείζονες κρίσεις με επιθέσεις ακόμα και από το χιονιά. Δεν θα τις χρειαζόμασταν εάν είχε στηθεί μία διαφορετική φιλοσοφία Παλλαϊκής Άμυνας, όπου να ισχύει το "λαϊκή" και το "παλλαϊκή" επί της ουσίας και όχι ένα επικουρικό σώμα μόνο για καιρό πολέμου. Ξέρετε πάρα πολύ καλά και το αποδέχεστε ότι στη σημερινή εποχή οι πόλεμοι έχουν πολλαπλές μορφές και όχι μόνο τη γνωστή και συμβατική μορφή. 
Αυτή η δημιουργία Γενικής Γραμματείας Οικονομικού Σχεδιασμού και Επενδύσεων έρχεται σε μια εποχή που συσσωρεύουμε τεράστια και δυσβάστακτα χρέη εξαιτίας των εξοπλιστικών προγραμμάτων. Με ποιο κριτήριο, όμως; Την άμυνα της χώρας ή τις ανάγκες τις νατοϊκές; Είναι προφανές ότι είναι προς εξυπηρέτηση των νατοϊκών αναγκών, γι' αυτό και έχουμε και αλλαγή στη δομή λήψης αποφάσεων εντός των Ενόπλων Δυνάμεων, διογκώνοντας υπερβολικά, έως και επικίνδυνα πολιτικά, τις αρμοδιότητες του αρχηγού ΓΕΕΘΑ, που βεβαίως σε καιρό ειρήνης καλό είναι να μπορεί να συντονίζει τα Σώματα. 
Σε καιρό κρίσεων; Θα καλείται συνέχεια ο Πρωθυπουργός να συντονίζει το κέντρο κρίσεων του Υπουργείου Εθνικής Άμυνας, το κέντρο κρίσεων του Υπουργείου Εξωτερικών, το τρίτο ή τέταρτο κέντρο κρίσεων ή ινστιτούτο μελετών από τα δεκάδες που περνούν από εδώ από νομοθετήματα και αντιμετωπίζουν μονίμως τις κρίσεις; Επί του πρακτέου, της θεωρίας και επί χάρτου είναι άριστα. Όταν έρχεται η κρίση, εκεί φαίνονται τα προβλήματα.
Διαφάνεια στα οικονομικά δεν έχουμε με τη δημιουργία γραμματείας. Καμία δεν θα έχουμε. Πώς θα την έχουμε, αφού έρχεται προς ψήφιση ένα νομοσχέδιο το οποίο λέει ότι στη γραμματεία θα μπορούν να συμμετέχουν και στρατιωτικοί; Κατά ποια έννοια; Πώς και με βάση ποια πολιτική; Ή δεν θα έχει συνέχεια η πολιτική και στόχο στο ζήτημα του εξοπλισμού και της λειτουργικότητας και της αποτελεσματικότητας των Ενόπλων Δυνάμεων; 
Στον καιρό της κρίσης η αναστολή ή, αν θέλετε, η αφαίρεση δυνατοτήτων θα γίνει με μαθηματική ακρίβεια. Μακάρι να μη βρεθούμε σε κρίση για να μη χρειαστεί καν να ξανασυζητήσουμε αυτό το θέμα. Θα φθάσουμε σε ζητήματα ανοικτής πολιτικής συζήτησης αν ήταν ή δεν ήταν υπό άμεσο πολιτικό έλεγχο ο Αρχηγός ΓΕΕΘΑ. 
Εδώ υποφαίνεται για όσους γνωρίζουν ο πραγματικός λόγος για τον οποίο γίνεται αυτό. Έχουμε διασκορπίσει μονάδες ταχείας επέμβασης ωσάν να ήταν η Ελλάς υπερδύναμη. Έχει σκορπίσει δυνάμεις στο Κόσοβο, στη Βοσνία, στο Αφγανιστάν, σε λίγο θα είμαστε δεν ξέρω πού αλλού. Σκορπίσαμε δυνάμεις σε μια χώρα που παραδεχόμαστε όλοι ότι αναγκάζεται πιεζόμενη, αφού πρέπει να πιεσθεί και για να εξυπηρετήσει τις ανάγκες των συμμάχων και συνεταίρων, να καταλήγει είτε σε έγγραφα σαν των τριών στην Κωνσταντινούπολη και να αναβάλει έξι μήνες τη συζήτησή τους, είτε να υφίσταται μείζονες πιέσεις ακόμη και εκ δυσμών. Και θα το δούμε το εκ δυσμών πάρα πολύ σύντομα.
Λοιπόν, προς τι έρχεται αυτό το νομοσχέδιο τώρα; Ήρθε ένα νομοσχέδιο που απλώς θεραπεύει μερικές ανάγκες στρατιωτικού προσωπικού, αξιωματικών, δυο αδικίες, που ορθολογικοποιεί, που αναβαθμίζει τη Βουλή με καινούριο Σύνταγμα -υποτίθεται- όπως έχουμε ψηφίσει εδώ, με διογκωμένες τις αρμοδιότητες των επιτροπών και της νομοθετικής επεξεργασίας; 
Είδατε εσείς, αγαπητοί συνάδελφοι, με αυτό το νομοσχέδιο κάποια αναβάθμιση της αρμόδιας Διαρκούς Επιτροπής Εξωτερικών και Άμυνας της χώρας που να είναι σε θέση να έχει παραπανίσιο έλεγχο για όλα τούτα τα χρήματα των φορολογουμένων Ελλήνων;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Είναι θέμα του Κανονισμού, κυρία Κανέλλη, όχι του νομοσχεδίου.
ΛΙΑΝΑ ΚΑΝΕΛΛΗ: Θα σας απαντήσω, κύριε Υπουργέ.
Δεν είναι μόνο ζητήματα εκ του Κανονισμού. Πρώτον, εάν είχατε την πρόθεση, η συζήτηση που άνοιξε γι' αυτό το ζήτημα, θα είχε ανοίξει και την εποχή που συζητούσαμε το Σύνταγμα. 
Δεύτερον, με το να δημιουργήσετε μια Γενική Γραμματεία Οικονομικού Σχεδιασμού, αν θέλετε να μετατρέψετε τις Ένοπλες Δυνάμεις της χώρας σε μια καλά οργανωμένη ανώνυμη εταιρεία με διευθύνοντα σύμβουλο, δεν ξεπερνάτε καθόλου προβλήματα που γεννιούνται από τον Κανονισμό, ούτε προσφέρεται στη διαφάνεια. Με συγχωρείτε που θα σας το πω, αλλά είναι και πολιτικώς ελεγκτέα η άποψη ότι ψηφίστηκε Κανονισμός της Βουλής ο οποίος σας εμποδίζει να εκδημοκρατίσετε τον τρόπο με τον οποίο πρέπει να αντιμετωπίσουμε τα κονδύλια της Εθνικής Άμυνας.
Είναι προφανές ότι το Κ.Κ.Ε. δεν είναι το κόμμα που κατέθεσε, προώθησε, ψήφισε και οργάνωσε τον Κανονισμό της Βουλής που σας εμποδίζει. Αλλά είναι προφανές ότι εάν κάποιος θελήσει πολιτικά να εφεύρει εμπόδια για να μην εφαρμόσει λαϊκή πολιτική ουσιαστικά, βεβαίως, θα βρει έναν Κανονισμό της Βουλής που τον εμποδίζει για τον κοινοβουλευτικό έλεγχο. Άλλωστε και στη συζήτηση για τον Κανονισμό της Βουλής γνωρίζετε πολύ καλά ότι το Κ.Κ.Ε. έχει μιλήσει για συρρίκνωση των δυνατοτήτων του κοινοβουλευτικού ελέγχου. Και για να μην έχουμε καμία απορία να αρχίσετε να ρωτάτε τους συναδέλφους όταν αρχίσουμε να το ζούμε στα επόμενα νομοσχέδια, αν αυξήθηκε η δύναμη ελέγχου του Βουλευτή.
Όταν για τα ζητήματα της χώρας, η Βουλή δεν έχει ουσιαστικώς καμία αρμοδιότητα, όταν για τα ζητήματα των τεραστίων κονδυλίων και των εξοπλιστικών προγραμμάτων ο πολιτικός έλεγχος είναι τόσο κλειστός και αδιαφανής ή αν θέλετε εκμοντερνισμένος και εταιρικοποιημένος για να μην προωθούνται τα συμφέροντα της χώρας ώστε να το γνωρίζει και ο τελευταίος πολίτης, όταν έχουμε την υποταγή των Ενόπλων Δυνάμεων σε νατοϊκές συμμαχικές -από εκεί όπου προέρχονται τα περισσότερά μας προβλήματα- υποχρεώσεις ταγμένες ως δυνάμεις ταχείας επέμβασης, πολύ φοβούμαι ότι οδηγούμαστε σε στρατιωτικοποίηση της Παλλαϊκής Άμυνας, σε εταιρικοποίηση και αν θέλετε αγοραστικοποίηση της αντίληψης των Ενόπλων Δυνάμεων, συρρικνώνουμε τα κυριαρχικά δικαιώματα της χώρας και μειώνουμε την αντοχή και τη δυνατότητα των πολιτών, των πολιτικών και εν τέλει ουσιαστικά και συνολικά του ελληνικού λαού και του ελληνικού έθνους, να χειρίζεται τις τύχες του όταν απειλείται. Και όταν δεν είμαστε σε θέση να το κάνουμε αυτό σε καιρό κρίσης, φανταστείτε σε καιρό ειρήνης για πόσα ζητήματα θα χρειαστεί να ξανανοίξουμε συζητήσεις εντός του Κοινοβουλίου.
Είναι προφανές ότι μετά από όλα τούτα, το Κ.Κ.Ε. καταψηφίζει επί της αρχής το νομοσχέδιο. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από την Εισαγγελική Αρχή διεβιβάσθη αίτηση στη Βουλή για την άρση της ασυλίας του Βουλευτή κ. Παναγιώτη Αντωνακόπουλου. 
Παραπέμπεται στην αρμόδια Διαρκή Επιτροπή.
Επίσης, οι Υπουργοί Εμπορικής Ναυτιλίας, Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Δικαιοσύνης και Εργασίας και Κοινωνικών Ασφαλίσεων κατέθεσαν σχέδιο νόμου: "Τροποποίηση των διατάξεων ν. 959/1959 "Περί της ναυτικής εταιρείας" και άλλες διατάξεις".
Παραπέμπεται στην αρμόδια Διαρκή Επιτροπή.
Η ειδική αγορήτρια του Συνασπισμού της Αριστεράς και της Προόδου, η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, είναι αναμφισβήτητο ότι και οι Ένοπλες Δυνάμεις χρειάζονται μέτρα εκσυγχρονισμού και εκδημοκρατισμού. Οι αλλαγές αυτές επιβάλλονται από το γεγονός ότι αλλάζει ταχύτατα το διεθνές περιβάλλον μέσα στο οποίο δρουν, μέσα στο οποίο κινείται η χώρα μας. Υπάρχουν πολύ σοβαρές εξελίξεις στα θέματα της ευρωπαϊκής άμυνας, η Ελλάδα συμμετέχει πλέον στην Ευρωπαϊκή Ένωση. Υπάρχουν εξελίξεις στον τρόπο με τον οποίον το ΝΑΤΟ οργανώνει μία σειρά ζητήματα, υπάρχουν σύγχρονες απειλές. Ο κόσμος μετά την 11η Σεπτέμβρη δεν είναι ο ίδιος. Επομένως, υπάρχει ανάγκη και εκσυγχρονισμού και εκδημοκρατισμού των Ενόπλων Δυνάμεων της χώρας και η αντίληψη που ακούστηκε εδώ ότι όλα πρέπει να μείνουν ως έχουν, δεν έχει απολύτως καμία βάση. Το θέμα είναι σε ποια κατεύθυνση και ποιας ποιότητας είναι κάθε φορά οι αλλαγές που επιχειρούνται. 
Εγώ θα ξεκινήσω υποστηρίζοντας την άποψη που υποστηρίζουμε εδώ και πολλά χρόνια ότι η ισχύς μιας χώρας, η ισχύς της Ελλάδας εν προκειμένω, δεν είναι μόνο στρατιωτικό θέμα. Η χώρα μας είναι ισχυρή, χρειάζεται να είναι ισχυρή και είναι ισχυρή εφόσον συντρέχουν μία σειρά προϋποθέσεις. Η ισχύς της χώρας μας είναι συνάρτηση πρώτον της οικονομικής της ευρωστίας, της δυνατότητάς της να έχει μία παρουσία στο διεθνή οικονομικό χώρο, των συμμαχιών της, των δυνατοτήτων που έχει να ασκήσει εξωτερική πολιτική σε κάθε περίπτωση και βεβαίως είναι συνάρτηση και της ύπαρξης και λειτουργίας αξιόμαχων Ενόπλων Δυνάμεων.
Όλα αυτά πρέπει να συνδυαστούν με ένα σύγχρονο και αποτελεσματικό τρόπο, έτσι ώστε σε κάθε περίπτωση τα όσα διαθέτει ο προϋπολογισμός και οι φορολογούμενοι για την εθνική άμυνα της χώρας να δίνουν ένα καλό αποτέλεσμα. 
Το νομοσχέδιο που συζητούμε σήμερα δεν έχει ενιαία αρχή. Θίγει όμως ορισμένα προβλήματα, υπαρκτά προβλήματα που έχουν σχέση με τις αναγκαίες αλλαγές για τις Ένοπλες Δυνάμεις. Πολύ φοβούμαι όμως, ότι τα θίγει με έναν ανεπιτυχή τρόπο, τουλάχιστον τα σημαντικότερα απ' αυτά. Θίγει υπαρκτά προβλήματα, στα σημαντικότερα στα οποία θα αναφερθώ, αλλά δεν επιχειρεί εκσυγχρονισμό και εκδημοκρατισμό. Περιορίζεται σε ορισμένες αλλαγές, οι οποίες δεν θα έχουν κανένα αποτέλεσμα πλην ίσως από μία λιγότερο γραφειοκρατική λειτουργία σε ορισμένες περιπτώσεις. 
Αμέσως τοποθετούμαι στα συγκεκριμένα θέματα. Πέρα από μία σειρά διατάξεις, στις οποίες δεν θα αναφερθώ -θα αναφερθούμε στη συζήτηση στα άρθρα, οι οποίες αφορούν μισθολογικές και διοικητικές τακτοποιήσεις και στις οποίες συμφωνούμε- το νομοσχέδιο αναφέρεται ουσιαστικά σε τέσσερα μεγάλα ζητήματα: Στο θέμα της Παλλαϊκής Άμυνας, στο θέμα των προμηθειών, στο θέμα του συντονισμού των Ενόπλων Δυνάμεων εν καιρώ ειρήνης και στο θέμα της αξιοποίησης της περιουσίας των Ενόπλων Δυνάμεων. 
Και έρχομαι στις λύσεις που επιχειρεί. Πρώτο το θέμα της Παλλαϊκής Άμυνας. Η Παλλαϊκή Άμυνα είναι μία υπόθεση που έρχεται από το παρελθόν. Κατά καιρούς είχαν γίνει πολλές συζητήσεις και εδώ στη Βουλή και ευρύτερα μέσα στην κοινή γνώμη, για το σκοπό, το χαρακτήρα της, για το πώς θα λειτουργήσει. Ο τελευταίος νόμος που είχαμε ψηφίσει, του 1998 αν ενθυμούμαι καλά, προέβλεπε ότι η Παλλαϊκή Άμυνα θα έχει κυρίως έναν χαρακτήρα πολιτικής προστασίας και θα υπαχθεί εν τέλει στο Υπουργείο Εσωτερικών. Υπήρχαν πολλές συζητήσεις τότε και εξακολουθεί να υπάρχει ακόμη κατά τη γνώμη μου, για το τι ρόλο πρόκειται να επιτελέσουν αυτά τα σώματα της Παλλαϊκής Άμυνας. Αν η Κυβέρνηση εδώ εννοεί ότι θα έχουμε σώματα τα οποία θα παίζουν ένα ρόλο σωμάτων πολιτικής προστασίας σε έκτακτες περιπτώσεις, όπως θεομηνίες, τότε μιλούμε για σώματα πολιτικά. Η στρατιωτικοποίησή τους δεν έχει νόημα. Αν μιλούμε για σώματα που έχουν σκοπό να παίξουν ρόλο σε καιρό πολέμου, τότε βεβαίως μιλούμε για σώματα στρατιωτικά, αλλά πάντως σε αυτήν την περίπτωση δεν καταλαβαίνω γιατί εμπλέκονται οι πολίτες. Πρόκειται κατά τη γνώμη μου για μία νόθα κατάσταση, η οποία δεν πρόκειται να οδηγήσει πουθενά. Θα οδηγήσει σε περισσότερες περιπλοκές από όσες έχει δημιουργήσει μέχρι σήμερα και δεν είναι τυχαίο ότι μέχρι σήμερα οι νόμοι δεν έχουν λειτουργήσει. 
Τι έρχεται και κάνει το νομοσχέδιο; Το μόνο που κάνει, αντί να συζητήσουμε σοβαρά αυτό το θέμα, είναι ότι αποφασίζει να υπαχθεί ο σχεδιασμός της Παλλαϊκής Άμυνας στις Ένοπλες Δυνάμεις. Αυτό που είχε συζητηθεί τότε και είχε γίνει αντικείμενο κριτικής από τη μεριά της Αντιπολιτεύσεως ότι δεν υπάρχει μία σαφής κατεύθυνση πολιτικής δράσης της Παλλαϊκής Άμυνας, αυτό χειροτερεύει. Τι θα λύσει όσον αφορά τη συγκρότηση της Παλλαϊκής Άμυνας η υπαγωγή στις Ένοπλες Δυνάμεις; Μιλούμε για πλήρη στρατιωτικοποίηση της Παλλαϊκής Άμυνας; Όμως ο τόπος έχει ανάγκη από μία συμμετοχή των πολιτών σε συστήματα πολιτικής προστασίας. Και αποδείχθηκε ότι το έχουμε πολλή ανάγκη. Όπως την ανάγκη να ενεργοποιούνται εθελοντές, να είναι αποτελσματικοί, να εκπαιδεύονται σωστά. Αν μιλούμε για κάτι τέτοιο, εμείς συμφωνούμε ότι πρέπει να οργανωθούν τέτοιου είδους σώματα, τα οποία όμως δεν θα έχουν καμία σχέση με τις Ένοπλες Δυνάμεις. Να αποφασίσουμε ότι θα τα αναλάβει το Υπουργείο Εσωτερικών και να οργανωθούν σωστά. Είναι φανερό ότι δεν είναι οι στόχοι αυτού του νομοσχεδίου.
Έρχομαι στο δεύτερο θέμα, αυτό των προμηθειών. Για τις προμήθειες έχει γίνει πολλή συζήτηση στη Βουλή. Ο σημερινός Υπουργός Εθνικής Άμυνας όταν ανέλαβε τα καθήκοντά του αναφέρθηκε -και εμείς το θεωρούμε θετικό- στο πολύ μεγάλο οικονομικό βάρος που σηκώνει ο ελληνικός λαός για τα θέματα της Εθνικής Άμυνας. Μιλούμε για το 5% του ΑΕΠ με τον έναν ή τον άλλο τρόπο. Τα ποσά είναι ιλιγγιώδη. Και αν δεν υπάρξει ένας εξορθολογισμός και μία περικοπή των δαπανών, η οποία μπορεί να υπάρξει χωρίς να θιγεί το αξιόμαχο των Ενόπλων Δυνάμεων -εμείς το υποστηρίζουμε αυτό- τότε αυτά που ακούμε με πολύ υψηλούς τόνους σε αυτήν την Αίθουσα για κοινωνική πρόνοια, για δαπάνες υπέρ των αδυνάτων, δεν μπορούν να πραγματοποιηθούν. Τόσο απλό είναι το θέμα.
Όταν το 5% του ΑΕΠ οδεύει προς τα εκεί με τρόπο ανορθολογικό και σπάταλο που δεν εξυπηρετεί πάντα υπαρκτές ανάγκες των Ενόπλων Δυνάμεων αλλά άλλους σκοπούς τότε υπάρχει πολύ μεγάλο πολιτικό και δημοκρατικό θέμα. Πώς αντιμετωπίζει η Κυβέρνηση αυτό το θέμα; Ενοποιεί δύο διευθύνσεις την Διεύθυνση Εξοπλισμών και τη Διεύθυνση Αμυντικής Βιομηχανίας. Έτσι ο Υπουργός θα απευθύνεται σε έναν άνθρωπο αντί σε δύο και θα εξασφαλίζει μια ταχύτερη διεκπεραίωση των αποφάσεών του. 
Αυτό όμως είναι το θέμα για τις προμήθειες των Ενόπλων Δυνάμεων; Δεν υπάρχει θέμα δημοκρατικού και πολιτικού ελέγχου; Δεν συμμερίζομαι την άποψη της Νέας Δημοκρατίας ότι για τις προμήθειες των Ενόπλων Δυνάμεων αποφασίζουν οι στρατηγοί και μόνο. Ασφαλώς τα Επιτελεία εισηγούνται αλλά δεν είναι δυνατόν μια απόφαση, που αφορά τα χρήματα του ελληνικού λαού, να είναι απόφαση στρατιωτικών. Είναι απόφαση της Κυβέρνησης η οποία έχει την πολιτική ευθύνη και κρίνεται κατά τη συνταγματική τάξη. 
Η δική μου κριτική γίνεται από εντελώς άλλη σκοπιά. Το θέμα δεν είναι να ενοποιήσουμε τα πολιτικά όργανα που υπάρχουν στο Υπουργείο για να μη δυσκολεύεται ο Υπουργός. Το θέμα είναι να υπάρξουν τα όργανα δημοκρατικού ελέγχου που θα εξασφαλίσουν τη διαφάνεια και το καλώς έχει στις προμήθειες. Σήμερα συγκρούονται οι διάφορες επιδιώξεις των επί μέρους σωμάτων. Άλλα θέλει ο Αρχηγός Στρατού, άλλα θέλει ο Αρχηγός Αεροπορίας. Δικαίως. Το θέμα όμως είναι τι είναι καλύτερο για την άμυνα της χώρας.
Ένα πρώτο ερώτημα είναι αν οι εξοπλισμοί που κάνουμε ανταποκρίνονται πράγματι στις ανάγκες μας και στις απειλές που η χώρα μας αντιμετωπίζει. Είναι πράγματι εξοπλισμοί ή υπακούουν και σε άλλες ανάγκες; Πως το λύνουμε αυτό το πρόβλημα; Με το να λέμε ότι θα αποφασίζει ένας άνθρωπος σύμβουλος ή γενικός γραμματέας; Δεν λύνονται έτσι αυτά τα προβλήματα. Ούτε είναι τόσο απλό να πούμε ότι αυτές οι αρμοδιότητες μεταβιβάζονται στη Βουλή. Πρώτον, διότι το Σύνταγμα δεν το επιτρέπει και, δεύτερον, διότι δεν είναι απλό τα κόμματα να αναλάβουν αυτήν την τεράστια ευθύνη. 
Υπάρχουν πολλά χρήματα σε αυτήν την υπόθεση. Έχουμε επανειλημμένες καταγγελίες για το πώς έχουν προχωρήσει οι προμήθειες. Έχουμε την παλιά ιστορία της "LΙΤΤΟΝ" όπου αποδεδειγμένα έγιναν χρηματισμοί. Πρέπει και τα κόμματα να είναι πιο προσεκτικά. Ίσως πρέπει να σκεφτούμε ότι είναι ανάγκη να υπάρξει μια μικτή επιτροπή από πολιτικούς και από εξωκοινοβουλευτικούς παράγοντες, από ανθρώπους που γνωρίζουν, ανθρώπους που να έχουν το κύρος και την έξωθεν καλή μαρτυρία. Να υποβάλλονται και σε αυστηρούς οικονομικούς ελέγχους, ώστε να μην έχουν προσπορισμό ιδίου οφέλους, έτσι ώστε να βάλουμε μια τάξη σ' αυτό το θέμα.
Οι απευθείας αναθέσεις στις προμήθειες των Ενόπλων Δυνάμεων είναι γεγονός. Η Κυβέρνηση πρέπει να απαντήσει σ' αυτό το θέμα. Και μη μας πείτε πάλι ότι άλλαξε ο Υπουργός. Η Κυβέρνηση είναι ίδια. Όταν λοιπόν γίνονται απευθείας αναθέσεις, όταν γίνονται προμήθειες παρά τη γνώμη των Επιτελείων, νομίζω ότι πρέπει να πάρετε κάποια μέτρα. Το να έρχεστε σήμερα στη Βουλή και να λέτε ψηφίστε την ενοποίηση των δύο διευθύνσεων είναι εκτός πραγματικότητας, εκτός των αναγκών και εμείς δεν μπορούμε σε καμία περίπτωση να συμφωνήσουμε.
Έρχομαι στο τρίτο θέμα που αναφέρεται στο ότι ο Αρχηγός ΓΕΕΘΑ παίρνει αρμοδιότητες αρχιστρατήγου σε καιρό ειρήνης. Υπάρχουν ορισμένα οργανωτικά θέματα. Εμείς πιστεύουμε ότι υπάρχει ανάγκη αυτού του συντονισμού. Επομένως ο Αρχηγός ΓΕΕΘΑ πρέπει να έχει τη δυνατότητα να συντονίζει τις Ένοπλες Δυνάμεις σε περίοδο κρίσεων. Δεν συμμεριζόμαστε τα επιχειρήματα που αναφέρθηκαν ότι ξαναγυρνάμε σε παλιές εποχές. Άλλη είναι η κατάσταση σήμερα. Η Ελλάδα έχει μια άλλη εξέλιξη. Ο Αρχηγός ΓΕΕΘΑ πρέπει να έχει δυνατότητα συντονισμού αλλά του δίνετε δυνατότητες αρχιστρατήγου. Γι' αυτό το θέμα στην επιτροπή δεν δόθηκαν οι αναγκαίες εξηγήσεις. Εάν απλώς θέλετε να δημιουργήσετε ορισμένα διακλαδικά στρατηγεία που θα συντονίζουν και θα "συγχωνεύουν" τα διαφορετικά σώματα των Ενόπλων Δυνάμεων, εμείς δεν έχουμε αντίρρηση. Αυτό το θεωρούμε αναγκαίο για τις σημερινές ανάγκες. Όμως πρόκειται μόνο γι' αυτό ή πρόκειται για δυνατότητες αρχιστρατήγου σε περίοδο κρίσεων; 
Γιατί, αν συμβεί αυτό, κύριοι Βουλευτές, υπάρχει θέμα το πώς θα λειτουργήσει το όλο σύστημα. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Αποκλειστικά το πρώτο, κυρία Δαμανάκη. Θα σας το εξηγήσω.
ΜΑΡΙΑ ΔΑΜΑΝΑΚΗ: Να το εξηγήσετε. Εγώ είπα για τη δημιουργία διακλαδικών στρατηγείων, εμείς τουλάχιστον δεν έχουμε αντίρρηση.
Αναρωτιέμαι πώς θα λειτουργήσει το νέο σύστημα στην καρδιά μιας κρίσης αντίστοιχης με εκείνης των Ιμίων. Ποιος αποφασίζει; Αποφασίζει ο διάδοχος του Ναύαρχου Λυμπέρη; Για τι ακριβώς αποφασίζει; Εμείς ισχυριζόμαστε ότι πρέπει να αποφασίζει η Κυβέρνηση υπεύθυνα. 
Νομίζω λοιπόν ότι πρέπει να έχουμε μια σαφή εικόνα για το τι συμβαίνει. Βέβαια υπάρχουν προβλήματα συντονισμού, διότι υπάρχει άλλο κέντρο αντιμετώπισης κρίσεων στο δικό σας Υπουργείο, άλλο κέντρο αντιμετώπισης κρίσεων στο Υπουργείο Εξωτερικών. Υπάρχουν κέντρα διαχείρισης κρίσεων τα οποία δεν ξέρω και πώς συντονίζονται. Υπάρχει και ο Πρωθυπουργός υποθέτω, με το δικό του επιτελείο που παίρνει ορισμένες αποφάσεις. 
Όσον αφορά το θέμα της αξιοποίησης των στρατοπέδων, είναι πολύ μεγάλο θέμα. Έρχεται το νομοσχέδιο και λέει ότι το Υπουργείο μπορεί να εκποιήσει στρατόπεδα που βρίσκονται μέσα στις πόλεις, όχι μόνο για να μεταφέρει τα υπάρχοντα στρατόπεδα, αλλά για να βελτιώσει τη ζωή των στρατευμένων, την υποδομή των στρατοπέδων κλπ.
Το θέμα έχει ως εξής, κύριοι Βουλευτές. Εμείς, εννοώ ο ελληνικός λαός, η Βουλή εδώ διαθέτει πολύ μεγάλα ποσά για τις Ένοπλες Δυνάμεις και από τον τακτικό προϋπολογισμό, τα οποία γενικά επαρκούν για να έχουμε ένα επίπεδο αξιοπρεπές στις Ένοπλες Δυνάμεις. Αυτήν τη στιγμή τι κάνει το Υπουργείο: Μπαίνει στον πειρασμό και λέει ότι έχω στρατόπεδα μέσα στις πόλεις, θα τα πουλήσω και απ' αυτά θα χρηματοδοτήσω διάφορα προγράμματα. Αλλά τα στρατόπεδα αυτά είναι οι ελάχιστες εκτάσεις που έχουν απομείνει μέσα σε μεγάλες πόλεις και στη Βόρειο Ελλάδα, στη Θεσσαλονίκη, στην Αττική, στα μεγάλα αστικά κέντρα. Αναφέρομαι, κύριε Πρόεδρε, και στη δική σας περιφέρεια. Είναι δυνατόν να πούμε ότι θα πουλήσουμε το Χαϊδάρι, το στρατόπεδο στους Αγίους Αναργύρους, στο Ρουφ και δεν ξέρω πού αλλού για να λύσουμε τα προβλήματα των στρατευμένων; Εγώ λέω ότι αυτά θα πουληθούν άπαξ και τα χρήματα θα διατεθούν άπαξ. Μετά; Την ίδια στιγμή χάνουμε μια πολύ μεγάλη ευκαιρία να υπάρξουν πολεοδομικές ρυθμίσεις μέσα στην Αττική άλλου τύπου. Το θέμα δεν είναι δευτερεύον. Ενώ λοιπόν τα στρατόπεδα θα πουληθούν και η γη θα τσιμεντοποιηθεί, με πολύ σοβαρές συνέπειες για το μέλλον, τα χρήματα πόσο καιρό θα τα χρησιμοποιήσουμε, για ποιους σκοπούς και πόσο θα επαρκέσουν;
Νομίζω, λοιπόν, ότι το θέμα των στρατοπέδων πρέπει να το δούμε με μεγαλύτερη σοβαρότητα. Ο νόμος που έχει ψηφισθεί και που δίνει στην Τοπική Αυτοδιοίκηση ένα μικρό ποσοστό της τάξης του 40% και 50% δεν είναι νόμος που μπορεί να προχωρήσει. Το θέμα πρέπει να αντιμετωπισθεί εκ νέου, να δούμε πώς θα προχωρήσουμε σε σχέση με τους δήμους, να δούμε αν υπάρχει ανάγκη εκτάκτων κονδυλίων για τη μεταστέγαση των στρατοπέδων και μόνο και από πού μπορούν να βρεθούν. Σε μια τέτοια βάση θα μπορούσαμε να συζητήσουμε. Αλλά να τα πουλήσουμε για να βελτιώσουμε τις συνθήκες των στρατευμένων, αυτό δεν μπορεί να συζητηθεί. Δεν είναι μόνο στρατιωτικό, είναι πολεοδομικό θέμα, είναι θέμα ποιότητας ζωής και για το λεκανοπέδιο και για άλλες πόλεις.
Τέλος, έχω καταθέσει μία εμπρόθεσμη τροπολογία, κύριε Πρόεδρε, για το θέμα των ανυποτάκτων. 
ΠΡΟΕΔΡΕΥΩΝ (Κωνσταντίνος Γείτονας): Δεν συζητάμε τώρα τροπολογίες.
ΜΑΡΙΑ ΔΑΜΑΝΑΚΗ: Θα το συζητήσουμε στην ώρα του, αλλά θα ήθελα από τον κύριο Υπουργό να δώσει μια απάντηση και όχι με τη γνωστή επωδό "θα το παραπέμψουμε στο μέλλον". 
ΠΡΟΕΔΡΕΥΩΝ (Κωνσταντίνος Γείτονας): Επειδή αναφερθήκατε, κυρία Δαμανάκη σε μένα ως Βουλευτή Β΄ Αθήνας, θέλω να πω ότι μόνο οι ελεύθεροι χώροι δεν μας περισσεύουν γενικά στην Αθήνα. Αυτό ας είναι σαφές προς όλους.
Ο κ. Αρσένης έχει το λόγο.
ΓΕΡΑΣΙΜΟΣ ΑΡΣΕΝΗΣ: Κύριε Πρόεδρε, όταν αλλάζουμε την κείμενη νομοθεσία, πρέπει τουλάχιστον να ικανοποιηθούμε ότι αυτή δεν στηρίζει ικανοποιητικά τους σκοπούς που έχουμε θέσει και ότι οι ρυθμίσεις που προτείνονται είναι πράγματι ρυθμίσεις που θα εξυπηρετήσουν πιο αποτελεσματικά τους σκοπούς μας. 
Έθεσα αυτά τα ερωτήματα στη Διαρκή Επιτροπή, εξακολουθώ να έχω τα ίδια ερωτήματα και θα ήθελα να κάνω μερικά σχόλια και παρατηρήσεις απ' αυτήν την οπτική γωνιά. 
Πρώτα απ' όλα, όσον αφορά την επιχειρησιακή διοίκηση, ο Αρχηγός ΓΕΕΘΑ είναι ο κύριος σύμβουλος του Υπουργού Εθνικής Άμυνας και παίζει ουσιαστικά συντονιστικό ρόλο. Ασκεί διοίκηση κατ' εξαίρεση και ασκεί διοίκηση σε δύο περιπτώσεις: πρώτον, μέσω των Αρχηγών των Γενικών Επιτελείων και, δεύτερον, απευθείας σε συγκεκριμένες περιπτώσεις αναλαμβάνοντας τη διοίκηση δυνάμεων των τριών κλάδων των Ενόπλων Δυνάμεων για αντιμετώπιση στρατιωτικών ενεργειών που στρέφονται κατά της ασφάλειας της χώρας και των νομίμων συμφερόντων της. Και αυτό το κάνει μόνο μετά από γνώμη του ΣΑΜ και με απόφαση του Υπουργού Εθνικής Άμυνας. Αυτή είναι η κείμενη νομοθεσία. 
Τι αλλάζει τώρα το παρόν νομοσχέδιο; Το παρόν νομοσχέδιο εξακολουθεί να προβλέπει ότι πράγματι μπορεί να ασκήσει επιχειρησιακή διοίκηση μέσω των Αρχηγών των Γενικών Επιτελείων στις συγκεκριμένες περιπτώσεις. Αυτή η διάταξη παραμένει ίδια. Αναλαμβάνει όμως απευθείας επιχειρησιακή διοίκηση μέσω διακλαδικών στρατηγείων. Η διαφορά λοιπόν εδώ είναι ότι ενώ στην κείμενη νομοθεσία ασκεί επιχειρησιακή διοίκηση απευθείας σε συγκεκριμένες περιπτώσεις αναλαμβάνοντας ευθύνη δυνάμεων των τριών ενόπλων κλάδων, τώρα ασκεί επιχειρησιακή διοίκηση διακλαδικών στρατηγείων. Τα διακλαδικά στρατηγεία συγκροτούνται με απόφαση μόνο του Υπουργού Εθνικής Άμυνας. 
Τι είναι αυτά τα διακλαδικά στρατηγεία; Ο νόμος δεν ορίζει τι είναι αυτά τα διακλαδικά στρατηγεία. Μπορεί να είναι διακλαδικό στρατηγείο -και γιατί όχι- ένα διακλαδικό στρατηγείο που συγκροτείται από το 4ο Σώμα Στρατού, από το ΑΤΑ της Λάρισας και από μονάδες του ελληνικού στόλου. Μπορεί να είναι διακλαδικό στρατηγείο και κάτι που αποτελείται από συγκρότηση μικρότερων μονάδων του πεζικού, του πυροβολικού, σμήνος αεροπορίας κλπ. 
Νομίζω ότι σε ένα νομό θα πρέπει να εξηγήσουμε ακριβώς τι είναι αυτά τα διακλαδικά στρατηγεία. Και στο βαθμό που χρειάζονται αυτά τα διακλαδικά στρατηγεία θα πρέπει η απόφαση να λαμβάνεται μετά από εισήγηση του Υπουργού Εθνικής Άμυνας από το ΚΥΣΕΑ με παράλληλη πληροφόρηση της Διαρκούς Επιτροπής Άμυνας και Εξωτερικών Υποθέσεων. 
Η πρότασή μου λοιπόν είναι αν ο Υπουργός επιμένει στην επιχειρησιακή διοίκηση του Α/ΓΕΕΘΑ, σ' αυτές τις περιπτώσεις το άρθρο 2 παράγραφος 2α να προβλέπει επιχειρησιακή διοίκηση των διακλαδικών στρατηγείων τα οποία συγκροτούνται μετά από εισήγηση του Υπουργού Εθνικής Άμυνας από το ΚΥΣΕΑ. Δεν χρειάζεται να αναφερθούμε στις συγκεκριμένες περιπτώσεις που θα χρειαστούν αυτά τα διακλαδικά στρατηγεία. Είναι σαφές ότι το θέμα των διακλαδικών στρατηγείων είναι ένα θέμα βαθύτατα πολιτικό, δεν είναι μόνο στρατιωτικό, γιατί εκεί θα αποφασισθεί τι ποσοστό των Ενόπλων Δυνάμεων θα ασχοληθεί με την άμυνα της χώρας στην κλασική μορφή, πόσες δυνάμεις θα διατεθούν σε άλλες επιχειρησιακές δραστηριότητες, όπως είναι οι δραστηριότητες εκτός των συνόρων της Ελλάδος, είτε στα πλαίσια του Ευρωστρατού ή άλλες δραστηριότητες. Είναι λοιπόν πολιτικό θέμα και η απόφαση της συγκρότησης των διακλαδικών στρατηγείων θα πρέπει να είναι απόφαση του ΚΥΣΕΑ και με ενημέρωση της επιτροπής της Βουλής.
Έρχομαι τώρα στο θέμα της Γενικής Γραμματείας Οικονομικού Σχεδιασμού και Αμυντικών Υποθέσεων.
Εδώ υπάρχει κάποια σύγχυση. Η προτεραιότητα για τους εξοπλισμούς είναι μία διαδικασία που αποφασίζεται μέσα στους κλάδους των Ενόπλων Δυνάμεων. Προτείνονται οι προτεραιότητες των εξοπλισμών, αποφασίζει ο Υπουργός Εθνικής Άμυνας και στην περίπτωση σημαντικών εξοπλισμών οι αποφάσεις αυτές παίρνονται από το ΚΥΣΕΑ, θα έλεγα μετά από συζήτηση στη Διαρκή Επιτροπή Άμυνας και Εξωτερικών Υποθέσεων. Η Γενική Διεύθυνση Εξοπλισμών δεν αποφασίζει για την προτεραιότητα των εξοπλισμών ούτε ποιοι θα είναι αυτοί οι εξοπλισμοί. Απλούστατα υλοποιεί τη διαδικασία των εξοπλισμών που έχουν ήδη αποφασισθεί σε στρατιωτικό και πολιτικό επίπεδο. Για να μπορέσει ο Υπουργός να διεκπεραιώσει αυτές τις υποθέσεις, χρειάζεται ένα συμβουλευτικό όργανο και αυτή είναι η κύρια αποστολή του επιτελείου του Υπουργού Εθνικής Άμυνας.
Τώρα, η δημιουργία μιας αυτοτελούς Γραμματείας Εξοπλισμών και Επενδύσεων δημιουργεί πρόβλημα συνεργασίας. Ουσιαστικά δημιουργούμε δύο παράλληλες γραμμές εξουσίας μέσα στο Υπουργείο Εθνικής Άμυνας, τη στρατιωτική και την πολιτική, κάτω από τη Γενική Γραμματεία. Αυτό θα δημιουργήσει περισσότερα προβλήματα από ό,τι θα λύσει. Πιστεύω ότι μία ενδυνάμωση ουσιαστική του επιτελείου του Υπουργού Εθνικής Άμυνας θα μπορούσε να αντιμετωπίσει αυτά τα ζητήματα. Αν όμως ο Υπουργός επιμένει στη συγκρότηση αυτοτελούς Γενικής Γραμματείας Επενδύσεων, τότε πρέπει να αλλάξετε και το άρθρο 4 του ν. 2292. Εφόσον θα είναι κύριο όργανο του Υπουργείου Εθνικής Άμυνας αυτή η Γενική Γραμματεία τότε το άρθρο 4 του ν. 2292 θα πρέπει να αναθεωρηθεί. Από το άρθρο αυτό λοιπόν, που αναφέρεται στα κύρια όργανα, θα πρέπει να διαγραφεί το εδάφιο θ΄ που είναι η Γενική Διεύθυνση Εξοπλισμών. Το Επιτελείο λοιπόν δεν είναι κύριο όργανο, είναι συμβουλευτικό όργανο. Η Γενική Γραμματεία, που είναι κύριο όργανο, θα πρέπει να συμπεριληφθεί στα κύρια όργανα, οπότε τα κύρια όργανα θα είναι: 
Ο Υπουργός Εθνικής Άμυνας, δεύτερον, οι Υφυπουργοί Εθνικής Άμυνας, τρίτον, θα είναι η Γενική Γραμματεία Οικονομικού Σχεδιασμού και Αμυντικών Υποθέσεων, τέταρτον, το Συμβούλιο Άμυνας, πέμπτον, το Συμβούλιο Αρχηγών Γενικών Επιτελείων, έκτον, ο Αρχηγός Γενικού Επιτελείου Εθνικής Άμυνας, έβδομον, τα κατά κλάδο Ενόπλων Δυνάμεων Ανώτατα Συμβούλια, όγδοον, οι Αρχηγοί Γενικών Επιτελείων των τριών κλάδων κλπ.
Αυτή η αλλαγή θα πρέπει να γίνει αλλά η δική μου πρόταση προς τον Υπουργό είναι να εξετάσει την περίπτωση της διαγραφής του άρθρου 4, διότι η κείμενη νομοθεσία αντιμετωπίζει ικανοποιητικά το θέμα του συντονισμού της απόφασης και της διαδικασίας στους εξοπλισμούς. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αθανάσιος Γιαννόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Θα ήθελα να πω ότι το νομοσχέδιο αυτό δεν το σοφίστηκε ο κύριος Υπουργός και οι Υφυπουργοί του, το νέο Επιτελείο του Υπουργείου Εθνικής Άμυνας. Προφανώς το βρήκατε, κύριε Υπουργέ, και μπήκατε στη λογική να το δραστηριοποιήσετε. Τι φτιάχνετε λοιπόν; Δημιουργείτε τη θέση του αρχιστρατήγου. Βέβαια δεν μπορώ να καταλάβω αυτήν τη στιγμή την επιχειρηματολογία που ανέπτυξε ο εισηγητής της Πλειοψηφίας, πρώην στρατηγός και σωματάρχης, ο κ. Σπυριούνης, ο οποίος αναφέρει συγκεκριμένα ότι θα πρέπει στην ειρηνική περίοδο ο αρχιστράτηγος, ο Α/ΓΕΕΘΑ να αποκτήσει εμπειρίες αυτοματισμού σκέψης. Μα, αν δεν είχε τον αυτοματισμό σκέψης στρατηγέ μου, δεν χρειαζόταν να γίνει στρατηγός. Θα μπορούσε να αποστρατευθεί σε κατώτερο βαθμό. 
Πιστεύω ότι αυτή η ανωτατοποίηση στο βαθμό του αρχιστρατήγου που θέλετε να δώσετε, κύριε Υπουργέ, δεν είναι για τίποτε άλλο παρά για να δημιουργήσετε μια βιομηχανία στρατηγών -και πολύ καλά θα κάνετε- που θα εξελιχθούν στην πυραμίδα της ανωτάτης ηγεσίας. 
Αλλά δι' αυτού του τρόπου επιχειρείτε να χειραγωγήσετε τις Ένοπλες Δυνάμεις. Και έχουμε δει τα φαινόμενα αυτά.
Και εσείς, κύριε Σπυριούνη, μπορεί να έχετε μία προσωπική πικρία, αλλά δεν παίζει κανένα ρόλο. Υπήρξατε Σωματάρχης και ξέρετε πολύ καλά τις κρίσεις οι οποίες γίνονται στις Ένοπλες Δυνάμεις. Και αναφέρατε συγκεκριμένα ότι θα πρέπει οι Ένοπλες Δυνάμεις στις απαιτήσεις των καιρών να μείνουν μακριά από τις κομματικές αντιπαραθέσεις. Πείτε μου, λοιπόν, σε όλες τις διαδοχικές κρίσεις που κάνατε ποιους επιλέξατε από την ιεραρχία που αποφοίτησαν από τη Σχολή Ευελπίδων. Υπήρξαν οι τελευταίοι συνήθως στην ιεραρχία, εκτός κάποιων φωτεινών στρατηγών που εβρέθησαν στην ηγεσία; Για να μην πω και άλλα, ότι κάποιοι ηγήτορες αυτήν τη στιγμή είχαν συνομολογήσει με το καθεστώς Ιωαννίδη!
Τα λέω αυτά γιατί γνωριζόμαστε όλοι εδώ μέσα και θα πρέπει να ξεκαθαριστεί αυτή η εικόνα που πάει να παρουσιαστεί προς τα έξω, να κάνουμε τον αρχιστράτηγο, να φτιάξουμε στρατηγούς τους δικούς μας, τα παλικάρια τα δικά μας, για να έχουμε, όποτε θελήσουμε, μία συμφωνία στην οποιαδήποτε πολιτική απόφαση.
Πέντε χρόνια κλείνουμε τώρα από την υπόθεση των Ιμίων. Δεν συνεδριάζει, κύριε Πρόεδρε, το Κ.Υ.Σ.Ε.Α. ούτε στο "ΣΚΑΪ" ούτε στο "ΜEGA" ούτε στο Μαξίμου. Το Κ.Υ.Σ.Ε.Α. συνεδρίαζε στο Πεντάγωνο. Και κακώς λέγεται Πεντάγωνο, παραλληλόγραμμο είναι. Και θέλω να σας πω το εξής: Θα είχαμε αυτήν την ατυχία, θα είχε δημιουργηθεί αυτή η κατάσταση, αν πραγματικά υπήρχαν ηγήτορες τότε στις Ένοπλες Δυνάμεις; Τα λέω αυτά, διότι, δυστυχώς, η ψυχή του μακαρίτη του Καραναστάση, του Γιαλοψού...
ΚΥΡΙΑΚΟΣ ΣΠΥΡΙΟΥΝΗΣ: Ήταν αρχηγοί τάξεων. Οι περισσότεροι ήταν αρχηγοί.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Ναι. Το πόρισμα όμως δεν το είδε κανείς από εμάς. Ποιο ήταν το πόρισμα; Κρύφτηκε το πόρισμα! Είπαν ότι έπαθαν ίλιγγο, ενώ το ελικόπτερο κατερρίφθη. Και βεβαίως δεν έχει μάθει κανείς τίποτα. Ούτε εμείς γνωρίζουμε. Το πόρισμα είναι επτασφράγιστο!
Τα λέω αυτά, διότι πραγματικά έχουμε όλοι μία πικρία. Και η ιστορία θα γράψει πολλά. Έχουμε όμως μπροστά και το μέλλον της πατρίδας.
Ο Πρωθυπουργός σήμερα ταξιδεύει. Πιθανόν να έφτασε στις Ηνωμένες Πολιτείες. Εκεί δεν πάει να πάρει εντολές. Αν πάει να πάρει εντολές, καλύτερα να μην επιστρέψει. Εκεί πρέπει να πει στοιχεία και να ζητήσει και να απαιτήσει. Αυτό το λέω ως απλή παρένθεση.
Θα ήθελα να πω ότι δεν μπορώ να καταλάβω γιατί για τους στρατηγούς πρέπει να μπούμε στη λογική της πολιτικής συμπάθειας. Ο στρατηγός είναι σαν τον χειρουργό. Θα κάνει την ίδια δουλειά, όπως θα την έκανε και ένας χειρουργός, που χειρουργεί έναν μαύρο, έναν άσπρο, έναν που δεν ταυτίζεται μαζί του ιδεολογικά. Εάν έχει ανεπάρκεια επιστημονικής κατάρτισης, εκεί θα κριθεί. Στην αξιοποίησή του όμως δεν θα πρέπει να μπουν κριτήρια για τον αν ανήκει στη Χαριλάου Τρικούπη ή όχι. Κοιτάξτε όμως όλη την ηγεσία των Ενόπλων Δυνάμεων τώρα, για να δείτε τις περγαμηνές τους! Αν μου ζητήσετε δε να επιχειρηματολογήσω και να διατυπώσω και άλλες σκέψεις, θα σας πάω στο 1973 και 1974 για κάποιους.
Είδα προχθές τον Υφυπουργό Εθνικής Άμυνας, τον κ. Λουκά Αποστολίδη, με το στρατιωτικό αμπέχονο και πράγματι το χάρηκα. Γιατί πήρε έτσι θέση, την τελευταία στιγμή βέβαια, ο στρατός και οι Ένοπλες Δυνάμεις. Κάπου κομπλεξάρονται οι αγαπητοί του ΠΑΣΟΚ με τις Ένοπλες Δυνάμεις.
Αν όμως είχαν βγει τα "Μ113" έγκαιρα, δεν θα είχαμε το δράμα στην εθνική οδό. Φανταστείτε να είναι στρατιωτική μονάδα αποκλεισμένη από τα χιόνια και να μην μπορεί ο στρατός να βγει έξω. Αυτά είναι ακατανόητα! Γιατί, κύριε Υπουργέ, δεν μπήκατε στη λογική του να διατάξετε τις Ένοπλες Δυνάμεις να βγουν μπροστά, αφού εσείς δεν μπορούσατε να ανοίξετε μια εθνική οδό;
Προχωράω παρακάτω, για να σας πω για τη Μαλακάσα. Ξέρετε πού πέφτει η Μαλακάσα; Η 651 Αποθήκη Βάσεως Πυρομαχικών ανατινάχθηκε το 1985 από τα πυρομαχικά. Για πείτε μου σε τι κατάσταση βρίσκεται τώρα.
Είναι ντροπή για τις Ένοπλες Δυνάμεις να έχουν αυτήν την εικόνα του στρατοπέδου. Και θα μπορούσατε κάλλιστα με τις σημερινές αναδιατάξεις του στρατεύματος να μην υπάρχει η αποθήκη βάσεως πυρομαχικών, διότι δεν υποστηρίζεται πια από την Τανάγρα και από τους πυραύλους "ΝΙΚΗ". Μη γελάτε, κύριε Υπουργέ. Εσείς υπηρετήσατε στις Ένοπλες Δυνάμεις. Ο προκάτοχός σας όμως δεν είχε υπηρετήσει, γι' αυτό προφανώς και δικαιολογείται για κάποιες παραλείψεις. 
Για πείτε μας τι σκοπεύετε να κάνετε στη Μαλακάσα. Θα μπορούσατε κάλλιστα για τους αξιωματικούς να κάνετε ολόκληρο οικισμό, να τον έχουν, να μπορούν να ζουν σε καλύτερες συνθήκες. 
Έχετε πάει, κύριε Υπουργέ, να δείτε που στρατωνίζονται τα τάγματα προκάλυψης πάνω στο Πέπλο, στη Λήμνο, στη Σάμο, στη Χίο; Σε άθλιες συνθήκες. Έγιναν το 1974 πλινθόκτιστες με "ελενίτ". Και τώρα μας λέτε ότι θα έλθετε να αλλάξετε την ενδυμασία των οπλιτών με κάποια δισεκατομμύρια και ότι σας έκανε επίδειξη στο Επιτελείο ο κ. Φρουζάκης; Μα, είναι σοβαρά αυτά να τα λέτε; 
Θα έλεγα ότι γι' αυτά που προφασίζεστε και επιχειρηματολογείτε για κέτεριγκ στις μονάδες και κατ' αυτόν τον τρόπο να πετύχετε μικρότερη θητεία, πρέπει να πάτε να δείτε τις μονάδες της Αεροπορίας και του Στρατού. Ο Στρατός πρέπει να μπει σε ένα αξιόμαχο περιβάλλον με οπλίτες οι οποίοι να μη μαζεύουν γόπες και φύλλα από δένδρα, να μην είναι σε αυτήν τη λογική. Αυτοί που υπηρετούν τη θητεία, να υπηρετούν θητεία και να μην πηγαίνουν επτά μέρες στη μονάδα και άλλες επτά να φεύγουν. Αυτά να τα δείτε, να σας απασχολήσουν, να πάτε στις μονάδες, να πληροφορηθείτε. 
Όσον αφορά τους εξοπλισμούς, είναι ένα μεγάλο κεφάλαιο. Πραγματικά χάρηκα γιατί μπήκατε στη λογική να κάνετε περικοπή των εξοπλιστικών προγραμμάτων του προκατόχου σας, αλλά προφανώς πρέπει να τον δικαιολογήσετε διότι, όπως σας είπα, δεν είχε υπηρετήσει στις Ένοπλες Δυνάμεις. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, με το συζητούμενο νομοσχέδιο καταδεικνύεται ότι καταβάλλονται συντονισμένες προσπάθειες από τη σημερινή Κυβέρνηση για όσο χρονικό διάστημα της απομένει να προσαρμόσει τη δομή και τη λειτουργία ενός από τα ελάχιστα εναπομείναντα οργανωμένα τμήματα του δημοσίου προς το υπόλοιπο τμήμα του δημοσίου, δείγματα της συμπεριφοράς και της λειτουργίας του οποίου είχαμε κατά την πρόσφατη επιδείνωση των καιρικών συνθηκών και στην περιοχή της Αττικής. 
Ο στρατός, ο οποίος είχε καταφέρει λόγω κεκτημένης ταχύτητας άλλων εποχών και λόγω αναγκαστικής οργανώσεως και πειθαρχίας να διατηρήσει μια υπόσταση αποτελεσματικότητας, αρχίζει να αποσαθρώνεται με οργανωτικά σχήματα τα οποία είναι εντελώς πειραματικά, τα οποία εγκαθιδρύουν μία εικόνα πύργου της Βαβέλ στις Ένοπλες Δυνάμεις και που δυσκολεύουν κατά πολύ την ευελιξία, την ταχύτητα στη λήψη των αποφάσεων και την αποτελεσματικότητα. 
Με τη Μεταπολίτευση είχε επιτευχθεί ένα άκρως αποτελεσματικό και λειτουργικό σχήμα στις Ένοπλες Δυνάμεις όταν καταργήθηκε ο Αρχηγός των Ενόπλων Δυνάμεων που υπήρχε επί δικτατορικού καθεστώτος και μοιράστηκαν αρμονικά και λειτουργικά οι εξουσίες και οι αρμοδιότητες στα Επιτελεία. 
Σήμερα μετά από αυτό το σφικτό και λειτουργικό σχήμα και ιδίως μετά τις νομοθετικές παρεμβάσεις 2292/1995 και του π.δ. 157 έχουμε ένα εντελώς δαιδαλώδες σχήμα στις Ένοπλες Δυνάμεις, το οποίο επιτείνεται με το παρόν νομοσχέδιο, έχουμε μία σωρεία αρκτικόλεξων τα οποία εμπλέκονται τα ένα με το άλλο και εμποδίζει το ένα το άλλο, έχουμε Συμβούλιο Άμυνας, έχουμε Επιτελείο Υπουργού Εθνικής Άμυνας, έχουμε Γενική Διεύθυνση Εξοπλισμών, Γενικό Επιτελείο Εθνικής Άμυνας, Συμβούλιο Αρχηγών Γενικών Επιτελείων και τα τρία κλασικά Γενικά Επιτελεία. Σε αυτό το σχήμα προστίθεται τώρα η Γενική Γραμματεία Οικονομικού Σχεδιασμού και Αμυντικών Επενδύσεων.
Θεωρώ ότι αυτό έχει να κάνει και με την προγενέστερη εμπειρία του κυρίου Υπουργού σε θέματα οικονομικά. Και τολμώ να πω ότι ευτυχώς που στον πρόσφατο ανασχηματισμό δεν μετετέθη στο Υπουργείο Αμύνης, ας πούμε, ο Υπουργός Πολιτισμού, γιατί τότε θα ερχόταν σήμερα ένα νομοσχέδιο, το οποίο θα καθιέρωνε τη Γενική Γραμματεία Πολιτιστικής Αναβαθμίσεως των στρατευσίμων ή ο Υπουργός Αθλητισμού, διότι ασφαλώς θα βλέπαμε τη Γενική Γραμματεία Αθλητικών Δραστηριοτήτων.
Δεν υπάρχει κανένας λόγος να συνδέει κανείς σώνει και καλά το όνομά του με διαρκείς αλλαγές, όταν είναι βέβαιο ότι όλα τα διοικητικά σχήματα που σήμερα επιβάλλονται και τηρούνται σε όλες τις σύγχρονες χώρες, προστάζουν σύμπτυξη, να μικραίνει το οργανωτικό σχήμα. Αντ' αυτού σήμερα εμείς βλέπουμε μια πλήρη οριζοντίωση οργανωτική, η οποία θα δημιουργήσει ένα σωρό προβλήματα. 
Είναι γνωστό ότι οι Ένοπλες Δυνάμεις είναι ένας τεράστιος μηχανισμός, πολύπλοκος, ευπαθέστατος, με τεχνικά θέματα άπειρα και με τεχνική εκπαίδευση πάρα πολύ προηγμένη. Και είναι επίσης γνωστό ότι η πολιτική επέμβαση σε όλα αυτά τα θέματα προς την κατεύθυνση της αγνοήσεως της φυσικής ηγεσίας δημιουργεί ένα σωρό προβλήματα. 
Μια ένδειξη αυτού του νέου προβλήματος που θα δημιουργηθεί είναι ακόμη -τολμώ να πω- και η μεγάλη διαφορά στο μισθολογικό τρόπο αντιμετώπισης του νέου Γενικού Γραμματέα, που είναι πολιτικό και κομματικό πρόσωπο και ο οποίος θα αμείβεται κατά προκλητικό τρόπο με μισθό ο οποίος θα ξεπερνά το τριπλάσιο των στρατηγών, των ναυάρχων και των πτεράρχων, όπως πολύ σωστά είπε και ο εισηγητής της Μειοψηφίας.
Υπάρχουν ένα σωρό θέματα, τα οποία είμαι βέβαιος ότι θα μπορέσετε να τα λύσετε με πολύ πιο μικρό σχήμα, κύριε Υπουργέ. Αίφνης βλέπω ότι εντάσσετε στη νέα Γενική Γραμματεία την Υπηρεσία Αξιοποιήσεως και Μετεγκαταστάσεως Στρατοπέδων. Δεν μπορώ να φανταστώ ότι μια τέτοια υπηρεσία θα αποδώσει καλύτερα απ' ό,τι μέχρι τώρα, αν ενταχθεί στο νέο σχήμα. 
Δεν μπορώ να αντιληφθώ παραδείγματος χάριν τι σας εμποδίζει σήμερα ή τι εμπόδιζε μέχρι τώρα την πολιτική ηγεσία να ακολουθήσει το παράδειγμα της πολιτικής ηγεσίας του Υπουργείου Αμύνης επί κυβερνήσεως Νέας Δημοκρατίας, της περιόδου 1990-1993, όταν ακολουθήθηκε μια γενναία πολιτική συνεργασίας με τους δήμους και απεδόθησαν στο κοινωνικό σύνολο με θάρρος και τόλμη εκτάσεις, οι οποίες συνέβαλαν στην άνοδο της ποιότητας ζωής.
Δεν μπορώ να καταλάβω, δηλαδή, τι θα χρησιμεύσει το να υπαχθεί αυτή η υπηρεσία που σήμερα υπάρχει στη νέα Γενική Γραμματεία και πώς θα βοηθήσει αυτό περισσότερο στο να είστε πολύ πιο αποφασιστικός και πολύ πιο γενναιόδωρος στο να αποδοθεί όχι απλώς το 50%, φερ' ειπείν, του στρατοπέδου "Βελισαρίου" της πόλης των Ιωαννίνων στο Δήμο των Ιωαννίνων αλλά να αποδοθεί το 75%. Και δεν αντιλαμβάνομαι γιατί αυτό θα πρέπει να σας το εισηγηθεί ο νέος Γενικός Γραμματέας του Υπουργείου, τη θέση του οποίου σήμερα θέλετε το Σώμα να θεσπίσει. 
Νομίζω πως όλα αυτά είναι ακόμη μια απόπειρα συνήθης της πολιτικής ηγεσίας να βάλει τη σφραγίδα της στο Υπουργείο με έναν εύκολο τρόπο, ο οποίος είναι μεν εύκολος, γιατί νομοθετείται από την πλειοψηφία, αλλά στην πραγματικότητα αφήνει κατάλοιπα, δημιουργεί προβλήματα και δυσκολεύει πάρα πολύ την επίτευξη των στόχων του Υπουργείου, γιατί, επαναλαμβάνω, μετατρέπεται σιγά-σιγά το Υπουργείο σε "Πύργο της Βαβέλ" και εμένα προσωπικά μου θύμισε, έτσι όπως πάει να οργανωθεί το Υπουργείο, τη διάρθρωση των κρατικών υπηρεσιών κατά το σχέδιο "ΞΕΝΟΚΡΑΤΗΣ".
Αν δείτε το σχέδιο "ΞΕΝΟΚΡΑΤΗΣ", το οποίο υποτίθεται ότι εφαρμόστηκε τις τελευταίες μέρες, θα σας θυμίσει το δαιδαλώδες και πολύπλοκο σχήμα που σιγά-σιγά πάτε να εγκαθιδρύσετε και στο Υπουργείο Αμύνης. Αυτό που έχω να συστήσω σ'αυτήν την κατ' αρχήν συζήτηση επί του νομοσχεδίου, είναι να περιορίσετε τα όργανα, τα οποία διοικούν και αποφασίζουν, για να μπορέσετε να έχετε ευελιξία και αποτελεσματικότητα και να έχετε μια καλή θητεία στη νέα σας θέση.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, θέλω και εγώ με τη σειρά μου να ευχηθώ "καλή χρονιά" για τον τόπο και για τους Έλληνες και για τις Ελληνίδες και βεβαίως εποικοδομητικό κοινοβουλευτικό έργο για όλους μας.
Σήμερα συζητούμε, κύριε Πρόεδρε, το νέο σχέδιο νόμου, το οποίο έχει φέρει η Κυβέρνηση και ειδικότερα το Υπουργείο Εθνικής Άμυνας σε σχέση με ζητήματα τα οποία αφορούν οργανωτικά θέματα του ΥΕΘΑ, ρυθμίσεις προσωπικού των Ενόπλων Δυνάμεων και άλλες διατάξεις, έτσι όπως τουλάχιστον τιτλοφορείται. Και εκείνο το οποίο θα ήθελα, κύριε Πρόεδρε, να επισημάνω στον κύριο Υπουργό, στους κυρίους Υφυπουργούς -δύο των αριθμό- και στους συμβούλους οι οποίοι παρίστανται είναι ότι, αν μη τι άλλο, τουλάχιστον αυτό το νομοσχέδιο το οποίο έρχεται με το φως του 2002 θα έπρεπε να διακρίνεται από περισσότερη προσοχή, μεγαλύτερη υπευθυνότητα και λιγότερη προχειρότητα. Και γιατί το λέω αυτό, κύριε Πρόεδρε, κυρίες και κύριοι συνάδελφοι; Διότι πάρα πολύ απλά ο κύριος Υπουργός, αν μη τι άλλο, αν ο ίδιος βεβαίως δεν έχει φέρει το συγκεκριμένο σχέδιο νόμου, αλλά το βρήκε έτοιμο από τον προκάτοχό του, ασφαλώς και δεν το γνωρίζει. Φαντάζομαι, όμως, ότι οι σύμβουλοί του θα έπρεπε να τον ενημερώσουν. Δεν γνωρίζει ότι οι διατάξεις τις οποίες καλούμεθα σήμερα να επαναρυθμίσουμε σπασμωδικά, με ασάφεια, με αντικρουόμενες διατάξεις, είναι εκείνες οι οποίες είχαν κληθεί πάλι και είχαν έλθει στη Βουλή για να ρυθμιστούν από το Κοινοβουλευτικό μας Σώμα για τα ίδια ακριβώς ζητήματα μόλις πριν από ένα χρόνο; Εάν, λοιπόν, με αυτήν τη λογική νομοθετούμε, εάν λοιπόν με αυτόν τον τρόπο φέρνουμε στη Βουλή των Ελλήνων σχέδια νόμου για να νομοθετήσουμε σε κρίσιμα ζητήματα -όπως τουλάχιστον μας είπε ο εισηγητής και όπως φαντάζομαι θα αναφερθεί στη συνέχεια και ο κύριος Υπουργός- τότε έχω την αίσθηση, και την εντύπωση κύριε Πρόεδρε, ότι αν μη τι άλλο λοιδορούμε και υποτιμούμε εαυτούς και αλλήλους.
Πολύ πιο συγκεκριμένα, κύριε Πρόεδρε, θα ήθελα να θέσω το εξής ερώτημα στον κύριο Υπουργό και στους καθ' ύλην αρμοδίους Υφυπουργούς. Μας αναφέρει μέσα το σχέδιο νόμου και ειδικότερα στο άρθρο 1 το θέμα της Παλλαϊκής Άμυνας. Θα ήθελα πολύ συγκεκριμένα να αναφερθεί στη Βουλή των Ελλήνων με το σεβασμό που της προσήκει και της αρμόζει, ποια μέσα, ποια υποδομή, ποια τμήματα και πόσα έχουν συγκροτηθεί μέχρι σήμερα, τι ακριβώς έχει λειτουργήσει στον τομέα αυτόν και αν πράγματι αποτελεί ένα συγκροτημένο όργανο που παράγει αποτελέσματα ή μήπως -όπως εμείς έχουμε έγκυρη πληροφόρηση- αποτελεί πραγματικά μία απόφαση ακόμα εντυπωσιασμού, η οποία είχε έλθει στη Βουλή για να δημιουργήσει όλες εκείνες τις εντυπώσεις τις οποίες δημιούργησε, χωρίς όμως χειροπιαστά αποτελέσματα.
Επί της ουσίας. Το σχέδιο νόμου, κύριε Πρόεδρε, κυρίες και κύριοι συνάδελφοι, κυρίως εστιάζει την προσοχή του στα εξής δύο, κατά την άποψή μου -έτσι όπως το μελέτησα- βασικά ζητήματα. 
Το ένα βασικό θέμα είναι η ανάθεση στον Α/Γ.Ε.ΕΘ.Α, στον Αρχηγό του Γενικού Επιτελείου Εθνικής Άμυνας, της διοίκησης και κατά συνέπεια της ευθύνης για την αμυντική θωράκιση της χώρας με τέτοιον τρόπο, ώστε να μπορούν οι Ένοπλες Δυνάμεις να χειρισθούν με τον καλύτερο δυνατό τρόπο σε περίοδο πολέμου κρίσεις αλλά και σε περίοδο ειρήνης να έχουν την ετοιμότητα και το ενιαίο του συνόλου έτσι ώστε να μπορούν να ανταποκριθούν. Και αναρωτιέται κανείς πώς, με ποια λογική, με ποιο σκεπτικό, κύριε Πρόεδρε, ήλθε η σχετική αυτή διάταξη εδώ, όταν ένας απλός στρατιώτης γνωρίζει σήμερα ότι, παραδείγματος χάρη, για κάθε στρατιώτη, για κάθε αξιωματικό, για κάθε στρατιωτικό σύνολο, για κάθε τμήμα πρέπει να υπάρχει ένας διοικητής, ο οποίος βεβαίως και δέχεται πολλές εισηγήσεις, βεβαίως ακούει και συνεκτιμά μαζί με τους συνεργάτες του, όμως στο τέλος είναι εκείνος ο ένας ο οποίος αποφασίζει, είναι εκείνος ο ένας στον οποίον αναφέρεται κανείς και είναι εκείνος ο ένας ο οποίος αναλαμβάνει και την ευθύνη. 
Εάν, λοιπόν, ο κύριος Υπουργός με τη διάταξη αυτή, εμμέσως πλην σαφώς, υπονοεί, κύριε Πρόεδρε, ότι δεν εμπιστεύεται κανέναν από τους μέχρι σήμερα καταρτισθέντες αξιωματικούς και αν εμπλέκει τον εαυτό του σε αυτήν τη λογική και σε αυτήν τη διαδικασία, να μας το πει, διότι τελικά η διάταξη έτσι όπως έρχεται, σαφέστατα αυτό το πράγμα μεταφράζει, αυτό το πράγμα εκφράζει, αυτό το πράγμα προτείνει. Δηλαδή τι πράγμα; Ότι κανέναν αξιωματικό ο κύριος Υπουργός δεν θεωρεί -το Υπουργείο γενικότερα- ότι είναι ικανός να επιληφθεί και να αναλάβει τα καθήκοντα τα οποία του έχουν ανατεθεί από το Σύνταγμα και τους νόμους της χώρας και από το καθήκον του να υπηρετήσει την πατρίδα και, κατά συνέπεια, θεωρεί ότι εκείνος τον οποίο θα επιλέξει, με διαδικασίες τις οποίες δεν μας λέει, με αρμοδιότητες τις οποίες δεν μας διευκρινίζει, θα είναι εκείνος -εμπλέκοντας και τον εαυτό του- που θα λύσει τα οργανωτικά ζητήματα του Υπουργείου Ενόπλων Δυνάμεων. 
Το δεύτερο σημαντικό θέμα, κατά την άποψή μου, είναι ο συντονισμός και η διεύθυνση των δραστηριοτήτων που το Υπουργείο Εθνικής Άμυνας κατά καιρούς, κύριε Πρόεδρε, έχει αναλάβει να διεκπεραιώνει με φορείς, οι οποίοι είναι πέρα και έξω από τα όργανα της δομής των Γενικών Επιτελείων. Αναφέρομαι βεβαίως στο ΕΠΥΕΘΑ, αναφέρομαι στη Γενική Διεύθυνση της Αμυντικής Βιομηχανίας Έρευνας και Τεχνολογίας, στα οποία βεβαίως έρχεται να προστεθεί και η Γενική Γραμματεία, η οποία αν μη τι άλλο, έρχεται να προσθέσει στην προχειρότητα, στην ανευθυνότητα και στο έωλο των πολιτικών αποφάσεων, οι οποίες λαμβάνονται κατά καιρούς.
Εν πάση περιπτώσει, θα ήθελα να μας πει ο κύριος Υπουργός τι χρεία έχουμε Γενικού Γραμματέα στο Υπουργείο Εθνικής Άμυνας, την ώρα που υπάρχει ο Υπουργός, υπάρχουν οι Υφυπουργοί, υπάρχει δηλαδή Κυβέρνηση η οποία είναι η πολιτική ηγεσία του Υπουργείου και κατά συνέπεια υπάρχει η συνέχεια της Κυβέρνησης, υπάρχει ο δημοκρατικός ρόλος της Κυβέρνησης, υπάρχει ανάληψη ευθυνών, υπάρχει πρωτοβουλία. 
Κατά συνέπεια αναρωτιόμαστε όλοι, μήπως τακτοποιούμε "ημετέρους", μήπως τακτοποιούμε δικούς μας ανθρώπους με παχυλότατες αμοιβές, κύριε Πρόεδρε, οι οποίες επιβαρύνουν ακόμη περισσότερο τον δυσβάστακτα φορολογούμενο Έλληνα πολίτη, ο οποίος βλέπει απέναντί του ένα κράτος ανάλγητο, ένα κράτος αναποτελεσματικό, ένα κράτος ανοχύρωτο, ένα κράτος το οποίο του ζητά διαρκώς να δίνει χωρίς να ανταποδίδει; 
Δεν έχει λοιπόν τον ανταποδοτικό χαρακτήρα, σε κοινωνικό τουλάχιστον επίπεδο και βεβαίως αυτό το διαπιστώνουμε και στο σημερινό σχέδιο νόμου.
Κατόπιν λοιπόν όλων αυτών των ζητημάτων, κύριε Πρόεδρε, εγώ προσωπικά δεν μπορώ να υπερψηφίσω το σχέδιο νόμου το οποίο μας φέρνει η Κυβέρνηση, για όλους τους λόγους τους οποίους παραπάνω εξέθεσα. Το μόνο που θα ήθελα να σας πω είναι ότι πράγματι, οι διατάξεις οι οποίες αφορούν το προσωπικό των Ενόπλων Δυνάμεων, είναι ένα θέμα το οποίο μας ευαισθητοποιεί ιδιαίτερα και στο οποίο θα είμαστε θετικοί, εγώ τουλάχιστον προσωπικά. Βεβαίως, αναφέρομαι συγκεκριμένα στην παράγραφο 1 του άρθρου 6, στις παραγράφους 1 και 2 του άρθρου 7, με επιφυλάξεις και κάτω από ορισμένες προϋποθέσεις, στις παραγράφους 3 και 5 του άρθρου 8, στο άρθρο 9, καθώς επίσης και στο άρθρο 10.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Τελειώνοντας λοιπόν, κύριε Πρόεδρε, θα ήθελα να πω ότι περιμένω από το νέο Υπουργό και το νέο υπουργικό σχήμα του Υπουργείου Εθνικής Άμυνας να είναι πιο σοβαρό, πιο υπεύθυνο και πιο συγκροτημένο, τουλάχιστον από πλευράς επιχειρηματολογίας, προτάσεως προς τη Βουλή των Ελλήνων, όταν φέρνει σχέδια νόμου με τα οποία ρυθμίζεται η αμυντική ικανότητα της χώρας, καθώς επίσης και οι διαδικασίες που αφορούν το προσωπικό των Ενόπλων Δυνάμεων.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπήλιος Σπηλιωτόπουλος έχει το λόγο για οκτώ λεπτά.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, αν η αμυντική στρατιωτική αναθεώρηση έχει στόχο να παρέχει το όραμα για τον εκσυγχρονισμό της άμυνάς μας στον 21ο αιώνα, υλοποιώντας το δόγμα "ισχυρές και ευέλικτες Ένοπλες Δυνάμεις στο σύγχρονο κόσμο", το σημερινό σχέδιο νόμου δεν είναι η περίπτωσή μας. Και για να μην αδικώ τον κύριο Υπουργό, θα πω ότι δεν είναι ακριβώς η περίπτωσή μας.
Μια σειρά νόμων που έχουν προηγηθεί, όπως:ο ν. 2292/95, "οργάνωση και λειτουργία Υπουργείου Εθνικής Άμυνας, διοίκηση και έλεγχος Ενόπλων Δυνάμεων", ανέτρεψαν την οργανωτική μορφή των Ενόπλων Δυνάμεων, με τη δημιουργία ενός υπουργικού τύπου πολυπληθούς επιτελείου στο επίπεδο Υπουργού Εθνικής Άμυνας, αποψιλώνοντας τη φυσική ηγεσία του στρατεύματος, τους Αρχηγούς των Γενικών Επιτελείων από τις αρμοδιότητές τους, ενώ τους άφησε τις ευθύνες τους. Είναι γνωστό ότι στο σύστημα διοικήσεως Ενόπλων Δυνάμεων, ευθύνες και αρμοδιότητες πρέπει να βρίσκονται σε μια πολύ καλή ισορροπία για να επιτελείται το έργο των Αρχηγών.
Δυστυχώς αυτό αποψίλωσε τους Αρχηγούς, με αποτέλεσμα να φθάσουμε στις δυσμενείς εξελίξεις των Ιμίων, περίπτωση την οποία, κύριε Υπουργέ, αν μου επιτρέπετε, θα σας συνιστούσα να τη μελετήσετε σε βάθος. Είναι ένα πολύ καλό σενάριο, είναι ένα μάθημα που όχι μόνο πρέπει να διδάσκεται στις σχολές πολέμου όπου φοιτούν οι αξιωματικοί μας, προς αποφυγήν παρομοίων περιπτώσεων, αλλά νομίζω ότι και στους πολιτικούς οι οποίοι ασχολούνται με την Εθνική μας Άμυνα και όχι μόνο, θα είναι διδακτικό.
Ο επόμενος νόμος 2439/96 "Ιεραρχία και εξέλιξη των μονίμων αξιωματικών των Ενόπλων Δυνάμεων" δημιούργησε τις απαραίτητες προϋποθέσεις για τη με καθαρά κομματικά κριτήρια επιλογή, όχι μόνο της ηγεσίας, αλλά και των υψηλόβαθμων αξιωματικών των τριών κλάδων. 
Η αξιοκρατία και η επιχειρησιακή αποτελεσματικότητα για το Υπουργείο Εθνικής Άμυνας φαίνεται κύριε Υπουργέ ότι δεν ενδιαφέρει. Ο κάθε Υπουργός δημιουργεί νέα οργανωτικά σχήματα, δημιουργεί καινούργιες θέσεις όπου βολεύονται υψηλόμισθοι συνεργάτες του και κομματικά στελέχη, φεύγοντας τους περνάει σε άλλο σύστημα διοικήσεως ή στο δημόσιο τομέα, ευρύτερο ή στενότερο και ο επόμενος που έρχεται δημιουργεί καινούριες θέσεις εργασίας για να βολέψει τους δικούς του.
Αυτά τα πράγματα είναι απαράδεκτα και θα πρέπει να σταματήσει αυτή η μεθόδευση των τροποποιήσεων των βασικών νόμων λειτουργίας των Ενόπλων Δυνάμεων και να ασχοληθούμε σοβαρά με την Εθνική μας Άμυνα εν όψει μάλιστα και των εξελίξεων οι οποίες έρχονται και είναι αρνητικότατες. 
Επιχειρείτε δειλά-δειλά να εισαγάγετε τη διακλαδικότητα στις Ένοπλες Δυνάμεις και δεν δίνετε το δικαίωμα στον Αρχηγό του Γενικού Επιτελείου Εθνικής Άμυνας, όχι απλά να αποφασίσει για τις προμήθειες, αλλά ούτε τουλάχιστον να αποφασίσει για την προτεραιότητα των προμηθειών. 
Μάλιστα, ο Στρατός Ξηράς εδώ και δέκα χρόνια απεγνωσμένα προσπαθεί να πείσει την πολιτική ηγεσία να του αγοράσει μεταφορικά ελικόπτερα για να μπορούμε να λέμε ότι έχουμε δυνάμεις ταχείας αντιδράσεως και αντί να το αγοράσουν μεταφορικά ελικόπτερα του αγοράζουν επιθετικά. Βεβαίως θέλουμε και τα επιθετικά ελικόπτερα, αλλά η προτεραιότητα, στην οποία εδώ και δέκα χρόνια επιμένει ο στρατός, είναι τα μεταφορικά ελικόπτερα. Πλην όμως το Υπουργείο κωφεύει.
Επιπλέον του δίνει και μια δυνατότητα να συμμετέχει στο μακροπρόθεσμο προγραμματισμό των εξοπλιστικών προγραμμάτων. Με δεδομένο όμως ότι δεν συμμετέχει στο άμεσο πενταετές πρόγραμμα, οποιοσδήποτε μακροπρόθεσμος προγραμματισμός μπορεί να ανατραπεί απ' αυτούς που σχεδιάζουν τον βραχυπρόθεσμο και βεβαίως αυτοί είναι οι επιτελείς του Υπουργού. Επομένως για ποια διακλαδικότητα μιλάμε και για ποια δυνατότητα του Αρχηγού του Γενικού Επιτελείου Εθνικής Άμυνας να μπορεί να συντονίσει όπως θα έπρεπε τις επιχειρήσεις και τα διακλαδικά επιτελεία;
Ελπίζουμε, κύριε Υπουργέ, ότι τα διακλαδικά επιτελεία τα οποία εισαγάγετε εδώ θα τα δημιουργήσετε τελικά και δεν θα μείνουν γράμμα κενό, όπως έχουν μείνει τόσες και τόσες ρυθμίσεις που έχουν κατά καιρούς επιχειρηθεί. 
Θα έλθω τώρα στο θέμα της Γενικής Γραμματείας Οικονομικού Σχεδιασμού και Αμυντικών Επενδύσεων. Η σύσταση αυτής της Γενικής Γραμματείας έρχεται να αυξήσει περισσότερο τα προβλήματα ομαλής στρατιωτικής συμβίωσης, συνεργασίας και συντονισμού μεταξύ φορέων του Υπουργείου Εθνικής Άμυνας, τα οποία και μόνο η Γενική Διεύθυνση Εξοπλισμών είχε δημιουργήσει. 
Ποιος δεν είναι γνώστης πλέον της συμπεριφοράς και της πολιτικής που ακολούθησε όλα αυτά τα χρόνια η Γενική Διεύθυνση Εξοπλισμών.
Επανειλημμένα μέσα στη Βουλή από όλες τις πτέρυγες έχει καταγγελθεί αυτή η Διεύθυνση για σωρεία παραβιάσεων της νομοθεσίας περί προμηθειών, για αδιαφάνεια, για μεθοδεύσεις που έφθασαν στο σημείο να αγνοούνται και αποφάσεις συλλογικών οργάνων, όπως είναι τα ανώτατα συμβούλια της Αεροπορίας, του Ναυτικού και του Στρατού και να παραγγέλνουν κατά πώς θέλουν τις μεγάλες προμήθειες των Ενόπλων Δυνάμεων.
Ξέρετε, επανειλημμένα, δύο φορές τώρα αναγκαστήκαμε να εκφραστούμέ πάρα πολύ σκληρά, ίσως με τρόπο που δεν επιτρέπεται μέσα στην Αίθουσα και είναι η τρίτη φορά που θα αναφέρω τούτο, κύριε Πρόεδρε. Έχουμε κατηγορήσει άλλες δύο φορές -την προηγούμενη φορά ήταν παρών και ο Υφυπουργός ο κ. Αποστολίδης- την Γενική Διεύθυνση Εξοπλισμών για λεηλασία του δημοσίου χρήματος όσο αφορά τις προμήθειες.
Επιτέλους σε μία τόσο σκληρή έκφραση δεν μπορεί κάποιος από την Κυβέρνηση να απαντήσει; Έχουμε καταγγείλει από εδώ μέσα ότι η Γενική Διεύθυνση Εξοπλισμών προέβη συστηματικά σε κατ' ανάθεση παραγγελίες, σε κατ' ανάθεση προμήθειες χωρίς να συντρέχουν οι νόμιμοι λόγοι για το είδος αυτών των προμηθειών. Όπου δηλαδή έπρεπε να κάνει διεθνή ανταγωνισμό, πήγαινε κατ' ανάθεση.
Έχουμε επανειλημμένα καταγγείλει ότι η Γενική Διεύθυνση Εξοπλισμών έχει παραγγείλει άχρηστο υλικό που είναι στις αποθήκες. Επανειλημμένα έχει υπογράψει συμβάσεις οι οποίες δεν έχουν υλοποιηθεί και καθυστερούν για τον εκσυγχρονισμό των Ενόπλων Δυνάμεων. 
Τι άλλο θέλετε πια για να αντιληφθείτε ότι δεν μπορείτε να συνεχίσετε κατ' αυτόν τον τρόπο την οργάνωση των Ενόπλων Δυνάμεων;
Θα ήθελα να επισημάνω, κύριε Υπουργέ, ότι εάν η Γενική Γραμματεία αποψιλώσει ακόμη περισσότερο τη φυσική ηγεσία του στρατεύματος από τις αρμοδιότητές της, τότε κινείστε σε εντελώς αντίθετη κατεύθυνση απ' αυτήν που θέλετε να πετύχετε με την αμυντική στρατηγική αναθεώρηση. Είναι μεγάλο λάθος αυτό και θα πρέπει να αναθεωρήσετε τις απόψεις σας για την εισαγωγή των νέων αυτών θεσμών οι οποίοι δεν προσφέρουν, είναι πολύπλοκοι και δεν βαδίζουν προς την κατεύθυνση στην οποία εσείς θα θέλατε να προχωρήσετε. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).
Τέλος εμείς εισηγούμεθα ορισμένα συγκεκριμένα πράγματα κύριε Υπουργέ. Στο επίπεδο Υπουργού Εθνικής Άμυνας διατηρείστε το επιτελείο Υπουργού αλλά συρρικνώστε το, να ασχοληθεί μόνο με τα θέματα του Υπουργού. Να δημιουργήσετε μια υπηρεσία ελέγχου της νομιμότητας και εκτέλεσης των εξοπλιστικών προγραμμάτων και προμηθειών, με κατάλληλη στελέχωση τεχνοκρατών, νομικών και δικαστικών μέσα για να ξέρουμε τι γίνεται, να μπορούμε να ελέγχουμε. Δεν χρειάζεστε το Συμβούλιο Άμυνας. Μη φοβάστε, κύριε Υπουργέ, να δημιουργήσετε ένα ισχυρό ΓΕΕΘΑ, μην έχετε αυτούς τους ιδεοληπτικούς φόβους του παρελθόντος έναντι του στρατεύματος. Μπορεί κάλλιστα ο Υπουργός με τις αρμοδιότητες που του έχουν εκχωρηθεί από το νόμο, να ασκήσει διοίκηση και έλεγχο των Ενόπλων Δυνάμεων, μπορεί να παρεμβαίνει σε οποιαδήποτε διαδικασία του ΓΕΕΘΑ ή των κλάδων όπου κρίνει απαραίτητο. Ο Υπουργός είναι παντοδύναμος. Δεν έχει ανάγκη απ' όλο αυτό το πολυπληθέστατο επιτελείο των κομματικών συνεργατών του για να φέρει εις πέρας τη μεγάλη αποστολή των Ενόπλων Δυνάμεων. 
Τα αποτελέσματα των λαθών σας στην εξωτερική και αμυντική μας πολιτική τελικά φάνηκαν, κύριε Υπουργέ, και εσείς ο ίδιος εκφράσατε δημόσια την ανησυχία σας για την κλιμακούμενη ένταση στις ελληνοτουρκικές σχέσεις. Αυτό είναι απόρροια 100% της λανθασμένης πολιτικής που ακολουθεί η Κυβέρνηση στα θέματα της εξωτερικής και αμυντικής πολιτικής. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, έχουμε δει τα πειράματα, έχουμε δει την επιπολαιότητα της Κυβερνήσεως και στις συντάξεις και στους αγρότες και στην παιδεία και στην υγεία και στη Δημόσια Διοίκηση νομοσχέδια που πάνε, νομοσχέδια που έρχονται, που ανατρέπουν τα μεν τα δε. Παίξατε με όλη τη Δημόσια Διοίκηση, μην παίζετε με τις Ένοπλες Δυνάμεις. Δεν μπορείτε να φέρνετε νόμους που αλλάζουν τον προηγούμενο νόμο που η δική σας Κυβέρνηση έχει ψηφίσει. Φέρνετε πράγματα τα οποία πουθενά δεν υπάρχουν, δεν έχουν ευδοκιμήσει σε κανένα στρατό σε όλον τον κόσμο. 
Ο ρόλος του Γενικού Γραμματέα. Είστε ένας Υπουργός, δύο Υφυπουργοί και καμιά εκατοσταριά σύμβουλοι εκ των οποίων οι περισσότεροι έχουν καταλάβει αυτήν τη στιγμή τα υπουργικά έδρανα. Πρώτη φορά βλέπουμε στα υπουργικά έδρανα τόσους πολλούς συμβούλους. 
Τι δείχνει αυτό, κύριε Υπουργέ; Ή δεν ξέρετε το θέμα σας και φοβάστε μέσα στην Αίθουσα ή θέλετε να μας δείξετε πόσο δυνατός είστε. 
Έχουμε λοιπόν κάποια θέματα που πραγματεύεται αυτό το νομοσχέδιο. Πρώτα-πρώτα για το Γενικό Γραμματέα. Είπα, το επαναλαμβάνω, ακούστηκε στην Αίθουσα. Δεν χρειάζεται. Τι πάει να ελέγξει; Ποιο πράγμα; Το χρήμα, κύριε Υπουργέ. Και βεβαίως είδαμε τηλεοπτικώς τον τελευταίο καιρό, κύριε Υπουργέ -θα σας κοπεί το χαμόγελο- ότι το χρήμα πηγαίνει στους κουμπάρους στο "Big Brother". Και εδώ σε κουμπάρους πηγαίνει. 
Ακούσαμε πριν όταν προκάλεσα τον εισηγητή της Νέας Δημοκρατίας, να πει ονόματα. Και μας είπε για τον κ. Λιακουνάκο. Κουμπάρος πρωταγωνιστού της πολιτικής μας ζωής. Και ο έτερος κουμπάρος είναι ο δικός σας ο κ. Κανδαλέπας, ο μέγας στους εξοπλισμούς των όπλων, τον οποίο έχετε αυτήν τη στιγμή στη "ΡΕΜΑΚΟ" η οποία είναι σύμβουλος της "ΠΥΡΚΑΛ". Ο δε αδελφός του κ. Κανδαλέπα, του κουμπάρου σας είναι ο ισχυρός άνθρωπος της "ΕΒΟ". Είναι δυνατόν όλα αυτά τα πράγματα να τα βλέπουμε και να μην υποψιαζόμαστε το τι γίνεται γύρω μας; Και ξέρετε, για λεφτά μιλάμε, κύριε Υπουργέ. Μόνο το 2000 η Ελλάδα παρήγγειλε από την Αμερική 2,4 δισεκατομμύρια δολάρια μόνο από την Αμερική, όταν η Αμερική πούλησε σε όλη την Ευρώπη από την Ισλανδία μέχρι το ακραίο σημείο 4,7 δισεκατομμύρια δολάρια. Μόνο η Ελλάδα παρήγγειλε στην Αμερική το 52% των εξοπλιστικών προγραμμάτων. Ξέρετε πόσο είναι η νόμιμη προμήθεια; Θα σας πω δύο περιπτώσεις, κύριε Υπουργέ, της μιας και της άλλης πλευράς. Αλλά δεν το ψάξατε καθόσον κόρακας κοράκου μάτι δεν βγάζει. "LΙΤΤΟΝ". Γιατί δεν κάνετε μια έρευνα να δείτε ποια είναι η εταιρεία "ΙΖΑΜΠΕΛ" και "ΜΑΤΙ", όταν βγήκε 10% η προμήθεια και το βρήκε αυτό το αμερικανικό ΣΔΟΕ; Την ίδια περίπτωση η αμερικανική ΣΔΟΕ έπιασε την Ταϊβάν, η οποία το έφτασε μέχρι τέλος και απεκαλύφθη ποιοι κρυβόντουσαν πίσω από τις μίζες. Και αναγκάστηκε η Αμερική να επιστρέψει στη Ταϊβάν το επιπλέον ποσό. Γιατί δεν το κάνετε για την Ελλάδα, για να πάρουμε αυτήν τη στιγμή έστω 15 εκατομμύρια δολάρια; Γιατί δεν τολμάτε; Γιατί έχετε εις βάρος σας, η δική σας Κυβέρνηση, τα ελικόπτερα "Σικόφσκι", όπου και εκεί και πάλι το αμερικανικό ΣΔΟΕ έπιασε μίζα 10%. Και έτσι λοιπόν ο ένας δεν ακουμπάει τον άλλον, κατά την αρχή της κουμπαριάς που είπα πριν από λίγο. Κύριε Υπουργέ, 2,4 δισεκατομμύρια δολλάρια μοιράζονται. Και βεβαίως θα περιμένω και εσάς όταν θα φύγετε από το Υπουργείο να σας δω και σας με μια βίλα 2,5 χιλιάδων τετραγωνικών μέτρων που θα ζήλευε και ο Βαρδινογιάννης σ' αυτήν τη χώρα και ο Λάτσης. 
Ή αυτά λοιπόν δεν πρέπει να τα πούμε στην Αίθουσα ή πρέπει να κρυβόμαστε πίσω από το δάχτυλό μας.
Βεβαίως, κύριε Υπουργέ, γελάτε. Την έχετε επισκεφθεί εξάλλου.
Ερχόμαστε λοιπόν στην ουσία: Για τον αρχιστράτηγο.
Γιατί δεν λέμε τα πράγματα με το όνομά τους; Θέλετε να ξεφύγετε λίγο απ' αυτό το βίωμα, απ' αυτό το σύμπλεγμα της επταετίας. Είκοσι επτά χρόνια Μεταπολίτευση, πιστεύαμε ότι έχει λήξει αυτό το πράγμα. Πηγαίνετε εκεί, στην υπόθεση Αγγελή. Στη σκέψη Αγγελή πρέπει να οδηγηθείτε. Τι πάει να πει αρχιστράτηγος εν καιρώ πολέμου και εν καιρώ ειρήνης δεν είναι; Θεσπίστε τον Αρχηγό των Ενόπλων Δυνάμεων, να είναι πράγματι ο αρχιστράτηγος της χώρας.
Και όχι βεβαίως αυτό που γίνεται τώρα, να νομοθετήσουμε ξανά σ' αυτό που είχαμε ακυρώσει, αναγκαστικά οι υπαρχηγοί να είναι από άλλα Σώματα. Δεν μπορεί δηλαδή να βλέπουμε το Αρχηγείο του ΓΕΕΘΑ ως δοχείο απορριμμάτων των στρατηγών που δεν έχουμε τι να τους κάνουμε. Είναι ένας στρατηγός που είναι φιλικός προς εμάς, αλλά δεν είναι και άξιος. Πού να τον βάλουμε; Στείλτον στο ΓΕΕΘΑ. Είναι μία πάγια πολιτική. Εκεί πρέπει να πηγαίνει ο καλύτερος, ο πλέον άξιος, εκείνος ο οποίος μπορεί να αποδώσει. Δώστε του λοιπόν αυτήν την εξουσία.
Όσον αφορά λοιπόν στην Παλλαϊκή Άμυνα: Θυμάμαι το 1983, ένα χρόνο κυβέρνηση το ΠΑΣΟΚ, δημιούργησε στη φαντασία του ένα δήθεν πραξικόπημα, ο Ανδρέας Παπανδρέου Υπουργός Εθνικής Άμυνας πήγε και κλείστηκε στο Πεντάγωνο και όχι μόνος του -εν πάση περιπτώσει, δεν είναι αυτό το θέμα- και κάνουμε την Παλλαϊκή Άμυνα. Ποια Παλλαϊκή Άμυνα; Την είδαμε το Μάρτη του 1987, σ' αυτό το ρεζιλίκι που είχε γίνει της δήθεν επιστράτευσης, του δήθεν κλεισίματος των αμερικανικών βάσεων, που λειτουργούσαν οι αμερικανικές βάσεις. Και η Παλλαϊκή Άμυνα τι μας έφερε, κύριε Υπουργέ; Μας έφερε κάποιους ανθρώπους με κάποια όπλα, τα οποία είχαν δέσει με σύρματα. Αυτή ήταν η Παλλαϊκή Άμυνα.
Έχετε το θάρρος να επαναφέρετε τα ΤΕΑ; Έχετε το θάρρος; Ξανασυγκροτήστε την Αγροφυλακή. Αυτό σημαίνει Παλλαϊκή Άμυνα. Μέσα στη βάση, στο χωριό, εκεί που πρέπει. Όχι λοιπόν όπως λέμε ότι θα βάλουμε τώρα και τους δημάρχους μέσα στο κεφάλαιο της Παλλαϊκής Άμυνας, να το κομματικοποιήσουμε το πράγμα. Και είδαμε βέβαια πόσο επιτυχής ήταν η εμφάνιση των κυρίων δημάρχων στη θεομηνία, η οποία προέκυψε προ ημερών. 
Εν τέλει, κύριε Υπουργέ, θα έλεγα σ' αυτό το μεγάλο κεφάλαιο των αναθέσεων ότι χορτάσαμε αναθέσεις: Αναθέσεις στο ΥΠΕΧΩΔΕ, αναθέσεις σε καθυστερημένα έργα για την Ολυμπιάδα που επίτηδες καθυστέρησαν για να περάσουμε στις αναθέσεις, αλλά αναθέσεις και στις Ένοπλες Δυνάμεις; Δεν πάει πολύ; Μας βλέπει ένας ολόκληρος ελληνικός λαός που πένεται, ένας ελληνικός λαός, ο οποίος προσπαθεί να επιβιώσει, ένας ελληνικός λαός που βάλλεται. Κι εσείς κάνετε αναθέσεις δισεκατομμυρίων σε συγκεκριμένες οικογένειες της Αθήνας;
Και βεβαίως ένα θα σας πω και δεν μπορώ να πω περισσότερα: Ένα από τα ονόματα που πρωταγωνιστούν σήμερα στις προμήθειες, ίσως αύριο να είναι το κλειδί των συζητήσεων που θα κάνει ο Πρωθυπουργός στην Ουάσιγκτον με τον Αμερικανό Πρόεδρο. Τότε, λοιπόν, θα ήθελα να δω γι' αυτό το αγαπημένο σας πρόσωπο, που τόσο πολύ έχετε βοηθήσει, που τόσο πολύ έχετε ενισχύσει, που τόσο πολύ έχετε ασπαστεί και για τα οποία εγώ πέρσι είχα πει τη φράση "κόλαση", από πού αύριο θα μπορέσετε να κρατηθείτε. Θα έλεγα, λοιπόν, περισσότερη σοβαρότητα και συνέπεια στα θέματα εθνικής άμυνας.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολίτευσης και Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, στα θέματα των Ενόπλων Δυνάμεων, στα θέματα των μεγάλων εθνικών μας υποθέσεων, στα θέματα της εξωτερικής πολιτικής και της ασφάλειας της πατρίδας μας δεν μπορεί να υπάρχουν κομματικοί φακοί. Και θέλω να ξεκαθαρίσω ότι για μας δεν υπάρχουν κομματικοί φακοί.
Οι θέσεις μας είναι γνωστές, οι προτάσεις μας είναι γνωστές, κυρίως για τη συνένωση των δυνάμεων όλων των Ελλήνων. Και αυτές οι προτάσεις παραμένουν ανοιχτές. Όλοι οι Έλληνες πιστεύουμε κατά βάση τις ίδιες αρχές, τις ίδιες αξίες και είναι βέβαιο ότι όλοι οι Έλληνες θέλουμε την πατρίδα μας δύναμη σταθερότητας, παράγοντα ειρήνης στην ευαίσθητη αυτή περιοχή της νοτιοανατολικής Ευρώπης. Πιστεύουμε ότι η Ελλάδα μπορεί και πρέπει να παίξει πρωταγωνιστικό ρόλο στην ανάπτυξη της ευρύτερης περιοχής. Και είναι βέβαιο ότι θέλουμε σχέσεις και φιλίας και συνεργασίας με όλους τους γειτονικούς λαούς.
Εμείς, η Νέα Δημοκρατία, έχουμε ως άξονα της πολιτικής μας την ενότητα και τη συστράτευση του Eλληνισμού και θεωρούμε ως βασικά στοιχεία της εθνικής πολιτικής τη σύνεση, αλλά και την αποφασιστικότητα απέναντι σε κάθε απειλή, σε κάθε πρόκληση, σε κάθε απόπειρα τετελεσμένων σε βάρος μας. Πιστεύουμε και επίμονα, μονότονα, θα έλεγα, συνιστούμε στην Κυβέρνηση ότι σε κάθε περίπτωση και σε κάθε κατεύθυνση η Ελλάδα πρέπει να έχει ενιαία πανεθνική στρατηγική, πρέπει να έχει ξεκάθαρη φωνή, που να λέει τα πράγματα με το όνομά τους.
Κυρίες και κύριοι συνάδελφοι, πιστεύω -το έχουμε επισημάνει από πολύ καιρό τώρα και θέλω να το επαναλάβω, σπεύδω να το επαναλάβω σήμερα, στην πρώτη κοινοβουλευτική συνεδρίαση του νέου χρόνου- ότι το 2002 θα είναι κρίσιμη χρονιά για τις εθνικές μας υποθέσεις. Κρίνονται μεγάλα, κορυφαία εθνικά ζητήματα. Και είναι προφανές ότι οι εθνικές υποθέσεις αποκτούν άμεση επικαιρότητα εξαιτίας της επίσκεψης του Πρωθυπουργού στις Ηνωμένες Πολιτείες της Αμερικής, από τη στάση της οποίας -της Αμερικής δηλαδή- εξαρτώνται σε μεγάλο βαθμό οι εξελίξεις στην ευρύτερη περιοχή. Αυτή είναι η πραγματικότητα. 
Πιστεύουμε ότι τώρα είναι ανάγκη, περισσότερο ίσως από κάθε άλλη φορά, να ενώσουμε τις δυνάμεις μας και να τοποθετηθούμε με παρρησία απέναντι στα γεγονότα. Πιστεύουμε ότι η καθαρότητα, αλλά και η σταθερότητα των θέσεών μας δεν μπορεί παρά να εκτιμώνται από τους φίλους και τους συμμάχους μας και βέβαια να υπολογίζονται σοβαρά από εκείνους, που νομίζουν ότι μπορούν να αμφισβητούν τα δίκαια και τα δικαιώματά μας.
Υπάρχουν, κυρίες και κύριοι συνάδελφοι, πολλά και πολύ σοβαρά ζητήματα εξωτερικής πολιτικής, κυρίως μάλιστα εκείνα που άπτονται της αυξημένης και -το τελευταίο διάστημα- αυξανόμενης προκλητικότητας της Τουρκίας, ζητήματα που αναμφισβήτητα απαιτούν την προσοχή μας και υπαγορεύουν ενιαία εθνική στάση. 
Σήμερα δεν είναι η ευκαιρία να μιλήσω για όλα αυτά. Είμαι βέβαιος ότι θα δοθεί αυτή η ευκαιρία σύντομα. Σήμερα παίρνω το λόγο, διότι θέλω να επιμείνω ιδιαίτερα σε δύο ζητήματα: πρώτον, στο εθνικό θέμα της Κύπρου και, δεύτερον, στο κρίσιμο ζήτημα του Ευρωστρατού. Και το κάνω αυτό, γιατί φρονώ ότι έχουν και ιδιαίτερη σημασία, αλλά και άμεση επικαιρότητα. Το κάνω, γιατί θέλουμε εμείς, η Νέα Δημοκρατία, να είναι σαφής η στήριξη των θέσεων της χώρας μας. 
Κυρίες και κύριοι συνάδελφοι, είναι πασιφανές ότι η προοπτική ένταξης της Κύπρου στην Ένωση, που εμείς επιμένουμε ότι μπορεί και πρέπει να υλοποιηθεί στο πρώτο εξάμηνο του 2003, δηλαδή στη διάρκεια της ελληνικής προεδρίας, δημιουργεί μια νέα δυναμική, που επηρεάζει άμεσα την πολιτική της Τουρκίας και κατ΄ επέκταση ολόκληρο το φάσμα των ελληνοτουρκικών σχέσεων.
Η επάνοδος της τουρκοκυπριακής πλευράς στις διακοινοτικές συνομιλίες είναι σίγουρα μια σημαντική εξέλιξη. Αν πράγματι σημαίνει αλλαγή στάσης, τότε μπορεί να σηματοδοτεί μία ελπιδοφόρα διαδικασία, τους καρπούς της οποίας τελικά θα απολαύσουν όλοι οι κάτοικοι του Νησιού, Ελληνοκύπριοι και Τουρκοκύπριοι. Και μπορεί, αν πράγματι είναι ειλικρινής αλλαγή στάσης και συμπεριφοράς, να αποτελέσει και κομβικό σημείο για την αποκατάσταση εμπιστοσύνης στις σχέσεις Ελλάδας και Τουρκίας προς όφελος και των δύο λαών. 
Αν, όμως, αντιθέτως πρόκειται για ελιγμό της Άγκυρας, όπως επίσης αν επικρατήσουν σκέψεις εξτρεμιστικών στοιχείων για οποιαδήποτε απόπειρα έντασης ή δημιουργίας τετελεσμένων στο Αιγαίο, τότε η περίοδος που ακολουθεί ενέχει σοβαρούς κινδύνους. Και πρέπει να είναι απόλυτα σαφές ότι οι Έλληνες δεν έχουμε άλλα περιθώρια για υποχωρήσεις και παραχωρήσεις! 
(Χειροκροτήματα από την πτέρυγα της Νέας Δημοκρατίας)
Δεν μας πτοούν οι απειλές και δεν μας κάμπτουν οι πιέσεις. Η δική μας θέση, πιστεύω η θέση όλων των Ελλήνων, σε ό,τι αφορά το Κυπριακό είναι ξεκάθαρη: στηρίζουμε τις προσπάθειες της Κυπριακής Δημοκρατίας, της Κυπριακής Κυβέρνησης για μια βιώσιμη και δίκαιη λύση. Μια δίκαιη λύση σύμφωνα με τις αποφάσεις του Ο.Η.Ε.. Πιστεύουμε ότι στην Κύπρο δεν χωρά παρά μόνο ένα κράτος με ενιαία οντότητα, μια ομοσπονδία με ενιαία κυριαρχία. Χωριστή κυριαρχία δεν είναι νοητή και δεν μπορεί να γίνει ανεκτή. 
Θεωρούμε ακόμη ότι στα ζητήματα ασφάλειας, που μπορεί να εγείρονται εκατέρωθεν, η απάντηση βρίσκεται στην αποστρατιωτικοποίηση του νησιού και την εγκατάσταση πολυεθνικής συμμαχικής δύναμης υπό την αιγίδα του Ο.Η.Ε. ίσως. Η πρόταση αυτή μπορεί να τεθεί τόσο προς τους συμμάχους όσο και προς τον Γενικό Γραμματέα του Ο.Η.Ε., στο πλαίσιο άλλωστε, στο οποίο τοποθετούνται οι διαδικασίες αναζήτησης λύσης. 
Οι Έλληνες, και σε αυτό το σημείο πρέπει να είμαστε απόλυτα σαφείς, θέλουμε τη λύση του Κυπριακού. Πιστεύουμε ότι η στρατηγική της μη λύσης, που ακολουθήθηκε ως τώρα από την τουρκική πλευρά, είναι σε βάρος ολόκληρου του κυπριακού πληθυσμού και βεβαίως σε βάρος των ελληνοτουρκικών σχέσεων, σε βάρος του δυτικού κόσμου και της συμμαχίας. Και αυτό είναι ανάγκη επίσης να γίνει κατανοητό απ' όλους. Όπως είναι ανάγκη να συνειδητοποιηθεί από την Άγκυρα ότι η συνέχιση της ίδιας στρατηγικής δεν μπορεί να ανακόψει την ενταξιακή πορεία της Κύπρου. Η Ευρωπαϊκή Ένωση ομόφωνα αποφάσισε ότι η Κύπρος θα ενταχθεί, μόλις ολοκληρωθούν οι σχετικές διαπραγματεύσεις με την πρώτη ομάδα των υποψήφιων προς ένταξη χωρών. Και ασφαλώς η Ευρωπαϊκή Ένωση δεν μπορεί ούτε την αξιοπιστία της να πλήξει, ούτε τις βασικές της αρχές να παραβιάσει. 
Σε κάθε περίπτωση, παίρνω την ευκαιρία, για να υπογραμμίσω ότι ισχύει η πάγια θέση μας: διεύρυνση χωρίς την Κύπρο δεν νοείται.
(Χειροκροτήματα από την πτέρυγα της Νέας Δημοκρατίας)
Η Κύπρος θα είναι στην πρώτη ομάδα των νέων κρατών -μελών. Άλλωστε πρέπει να είναι ξεκάθαρο ότι η Τουρκία δεν μπορεί να ασκεί βέτο σε καμιά από τις αποφάσεις, σε καμιά από τις δράσεις της Ευρωπαϊκής Ένωσης. Και αυτό με οδηγεί στο δεύτερο σημείο, που θέλω δι' ολίγων να θίξω. 
Κυρίες και κύριοι συνάδελφοι, όταν εντάξαμε τη χώρα στην ευρωπαϊκή οικογένεια, είχαμε δυο μεγάλους στόχους: την οικονομική ανάπτυξη, την οικονομική και κοινωνική σύγκλιση, αλλά δεύτερο και σπουδαιότερο -και το τονίζω αυτό- την κατοχύρωση της ασφάλειάς μας. Οι στόχοι αυτοί παραμένουν σταθεροί και κανείς μα κανείς δεν δικαιούται ούτε να τους εγκαταλείπει ούτε να συνιστά την εγκατάλειψή τους. 
Αναφέρομαι στο ζήτημα του ευρωστρατού. Οι Έλληνες δεν δεχόμαστε ιδέες, που μπορεί να ακυρώσουν τον έναν, όπως είπα, ίσως το βασικότερο, τον αποφασιστικότερο λόγο της ένταξης ή, αν θέλετε, γενικότερα της στρατηγικής του ευρωπαϊκού προσανατολισμού. Όπως όλοι οι Ευρωπαίοι πολίτες, δικαιούμαστε να είμαστε και να αισθανόμαστε ασφαλείς στα εξωτερικά μας σύνορα, πόσο μάλλον όταν η Ελλάδα είναι η μόνη χώρα στην Ευρωπαϊκή Ένωση, που αντιμετωπίζει υπαρκτές και συγκεκριμένες εξωτερικές απειλές. Δεν μπορεί η Ελλάδα να είναι στον τόσο κρίσιμο τομέα της ασφάλειας κράτος δεύτερης κατηγορίας στην ευρωπαϊκή οικογένεια.
Χθες ενημέρωσα τον Ισπανό πρέσβη για τη σημασία που αποδίδουμε στο θέμα του ευρωστρατού και παρέδωσα σχετική επιστολή προς τον προεδρεύοντα του Ευρωπαϊκού Συμβουλίου αυτό το εξάμηνο, τον πρωθυπουργό της Ισπανίας, τον κ. Αθνάρ. 
Πιστεύουμε ότι η επιλεκτική χρήση μιας ευρωπαϊκής δύναμης ταχείας επέμβασης θα είναι αντίθετη με το λόγο ύπαρξης, το θεσμικό πλαίσιο, τους κανόνες και τις αξίες της Ευρωπαϊκής Ένωσης.
Και είναι αυτονόητο ότι η χρήση αυτής της δύναμης δεν μπορεί να εξαρτάται από τη βούληση της Τουρκίας, που δεν είναι μέλος της Ευρωπαϊκής Ένωσης. Δεν μπορεί ένα κράτος, που δεν είναι μέλος της Ένωσης, να επιβάλλει όρους στη χρησιμοποίηση του Ευρωστρατού στην περιοχή μας.
Έγκαιρα προειδοποιήσαμε την Κυβέρνηση, έγκαιρα καταστήσαμε ξεκάθαρες τις θέσεις μας. Διαπράχθηκαν λάθη. Υπήρξαν ολιγωρίες, που συσσώρευσαν και μεγιστοποίησαν τα προβλήματα. Δεν είναι σήμερα η ώρα, για να γίνει ανάλυση λαθών και παραλείψεων. Δεν είναι σήμερα η ώρα της κριτικής. Σε κάθε περίπτωση, όμως, είναι φανερό ότι οι αξιώσεις, που προβάλλει η Άγκυρα, προσκρούουν στις αρχές της Ένωσης και η ικανοποίησή τους δεν θα σήμαινε τίποτε άλλο, παρά μόνο την εκχώρηση δυνατότητας και δικαιώματος να απειλεί την Ελλάδα και να εκβιάζει τους εταίρους και τους συμμάχους. Και αυτό βεβαίως δεν μπορεί να γίνει.
Θέλω, κυρίες και κύριοι συνάδελφοι, να έχουμε όλοι απόλυτη συνείδηση του τι διακυβεύεται. Αυτό που διακυβεύεται είναι, σε περίπτωση -απευκταία περίπτωση- κρίσεως, η Ελλάδα να είναι εκτεθειμένη στις πιέσεις, τους εκβιασμούς και τις απειλές χρήσης βίας από την πλευρά της Τουρκίας. Αυτό δεν μπορεί να γίνει.
Κυρίες και κύριοι συνάδελφοι, οι αξιώσεις αυτές της Άγκυρας δεν μπορούν να γίνουν δεκτές. Είναι για λόγους εθνικής ασφάλειας, για λόγους αρχής, για λόγους ευρωπαϊκής τάξης, παντελώς απαράδεκτες.
Τα λέω αυτά σήμερα, κυρίες και κύριοι συνάδελφοι, γιατί πιστεύω ότι χρειάζονται καθαρές λύσεις. Και οι καθαρές λύσεις προϋποθέτουν ξεκάθαρη φωνή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Άμυνας κ. Γιάννος Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κυρίες και κύριοι συνάδελφοι, κατ' αρχήν θέλω και εγώ με τη σειρά μου να απευθύνω τις ευχές σε όλες και όλους για τον καινούριο χρόνο. Επίσης, σε όσους εργάζονται στο Κοινοβούλιο και συμμετέχουν με το δικό τους ουσιαστικό τρόπο στη διεκπεραίωση του σημαντικού έργου το οποίο έχουμε αναλάβει.
Ακόμα, θα ήθελα να κάνω ένα σχόλιο για τη συζήτηση στο ξεκίνημα του νέου χρόνου. Πρέπει να πω ότι μου έκανε ιδιαίτερα θετική εντύπωση το υψηλό επίπεδο στο οποίο κινήθηκαν όλοι οι ομιλητές, με εξαίρεση έναν, ο οποίος δεν απέφυγε χυδαίες επιθέσεις και αναφορές, αλλά υπήρξε μία μεμονωμένη περίπτωση. Πιστεύω ότι όλοι οι συνάδελφοι, περιλαμβανομένων και των συναδέλφων της Νέας Δημοκρατίας, με τη μοναδική αυτή εξαίρεση, συνέβαλαν με έντιμο, αξιοπρεπή και ουσιαστικό τρόπο στη συζήτηση αυτού του σημαντικού νομοσχεδίου.
Αυτό έχει τη δική του σημασία. Και η απομόνωση και η εξαίρεση, αλλά και το γεγονός ότι η συντριπτική πλειοψηφία των συναδέλφων, ανεξάρτητα από κομματικές τοποθετήσεις, θεώρησε χρήσιμο και ουσιαστικό να σταθεί υπεύθυνα πάνω στο μεγάλο θέμα της εθνικής άμυνας, πιστεύω ότι σηματοδοτεί ένα νέο ξεκίνημα για την πολιτική μας ζωή, περισσότερο υπεύθυνο, περισσότερο ουσιαστικό και περισσότερο ενωτικό.
Θα ήθελα, επίσης, στο πλαίσιο αυτό να αναδείξω και την ομιλία του Αρχηγού της Αξιωματικής Αντιπολίτευσης, ο οποίος, πρώτον, απέδειξε ότι έχει κατανοήσει τις πάγιες εθνικές θέσεις στα μείζονα θέματα και δεύτερον, επέλεξε αυτήν τη στιγμή για να τις στηρίξει, εν όψει και της επίσκεψης του Πρωθυπουργού στις Ηνωμένες Πολιτείες, γιατί οι πάγιες εθνικές μας θέσεις στα μείζονα θέματα, όπως το Κυπριακό, πιστεύω ότι είναι κτήμα όλων των Ελλήνων. 
Είμαι βέβαιος ότι ολόκληρη η Εθνική Αντιπροσωπεία στηρίζει την προσπάθεια του Πρωθυπουργού Κώστα Σημίτη στην Ουάσιγκτον αύριο και μεθαύριο για την υποστήριξη των μεγάλων εθνικών μας θέσεων. Πρέπει να πάει καλά ο Πρωθυπουργός, γιατί πράγματι το 2002 είναι έτος κρίσιμων και δύσκολων διαπραγματεύσεων για τα εθνικά ζητήματα, εν όψει κυρίως μίας μείζονος συγκυρίας: της ένταξης της Κυπριακής Δημοκρατίας στην Ευρωπαϊκή Ένωση.
Θέλω εδώ να αναδείξω το εξής: Η ενταξιακή διαδικασία της Κύπρου στην Ευρωπαϊκή Ένωση υπήρξε μία ιδιαίτερα θετική εξέλιξη για το εθνικό μας ζήτημα, γιατί είναι ακριβώς αυτή η εξέλιξη, η οποία για πρώτη φορά στην ιστορία του Κυπριακού τοποθετεί την Τουρκία σε κατάσταση πιεζόμενης χώρας να προχωρήσει σε κάποιες λύσεις.
Για πρώτη φορά θα πιεσθεί η Τουρκία την επόμενη διετία να προσχωρήσει σε μία διαδικασία αναζήτησης δίκαιης και μόνιμης λύσης του Κυπριακού. Ασφαλώς η Τουρκία θα αντιδράσει. Η αυξανόμενη προκλητικότητα κάποιων ενεργειών της στο Αιγαίο καθώς και δηλώσεων Τούρκων αξιωματούχων αντανακλά την αγωνία της να ενισχύσει τη διαπραγματευτική της θέση σε αυτήν τη διαδικασία. Όμως, σε αυτήν τη διαδικασία διαπραγμάτευσης, η δική μας θέση είναι σαφής. Πιστεύουμε σε μία λύση του Κυπριακού, που θα συμβαδίζει με τη διατήρηση της ενιαίας κρατικής οντότητας της Κυπριακής Δημοκρατίας. Σε καμία περίπτωση δεν πρόκειται να δεχθούμε λύση που θα σηματοδοτούσε έστω και έμμεση νομιμοποίηση της απαράδεκτης εισβολής και κατοχής μέρους του Κυπριακού εδάφους από το 1974. Πιστεύω ότι σε αυτό το σημείο όλοι είμαστε απόλυτα ενωμένοι και σαφείς.
΄Ερχομαι στο νομοσχέδιο, το οποίο συζητάμε σήμερα. Δύο είναι οι κεντρικοί του στόχοι. Ο πρώτος είναι η υλοποίηση της αμυντικής στρατηγικής αναθεώρησης με την ενίσχυση κυρίως της διακλαδικότητας. Αμυντική στρατηγική αναθεώρηση σημαίνει νέα διάταξη των Ενόπλων Δυνάμεων για να αντιμετωπίσουν τις σύγχρονες απειλές σε ένα διαρκώς μεταβαλλόμενο διεθνές περιβάλλον. Η Ελλάδα αντιμετώπιζε πάντοτε την τουρκική απειλή, η οποία παραμένει ενεργός και σήμερα όπως ήταν πριν από δέκα, είκοσι χρόνια. Η νέα διάταξη δυνάμεων αποβλέπει στο να καταστήσει τις ΄Ενοπλες Δυνάμεις της χώρας περισσότερο αποτελεσματικές στην αντιμετώπιση αυτής της απειλής.
Μία δεύτερη απειλή, η οποία προστέθηκε την τελευταία δεκαετία, είναι η αστάθεια στα βόρεια σύνορά μας, η οποία συνίσταται κυρίως στο οργανωμένο έγκλημα, το οποίο δυστυχώς κυριαρχεί σε πολλές βαλκανικές χώρες, και στα ρεύματα της λαθρομετανάστευσης. Αυτή η αστάθεια είναι μια νέα απειλή εναντίον της εθνικής μας ασφάλειας και επιβάλλει αυξημένο βαθμό ετοιμότητας.
Η τρίτη απειλή υπήρχε, αλλά ενισχύθηκε δραματικά τον τελευταίο καιρό. Είναι η απειλή της διεθνούς τρομοκρατίας, η οποία έχει θολούς και αόριστους στόχους. Καμία χώρα δεν μπορεί να θεωρήσει ότι εξαιρείται από αυτήν την απειλή. Και αυτή η απειλή επιβάλλει μία νέα διάταξη και δομή, μία νέα φιλοσοφία στις 'Ενοπλες Δυνάμεις της χώρας.
Από αυτή τη συνοπτική αναφορά προκύπτει αβίαστα το συμπέρασμα ότι, ενώ οι άλλες χώρες της Ευρώπης, μετά την κατάρρευση του υπαρκτού σοσιαλισμού, ουσιαστικά βρίσκονται σε καλύτερη θέση από πλευράς εθνικής ασφαλείας, εμείς έχουμε μια αλλαγή προς το χειρότερο, γιατί η κατάρρευση του υπαρκτού σοσιαλισμού δεν μας έχει απαλλάξει από την τουρκική απειλή. Αντίθετα, έχουν προστεθεί και δύο άλλοι κίνδυνοι, που δεν υπήρχαν πριν από αρκετά χρόνια, δηλαδή ο κίνδυνος της αστάθειας των βορείων συνόρων και ο κίνδυνος της διεθνούς τρομοκρατίας. Από πλευράς εθνικής ασφάλειας, η δεκαετία στην οποία εισερχόμαστε, είναι δυσκολότερη σε σχέση με τις προηγούμενες δεκαετίες και ιδίως της Μεταπολίτευσης. Αυτό το στοιχείο πρέπει να ληφθεί υπόψη για να διαγράψουμε τη νέα μας αμυντική στρατηγική.
Ο δεύτερος στόχος του νομοσχεδίου είναι εξίσου σημαντικός αλλά παράλληλος. Είναι η αναβάθμιση της οικονομικής λειτουργίας του Υπουργείου Εθνικής ΄Αμυνας. Είναι σημαντικός στόχος αν ληφθεί υπόψη το γεγονός ότι το Υπουργείο Εθνικής ΄Αμυνας δαπανά φέτος το 5% του ΑΕΠ σε σχέση με το 3% το 1995 και τα προηγούμενα δεκαπέντε είκοσι χρόνια που οι δαπάνες εκυμαίνοντο μεταξύ 3% και 3,5%. Την τελευταία πενταετία η Κυβέρνηση του ΠΑΣΟΚ διπλασίασε περίπου τον προϋπολογισμό των Ενόπλων Δυνάμεων, στο 5% του ΑΕΠ, δηλαδή 2,3 τρισεκατομμύρια δραχμές ή 7 δισεκατομμύρια ευρώ. Είναι ένα εξαιρετικό υψηλό ποσοστό αν συγκριθεί με το 1,5% του ΑΕΠ που δαπανούν κατά μέσο όροι οι ευρωπαϊκές χώρες. Γίνεται μία μεγάλη προσπάθεια αμυντικής αναβάθμισης της χώρας μας. Αυτό πέρα από την πολιτική βούληση οφείλεται και στην ύπαρξη μιας ισχυρής οικονομίας που επιτρέπει να διαθέτουμε αυτά τα πολύ μεγάλα ποσά. Το Υπουργείο Εθνικής ΄Αμυνας δαπανά κάθε χρόνο ένα ολόκληρο Κοινοτικό Πλαίσιο Στήριξης.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Όσο δαπανούν όλα τα Υπουργεία μαζί, όλες οι νομαρχίες, όλες οι περιφέρειες, όλοι οι δήμοι, όλοι οι ιδιώτες, αν θέλετε, για το Κοινοτικό Πλαίσιο Στήριξης κάθε χρόνο, δαπανά ένα Υπουργείο και αυτό είναι το Υπουργείο Εθνικής Άμυνας. Αυτή είναι η πραγματικότητα.
Εκτιμώ ότι έχουμε αγγίξει τα όρια αντοχής της οικονομίας, για το λόγο αυτό είναι απόφαση της Κυβέρνησης να προσαρμόσει το ποσοστό αυτό στο 4% σταδιακά όμως, στη διάρκεια αυτής της δεκαετίας. Πιστεύω ότι είναι ένας φρόνιμος στόχος τον οποίο πρέπει όλοι να στηρίξουμε. Σε κάθε περίπτωση, όμως, μιλάμε για έναν τεράστιο προϋπολογισμό.
Στόχος του νομοσχεδίου είναι ακριβώς να αναβαθμίσει τη λειτουργία του Υπουργείου, για να μπορέσει να ανταποκριθεί στις απαιτήσεις της διαχείρισης αυτών των τεράστιων ποσών. 
Όσον αφορά, λοιπόν, τον πρώτο στόχο, της αμυντικής στρατηγικής αναθεώρησης, ξεκινάει η υλοποίηση της διακλαδικότητας. Τι σημαίνει διακλαδικότητα; Είναι κάτι πολύ απλό και δεν έχει σχέση με τη δημιουργία αρχιστρατήγου, όπως ανακριβώς αναφέρθηκε. Διακλαδικότητα σημαίνει πολύ απλά τη δημιουργία διακλαδικών στρατηγείων. Τίποτα περισσότερο. Υιοθετούμε στην Ελλάδα το πρότυπο του αμερικανικού ή του αγγλικού στρατού, πολλών πλέον ευρωπαϊκών στρατών, όπου έχουν πέσει οι διαχωριστικές γραμμές ανάμεσα σε Στρατό, Ναυτικό, Αεροπορία και δημιουργούνται διακλαδικά στρατηγεία γεωγραφικής εμβέλειας, όπως υπάρχει το στρατηγείο του Ατλαντικού ή του Ειρηνικού για τις Ηνωμένες Πολιτείες, ή το στρατηγείο της Μάγχης για την Αγγλία, ή εκείνο των βορείων συνόρων της, αντιστοίχως κι εμείς δημιουργούμε διακλαδικά στρατηγεία, όπου συνυπάρχουν υπό ενιαία επιχειρησιακή διοίκηση, που μόνο στο ΓΕΕΘΑ μπορεί να υπαχθεί Στρατός, Ναυτικό και Αεροπορία, για το Αιγαίο, τον Έβρο ή κάποια άλλη περιοχή. 
Δεν πρόκειται να δημιουργήσουμε νέους αυτοτελείς στρατηγούς. Οι υφιστάμενοι αντιστράτηγοι θα αναλάβουν τη διοίκηση αυτών των διακλαδικών στρατηγείων. Προφανώς όμως θα υπάγονται επιχειρησιακά στο ΓΕΕΘΑ, γιατί δεν μπορούν να υπαχθούν ούτε μόνο στο στρατό ούτε μόνο στο ναυτικό, ούτε μόνο στην αεροπορία.
Το διακλαδικό στρατηγείο, θα γίνουν πραγματικότητα εντός του Φεβρουαρίου. Οι αποφάσεις στηρίζονται σε ομόφωνες αποφάσεις του Συμβουλίου Αρχηγών. Είμαστε έτοιμοι να συγκροτήσουμε τα διακλαδικά στρατηγεία και στην κατεύθυνση αυτή θα κινηθούμε πάρα πολύ γρήγορα.
ΑΡΙΣΤΟΤΕΛΗΣ ΠΑΥΛΙΔΗΣ: Πόσα;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Λίγα. Θα το ανακοινώσουμε όταν θα είμαστε απόλυτα έτοιμοι, και το εγκρίνει το ΚΥΣΕΑ. Αλλά θα είναι λίγα και δεν πρόκειται να έχουμε νέους στρατηγούς, αντιπτεράρχους ή αντιναυάρχους για να διαχειριστούν αυτά τα διακλαδικά στρατηγεία.
Στο άλλο θέμα που τέθηκε, στο ποια είναι η σχέση μεταξύ αυτών των διακλαδικών στρατηγείων και της Κυβέρνησης, η απάντηση είναι ότι δεν αλλάζει η σχέση ανάμεσα στην πολιτική και στρατιωτική ηγεσία. Ό,τι ορίζει ο θεμελιώδης νόμος του 1995, τον οποίο ψήφισε ο κ. Αρσένης, που υπήρξε ένας εξαίρετος νόμος για την εποχή του και αποτελεί σήμερα το θεμέλιο της δομής και οργάνωσης των Ενόπλων Δυνάμεων, όλες αυτές οι διαδικασίες με το ΚΥΣΕΑ, τον Πρωθυπουργό και τον Υπουργό Εθνικής Άμυνας εξακολουθούν να ισχύουν. Το μόνο που αλλάζει είναι ότι η επιχειρησιακή διοίκηση του στρατού, του ναυτικού και της αεροπορίας πλέον δεν υπάγεται στους αρχηγούς των επιτελείων Στρατού, Ναυτικού και Αεροπορίας. Θα υπαχθεί πλέον η επιχειρησιακή διοίκηση στους αρχηγούς των διακλαδικών στρατηγείων. Είναι η μόνη αλλαγή, αλλά ουσιαστική, η οποία θα οδηγήσει σε μια γενικότερη αναδιάταξη των Ενόπλων Δυνάμεων μέσα από την αναδιάταξή τους γεωγραφικά και χωροταξικά στην εθνική επικράτεια, μέσα από την ενίσχυση των ειδικών δυνάμεων που, όπως απέδειξε και ο πόλεμος του Αφγανιστάν, θα έχουν καθοριστική σημασία για την επίτευξη των πολεμικών στόχων και, τέλος, μέσα από την αναδιάταξη των πληροφοριακών συστημάτων, που και αυτά έχουν καθοριστική σημασία σε ό,τι αφορά την επιτυχία των πολεμικών επιχειρήσεων. Θα έχουμε συλλογή και επεξεργασία πληροφοριών σε ταχύτατους χρόνους, που είναι προϋπόθεση για την ακρίβεια με την οποία προωθήθηκαν οι βομβαρδισμοί και τελικά επετεύχθη η νίκη κατά του καθεστώτος των Ταλιμπάν στο Αφγανιστάν.
Κατά συνέπεια το θέμα της διακλαδικότητας θα προωθηθεί μέσα από τη δημιουργία αυτών των διακλαδικών στρατηγείων. Είναι ομόφωνη εισήγηση του Συμβουλίου Αρχηγών και πιστεύω ότι πρέπει να έχει την ομόφωνη συναίνεση ολόκληρου του Σώματος. 
Έρχομαι τώρα στο θέμα της οικονομικής λειτουργίας. Το θέμα της οικονομικής λειτουργίας είναι πολύ απλό. Έχουμε στα χέρια μας στο Υπουργείο Εθνικής ΄Αμυνας το μεγαλύτερο προϋπολογισμό οποιουδήποτε άλλου Υπουργείου. Είναι διπλάσιος από το Υπουργείο Παιδείας, είναι διπλάσιος από το Υπουργείο Υγείας, είναι διπλάσιος από το Υπουργείο Εργασίας και Κοινωνικών Ασφαλίσεων. Είναι ισοδύναμος με το Κοινοτικό Πλαίσιο Στήριξης ολόκληρης της εθνικής επικράτειας. Άρα πρέπει να έχουμε μία υπηρεσία κύρους η οποία να μπορέσει να διαχειριστεί το σημαντικό αυτό προϋπολογισμό για να εξοικονομήσουμε πόρους για να εξασφαλίσουμε την καλύτερη δυνατή σχέση κόστους οφέλους, για να αναπτύξουμε τις αμυντικές δαπάνες με τρόπο που να ενισχύσουμε την παραγωγή, την απασχόληση, τη μεταφορά τεχνογνωσίας. 
Γι' αυτό, λοιπόν, πιστεύω ότι η συγκρότηση μιας γενικής γραμματείας είναι μια αυτονόητη εξέλιξη. Χρειαζόμαστε πρόσωπα κύρους, καλύτερα αμειβόμενα από γενικούς διευθυντές Υπουργείων -το ομολογώ αυτό ευθέως- όχι με παχυλούς μισθούς, με μισθούς δημοσίου, αλλά θα έλεγα της πρώτης και ανωτάτης βαθμίδος του δημοσίου, οι οποίοι θα μπορούν να διαχειριστούν με τη βοήθεια εμπειρογνωμόνων και των στελεχών των Ενόπλων Δυνάμεων τα σημαντικότατα θέματα που συνδέονται με τη διαχείριση αυτού του μεγάλου προϋπολογισμού. 
Τέθηκε το θέμα αν θα πρέπει να έχουμε ειδική γραμματεία. Είμαι αντίθετος για τους εξής τρεις λόγους: Πρώτα απ' όλα η ειδική γραμματεία είναι θεσμός που απέτυχε. Τον καταργούμε σταδιακά σε όλα τα Υπουργεία. Δεν έπιασε αυτός ο θεσμός. Δεν υπάρχει λόγος να εγκαταστήσουμε ένα θνησιγενή θεσμό στο Υπουργείο Εθνικής 'Αμυνας. 
Δεύτερον, δεν τίθεται θέμα ενσωμάτωσης της γενικής γραμματείας στη διοικητική πυραμίδα του Υπουργείου Εθνικής 'Αμυνας. Δεν ενσωματώνεται. Δεν είναι γενικός γραμματέας του Υπουργείου που θα υπέρκειται των Αρχηγών ή των στρατιωτικών. Όχι. Θα είναι ανεξάρτητη και αυτοτελής Γραμματεία, το λέει ο νόμος, και έχω σχετική γνωμοδότηση του Νομικού Συμβουλίου του Κράτους. 
Και τέλος ασκώ εγώ, ως Υπουργός Εθνικής ΄Αμυνας, τη σημαντική αρμοδιότητα των εξοπλισμών. Κατακλύζομαι από αιτήματα, για παράδειγμα, να με συναντήσουν πρόεδροι εταιρειών που προμηθεύουν το δημόσιο που προμηθεύουν τις ΄Ενοπλες Δυνάμεις, από πρέσβεις και άλλους ενδιαφερομένους. Θεωρώ λάθος ο Υπουργός να συναντά όλο αυτόν τον κόσμο. Θα ήταν, όμως, λάθος να παραπέμπουμε και σημαντικούς εκπροσώπους τέτοιων εταιρειών σε ένα γενικό διευθυντή. Πιστεύω ότι ο γενικός γραμματέας είναι ο απαραίτητος κρίκος ανάμεσα στον Υπουργό και την υπηρεσιακή ιεραρχία για να μπορεί να διαχειρίζεται με το αναγκαίο κύρος τέτοιες συναντήσεις και τέτοια ζητήματα. Είναι λάθος μία αρμοδιότητα να ασκείται από τον Υπουργό και απευθείας αμέσως από το γενικό διευθυντή. Σε κανένα Υπουργείο δεν ισχύει μία τέτοια δομή και, σε κάθε περίπτωση, με τη μακρά μου πείρα την υπουργική, εκτιμώ ότι η Γενική Γραμματεία Οικονομικού Σχεδιασμού και Οικονομικών Επενδύσεων θα συμβάλει ουσιαστικά στην αναβάθμιση της οικονομικής λειτουργίας των Ενόπλων Δυνάμεων. 
Ένα άλλο στοιχείο του νομοσχεδίου που είναι σημαντικό είναι αυτό που αφορά τους πόρους του Ταμείου Εθνικής 'Αμυνας. Οι πόροι του Ταμείου αυτού είναι σημαντικότατοι, αλλά στον περασμένο νόμο υπήρχε μια πολύ περιοριστική διατύπωση σε ό,τι αφορά τη διάθεση αυτών των πόρων. Η διάθεση αυτών των πόρων ήταν μόνο για αγορά νέων στρατοπέδων. Προφανώς τα νέα στρατόπεδα που θα αγοραστούν θα είναι πολύ λίγα σε σχέση με τους πόρους. Οι πόροι είναι πολύ σημαντικοί. Σκεφθήκαμε, λοιπόν, να αποδεσμεύσουμε τον περιορισμό αυτό, να διευρύνουμε τον ορίζοντα αξιοποίησης των πόρων αυτών και για αναβάθμιση υπαρχόντων στρατοπέδων, αλλά και για αναβάθμιση των συνθηκών ζωής των στρατευμένων και επαγγελματικού τους προσανατολισμού. 
Το θέμα αυτό δεν αφορά σε τίποτα ούτε το ιδιοκτησιακό καθεστώς αυτών των στρατοπέδων, αυτό είναι ένα γενικότερο θέμα που θα κριθεί με άλλες διαδικασίες, ούτε αφορά το ποσοστό που θα αποδώσουμε στην Τοπική Αυτοδιοίκηση. Αυτά αφορούν άλλες πολιτικές διαδικασίες, και πρέπει να σας πω ότι θα είμαστε ευέλικτοι, ανάλογα με τις ανάγκες κάθε περιοχής, για να παραδώσουμε ένα σημαντικό τμήμα των στρατοπέδων αυτών για πράσινο και για παρόμοιες άλλες δραστηριότητες, που θα υποδείξουν οι δήμοι. Αλλά πιστεύω ότι τα σημαντικά ποσά που θα προκύψουν από την αξιοποίηση της περιουσίας αυτής, θα πρέπει να έχουν έναν ευρύτερο ορίζοντα αξιοποίησης, ο οποίος, όπως είπα, θα αφορά κυρίως την κοινωνική διάσταση των Ενόπλων Δυνάμεων μέσα από την αναβάθμιση της ζωής των στρατευμένων. 
Κυρίες και κύριοι συνάδελφοι, το νομοσχέδιο που έχω την τιμή να υποβάλω στο Σώμα έχει, πιστεύω, επείγοντα χαρακτήρα. Σε τι συνίσταται το επείγον αυτού του νομοσχεδίου. Όπως είπα προηγουμένως, οι απειλές που αντιμετωπίζει η χώρα μας αντί να περιορίζονται, δυστυχώς, διευρύνονται. Τα μεγάλα εθνικά μας ζητήματα είναι ανοικτά. Οι απειλές στο Αιγαίο εξακολουθούν και εν μέρει οι ενέργειες γίνονται προκλητικότερες. Το Κυπριακό παραμένει μια μεγάλη ανοικτή πληγή και, επιπλέον, εισέρχεται σε μια νέα δύσκολη φάση. Η αστάθεια στα βόρεια σύνορά μας δε φαίνεται να τελειώνει. Αντίθετα οι εξελίξεις και στα Σκόπια και στο Κοσσυφοπέδιο υποδηλώνουν νέες εντάσεις, που ενδεχομένως πάλι οδηγήσουν σε νέες πιέσεις στα σύνορά μας και από την πλευρά του οργανωμένου εγκλήματος και από την πλευρά της λαθρομετανάστευσης, ενώ, τέλος, η ανάγκη συμμετοχής μας στην ευρύτερη πολιτική συμμαχία που έχει συγκροτηθεί για την αντιμετώπιση της διεθνούς τρομοκρατίας επιβάλλει συνεχή εγρήγορση και ετοιμότητα των Ενόπλων Δυνάμεων. 
΄Αρα τίθεται ένα θέμα αξιοπιστίας του αμυντικού μας συστήματος, τίθεται ένα θέμα άμεσης και πλήρους ετοιμότητας των Ενόπλων Δυνάμεων, και θα πρέπει να κινηθούμε ταχύτατα για την υλοποίηση της νέας αμυντικής μας στρατηγικής Δεν πρέπει να υπάρχουν μεγάλα χρονικά κενά. Αφ' ης στιγμής το αποφασίσαμε σαν Κυβέρνηση πρέπει να το υλοποιήσουμε άμεσα τους επόμενους μήνες, και τη διακλαδικότητα και τα διακλαδικά στρατηγεία, και τη νέα δομή δυνάμεων ανά την επικράτεια, και το θέμα των ειδικών δυνάμεων, που έχει μια ιδιάζουσα σημασία και, βεβαίως, το θέμα της ανάπτυξης των πληροφοριακών συστημάτων. ΄Αρα το νομοσχέδιο είναι το έναυσμα, η αφετηρία αυτής της διαδικασίας υλοποίησης της νέας αμυντικής στρατηγικής και πρέπει να προχωρήσει άμεσα. 
Το ίδιο ισχύει για το θέμα της οικονομικής λειτουργίας των Ενόπλων Δυνάμεων. Ο διπλασιασμός του προϋπολογισμού τους στη διάρκεια της τελευταίας πενταετίας επιβάλλει άμεσες αποφάσεις για την ενίσχυση της διαφάνειας και της αποτελεσματικότητας στη διαχείριση των τεραστίων αυτών πόρων. Δεν μπορούμε να περιμένουμε άλλο. Πρέπει να προχωρήσουμε άμεσα στη συγκρότηση της νέας γενικής γραμματείας και αυτή με τη σειρά της θα πρέπει άμεσα να στελεχωθεί, ώστε να μπορέσει με τη σύμπραξη πολλών παραγόντων μέσα στο Υπουργείο, και νομικών συμβούλων και άλλων στελεχών, να διαχειριστεί με αποτελεσματικότητα τους σημαντικούς αυτούς πόρους.
Το νομοσχέδιο, το οποίο έχω την τιμή να σας υποβάλω πιστεύω ότι συμβάλλει ουσιαστικά στην επίτευξη αυτών των στόχων, και έχω την αίσθηση και από το επίπεδο και το περιεχόμενο των περισσοτέρων αν όχι όλων των παρεμβάσεων των αγαπητών συναδέλφων, και από τη σχετική σιωπή του Αρχηγού της Αξιωματικής Αντιπολιτεύσεως για το νομοσχέδιο ότι μπορεί και πρέπει να είναι αντικείμενο ευρύτερης συναίνεσης από όλες τις πτέρυγες της Εθνικής Αντιπροσωπείας. Θα ήμουν πραγματικά ευτυχής αν, πέραν από τις ψήφους του Πανελληνίου Σοσιαλιστικού Κινήματος, και άλλοι Βουλευτές στήριζαν το νομοσχέδιο αυτό, διότι αυτό θα αποτελούσε ένα γενικότερο μήνυμα όχι μόνον στην ελληνική κοινωνία, αλλά και σε φίλους και αντιπάλους έξω από τη χώρα μας, ότι ολόκληρος ο πολιτικός κόσμος, ότι ολόκληρος ο ελληνικός λαός σε τελευταία ανάλυση, στηρίζει την πανεθνική προσπάθεια για ενίσχυση και αναβάθμιση της εθνικής μας άμυνας!
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κα Ζέττα Μακρή ζητάει άδεια ολιγοήμερης απουσίας στο εξωτερικό.
Εγκρίνει η Βουλή.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Βαρβιτσιώτης.
ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, οι θέσεις τις οποίες ανέπτυξε ο Αρχηγός της Νέας Δημοκρατίας ήταν σαφείς και κρυστάλλινες. Αναφέρθηκε σε δύο τεράστια και φλέγοντα εθνικά θέματα, το θέμα της εντάξεως της Κύπρου στην ευρωπαϊκή οικογένεια και το θέμα του ευρωστρατού. Δυστυχώς ο κύριος Υπουργός Εθνικής Οικονομίας...
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε, κύριε Βαρβιτσιώτη.
Παρακαλώ τους συναδέλφους, ιδιαίτερα της Νέας Δημοκρατίας, να κάνουν λίγη ησυχία.
ΙΩΑΝΝΗΣ ΒΑΡΒΙΤΣΙΩΤΗΣ: Δυστυχώς, ο κύριος Υπουργός Εθνικής Αμύνης δεν αντελήφθη τη βαρύτητα των θέσεων του Αρχηγού της Νέας Δημοκρατίας. Διότι ανέφερε ότι ο κ. Καραμανλής κατανόησε τις πάγιες εθνικές θέσεις της Κυβερνήσεως. Φοβάμαι ότι τώρα η Κυβέρνηση αρχίζει να κατανοεί τις πάγιες εθνικές θέσεις τις δικές μας!
(Χειροκροτήματα από την πτέρυγα της Νέας Δημοκρατίας)
Διότι όλα αυτά επί μακρόν χρόνον τα είχαμε επισημάνει, εις μάτην όμως.
Παρέλειψε, όμως, ο κύριος Υπουργός Εθνικής Άμυνας να τονίσει και ένα άλλο γεγονός. Ότι η ενταξιακή διαδικασία της Κύπρου άρχισε το Μάιο του 1990 στο Δουβλίνο, όταν κυβέρνηση ήταν η Νέα Δημοκρατία και πρωθυπουργός ο Κώστας Μητσοτάκης. Και παρέλειψε ο κύριος Υπουργός Εθνικής Αμύνης να απαντήσει σε μία τοποθέτηση -και αυτή κρυστάλλινη- του Αρχηγού της Νέας Δημοκρατίας, ο οποίος επεσήμανε ότι πρέπει, η λύση του Κυπριακού να οδηγεί στην ύπαρξη μιας κρατικής οντότητας.
Ελπίζω και εύχομαι, όταν σύντομα θα είσαστε στη θέση της Αξιωματικής Αντιπολιτεύσεως, να έχετε την ίδια υπεύθυνη θέση με αυτήν που διατύπωσε σήμερα ο Κώστας Καραμανλής και με αυτήν που διατυπώνει η Νέα Δημοκρατία.
Έρχομαι τώρα στο νομοσχέδιο. Τελειώνοντας την αγόρευσή του ο Υπουργός Εθνικής Αμύνης είπε ότι θα περίμενε, περιμένει απ' όλους μας να ταχθούμε υπέρ του νομοσχεδίου, διότι αυτό σημαίνει την ενίσχυση και αναβάθμιση της εθνικής άμυνας της χώρας. Μακάρι να ήταν αυτό και τότε θα ήμαστε σύμφωνοι. Ενώ όμως συμφωνούμε με τη βασική αρχή ότι πρέπει να ενισχυθεί η διακλαδικότητα και ο ρόλος του Αρχηγού Γ.Ε.ΕΘ.Α., πιστεύουμε ότι αυτό δεν επιτυγχάνονται από το νομοσχέδιο.
Κυρίες και κύριοι συνάδελφοι, θα εκφράσω κι εγώ ένα προσωπικό "παράπονο". Όταν είχα την ευθύνη του Υπουργείου Εθνικής Αμύνης, διεπίστωσα την ανάγκη της ενισχύσεως των αρμοδιοτήτων του Αρχηγού Γ.Ε.ΕΘ.Α.. Γιατί ο Αρχηγός Γ.Ε.ΕΘ.Α. δεν είναι καν συντονιστής σήμερα. Ο Αρχηγός Γ.Ε.ΕΘ.Α. έχει ορισμένες άνευ σημασίας αρμοδιότητες και αυτός μεταβάλλεται εν καιρώ πολέμου σε αρχιστράτηγο, με ένα επιτελείο, το οποίο δεν έχει επιλέξει ο ίδιος και που δεν είναι κατάλληλο να φέρει σε πέρας μια τέτοια αποστολή και βέβαια δεν ανταποκρίνεται ούτε στις σημερινές απειλές ούτε στη σημερινή τεχνολογία. Όταν, λοιπόν, διετύπωσα αυτήν τη σκέψη, οι περισσότεροι από τους τότε Βουλευτές του ΠΑΣΟΚ επετέθησαν λάβροι εναντίον μου. Ισχυρίζονταν ότι υποκρύπτεται η επαναφορά του αλήστου μνήμης Αρχηγείου Ενόπλων Δυνάμεων.
Χαίρομαι διότι κι εδώ η Κυβέρνηση του ΠΑΣΟΚ έκανε πίσω, χαίρομαι διότι έκανε ένα βήμα προς τη σωστή κατεύθυνση, αλλά όχι αποτελεσματικό. Για να μπορέσει να λειτουργήσει η διακλαδικότητα, σημαίνει πάρα πολλά πράγματα. Δεν σημαίνει την ίδρυση διακλαδικών επιτελείων μόνο. Σημαίνει αλλαγή στην εκπαίδευση, σημαίνει αλλαγή στη δομή και στην οργάνωση των μονάδων και των σχηματισμών, σημαίνει αποκέντρωση δραστηριοτήτων και πολλές άλλες τεχνικές και επιχειρησιακές αλλαγές. Τίποτα από αυτά δεν είδαμε με το νομοσχέδιο.
Για να φανταστείτε δε πώς ο Αρχηγός των Ενόπλων Δυνάμεων αποκτά κύρος, σας σημειώνω ότι διάταξη του νομοσχεδίου προβλέπει ότι ο Αρχηγός των Ενόπλων Δυνάμεων επισκέπτεται τις στρατιωτικές μονάδες ύστερα από συνεννόηση με τους αρχηγούς των επιτελείων.
Τι κάνει; Επισκέψεις αβροφροσύνης; Επισκέψεις όπου θα είναι απλώς ένας ο οποίος θα παρίσταται; Αν θέλουμε να έχει ουσία πρέπει να επιθεωρεί και όχι να επισκέπτεται. Αυτό είναι ένα από τα λίγα σημεία, τα οποία επισημαίνονται, για να δείξουμε ότι το νομοσχέδιο, αν και η σύλληψή του είναι σωστή, είναι τελείως αναποτελεσματικό.
Κυρίες και κύριοι συνάδελφοι, μπορούμε να λέμε σήμερα που μιλάμε ότι ο ευαίσθητος χώρος του Αιγαίου διοικείται, σύμφωνα με το μοντέλο που εξακολουθεί να ισχύει σήμερα, από έξι ανεξάρτητες μεταξύ τους διοικήσεις; Για όνομα του Θεού! Αυτά και αυτά έφεραν τη νύχτα της ντροπής στα Ίμια. 
Αν θέλετε να ενισχύσετε και τη διακλαδικότητα και τη θέση και το ρόλο του Αρχηγού ΓΕΕΘΑ, αύτά δεν επιτυγχάνονται με τις ρυθμίσεις του νομοσχεδίου. Δεν θεραπεύεται, κύριε Υπουργέ, ο καρκίνος με ασπιρίνες.
Θα έλεγα επίσης δύο λέξεις γι' αυτήν τη Γενική Γραμματεία Αμυντικού Σχεδιασμού, την οποία τόσο πολύ υπερασπιστήκατε σήμερα. Φοβάμαι ότι και εδώ κάνετε ένα μεγάλο λάθος διότι αυτή η γενική γραμματεία θα καπελώσει είτε σας αρέσει είτε δεν σας αρέσει είτε το αρνείσθε είτε το παραδέχεσθε, τους αρχηγούς των επιτελείων. Και θα γίνει το ίδιο που έγινε με την εν πολλές αμαρτίες περιπεσούσα Γενική Διεύθυνση Εξοπλισμών. Και αυτήν τη γενική γραμματεία την υπερασπίζεσθε. 
Κύριε Υπουργέ, θέλετε να κάνετε τομή. Καταργείστε και τη Γενική Διεύθυνση Εξοπλισμών και περιορίστε πάρα πολύ το λεγόμενο ΕΠΥΕΘΑ, το επιτελείο του Υπουργού Εθνικής Άμυνας. Δεν χρειάζεται τόσο πολυπληθή επιτελεία ο Υπουργός Εθνικής Άμυνας, όταν έχει και τα τρία επιτελεία υπό τις διαταγές του. 
Κυρίες και κύριοι συνάδελφοι -το είπα και κατά τη συζήτηση του Προϋπολογισμού- ξέρετε πόσος είναι ο προϋπολογισμός του λεγόμενου επιτελείου Υπουργού, του ΕΠΥΕΘΑ; Υπερβαίνει τα 8 δισεκατομμύρια δραχμές. Είναι περίπου ίσος όσος είναι ο προϋπολογισμός του Υπουργείου Αιγαίου.
ΜΟΣΧΟΣ ΓΙΚΟΝΟΓΛΟΥ: Μα, είναι και οι μισθοί μέσα των οπλιτών, των αξιωματικών, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τους μισθούς. Να σας πω τι είναι μέσα; 
ΑΡΙΣΤΟΤΕΛΗΣ ΠΑΥΛΙΔΗΣ: Ας έλθουν να υπηρετήσουν στα νησιά. Γιατί να πάνε στο γραφείο του Υπουργού;
ΙΩΑΝΝΗΣ ΒΑΡΒΙΤΣΙΩΤΗΣ: Δεν είναι μόνον οι μισθοί μέσα. Ξέρετε πόσο κοστίζουν τα τηλέφωνα εσωτερικού και εξωτερικού του ΕΠΥΕΘΑ; Φθάνουν περίπου τα 500 εκατομμύρια το χρόνο. Μισθούς τους λέμε αυτούς;
ΑΡΙΣΤΟΤΕΛΗΣ ΠΑΥΛΙΔΗΣ: Και ο φωτογράφος;
ΙΩΑΝΝΗΣ ΒΑΡΒΙΤΣΙΩΤΗΣ: Θέλετε να σας πω και άλλο κονδύλι; Εκδόσεις του επιτελείου Υπουργού υπερβαίνουν τα 200 εκατομμύρια δραχμές, για να μη φθάσουμε και στις απόρρητες δαπάνες, που ποτέ έως το 1996 δεν είχε ο Υπουργός Εθνικής Άμυνας απόρρητες δαπάνες. Φθάνουν το μισό δισεκατομμύριο. Αυτά είναι οι μισθοί, κύριε συνάδελφε;
Κυρίες και κύριοι συνάδελφοι, θα διαταράξετε επικίνδυνα την ιεραρχία και προσέξτε το. Θα τη διαταράξετε και για έναν άλλο λόγο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Κύριε Βαρβιτσιώτη, να μην κάνουμε σήμερα καταστρατήγηση του χρόνου. Σας έδωσα δύο λεπτά παραπάνω και νομίζω ότι είναι υπέρ αρκετά.
ΙΩΑΝΝΗΣ ΒΑΡΒΙΤΣΙΩΤΗΣ: Δέκα έπρεπε να είναι, αλλά τέλος πάντων.
ΠΡΟΕΔΡΕΥΩΝ (Κωνσταντίνος Βρεττός): Είναι ο Κανονισμός.
ΙΩΑΝΝΗΣ ΒΑΡΒΙΤΣΙΩΤΗΣ: Ο Κανονισμός λέει δέκα. 
ΠΡΟΕΔΡΕΥΩΝ (Κωνσταντίνος Βρεττός): Ο Κανονισμός λέει για τη δευτερολογία, δεν λέει για δέκα λεπτά. 
ΙΩΑΝΝΗΣ ΒΑΡΒΙΤΣΙΩΤΗΣ: Δευτερολογία.
ΠΡΟΕΔΡΕΥΩΝ (Κωνσταντίνος Βρεττός): Η δευτερολογία είναι επτά λεπτά, άντε το πολύ οκτώ.
ΙΩΑΝΝΗΣ ΒΑΡΒΙΤΣΙΩΤΗΣ: Διαταράσσεται και η ιεραρχία από απόψεως μισθοδοσίας του γενικού γραμματέως. Εγώ δέχομαι τη δήλωση του κυρίου Υπουργού ότι δεν θα είναι παχυλός ο μισθός, θα είναι ο μισθός της αγοράς, όπως είπε. Ο μισθός αυτός θα είναι διπλάσιος του μισθού του Αρχηγού ΓΕΕΘΑ. Και μόνο απ' αυτό το λόγο θα διαταραχθεί η ιεραρχία.
Λαμβάνω πολύ σοβαρά υπόψη μου, κύριε Υπουργέ, τη δήλωσή σας για διαφάνεια στους εξοπλισμούς, διότι πράγματι ως τώρα η διαφάνεια ήταν κάτι, το οποίο δεν είχε θέση σε όλα τα εξοπλιστικά προγράμματα, αρκεί να σημειώσω ότι από τα πενήντα έξι προγράμματα που εξετελέσθησαν, τα τριάντα δύο ήταν απευθείας αναθέσεις. 
Είναι αυτονόητο ότι γι' αυτό θα καταψηφίσουμε το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Αλεξάνδρος Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κατ' αρχήν θεωρώ υποχρέωσή μου να εκφράσω την ικανοποίησή μου για τη σημερινή παρέμβαση του Αρχηγού της Αξιωματικής Αντιπολίτευσης, του κ. Καραμανλή. Πράγματι το 2002 θα είναι ένα κρίσιμο έτος για την πορεία των εθνικών μας θεμάτων. Πράγματι θα είναι ένα δύσκολο έτος και σίγουρα το ταξίδι του Πρωθυπουργού στις Ηνωμένες Πολιτείες και οι επαφές που θα έχει, θα είναι εξαιρετικά κρίσιμες. Το γεγονός ότι επέλεξε ο κ. Καραμανλής σήμερα να κάνει αυτήν την παρέμβαση, το θεωρώ θετικό και έχω την πεποίθηση και την ελπίδα ότι πράγματι ολόκληρος ο πολιτικός κόσμος, όπως και στο παρελθόν, θα είναι ενωμένος στην αντιμετώπιση των εθνικών θεμάτων.
Μου ήλθε στη μνήμη -και θα την αναφέρω- μία ιστορική νύχτα εδώ στη Βουλή. Αν θυμάμαι καλά ήταν το 1982, που κάποιοι Βουλευτές της Νέας Δημοκρατίας απεδοκίμασαν, θα έλεγα, τον αείμνηστο Ανδρέα Παπανδρέου, όταν ήλθε η συζήτηση, μιλώντας για την εξωτερική πολιτική, σε μία φράση που είχε πει το 1978 ο αείμνηστος Ανδρέας Παπανδρέου, το "βυθίσατε το Χόρα". Πράγματι, τότε σε όλους μας είχε κάνει εντύπωση αυτή, αν θέλετε, η πολεμική κραυγή και σε μας του ΠΑΣΟΚ, που τη θεωρήσαμε άστοχη τότε αυτήν τη φράση του Ανδρέα Παπανδρέου, το "βυθίσατε το Χόρα". Εκτιμήσαμε ότι θα είχε και πολιτικό κόστος. 
Εκείνη, λοιπόν, τη βραδιά, ο κ. Βαρβιτσιώτης ασφαλώς θα το θυμάται, την ώρα που απεδοκίμαζαν τον αείμνηστο Ανδρέα Παπανδρέου οι Βουλευτές της Νέας Δημοκρατίας, σηκώθηκε ο Ευάγγελος Αβέρωφ...
ΕΝΑΣ ΒΟΥΛΕΥΤΗΣ: ο Παναγιώτης Κανελλόπουλος.
ΑΛΕΞΑΝΔΡΟΣ ΑΚΡΙΒΑΚΗΣ: Ο Παναγιώτης Κανελλόπουλος; Με συγχωρείτε, έκανα λάθος, ο Παναγιώτης Κανελλόπουλος.
Και σηκώθηκε μόνος του και είπε προς τους Βουλευτές, αλλά ιδιαίτερα απευθυνόμενος προς τους Βουλευτές της Νέας Δημοκρατίας -ο Ανδρέας Παπανδρέου δεν μίλησε καθόλου- ότι "θα ήθελα για την αποκατάσταση της ιστορικής αλήθειας να πω ότι το "βυθίσατε το Χόρα" του Ανδρέα Παπανδρέου ήταν συμφωνημένο τότε με την κυβέρνηση ...
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι έτσι. Ήμασταν και εμείς στην Αίθουσα.
ΑΛΕΞΑΝΔΡΟΣ ΑΚΡΙΒΑΚΗΣ: Αφήστε τα αυτά, κύριε Παυλίδη. Ήταν συμφωνημένο τότε με την κυβέρνηση του αείμνηστου Κωνσταντίνου Καραμανλή.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλίδη. Καθίστε κάτω. 
ΑΛΕΞΑΝΔΡΟΣ ΑΚΡΙΒΑΚΗΣ: Αυτό είπε. Καθίστε κάτω τώρα, σας παρακαλώ και μη φωνάζετε.
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, σας παρακαλώ.
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει ...
ΑΡΙΣΤΟΤΕΛΗΣ ΠΑΥΛΙΔΗΣ: Όχι, εν πάση περιπτώσει. Να πάρετε τα Πρακτικά της Βουλής.
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, δεν ξέρω τι τον ενόχλησε τον κ. Παυλίδη τώρα.
ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Ακριβάκη, σας παρακαλώ. 
ΑΛΕΞΑΝΔΡΟΣ ΑΚΡΙΒΑΚΗΣ: Τον αντιπαπανδρεϊσμό σας τώρα θα τον βγάλετε; 
ΠΡΟΕΔΡΕΥΩΝ (Κωνσταντίνος Βρεττός): Κύριε Ακριβάκη, συνεχίστε παρακαλώ. 
ΑΡΙΣΤΟΤΕΛΗΣ ΠΑΥΛΙΔΗΣ: Μα, πώς θα γίνει; Για την αποκατάσταση της αλήθειας. Η ιστορία είναι ιστορία. 
ΑΛΕΞΑΝΔΡΟΣ ΑΚΡΙΒΑΚΗΣ: Αφήστε τώρα ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλίδη.
ΑΛΕΞΑΝΔΡΟΣ ΑΚΡΙΒΑΚΗΣ: Εσείς είστε ο θεματοφύλαξ της ιστορίας, κύριε Παυλίδη.
Το λέω αυτό και δεν καταλαβαίνω, γιατί διεταράχθη το κλίμα τώρα. Τώρα αν είναι μία λέξη λιγότερη ή περισσότερη, τι σημασία έχει; Δεν το καταλαβαίνω αυτό το πράγμα. Εγώ ξεκίνησα την ομιλία μου εκφράζοντας την ικανοποίησή μου για την τοποθέτηση του νυν Αρχηγού σας και είπα κάτι, ένα ιστορικό γεγονός και πιθανόν να παρέλειψα μία λέξη ή να είπα κάτι παραπάνω και εσείς εξεγερθήκατε. Τι πράγμα είναι αυτό; Για όνομα του Θεού! Δεν μπορείτε να ακολουθήσετε αυτά που σας είπε ο Αρχηγός σας προ ολίγου; Εγώ γι' αυτό μιλάω τώρα. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι γεγονός.
ΑΛΕΞΑΝΔΡΟΣ ΑΚΡΙΒΑΚΗΣ: Από εκεί ξεκίνησα, από τον Αρχηγό σας που μίλησε και είπα αυτό το οποίο είναι παρελθόν. Απλώς είναι μία ιστορία, τίποτα άλλο.
ΑΡΙΣΤΟΤΕΛΗΣ ΠΑΥΛΙΔΗΣ: Τι ιστορία, κύριε συνάδελφε;
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, αφήστε το, κύριε Παυλίδη. Δεν θέλω να πω τίποτα περισσότερο. Εν πάση περιπτώσει, εντάξει. Λοιπόν, ήθελα να το πω αυτό και το είπα μόνο και μόνο ...
ΛΙΑΝΑ ΚΑΝΕΛΛΗ: Είναι Γενάρης του 2002. Να συνέλθουμε. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, επιτέλους και εσάς, κύριε Παυλίδη. Μη διακόπτετε. Αφήστε τον ομιλητή να συνεχίσει. Τι πράγματα είναι αυτά; 
Συνεχίστε, κύριε Ακριβάκη. 
ΑΛΕΞΑΝΔΡΟΣ ΑΚΡΙΒΑΚΗΣ: Το είπα, λοιπόν, κύριε Πρόεδρε, για να εξάρω το γεγονός ότι στην αντιμετώπιση κρισίμων εθνικών θεμάτων η πολιτική ηγεσία του τόπου και στο παρελθόν εστάθη στο ύψος της. Αλλά θέλω να πιστεύω -και το ελπίζω- ότι και τώρα ο πολιτικός κόσμος ενωμένος θα αντιμετωπίσει την όποια δυσκολία που θα υπάρξει σ' αυτήν την ιστορία. Και θέλω να ελπίζω ότι το αποτέλεσμα των επαφών του Πρωθυπουργού στην Αμερική αυτές τις ημέρες θα είναι θετικό. 
Πραγματικά η παρέμβαση του Προέδρου της Νέας Δημοκρατίας αποπροσανατόλισε βεβαίως τη συζήτηση επί του νομοσχεδίου -είναι σαφές και ήταν λογικό- διότι δεν θα μπορούσε να ήταν και διαφορετικά δοθέντος του ότι, θα μου επιτρέψετε να πω -δεν ξέρω αν είναι κομψή η έκφραση- η συζήτηση καθαρά επί του νομοσχεδίου ήταν ολίγον ανούσια, μέχρι τώρα τουλάχιστον. Και ήταν ανούσια -αυτό κατάλαβα, χωρίς να είμαι ειδικός επί των Ενόπλων Δυνάμεων- για τον εξής απλούστατο λόγο: Ότι όλοι συμφωνούμε επί του νομοσχεδίου πλην ενός θέματος, της ίδρυσης γενικής γραμματείας. 
Αλλά να δούμε πώς έχει το θέμα. Γιατί διαφωνούν οι συνάδελφοι της Νέας Δημοκρατίας στην ίδρυση της γενικής γραμματείας; Για ποιους λόγους; Για λόγους διαδικασιών και αρχής; Οι ίδιοι είπαν ότι η μέχρι τώρα λειτουργούσα χωρίς επικεφαλής γενικό γραμματέα, αλλά ένα γενικό διευθυντή, Γενική Διεύθυνση Εξοπλισμών και η άλλη Γενική Διεύθυνση Αμυντικής Βιομηχανίας Τεχνολογίας και Έρευνας επικεφαλής έχουν μετακλητούς υπαλλήλους, που τους έχει διορίσει και τους διορίζει ο εκάστοτε Υπουργός. Δηλαδή, ο κύριος Υπουργός, ο προηγούμενος ή ο προπροηγούμενος ή ο σημερινός διόρισαν Γενικό Διευθυντή Εξοπλισμών τον τάδε μετακλητό υπάλληλο, προφανώς άνθρωπο της εμπιστοσύνης τους. 
Τώρα τι γίνεται; Επικεφαλής αυτών των δύο Γενικών Διευθύνσεων τοποθετείται ένας Γενικός Γραμματέας και αυτός της εμπιστοσύνης του κυρίου Υπουργού. Τι αλλάζει από άποψη ουσίας; Μειώνεται η διαφάνεια; Βελτιώνεται; Δεν το ξέρω. Πάντως δεν αλλάζουν οι διαδικασίες, που αφορούν τη διαφάνεια. Άνθρωποι της εμπιστοσύνης του εκάστοτε Υπουργού θα είναι. 
Άρα το ζητούμενο ποιο είναι και τι βγήκε από τη συζήτηση; Βγήκε -αυτό λέει η Νέα Δημοκρατία- ότι φτιάχνουμε μία θέση Γενικού Γραμματέα για να εξυπηρετήσουμε ένα φίλο κομματικό να πάρει ένα μισθό γενικού γραμματέα. Δηλαδή, οι τριάντα, οι σαράντα γενικοί γραμματείς των Υπουργείων -δεν ξέρω πόσοι είναι- γίνονται σαράντα ένας. Και όλη αυτήν την ώρα η Βουλή των Ελλήνων ασχολείται με τι; Με το ότι δεν πρέπει να γίνει η θέση αυτή του γενικού γραμματέα διότι κάποιος κομματικός φίλος του ΠΑΣΟΚ ή φίλος του Υπουργού θα πάρει αυτό το μισθό, τον Α', ένα, δύο εκατομμύρια, δεν ξέρω πόσα είναι. Αυτό είναι το αντικείμενο της διαφωνίας, για να καταλάβουμε γιατί μιλάμε και γιατί αυτή η συζήτηση ήταν ανούσια και, αν θέλετε, όχι του επιπέδου ενός Κοινοβουλίου. Να ασχολείται το Κοινοβούλιο με αυτό το θέμα: αν θα φτιαχτεί μία θέση γενικού γραμματέα. 
Να υπήρχαν αιτιάσεις ότι με τη θέση αυτή του γενικού γραμματέα αλλάζουν οι διαδικασίες των εξοπλιστικών προμηθειών κλπ. και γίνονται περισσότερο αδιαφανείς ή οτιδήποτε άλλο να το συζητούσαμε. Φίλος του κυρίου Υπουργού -μιλάω απρόσωπα, κύριε Υπουργέ, μη με παρεξηγήσετε- είναι ο Γενικός Διευθυντής Εξοπλισμών, φίλος του κυρίου Υπουργού είναι και ο γραμματέας που θα είναι επικεφαλής της Γενικής Διεύθυνσης Εξοπλισμών.
( Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ).
Άρα, λοιπόν τι συζητάμε τώρα στο ελληνικό Κοινοβούλιο; Μιλάμε για το μισθό του γενικού γραμματέα, για το πόσο θα παίρνει; Το θεωρώ εξαιρετικά υποτιμητικό. Το θεωρώ πραγματικά εξαιρετικά υποτιμητικό για το ελληνικό Κοινοβούλιο να συζητά γι' αυτό το θέμα!
Εγώ διαμαρτύρομαι εντονότατα και θεωρώ και τον εαυτό μου μειωμένο απ' αυτήν τη συζήτηση, διότι άλλο θέμα διαφωνίας δεν υπάρχει. Σε όλα τα άλλα συμφωνούμε. Και για την πώληση των στρατοπέδων και για τις άλλες διατάξεις που αφορούν τακτοποιήσεις διαφόρων διοικητικών θεμάτων μεταξύ των αξιωματικών κλπ. 
Αυτή η συζήτηση, που γίνεται σήμερα στη Βουλή, είναι αντάξια του επιπέδου του Κοινοβουλίου; Αυτό είναι το πρώτο ερώτημα. 
Και κάτι ακόμα. Αυτή η συζήτηση είναι αντάξια στην ομιλία του Προέδρου της Νέας Δημοκρατίας; Έβαλε ένα επίπεδο. Και δεν θεωρώ τυχαίο το γεγονός ότι ο Αρχηγός της Αξιωματικής Αντιπολίτευσης ήρθε, είπε αυτά που έπρεπε να πει και δεν είπε λέξη επί του νομοσχεδίου. Θα μπορούσε να πει έστω, "επ' ευκαιρία του συζητουμένου νομοσχεδίου που αφορά την εθνική άμυνα, θέλω να δηλώσω αυτά". Δεν είπε λέξη επί του νομοσχεδίου και πολύ καλά έκανε. Ευφυέστατα έκανε. Διότι αλίμονο, αν και ο Αρχηγός της Αξιωματικής Αντιπολίτευσης ερχόταν εδώ να μας πει "δεν ψηφίζουμε όλο το νομοσχέδιο", διότι η Νέα Δημοκρατία δεν το ψηφίζει ολόκληρο το νομοσχέδιο, "επειδή κάνετε μία θέση Γενικού Γραμματέως".
ΙΩΑΝΝΗΣ ΒΑΡΒΙΤΣΙΩΤΗΣ: Δεν είναι μόνο αυτό. 
ΑΛΕΞΑΝΔΡΟΣ ΑΚΡΙΒΑΚΗΣ: Αυτό είναι, κύριε Βαρβιτσιώτη. Αυτή ήταν η αντίθεσή σας και στην επιτροπή, αυτή ήταν και τώρα. Διάβασα τα Πρακτικά προηγουμένως. Στην επιτροπή ο εισηγητής σας είπε "αν βγάλετε το γενικό γραμματέα, εμείς το ψηφίζουμε το νομοσχέδιο". Ρητή είναι η δήλωσή του. Καταψηφίζετε το νομοσχέδιο μόνο γι' αυτό. 
Και ο κ. Βαρβιτσιώτης, ο έμπειρος, έγκριτος συνάδελφος στην αγόρευσή του δεν μπόρεσε να υπερασπιστεί ιδιαιτέρως αυτό το θέμα. Απέφυγε να το υπερασπιστεί ιδιαιτέρως, γιατί πράγματι θέλω να πιστεύω ότι είναι τελείως ασήμαντο. 
Εν όψει αυτών, κυρία Πρόεδρε, πιστεύω ότι η Νέα Δημοκρατία ακολουθεί και πάλι και σε αυτό το νομοσχέδιο μία λαθεμένη τακτική, δηλαδή "είναι ή δεν είναι καλό το καταψηφίζουμε". Αυτή είναι η πάγια τακτική. Ένα νομοσχέδιο που ρυθμίζει πάρα πολλά θέματα, σημαντικότατα, πιάνεται από κάπου και το καταψηφίζει. Δεν το αντιμετωπίζουμε για πρώτη φορά σήμερα. Σε κάθε νομοσχέδιο βρίσκει μία φράση, μία λέξη, ένα κόμμα, μία τελεία, για να πει "δεν ψηφίζουμε το νομοσχέδιο". Γιατί θεωρείται μεγάλο έγκλημα να πει η Νέα Δημοκρατία "ψηφίζουμε ένα νομοσχέδιο που το θεωρούμε σωστό". Δεν νομίζω ότι αυτός ο αντιπολιτευτικός λόγος προάγει τα συμφέροντα της Νέας Δημοκρατίας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κανέλλη ως Κοινοβουλευτική Εκπρόσωπος του Κομμουνιστικού Κόμματος Ελλάδος έχει το λόγο.
ΛΙΑΝΑ ΚΑΝΕΛΛΗ: Κυρία Πρόεδρε, ο Υπουργός στην ομιλία του είναι αλήθεια ότι μας κατέπληξε. 
Μας καταπλήξατε, κύριε Υπουργέ, και μπορώ να σας εξηγήσω, γιατί φαντάζομαι ότι θα καταπλαγεί και ο ελληνικός λαός απ' αυτά που άκουσε. Ομολογήσατε για μία ακόμη φορά από το επίσημο Βήμα της Βουλής στην πρώτη εν ολομελεία συνεδρίαση του καινούριου χρόνου ότι το 2002 θα είναι μία πάρα πολύ κρίσιμη χρονιά. 
Είπατε όμως και μία ανακρίβεια, ότι τελείωσε ο πόλεμος στο Αφγανιστάν. Μάλιστα, το είπατε αναφερόμενος στην αξιολόγηση των ταχέως συγκεντρωμένων πληροφοριών σε περίπτωση που κάποιος θελήσει να αντεπιτεθεί, όταν έχει υποστεί επίθεση. 
Κατ' αρχήν ο πόλεμος στο Αφγανιστάν δεν έχει τελειώσει. Οι βομβαρδισμοί συνεχίζονται αυτήν τη στιγμή και μάλιστα εναντίον αμάχων. Ο δε κεντρικός στόχος των ΗΠΑ δεν έχει καν επιτευχθεί στο Αφγανιστάν. 
Θα μου πείτε τι σχέση έχει αυτό με αυτά που συζητάμε; Λυπούμαι αλλά εσείς το φέρατε εδώ. Και θα σας πω τι σχέση έχει.
Μιλάτε ότι θα είναι κρίσιμο το 2002. Από ποιον απειλείται η χώρα κύριε Παπαντωνίου; Οι Αμερικανοί όταν υπέστησαν την επίθεση ονομάτισαν, κατά τα συμφέροντά τους, τον εχθρό τους. 
Μας ομολογείτε εδώ ότι διαχειρίζεστε ένα ολόκληρο Γ' Κοινοτικό Πλαίσιο Στήριξης, διπλασιάσατε -ο ελληνικός λαός διπλασίασε δηλαδή με την εισφορά του, με τους φόρους του, με τους κόπους του, το μόχθο του και τον ιδρώτα του- μέσα σε μια πενταετία αυτά που χρειάζονται για να αυξηθεί η αποτρεπτική ισχύς της χώρας. Ε, δεν το πετύχατε. Διότι αν το είχατε επιτύχει και είχε ληφθεί σοβαρά υπόψη από τους απειλούντες τη χώρα, δεν θα ήμασταν σε κρισιμότητα το 2002. 
Ομιλήσατε για την αναγκαστική για λόγους εθνικούς επιτυχία που πρέπει να έχει το ταξίδι του Πρωθυπουργού στις ΗΠΑ, όπου το χαρακτηρίσατε κρίσιμο και δεν μας είπατε -ή αν θέλετε μας το είπατε εμμέσως- από ποιον απειλείται και πιέζεται ο Πρωθυπουργός και πρέπει να πετύχει; Από τους συμμάχους μας; Γιατί δεν είναι ανάγκη να πάμε στο 1981 ή 1982, όπως είπε ο Κοινοβουλευτικός Εκπρόσωπος του ΠΑΣΟΚ. Μπορούμε να πάμε στο 1996, Γενάρη σ' αυτήν εδώ την Αίθουσα όταν ευχαριστούσαμε τους Αμερικανούς για τα Ίμια. Και τώρα πάμε να συναντήσουμε τους Αμερικανούς ευρισκόμενοι σε κρίση, με χαίνοντα τα προβλήματα; 
Ο στρατός κατοχής στην Κύπρο προέρχεται από το Αφγανιστάν ή είναι Νατοϊκός στρατός, ωσαύτως και συμμαχικός; Γιατί πρόκειται περί στρατού που εισέβαλλε και κατέχει τη μισή Κύπρο. Και είναι σύμμαχοί μας εν ΝΑΤΟ.
Από τη στιγμή που αποδεχθήκαμε ως Κυβέρνησης το Ελσίνκι και ως χώρα δια της Κυβερνήσεως το άνοιγμα ενός διαλόγου και κύλησε το νερό στο αυλάκι από το Ελσίνκι ως τα σήμερα για να φτάσουμε στο κείμενο της Κωνσταντινούπολης, το οποίο είναι και ευρωπαϊκό και αμερικάνικο και Νατοϊκό δια της Τουρκίας, γιατί βρισκόμαστε σε κρίση; Τι θα πούμε στον ελληνικό λαό; Ότι χρειάζεστε μια γραμματεία να διαχειριστεί τα ποσά που θα μειώσετε τώρα -τώρα θα τα μειώσετε, που είναι με προοπτική δεκαετίας- κατά 1% όπως λέτε από το ΑΕΠ, έχοντας μπροστά μεγάλους κινδύνους; Ποιοι είναι οι μεγάλοι κίνδυνοι;
Μας απειλεί η Τουρκία. Η Τουρκία από πού προέρχεται; Δεν είναι φίλη και σύμμαχος χώρα; Δηλαδή, ομολογήσατε σήμερα στο Κοινοβούλιο, ότι όλες οι θεμελιώδεις επιλογές των τελευταίων ετών, οι στρατηγικές επιλογές της χώρας οδήγησαν σε επαύξηση των κινδύνων, σε επαύξηση των πιέσεων, σε επαύξηση των εκβιασμών που υφίσταται η χώρα και ομολογήσατε ακόμη ότι αυτός είναι ο λόγος για τον οποίο έρχεται το νομοσχέδιο αυτό ως κατεπείγον. Δηλαδή τι βγαίνουμε και λέμε στον ελληνικό λαό; Ότι ερχόμαστε σήμερα εδώ να ψηφίσουμε, Γενάρη του 2002, ένα νομοσχέδιο επαναδιαχείρισης των κονδυλίων, αναδιάρθρωσης των Ενόπλων Δυνάμεων και είπατε κατά τα αμερικάνικα πρότυπα; Οποία οίησις! ενδεχομένως και ύβρις σε ταλαιπωρούμενο ελληνικό λαό και μάλιστα μετά το ευρώ και σε εποχή συνεχιζόμενης λιτότητας να του λέμε, ότι πρέπει οι Ένοπλες Δυνάμεις του οι οποίες δεν κατάφεραν μέχρι σήμερα με όσα χρήματα δώσαμε και με τη δομή και με τα νομοσχέδια που έχουν ψηφιστεί από το 1996 μέχρι σήμερα, να είναι αποτρεπτικές και ικανές να μειώσουν τις απειλές που υφιστάμεθα απέξω, να του λέμε επαναλαμβάνω τώρα αυτού του ταλαίπωρου ελληνικού λαού ότι πρέπει να δεχθεί ένα τέτοιο νομοσχέδιο διότι μόνο δι' αυτού του τρόπου θα καταφέρουμε να κλείσουμε πληγές; Ποιες πληγές;
Χαίνουσα πληγή χαρακτηρίσατε ο ίδιος το Κυπριακό, κύριε Υπουργέ, την ίδια στιγμή που γνωρίζετε ότι η μείζων πίεση την οποία θα υποστεί ο Πρωθυπουργός είναι -το είπατε και μόνος σας- η ένταξη της Κύπρου και ο ευρωστρατός. Είναι δύο συνυφασμένα ζητήματα στα οποία θα παιχθεί όλο το παιχνίδι, στο ταξίδι του Πρωθυπουργού στην Αμερική. 
Από ποιους; Από συμμάχους, από φίλους, απ' αυτούς που συνδράμαμε στη Βοσνία; Απ' αυτούς που συνδράμαμε στην αποσταθεροποίηση των Βαλκανίων; 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: "Συντρέχουμε" είναι το ρήμα.
ΛΙΑΝΑ ΚΑΝΕΛΛΗ: Τους συνδράμαμε, τους συνδράμαμε. Συνδράμαμε στην αποσταθεροποίηση, κύριε Παπαθεμελή. Συνδράμαμε, συνεισφέραμε τα μάλα και με πολιτικές αποφάσεις και με στρατιωτική παρουσία. Αποσταθεροποιήσαμε τα Βαλκάνια και μετά στείλαμε στρατό κατ΄ απαίτηση των Αμερικανών. 
Και αυτήν τη στιγμή ερχόμαστε εμείς εδώ, όταν το 2000 έχετε από πενήντα δύο μείζονα προγράμματα προμηθειών τριάντα επτά με απευθείας ανάθεση. Έρχεστε εδώ και μας λέτε ότι πληρώνουμε το σύνολο όλων των Υπουργείων ως Γ΄ Κοινοτικό Πλαίσιο Στήριξης για να αμυνόμεθα. Και την ώρα που αμυνόμεθα έχουμε αυξημένες πιέσεις. Και επτά χρόνια μετά τα Ίμια δεν έχουμε σύνορα στο Αιγαίο. Δεν έχουμε χάρτες. Και στους ΝΑΤΟϊκούς μας συμμάχους και έχοντες πρωτεύοντα ρόλο στο ΝΑΤΟ και πρωτεύοντα ρόλο στον εξηρτημένο από το ΝΑΤΟ ευρωστρατό έχουμε ομολογημένα παραχωρήσει αδιαμαρτύρητα το δικαίωμα να φτιάχνουν στρατιωτικούς ηλεκτρονικούς χάρτες χωρίς συνοριακή γραμμή στο Αιγαίο. Αυτό είναι επιτυχία; Γι΄ αυτό θα νομοθετήσουμε εδώ;
Μας λέτε επίσης ότι έχετε φέρει ακόμα και τροπολογία, ότι θέλετε να φτιάξετε μία υπηρεσία που να διαχειρίζεται τηλεοπτικές παραγωγές και έντυπα για να εξυψώσει το ηθικό των Ενόπλων Δυνάμεων. Δηλαδή τι μας λέτε; Ότι βρισκόμαστε μπροστά σε αυξημένο κίνδυνο, για τον οποίον πρέπει ορθολογικότερα να αντιμετωπίζουμε τα ζητήματα, να στρατιωτικοποιήσουμε την Παλλαϊκή Άμυνα, να γίνουν οι αξιωματικοί μας της ΕΥΠ αντίστοιχοι με τους Αμερικανούς και, ποια οίηση, να φτιάξουμε στρατό κατά τα πρότυπα των στρατηγείων του Ατλαντικού και του Ειρηνικού; 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω. Μισό λεπτό θέλω, κυρία Πρόεδρε.
Η Ελλάς δηλαδή, η οποία έχει αυτά τα προβλήματα, θα διαθέτει ένα ολόκληρο Γ΄ Κοινοτικό Πλαίσιο Στήριξης για την άμυνά της, για να φτιάξει στρατηγεία σαν του Ατλαντικού και του Ειρηνικού, την ώρα που δεν είναι σε θέση να διευκρινίσει τη γραμμή στο Αιγαίο; Ή να συνδυάσει το Κυπριακό και την επίλυση του Κυπριακού, η οποία δεν έχει προέλθει ούτε από Αφγανούς ούτε από Περουβιάνους ούτε από Νοτιοαφρικάνους, αλλά από Νατοϊκούς συμμάχους; Από Ευρωπαίους εταίρους είναι το κείμενο της Κωνσταντινούπολης κατηρτισμένο.
Άρα η ομολογία σήμερα εδώ και σε οικονομικό επίπεδο των βαρών που υφίσταται ο ελληνικός λαός και στην αποτυχία της αποτρεπτικής ισχύος, της διαχείρισης των κονδυλίων, του εκσυγχρονισμού του στρατού, του εκσυγχρονισμού των πληροφοριακών του μέσων, είναι ότι όλο αυτό το νομοσχέδιο έρχεται μετά την 11η Σεπτεμβρίου με τη μορφή του κατεπείγοντος για να συνδράμει τις Ηνωμένες Πολιτείες στην αντιμετώπιση των δικών τους εχθρών, τις ΝΑΤΟϊκές προδιαγραφές των δυνάμεων ταχείας επέμβασης...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Κανέλλη, παρακαλώ τελειώνετε.
ΛΙΑΝΑ ΚΑΝΕΛΛΗ: ...και η υπόθεση του ελληνικού λαού πάει περίπατο, Γενάρη του 2002, μόλις επτά χρόνια μετά τα Ίμια και τις γκρίζες ζώνες στο Αιγαίο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Από τους Εισηγητές έχουν ζητήσει να δευτερολογήσουν η κα Δαμανάκη, ο κ. Σπυριούνης και ο κ. Καμμένος. Εν συνεχεία θα προχωρήσουμε.
Ορίστε, κυρία Δαμανάκη, έχετε το λόγο.
ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
Δυο λόγια κατ΄ αρχήν θα ήθελα να πω για δύο σχόλια για τη γενικότερη συζήτηση που έγινε. Η επόμενη χρονιά θα είναι πράγματι κρίσιμη για την πορεία του Κυπριακού. Και πράγματι, για πρώτη φορά μετά από πάρα πολλά χρόνια βρισκόμαστε στη θέση να συζητούμε, υπογραμμίζοντας έστω τους κινδύνους, αλλά πάντως να συζητούμε για το ενδεχόμενο η Κύπρος να ενταχθεί στην Ευρωπαϊκή Ένωση. Το λέω αυτό διότι το θεωρώ πολύ σημαντική εξέλιξη και δεν μπορεί να μας διαφεύγει ότι είναι αποτέλεσμα σταθερών προσπαθειών που έγιναν και για την ένταξη της Κύπρου, αλλά αποτέλεσμα και της επιλογής που έγινε στο Ελσίνκι.
Τα λέω όλα αυτά διότι δεν είναι δυνατόν από τη μια σε υψηλούς τόνους να λέμε πώς η Ελλάδα πρέπει να αξιοποιήσει αυτό το ενδεχόμενο ένταξης της Κύπρου στην Ευρωπαϊκή Ένωση και από την άλλη να αρνούμαστε την επιλογή του Ελσίνκι και να οδηγούμαστε σε καταστάσεις, οι οποίες επαναφέρουν το θέμα των σχέσεων ανάμεσα στην Ελλάδα και στην Τουρκία σε μία άλλη βάση. 
Εγώ θέλω να είναι σαφές. Δεν μπορεί κάποιοι να έχουν πάντα δίκιο σ΄ αυτήν την Αίθουσα. Πιστεύω, λοιπόν, ότι το γεγονός ότι σήμερα συζητούμε για την ένταξη της Κύπρου στην Ευρωπαϊκή Ένωση είναι αποτέλεσμα και της επιλογής του Ελσίνκι και της συστηματικής προσπάθειας να βελτιωθούν οι σχέσεις της Ελλάδας και της Τουρκίας στις προσπάθειες που έγιναν να εξαταστούν τα θέματα αυτά στα πλαίσια της Ευρωπαϊκής Ένωσης και όχι σαν Ελληνοτουρκική διαφορά. Απ' αυτήν την άποψη νομίζω ότι είναι καιρός να αναγνωρίσουμε όλοι νηφάλια ότι η επιλογή που έγινε στο Ελσίνκι ήταν σωστή και βοήθησε τα ελληνικά συμφέροντα.
Και πράγματι πρέπει η προσπάθεια τώρα να γίνει για να εξασφαλιστεί η λύση στο Κυπριακό που να αναφέρεται σε ενιαία οντότητα της Κυπριακής 
Δημοκρατίας στα πλαίσια των αποφάσεων του ΟΗΕ. Πρέπει να γίνει προσπάθεια να συνδεθεί η διεύρυνση της Ευρωπαϊκής Ένωσης με την ένταξη της Κύπρου. Η εισδοχή της Κύπρου στην Ευρωπαϊκή Ένωση να είναι αναπόσπαστο σημείο της ένταξης του πρώτου κύματος των χωρών. Όλα αυτά τα οποία ειπώθηκαν εδώ και από τον Πρόεδρο της Νέας Δημοκρατίας και από άλλους ομιλητές είναι σωστά. Αλλά πρέπει να πούμε και κάποια στιγμή να αναγνωρισθεί ότι αυτά έγιναν όχι στη βάση της αντιπαράθεσης με την Τουρκία, αλλά στη βάση μιας στρατηγικής που εξασφάλισε καλύτερα ερείσματα και στην ελληνική και στην κυπριακή πλευρά. 
Μου έκανε εντύπωση ότι ο κύριος Υπουργός απέφυγε επιμελώς να αναφερθεί στο θέμα του ευρωστρατού, αν και αναφέρθηκε πολύ αναλυτικά ο Πρόεδρος της Νέας Δημοκρατίας. Θέλω να παρατηρήσω το εξής. Ο Πρόεδρος της Νέας Δημοκρατίας στην ανάλυσή του για το θέμα του ευρωστρατού, παρέλειψε παντελώς -και αναρωτιέμαι γιατί- την ευρωπαϊκή διάσταση που έχει το πρόβλημα αυτό. Το πρόβλημα του ευρωστρατού δεν είναι πρόβλημα ανάμεσα στην Ελλάδα και στην Τουρκία. Ας μην ξεχνούμε ότι το περίφημο κείμενο της Κωνσταντινουπόλεως προήλθε μετά από αγγλοαμερικανική πρωτοβουλία, η οποία θα έλεγα ότι δευτερευόντως ενδιαφέρεται για τις σχέσεις Ελλάδος-Τουρκίας, θέτει στο στόχαστρο κατ' αρχήν την ευρωπαϊκή άμυνα. Και θέτει ως στόχο την εξάρτηση αυτής της ευρωπαϊκής άμυνας από τις Ηνωμένες Πολιτείες και το ΝΑΤΟ. Γιατί αυτά αποσιωπούνται και το μόνο που μένει είναι ο προαιώνιος εχθρός της Ελλάδας, η Τουρκία; Σε κάθε περίπτωση πάντως πρέπει και εγώ να υπογραμμίσω από τη μεριά μας ότι η επίσκεψη του Πρωθυπουργού στις Ηνωμένες Πολιτείες είναι κρίσιμη και υπάρχει ανάγκη σταθερής προσήλωσης σε μια πολιτική η οποία έχει αποφέρει καρπούς αλλά που σε κάθε περίπτωση πρέπει να υπερασπίζεται με σταθερό τρόπο τα ελληνικά συμφέροντα και την ευρωπαϊκή οπτική αντιμετώπιση του προβλήματος. 
Τώρα δυο λόγια για όσα είπε ο κύριος Υπουργός σε σχέση με το νομοσχέδιο. Η μείωση των στρατιωτικών δαπανών από το 5% του ΑΕΠ σε 4% και μάλιστα σε μια δεκαετία, δεν είναι επαρκής. Δεν είναι επαρκής διότι αν δούμε το πως μπορεί να φθάσουμε στην αποπληρωμή των χρεών και των δανείων μέσα σε μια δεκαετία, αυτό το οποίο ουσιαστικά θα συμβεί αν πάμε από το 5% μόνο στο 4% είναι να μεταθέσουμε στη διάρκεια της δεκαετίας την αποπληρωμή εξοπλιστικών προγραμμάτων που ήδη έχουν αγοραστεί. Ίσως ο κύριος Υπουργός μπορεί να μας διαφωτίσει περισσότερο. Τι θα γίνει όμως με νέα εξοπλιστικά προγράμματα και πόσο αυτό το χρέος θα μετακυλιστεί σε βάθος χρόνου; 
Εμείς θέλουμε να είμαστε σαφείς. Χρειάζεται να μιλήσουμε για μια περικοπή του εξοπλιστικού προγράμματος στα απολύτως αναγκαία. Και απολύτως αναγκαία είναι αυτά τα οποία συνδέονται με την άμυνα της χώρας και πρέπει να συνδεθούν με πειστικά επιχειρήματα με την άμυνα της χώρας. Αναφέρω ενδεικτικά, δεν είναι τώρα η συζήτηση εδώ να γίνει, αλλά σε κάποια συζήτηση πρέπει να συζητηθούν αυτά. Γιατί λόγου χάρη θεωρείται αναγκαίο από την Ελλάδα να κάνει αυτήν την προμήθεια ενός τέτοιου μεγάλου αριθμού αρμάτων μάχης, όταν άλλες χώρες απλώς επισκευάζουν, αναβαθμίζουν τα δικά τους, όταν μάλιστα πολλοί υποστηρίζουν -δεν είμαι ειδική, αλλά υπάρχει μια πολύ βάσιμη επιχειρηματολογία από ειδικούς ότι η Ελλάδα έχει ανάγκη κυρίως από αεροπορική άμυνα, κυρίως από ευέλικτα αεροσκάφη που έχουν σχέση με την άμυνα του Αιγαίου και όχι από άρματα μάχης, τα οποία χρειάζονται ανοικτούς χώρους για να αναπτυχθούν. Υπάρχουν ερωτήματα. Είναι όλες οι προμήθειες αναγκαίες; Είναι όλοι οι εξοπλισμοί αναγκαίοι; Ποιος κρίνει αυτό το θέμα; Η απάντηση ότι το κρίνει ο Υπουργός και τώρα ... 
ΚΥΡΙΑΚΟΣ ΣΠΥΡΙΟΥΝΗΣ: Οι κλάδοι το εισηγούνται και το εγκρίνει η κυβέρνηση.
ΜΑΡΙΑ ΔΑΜΑΝΑΚΗ: Γνωρίζω ποια είναι η διαδικασία, αλλά κατά τη γνώμη μου είναι ανεπαρκέστατη, κύριε Σπυριούνη. Έχει σοβαρό δημοκρατικό έλλειμμα αυτή η διαδικασία. 
Τι συνέβαινε μέχρι τώρα; Οι υπεύθυνοι των κλάδων έκαναν την εισήγηση, υπήρχε ένας διαγκωνισμός ανάμεσα στους κλάδους, αυτά είναι γνωστά, δεν θέλω να θίξω κανέναν για το ποιος θα πάρει το μεγαλύτερο κομμάτι της πίτας. Περί αυτού επρόκειτο και τελικώς η γενική διεύθυνση εξοπλισμών, τώρα ο γραμματέας με τον Υπουργό θα αποφασίζουν. 
Επομένως δεν είναι το θέμα ότι αλλάζουμε κάτι δευτερεύον εδώ, όπως είπε ο Κοινοβουλευτικός Εκπρόσωπος του ΠΑΣΟΚ. Πράγματι αυτό που αλλάζει είναι δευτερεύον. Αλλά όταν υπάρχει τέτοια μεγάλη δημοκρατική απαίτηση, να υπάρξει διαφάνεια και δημοκρατικός έλεγχος στις προμήθειες, δεν μπορεί να γίνει δεκτό το δευτερεύον αυτό, πρέπει να γίνει αντιληπτό.
Όσον αφορά το θέμα των διακλαδικών στρατηγείων, εμείς συμφωνούμε με τη δημιουργία τους. Δεν μπορούν οι ελληνικές 'Ένοπλες Δυνάμεις στον 21ο αιώνα να μην έχουν μία σύγχρονη δομή που ανταποκρίνεται στις σημερινές συνθήκες. Αυτό νομίζω ότι είναι αυτονόητο. Δεν αντιλαμβάνομαι που είναι οι αντιρρήσεις επ' αυτού, επί των διακλαδικών στρατηγείων. Επιμένουμε, όμως, ότι όλη η δομή των Ενόπλων Δυνάμεων πρέπει να συνδυασθεί με μέτρα εκσυγχρονισμού και εκδημοκρατισμού.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπυριούνης. 
ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, θέλω να επισημάνω τρία βασικά, κατά την εκτίμησή μου, σημεία της ομιλίας του κυρίου Υπουργού. Και είναι σημαντικά και τα τρία.
Ο προσδιορισμός με σαφήνεια και διαύγεια του θέματος "εθνική απειλή", πως διαμορφώνεται, πως μετασχηματίζεται, πως μορφοποιείται κάτω από τις μεταδιπολικές συνθήκες, την εκχυθείσα από αυτήν αστάθεια και τη γεωστρατηγική θέση της χώρας μας μαζί με τις ιστορικές καταβολές και τους κακούς ή τον κακό γείτονα.
Το δεύτερο σημείο: Νομίζω ότι η συνολική διάρθρωση του νομοσχεδίου -εθίζει με διαύγεια- που αφορά τη διακλαδικότητα, τη νέα οργάνωση και αφορά εμμέσως πλην σαφώς εκτός από τη δυναμική και την ευκαμψία στο θέμα "οικονομικός σχεδιασμός και αμυντικές επενδύσεις", εξασφαλίζει και μία ευρύτατη διαφάνεια, τύποις τουλάχιστον. 
Αλίμονο, κύριοι συνάδελφοι -το έχω ξαναπεί πολλές φορές εδώ- η σκανδαλολογία είναι μπούμερανγκ και γυρίζει στα πρόσωπά μας. Και υπαινιγμό να κάνει κάποιος γύρω από πολιτικό πρόσωπο, πρέπει να έχει ατράνταχτα στοιχεία. Τα άλλα εξυπηρετούν εκείνους που δεν θέλουν τους πολιτικούς, δεν θέλουν την πολιτική, εκείνους που δεν θέλουν δημοκρατία. 
Το διακλαδικό: Δεν μου επιτρέπεται να αναφέρω λόγω απορρήτου ένα προσωπικό περιστατικό με την ίδια αποστολή στην ίδια περιοχή, τρεις κεφαλές. Ε, δεν είναι στρατός αυτός. Είναι απαραίτητο και προχωρήστε χωρίς δισταγμό.
Η Γενική Γραμματεία Οικονομικού Σχεδιασμού και Αμυντικών Επενδύσεων, κύριοι συνάδελφοι, δεν είναι ούτε κρίκος που παρεμβάλλεται μεταξύ Υπουργού και αρχηγών των κλάδων -επομένως σκάνδαλο ιεραρχίας- ούτε δύσκαμπτο όργανο που συγκροτείται για να απολαύσουν ορισμένοι κάποιες υψηλές αμοιβές κλπ. Είναι ένα αναγκαίο όργανο σε έναν όγκο προϋπολογισμού, σε μία πιεστική κατάσταση εργασίας, σχεδιασμού και υλοποίησης, ένα όργανο που αποτελούμενο από ειδικούς θα έχει αποτελεσματικότητα, περισσότερη γονιμότητα κλπ., ένα όργανο που εκτός των άλλων εξασφαλίζει και ένα συνδυασμό παράλληλων ελέγχων που κατοχυρώνουν και τη διαφάνεια σε μεγαλύτερο βαθμό και το ότι οι προμήθειες θα συντελούνται με την ευκαμψία, την ταχύτητα και τη δυναμική που επιβάλλει η αποστολή τους. Και μέσα σε ένα πλαίσιο ελεγχόμενο από τα επίπεδα προτείνουν οι κλάδοι, αποφασίζει η Κυβέρνηση στα μείζονα θέματα προμηθειών ή ο Υπουργός Εθνικής 'Άμυνας ή το ΣΑΓΕ κλπ., ο καθένας στην αρμοδιότητά του. Και έρχεται να υλοποιήσει η Γραμματεία με τις τρεις Διευθύνσεις και τις προμήθειες και τις αμυντικές επενδύσεις και τη χρησιμοποίηση των πόρων, που θα γίνει, πιστεύω, και αυτή Γενική Διεύθυνση.
Οι πόροι: 'Ήταν στενά τα όρια αποκλειστικά και μόνο για τα νέα στρατόπεδα. Τα υπάρχοντα στρατόπεδα, που γνωρίζουμε όλοι την κατάστασή τους, δεν έχουν απαιτήσεις βελτίωσης; 
Δεν είναι αυτό και μία έμμεση βελτίωση -και πιστεύω ότι αυτό είναι το πνεύμα σας- των συνθηκών διαβίωσης του στρατευμένου όταν του αναβαθμίζεις το στρατόπεδο; Επομένως, οι πόροι διατίθενται με τρόπο τέτοιο που δεν χάνει πόρους από καταναλωτικές δαπάνες το ΤΕΘΑ. Φεύγουν από το ένα σημείο και πάνε στο άλλο και άμεσα και έμμεσα διατίθενται για τη βελτίωση των όρων διαβίωσης. Αυτό εξυπηρετεί άμεσα την απόδοση των Ενόπλων Δυνάμεων και εξυπηρετείται άμεσα και το αμυντικό μας σύστημα. 
Όπως διαμορφώνονται καταστάσεις, μόνο αυτοί που βρίσκονται σε χειμερία νάρκη μπορούν να περιμένουν, ότι ξαφνικά η Τουρκία προενταξιακώς κινουμένη θα αποβάλει το οθωμανικό της σύνδρομο και την επεκτατική εις βάρος της πατρίδας μας πολιτική της. Κανείς δεν τρέφει τέτοιες ελπίδες. Έγιναν βήματα μιας εξομάλυνσης αποφυγής ενός οξυμμένου περιβάλλοντος που μπορούσε συμπτωματικά να οδηγήσει σε μία ρήξη και σε όλα αυτά τα συναφή που συνεπάγονται πλείστα όσα μειονεκτήματα. 
Από κει και πέρα απέδειξε η Κυβέρνηση -και στο σημείο αυτό οφείλω να το ομολογήσω, χωρίς ταλάντευση- με το διπλασιασμό σχεδόν των αμυντικών δαπανών, ότι άλλο η προσπάθεια εξομάλυνσης στα καθημερινά προβληματάκια των σχέσεων και άλλο η ενίσχυση του αμυντικού συστήματος που απέρρεε από την απώτατη εκτίμησή της ότι οι σχέσεις με μία Τουρκία που δεν αλλάζει νοοτροπία επί των ουσιαστικών θεμάτων που εγείρει, δεν είναι δυνατόν να βελτιωθούν. 
Απαιτεί όθεν το σύστημα, κύριοι συνάδελφοι, εθνική συνεννόηση. Επαινώ την ομιλία του Προέδρου της Νέας Δημοκρατίας. Τον χειροκρότησα κιόλας συνειδητά, δεν ξέρω αν το παρατηρήσατε. Έχει ανάγκη η πατρίδα, όμως, από εθνική συνεννόηση. Δεν μπορεί να είναι μικροκομματική αντιπαράθεση τα εθνικά μας θέματα και το αμυντικό μας σύστημα.
Κύριοι συνάδελφοι, ελάτε να ενωθούμε. Αφήστε τι έγινε χθες ή προχθές. Κακώς αν αμφισβητούσαμε τις ρυθμίσεις που γίνονται σήμερα τότε. Πολλά αμφισβητούσαμε τότε, αλλά τα κάνουμε σήμερα. Δεν οδηγεί, όμως, πουθενά αυτή η αντιπαράθεση. Η ουσία μένει αταλάντευτη και είναι κραυγή της πατρίδας, κραυγή του λαού μας. Ας συνενωθούμε, αφού ουσιαστικά ταυτιζόμαστε όσον αφορά την αντιμετώπιση των απειλών. Και στο Κυπριακό έχουμε κοινή πολιτική, αλλά και συμφωνούμε όσον αφορά την πορεία της χώρας μας στην Ευρωπαϊκή Ένωση και δεν υποκύπτουμε στις τουρκικές βουλές και απαιτήσεις. Επομένως, δεν καταλαβαίνω σε τι διαφωνούμε στα εθνικά θέματα. Δεν μπορούμε να συνεννοηθούμε στη διάρθρωση του αμυντικού μας συστήματος; Μπορούμε και επιβάλλεται να το κάνουμε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θέλω να πω δύο κουβέντες για τον ευρωστρατό και τελειώνω εδώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να κλείσετε, όμως, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Όσο οι Ευρωπαίοι ηγέτες δεν αντιλαμβάνονται ότι θα υποστούν για την ανεξαρτησία της ευρωπαϊκής πολιτικής και οικονομικές θυσίες, τότε θα εκλιπαρούν τις υποδομές του ΝΑΤΟ. Και τότε το ΝΑΤΟ θα υπαγορεύει τους όρους που εκείνο θα επιθυμεί. Θα υπαγορεύει την εύνοια προς την Τουρκία, θα διαστρέφει τους ευρωπαϊκούς κανόνες, θα αναιρεί την ευρωπαϊκή πολιτική και όλα αυτά τα πράγματα. Θα υπάρχει ευρωστρατός όταν οι Ευρωπαίοι θα αποφασίσουν να τον συγκροτήσουν ιδίες δαπάνες και στις υποδομές και στα οπλικά συστήματα και στο έμψυχο υλικό. 
Το νομοσχέδιο λύνει σημαντικότατα θέματα. Συμφωνώ απολύτως και με το επείγον της κατάστασης, γιατί οι ΄Ενοπλες Δυνάμεις είναι πάντοτε σε κατάσταση επείγοντος. Κι εκείνοι που έχουν την πρωτοβουλία είναι οι επικίνδυνοι, οι κακοί και είναι οι Τούρκοι. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καμμένος.
ΠΑΝΑΓΙΩΤΗΣ ΚΑΜΜΕΝΟΣ: Πράγματι, η Νέα Δημοκρατία είναι η πρώτη που ζήτησε την εθνική συνεννόηση, ιδιαίτερα στα θέματα εθνικής άμυνας και εξωτερικής πολιτικής. Το θέμα είναι, όμως, ότι θα πρέπει να υπάρχει και ενδοκυβερνητική συνεννόηση. Την ώρα που πολύ σωστά και σοφά ο Υπουργός Εθνικής Άμυνας σήμερα μας λέει για την απειλή από την Τουρκία, γιατί από αυτήν τη θέση γνωρίζει πολύ καλά το τι ακριβώς γίνεται τις τελευταίες ημέρες με τις παραβιάσεις των Τούρκων και τις συνεχείς προκλήσεις στο Αιγαίο, τις οποίες τις βλέπουμε και σε πολιτικό επίπεδο όσοι εκπροσωπούμε τη χώρα σε διεθνείς οργανισμούς, βλέπουμε από την άλλη μεριά το Υπουργείο Εξωτερικών να έχει μία διαφορετική πολιτική. Προ της συνηθισμένης χοροεσπερίδας που δίνει συνήθως ο Υπουργός Εξωτερικών μετά του Τούρκου ομολόγου του, έχουμε δηλώσεις του Τύπου: "Άλλαξε σελίδα πλέον η πολιτική ανάμεσα στα δύο κράτη. Δεν μιλάμε πλέον για χώρες που απειλούνται με πόλεμο, αλλά για μία συνεχή και σταθερή φιλία". Ε, πρέπει να αποφασίσουμε τέλος πάντων. Βρισκόμαστε σε περίοδο έρωτος ή βρισκόμαστε στη συνήθη περίοδο που η Τουρκία προκαλεί μία χώρα που σέβεται τους διεθνείς κανόνες και τη διεθνή έννομη τάξη;
Νομίζω ότι αρκετά πράγματα παρεξηγήθηκαν, κύριε Υπουργέ, από τη συζήτηση που είχαμε εδώ. Εάν πράγματι το θέμα του νομοσχεδίου ήταν η ίδρυση διακλαδικών στρατηγείων, θέση πάγια της Νέας Δημοκρατίας, όχι απλώς δεν θα υπήρχε καμία αντίρρηση, αλλά θα υπήρχαν και προτάσεις συγκεκριμένες. Γνωρίζετε ότι και στο παρελθόν η Νέα Δημοκρατία έχει κάνει συγκεκριμένες προτάσεις για τα διακλαδικά στρατηγεία.
Εάν, λοιπόν, αντί να βάζουμε πεντακόσια θέματα μέσα σ' ένα σχέδιο νόμου που αναφέρεται στον ΑΟΑ, σε αποκαταστάσεις θεμάτων κοκ, μιλάγαμε για ένα πολύ σοβαρό θέμα που είναι τα διακλαδικά στρατηγεία, θα μπορούσαμε πράγματι να συμφωνήσουμε και να σας κάνουμε τις προτάσεις μας, προχωρώντας όλοι μαζί σε μία κοινή απόφαση. 
Απορώ, διότι δυστυχώς μέσα σε αυτήν την Αίθουσα ακούστηκαν διάφορα πράγματα σήμερα. Η Νέα Δημοκρατία δεν θα γυρίσει ούτε στο 1820 ούτε στο 1904 ούτε στο 1982 που ανέφερε ο Κοινοβουλευτικός Εκπρόσωπος του ΠΑΣΟΚ. Η Νέα Δημοκρατία θα μιλήσει για το 2002, για το 2010, για το 2020. Μας ενδιαφέρει το αύριο και όχι το χθες. Το χθες ανήκει στους ιστορικούς. Το αύριο ανήκει σε εμάς που σήμερα νομοθετούμε. 
Ειπώθηκε από τον Κοινοβουλευτικό Εκπρόσωπο του ΠΑΣΟΚ, ο οποίος μίλησε και αποχώρησε, φοβούμαι χωρίς να έχει διαβάσει καν το νομοσχέδιο, ότι σε τούτη εδώ την Αίθουσα εκείνοι που διαφωνούν με το θέμα της Γενικής Γραμματείας δεν σέβονται το Κοινοβούλιο, είναι ασεβείς προς το Κοινοβούλιο. Μίλησε ακόμα και για προκλήσεις. 
Θα του απαντήσω το εξής: Συνάδελφοι του ΠΑΣΟΚ, πρώην Υπουργοί Εθνικής Άμυνας που διαφώνησαν με την ίδρυση αυτής της γραμματείας, ιδιαίτερα στο θέμα των εξοπλισμών, και δημοσίως και κατ' ιδίαν, είναι ασεβείς προς το Κοινοβούλιο; Είναι ασεβείς προς ένα σχέδιο νόμου και μία κυβερνητική απόφαση που πρέπει να είναι κοινή από όλες τις πλευρές; Όταν μίλησαν για τη συνταγματικότητα διατάξεων του νομοσχεδίου, παρέμειναν ασεβείς; Όταν συνάδελφοι στην επιτροπή είπαν ότι εάν δεν καταργηθεί το θέμα της γενικής γραμματείας και δεν διευκρινιστεί, ότι πρόκειται περί ειδικής γραμματείας δεν θα ψηφίσουν, προσέβαλαν την κοινή εθνική γραμμή; Αλίμονο εάν η αντιπολιτευτική κριτική και οι προτάσεις θεωρούνται ασέβεια προς τον κοινοβουλευτισμό. Αυτό ανήκει σε απολυταρχικά καθεστώτα και όχι στη δημοκρατία. 
Συγκεκριμένα, αναφέρεται στο άρθρο 4 παράγραφος 1 ποιες είναι οι ιδιότητες αυτής της γενικής γραμματείας. Και λέει το άρθρο 4 παράγραφος 1, το οποίο θα διαβάσω αμέσως στη Βουλή, τα εξής: "Συνιστάται στο Υπουργείο Εθνικής Άμυνας αυτοτελής γενική γραμματεία Οικονομικού Σχεδιασμού και Αμυντικών Επενδύσεων και αντίστοιχη θέση γενικού γραμματέα, ο οποίος προΐσταται αυτής. Η γενική γραμματεία αποτελεί κύριο όργανο του Υπουργείου Εθνικής Άμυνας". 
Εν συνεχεία, στο άρθρο 4 στην παράγραφο 4 αναφέρονται τα εξής: "Για τις ανάγκες του Γενικού Γραμματέα Οικονομικού Σχεδιασμού και Αμυντικών Επενδύσεων, πέραν των προβλεπομένων στην παράγραφο 9 του άρθρου 30 του ν. 1558/1985 (ΦΕΚ 137 Α') και το άρθρο 71 του ν. 1943/1991 (ΦΕΚ 50 Α') θέσεων προσωπικού, μπορεί να τοποθετούνται και στρατιωτικοί των Ενόπλων Δυνάμεων. Με απόφαση του Υπουργού Εθνικής Άμυνας καθορίζονται ο αριθμός, οι βαθμοί και τα καθήκοντα του παραπάνω στρατιωτικού προσωπικού και ρυθμίζεται κάθε άλλη σχετική λεπτομέρεια".
O γενικός γραμματέας και οι γενικοί διευθυντές της υπό ίδρυση γενικής γραμματείας θα προΐστανται στρατιωτικών -ξεκάθαρα πράγματα- και μάλιστα και υψηλόβαθμων. Γιατί δεν το αναγνωρίζουμε; Και αν στο παρελθόν είχαν γίνει όχι λάθη, αλλά εγκλήματα, θα έπρεπε να τα διορθώσουμε εδώ και όχι να τα επιβεβαιώσουμε.
Προηγουμένως ο Κοινοβουλευτικός Εκπρόσωπος του ΠΑΣΟΚ μίλησε για τη Γενική Διεύθυνση Εξοπλισμών. 'Ηταν ωραίο το φαινόμενο που ο πρώην συνάδελφος ο κ. Σμπώκος ως Γενικός Διευθυντής των Εξοπλισμών, έμπαινε στο Υπουργείο Εθνικής 'Αμυνας και έπρεπε να κάθονταν σούζα όλοι οι στρατηγοί, που ουσιαστικά ήταν εκείνος που είχε περισσότερη δύναμη από τον ίδιο τον Αρχηγό του Γενικού Επιτελείου της Εθνικής Αμύνης; Χαίρομαι, κύριε Σπυριούνη, που συμφωνείτε σε αυτό.
ΚΥΡΙΑΚΟΣ ΣΠΥΡΙΟΥΝΗΣ: Δεν συμφωνώ απολύτως. Υπήρξε πρόβλημα.
ΠΑΝΑΓΙΩΤΗΣ ΚΑΜΜΕΝΟΣ: Υπήρξε πρόβλημα. Το πρόβλημα, όμως, εδώ ερχόμεθα όχι απλώς να το εντείνουμε, αλλά και να το θεσμοθετήσουμε. Διότι δεν θα είναι μόνο ο κ. Σμπώκος με τους πενήντα συμβούλους, με την απόφαση διαχείρισης δισεκατομμυρίων του ελληνικού λαού, αλλά θα είναι ο γενικός γραμματεύς, οι τρεις διευθυντές και το προσωπικό τους. Δημιουργούμε ένα τέρας μέσα στο Υπουργείο Εθνικής Αμύνης, που, κύριε Υπουργέ, σας διαβεβαιώ -με καλή πρόθεση- θα δημιουργήσει πολλά προβλήματα. Δυστυχώς δεν είμαι των εξοπλισμών. Έχουν γίνει τερατουργήματα, τα οποία χαίρομαι ιδιαιτέρως που τα είδατε μόλις αναλάβατε. Η απόφασή σας να μπλοκάρετε όλες τις προμήθειες που βρίσκονταν εν εξελίξει και δεν είχαν συμφωνηθεί και δοθεί οι προκαταβολές, σας τιμά. Αναγνωρίζετε, όμως, και βλέπετε -διότι έχετε υπηρετήσει σε οικονομικό Υπουργείο- ότι αυτά τα οποία έχουν γίνει στους εξοπλισμούς με διάθεση δισεκατομμυρίων, δεν μπορούν να γίνουν αποδεκτά σε μία ευνομούμενη πολιτεία. 
Σας λέμε ότι η επιφύλαξή μας -η επιφύλαξη της Νέας Δημοκρατίας είναι αυτή και του Προέδρου, σας μίλησε προηγουμένως ο Κοινοβουλευτικός Εκπρόσωπος του κόμματος ο κ. Βαρβιτσιώτης- είναι ότι κατ'αρχήν το θέμα της γενικής γραμματείας αποτελεί σοβαρότατο θέμα για μας. Και αυτός είναι ο κύριος λόγος που δεν ψηφίζουμε το νομοσχέδιο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Υπάρχουν και άλλα θέματα τα οποία σας επισημάναμε. Για το θέμα των αρμοδιοτήτων του Αρχηγού του Γενικού Επιτελείου της Εθνικής 'Αμυνας. Είναι θέματα αρχής. Υπάρχουν θέματα στα οποία πράγματι μπορούσαμε να συμφωνήσουμε, αν δεχόσασταν κάποιες εισηγήσεις εξ ημών. Αλλά δυστυχώς έρχεσθε στην Ολομέλεια χωρίς να τις δέχεσθε. Στην επιτροπή ήταν ο Υφυπουργός Εθνικής Αμύνης, ο οποίος δεν άλλαξε τίποτε, δεν άλλαξε καν τυπικό κώλυμα του νομοσχεδίου που σας είχε επισημάνει ο κ. Βαρβιτσιώτης και ανεφέρετο ότι στην ίδρυση γενικής γραμματείας έπρεπε να υπάρχει υπογραφή του Υπουργού Δημοσίας Διοικήσεως. Αμφισβητείται αύριο το πρωί η συνταγματικότητα του παρόντος νομοσχεδίου και του συγκεκριμένου θέματος. 'Όταν η Κυβέρνηση αγνοεί παντελώς την Αντιπολίτευση και δεν δέχεται ούτε καν αυτά τα θέματα που έχουν να κάνουν με την τυπική διαδικασία, δεν μπορούμε να συνεννοηθούμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο για τέσσερα λεπτά για δευτερολογία.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, θα υιοθετήσω την άποψή σας -είμαι βέβαιος ότι δεν το κάνατε από ευγένεια- βάσει της οποίας το επίπεδο της συζητήσεως κρατήθηκε σε υψηλή στάθμη και δεν θα με πτοήσει η κατακραυγή του Κοινοβουλευτικού Εκπροσώπου του ΠΑΣΟΚ, ότι οι Βουλευτές της Νέας Δημοκρατίας επέδειξαν επίπεδο χαμηλότερο των περιστάσεων. Θα αδράξω, λοιπόν, αφορμή από τις δικές σας διαπιστώσεις και όχι του Κοινοβουλευτικού σας Εκπροσώπου και θα προεκτείνω την ομιλία που έκανα στην αρχή της συζητήσεως. Τελικώς φαίνεται ότι δεν συμφωνείτε με το γεγονός πως η ίδρυση μίας νέας γενικής γραμματείας θα χαλαρώσει ακόμη περισσότερο το οργανωτικό και λειτουργικό σχήμα των Ενόπλων Δυνάμεων και του τρόπου με τον οποίον διοικούνται αυτές. Και γι'αυτό στη δευτερομιλία μου θα ήθελα να σας επισημάνω ότι τουλάχιστον αυτό που φαίνεται ότι σας διακατέχει και έχει να κάνει με μία άλλης μορφής οργάνωση και σύσταση των Ενόπλων Δυνάμεων -που προσιδιάζει περισσότερο σε σχήματα που έχουν να κάνουν με οικονομική λειτουργία, με ιδιωτικό τρόπο αντιμετωπίσεως των προβλημάτων- να μην το εισαγάγετε και να μη σαρώσει και άλλες μορφές αντιμετωπίσεως προβλημάτων, στα οποία κατ'εξοχήν οι 'Ενοπλες Δυνάμεις έχουν μία λαμπρή παράδοση.
Αφού, λοιπόν, επιμένετε στο διοικητικό σχήμα που θέλετε να εισαγάγετε, τουλάχιστον φροντίστε να διατηρήσουν οι 'Ενοπλες Δυνάμεις τον κοινωνικό ρόλο τον οποίο παίζουν κατά παράδοση και να μην αντιμετωπίζονται όλα τα θέματα με βάση αυτό που αγγλιστί λέγεται cost benefit analysis. Το λέω αυτό, γιατί έχουμε παρατηρήσει ότι πολλές μικρές μονάδες αντιμετωπίζονται ως μαθηματική έννοια και πολλές φορές καταργούνται. Μπορεί εκ πρώτης όψεως να μην αντιμετωπίζουν έναν άμεσο εχθρό αλλά η παρουσία τους σε ακριτικές περιοχές συμβάλει στη διαμόρφωση ενός υψηλού εθνικού φρονήματος που συντελεί στην εθνική άμυνα.
Πριν από μια εβδομάδα, κύριε Υπουργέ, καταργήθηκε σχεδόν κρυφά το στρατιωτικό φυλάκιο στον Αμάραντο Κονίτσης. Λάβατε μια επιστολή από τον . Μητροπολίτη Κονίτσης που σας ζητά με επίμονο αλλά αληθινό τρόπο να επανασυσταθεί αυτό το φυλάκιο. Επωφελούμενος της παρουσίας σας κάνω και εγώ την ίδια έκκληση ώστε να μπορούν οι 'Ενοπλες Δυνάμεις να παίζουν και το ρόλο που ανέφερα προηγουμένως. Δεν κρίνονται όλα με βάση ποσοστά και μαθηματικά. Οι 'Ενοπλες Δυνάμεις στηρίζουν το φρόνημα των κατοίκων μιας περιοχής. 
Συμφωνώ με αυτό που είπε ο εισηγητής της Πλειοψηφίας στην επιτροπή, ότι η Επιτροπή Εξωτερικών και Αμύνης της Βουλής πολλές φορές θα πρέπει να συνεδριάζει και εκτός Αθηνών ίσως και σε παραμεθόριες περιοχές. Ανέφερε δε προς τιμήν του και τα Ιωάννινα. 'Όμως δεν είναι δυνατόν την ίδια στιγμή που λέγονται αυτά το Υπουργείο Αμύνης να καταργεί φυλάκια τα οποία και παράδοση έχουν και σημαντικό ρόλο παίζουν στη διαμόρφωση φρονήματος για τους ακρίτες μας.
Βλέπω δε, κύριε Υπουργέ, ότι ανακοινώσατε μέτρα για πολυτέκνους και για ενδεείς οπλίτες. Μέσα στα πλαίσια αυτής της νοοτροπίας θα έλεγα ότι δεν πρέπει να παρασυρθείτε από την τάση που δείχνει αυτό το νομοσχέδιο και να αγνοήσετε την ανάγκη να επιδείξετε μια γενναιότερη συμπεριφορά του Υπουργείου προς τους δήμους. Για παράδειγμα σας αναφέρω το Στρατόπεδο Βελισαρίου των Ιωαννίνων που δείξατε την πρόθεσή σας να το δώσετε στην Τοπική Αυτοδιοίκηση. Ο Δήμος Ιωαννίνων έχει εγγράψει κονδύλιο 50 εκατομμυρίων δραχμών μελέτης αξιοποιήσεως αυτού του χώρου. Αξίζει να βοηθηθεί ο δήμος και να παραδοθεί στην πόλη όχι μόνο το 50% αλλά και πολύ μεγαλύτερο τμήμα του στρατοπέδου. Αυτό θα αντιστρέψει ενδεχομένως την εικόνα που δίνει το νομοσχέδιο, εικόνα που δεν είναι ευνοϊκή για το Υπουργείο Αμύνης. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, η Βουλή εκφράζει τη ζώσα πραγματικότητα και δεν πρέπει να αναλίσκεται σε ιστορικές αναλύσεις. Ο Κοινοβουλευτικός Εκπρόσωπος του Κυβερνώντος Κόμματος, θέλοντας να αναδείξει την προσωπικότητα του Ανδρέα Παπανδρέου ως υπεράνω κομματικών αντιδικιών, αναφέρθηκε στην περίφημη ρήση του "βυθίσατε το Χόρα". Θα ήθελα να θυμίσω ότι εκείνη την εποχή υπήρχε μια όξυνση με την Τουρκία και ότι η τουρκική πλευρά είχε βγάλει στο Αιγαίο το ερευνητικό σκάφος "Χόρα". 
Σε μια κρίση μείγματος λαϊκισμού και εθνικισμού ο Ανδρέας Παπανδρέου διατύπωσε το "βυθίσατε το Χόρα". Μάλιστα προσέθεσε ο Kοινοβουλευτικός Eκπρόσωπος ότι αυτό έγινε εν συνεννοήσει με την τότε κυβέρνηση του Κωνσταντίνου Καραμανλή. Αυτό είναι εφεύρημα εκ των υστέρων. Ποτέ δεν υπήρξε τέτοια συνεννόηση, ποτέ δεν υπήρξε τέτοια ανταλλαγή απόψεων και αυτό γίνεται τώρα συστηματικά από το ΠΑΣΟΚ για να καλυφθεί η επιπόλαια ενέργεια του τότε αρχηγού του. Ποτέ δεν προϋπήρξε συνεννόηση με τον τότε Πρόεδρο της Κυβερνήσεως. Αυτά για την αποκατάσταση της αληθείας. 
Δεν αρκέστηκε όμως ο Κοινοβουλευτικός Εκπρόσωπος σ' αυτήν τη διατύπωση. Μας κατηγόρησε ότι ακολουθούμε μία τακτική, ότι καταψηφίζουμε όλα τα νομοσχέδια. Δεν μιλάνε, κύριε Πρόεδρε, στο σπίτι του κρεμασμένου για σκοινί. Η τακτική που ακολούθησε το ΠΑΣΟΚ τόσα χρόνια σαν Αντιπολίτευση δεν την ακολουθούμε εμείς. Εμείς είπαμε ότι οι αρχές οι οποίες διατυπώνονται στο νομοσχέδιο ή μάλλον οι δύο αρχές από τις οποίες θέλει να εμφορείται το νομοσχέδιο, η ενίσχυση της διακλαδικότητας και η ενίσχυση των αρμοδιοτήτων του Αρχηγού ΓΕΕΘΑ μας βρίσκουν συμφώνους.
Αν το καταψηφίζουμε, είναι γιατί πιστεύουμε ότι οι δύο αρχές αυτές με τον τρόπο που διατυπώνονται μέσα στο νομοσχέδιο είναι ατελέσφορες. Θα έλεγα πως ούτε η αρχή της διακλαδικότητας ικανοποιείται αφού κατά την πρωτολογία μου είπα, ότι προϋποθέτει πολλές άλλες ενέργειες οι οποίες δεν γίνονται ούτε ενισχύονται καθ' ον τρόπο εμείς νομίζουμε και νομίζω ότι πιστεύει και ο Υπουργός Εθνικής Αμύνης για την αρμοδιότητα του Υπουργού ΓΕΕΘΑ και αναφέρθηκα χαρακτηριστικά στο παράδειγμα γιατί δεν έχει καν το δικαίωμα ο αρχηγός να επιθεωρεί μονάδες.
Όσον αφορά τη Γενική Γραμματεία του Αμυντικού Σχεδιασμού, είπαμε ότι μας βρίσκει τελείως αντιθέτους. Μην παίζουμε με τα λόγια, γιατί θα οδηγήσει αναπόφευκτα στη διαστρέβλωση της ιεραρχίας. Είδαμε τι συνέβη με τη Γενική Διεύθυνση Εξοπλισμών, είδαμε ότι αυτή η αλήστου μνήμης διεύθυνση έχει περάσει στον κατάλογο των μεγάλων αμαρτιών του Υπουργείου Εθνικής 'Αμυνας και φοβόμαστε ότι το ίδιο θα γίνει με τον οποιοδήποτε γενικό γραμματέα. Αν θέλουμε να προσφέρουμε υπηρεσίες στις Ένοπλες Δυνάμεις είναι να καταργηθεί η Γενική Διεύθυνση Εξοπλισμών, να μεταφερθούν τα εξοπλιστικά προγράμματα στον πραγματικό τους φορέα που είναι τα επιτελεία και να περιοριστεί αισθητά το Επιτελείο του Υπουργού Εθνικής 'Αμυνας.
Εάν αυτά τα έκανε το νομοσχέδιο να είστε βέβαιος, κύριε Πρόεδρε, ότι η Νέα Δημοκρατία θα το ψήφιζε. Κάτω, όμως, από αυτές τις συνθήκες έτσι όπως διαμορφώθηκε το νομοσχέδιο, είμαστε υποχρεωμένοι να το καταψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΟΤΩΠΟΥΛΟΣ: Κύριε Πρόεδρε, η Κυβέρνηση βάσει του Συντάγματος και των νόμων έχει την ευθύνη του ελέγχου και της διοικήσεως των Ενόπλων Δυνάμεων. Από αυτήν την άποψη, η Κυβέρνηση με την κοινοβουλευτική πλειοψηφία που διαθέτει, οποιοδήποτε νομοθέτημα μπορεί να το φέρει στη Βουλή και να το μετατρέψει σε νόμο του κράτους. 
Από εκεί και πέρα, διαπιστώνουμε ότι ενώ από καιρό έχει εκδοθεί η αμυντική στρατηγική αναθεώρηση, βαδίζουμε με πολύ αργά βήματα και αναλώνουμε τόσο χρόνο για να μιλάμε για διάφορες οργανωτικές δομές των επιτελείων τη στιγμή που οι προκλήσεις της Τουρκίας έχουν ενταθεί και σύμφωνα με εσάς η ένταση αυτή είναι σοβαρή, αναμένετο και θα έχουμε και δυσχερέστατες εξελίξεις που εύχομαι και ελπίζω ο Πρωθυπουργός της χώρας να γυρίσει με καλά νέα από τις Ηνωμένες Πολιτείες. 'Ομως, αυτό που διαπιστώνουμε είναι ότι η προκλητικότητα των Τούρκων έχει προχωρήσει τόσο πολύ, με αποτέλεσμα να μην μπορούμε να ζητήσουμε καν την εφαρμογή των νόμων και των διατάξεων που διέπουν το νομικό καθεστώς του Αιγίου και ειδικότερα το θέμα του εναερίου χώρου.
Αφήστε που το ίδιο το ΝΑΤΟ στην κατάπτυστη επιστολή που έστειλε προς τον Αρχηγό του ΑΤΑ ο διοικητής της Ναπόλεως δεν αναγνωρίζει εναέριο χώρο του Αιγαίου. Δεν του επιτρέπει να απογειώνει αεροσκάφη από τη Λήμνο, δεν του επιτρέπει να αναχαιτίζει τουρκικά αεροσκάφη και του επιβάλλει να θεωρεί ότι δεν αποτελούν απειλή.
Όλα αυτά, κύριε Υπουργέ, πιστεύω ότι θα πρέπει να συνεγείρουν τους αρμοδίους του Υπουργείου και πρώτα απ' όλα εσάς, ο οποίος ήδη ανησυχείτε και να προβείτε το ταχύτερο δυνατό σε αναδιοργάνωση των Ενόπλων Δυνάμεων. Και πρέπει να γίνει αυτό. 
Βεβαίως, αντί να ασχολούμαστε με τη μείωση της θητείας ως μέσο προσέλκυσης της νεολαίας και προσέλκυσης ψήφων από τις νεότερες γενιές, θα είναι καλύτερο να κοιτάξουμε τη θητεία σε συνδυασμό με την οροφή των Ενόπλων Δυνάμεων πώς αυτές θα είναι στη νέα τους, δομή και να προχωρήσουμε με αυτόν τον τρόπο. Δεν μπορούμε να παίζουμε με τις Ένοπλες Δυνάμεις να κάνουμε προσωπικές ή κομματικές πολιτικές. Το λέω αυτό γενικότερα και δεν απευθύνομαι μόνο σε σας. 
Από κει και πέρα εδώ έχουμε μία σειρά απαράδεκτων συμπεριφορών της Τουρκίας έναντι της οποίας η ελληνική Κυβέρνηση παραμένει αδύναμη να αντιδράσει. Πέρυσι το 2001 είχαμε τέτοια κλιμάκωση των παραβιάσεων και των παραβάσεων όπως στο 1998. Γυρίζουμε προς τα πίσω. Φωτογραφίζουν την Κρήτη. Δεσμεύουν περιοχές. Έχουν δεσμεύσει για άσκηση περιοχή νοτίως της Ικαρίας για έντεκα μήνες.
ΙΩΑΝΝΗΣ ΒΑΡΒΙΤΣΙΩΤΗΣ: Τους πυραύλους S 300 στην Κρήτη.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Για έντεκα μήνες δεσμεύουν περιοχές και δεν τις χρησιμοποιούν και ένα σωρό άλλες τέτοιες συμπεριφορές οι οποίες δείχνουν ότι η Τουρκία αξιοποιεί, εκμεταλλεύεται πλήρως τις όποιες αδυναμίες παρουσιάζει η ελληνική Κυβέρνηση στην εξωτερική και αμυντική της πολιτική. 
Προηγουμένως ο αγαπητός συνάδελφος ο κ. Σπυριούνης είπε ότι δεν μπορούμε να συνεννοηθούμε. Μπορούμε να συνεννοηθούμε. Συμφωνούμε στους στρατηγικούς στόχους, διαφωνούμε όμως στις τακτικές. Δεν είναι απαραίτητο για να πετύχουμε το μεγάλο το στρατηγικό, τον εθνικό στόχο να τα περνάμε όλα μέσα από τα κομματικά κάτοπτρα είναι θέματα εθνικά. Εδώ συνεννοούμεθα και συζητάμε. Το θέμα της διακλαδικότητας η Νέα Δημοκρατία το έχει στο πρόγραμμά της από τις προηγούμενες εκλογές.
ΚΥΡΙΑΚΟΣ ΣΠΥΡΙΟΥΝΗΣ: Τότε ψηφίστε το. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Να το ψηφίσουμε ευχαρίστως εάν είναι μια ολοκληρωμένη πρόταση. 
ΚΥΡΙΑΚΟΣ ΣΠΥΡΙΟΥΝΗΣ: Αλλιώς μας αντιγράφετε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Να σας πω κάτι: Εάν σας αντιγράφουμε ή μας αντιγράφετε για κάτι καλό, καλώς σας αντιγράφουμε, καλώς μας αντιγράφετε. Όμως η συμπεριφορά γενικώς των Κυβερνήσεων του ΠΑΣΟΚ είναι απαράδεκτη. Έχει ταυτίσει το Κόμμα με την Κυβέρνηση και είναι ό,τι χειρότερο μπορεί να συμβεί σε μία χώρα που υποτίθεται ότι προσπαθεί να βγει από τις αγκυλώσεις του παρελθόντος και να προχωρήσει με δεδομένη την απειλή από μια γειτονική χώρα που είναι σύμμαχος είναι και φίλη και μάλιστα εγκρίνουμε να μπει και στην Ευρωπαϊκή Ένωση, όμως με ποια ανταλλάγματα; 
Επομένως αυτό που έχει σημασία τώρα δεν είναι οι διαπληκτισμοί και οι διαξιφισμοί εδώ στη Βουλή για τέτοιες λεπτομέρειες. Θα έπρεπε να προχωρήσει άμεσα η υλοποίηση της αμυντικής στρατιωτικής αναθεώρησης την οποία ελπίζω κύριε Υπουργέ, ότι θα τη συζητήσουμε στη Βουλή.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ, έχετε δώδεκα λεπτά για να κλείσετε τη συζήτηση. Θα σας δώσω αυτά που δικαιούσθε και εσείς χρησιμοποιείστε όσα θέλετε. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Δεν θα τα χρησιμοποιήσω όλα κύριε Πρόεδρε. Δεν θέλω να αντιδικήσω εξάλλου. Θέλω να κάνω κάποια σχόλια σε ό,τι αφορά τη συζήτηση του σημαντικού αυτού νομοσχεδίου και να παράσχω κάποιες διευκρινίσεις σε ερωτήματα τα οποία τέθηκαν.
Κατ' αρχήν, ένα πρώτο σχόλιο είναι πως σε ό,τι αφορά τη διακλαδικότητα δεν βλέπω να υπάρχουν ουσιαστικές αντιρρήσεις, με εξαίρεση βεβαίως αυτά που είπε η κα Κανέλλη, η οποία θεώρησε ότι η διακλαδικότητα ή τα Διακλαδικά Στρατηγεία είναι νέο εργαλείο στα χέρια του αμερικάνικου ιμπεριαλισμού. Εδώ μιλάμε για έναν απλό εκσυγχρονισμό, μια αυτονόητη προσαρμογή στους σύγχρονους κανόνες πολέμου που, υποθέτω, όλοι συμφωνούμε ότι προϋποθέτουν συνεργασία των τριών κλάδων και τη διεξαγωγή διακλαδικών επιχειρήσεων. Αυτό σημαίνει Διακλαδικά Στρατηγεία. Τώρα αν τα έχουν οι Αμερικάνοι, οι Ρώσοι, οι Κινέζοι ή εμείς δεν έχει καμία απολύτως σημασία. Ο στρατός είναι στρατός. Δεν έχει ιδεολογικό περιεχόμενο η μία ή η άλλη διάταξη, όταν ο βασικός στόχος είναι να αποτρέψεις μια απειλή.
Τώρα σε ό,τι αφορά τους χρόνους και τις διαδικασίες -και απαντώ στον κ. Σπηλιωτόπουλο- όλες οι αποφάσεις θα ληφθούν εντός του Φεβρουαρίου. Στο τέλος του μηνός έχω συμβούλιο Αρχηγών και θα κλείσουμε το θέμα των Διακλαδικών Στρατηγείων. Το Φεβρουάριο κατά πάσα πιθανότητα ή Μάρτιο το αργότερο θα γίνει το ΚΥΣΕΑ.
Και στο τέλος του χρόνου θέλω να ελπίζω ότι θα έχει υλοποιηθεί το μεγαλύτερο μέρος της νέας αμυντικής στρατηγικής, που σημαίνει λειτουργικότητα των Διακλαδικών Στρατηγείων και αναδιάταξη των δυνάμεων, κυρίως του στρατού, ώστε να καλύψουν τα νέα σημεία τα οποία προσδιορίζει η νέα αμυντική στρατηγική.
Άρα θα προχωρήσει με ραγδαίους ρυθμούς -το υπόσχομαι- η προώθηση και υλοποίηση της νέας αμυντικής στρατηγικής.
Τώρα έρχομαι στο θέμα της οικονομικής λειτουργίας και της Γενικής Γραμματείας, η οποία απετέλεσε θέμα εντόνων συζητήσεων ανάμεσα στις δύο πτέρυγες της Βουλής. Κοιτάξτε, επάνοδος των εξοπλισμών στους αξιωματικούς ή στις Ένοπλες Δυνάμεις δεν νομίζω ότι μπορεί σοβαρά να συζητηθεί σε ένα σύγχρονο στρατό. Γιατί: Διότι οι εξοπλισμοί είναι τόσο σύνθετη λειτουργία και οι αποφάσεις απαιτούν τόσο εξειδικευμένες γνώσεις, που δεν μπορούμε να απαιτήσουμε από αξιωματικούς που εξέρχονται από τις γνωστές επαγγελματικές σχολές, που έχουν άλλο αντικείμενο, να κατέχουν τις γνώσεις αυτές. Απόδειξη ότι όλες οι χώρες, οι οποίες υλοποιούν μεγάλα εξοπλιστικά προγράμματα έχουν ανεξάρτητες διοικητικές πολιτικές υπηρεσίες, που διαχειρίζονται τα προγράμματα αυτά. Παράδειγμα πρώτο, βεβαίως, οι Ηνωμένες Πολιτείες της Αμερικής, όπου έχουν ένα ξεχωριστό department με επικεφαλής υπηρεσιακό Υφυπουργό under secretary, κατά τα αμερικάνικα πρότυπα, που αποφασίζει για τις προμήθειες. Παράδειγμα, η Μεγάλη Βρετανία που έχει ανεξάρτητο νομικό πρόσωπο που λέγεται Procusement Agency, που διαχειρίζεται τις προμήθειες, και πολλές άλλες ευρωπαϊκές χώρες. Οι μόνες χώρες νομίζω που δεν έχουν τέτοιες υπηρεσίες, είναι οι χώρες που δεν κάνουν εξοπλισμούς. Εκεί δεν χρειάζονται. Φυσικά, το Λουξεμβούργο μπορεί να μην έχει τέτοια υπηρεσία, όπως επίσης και το Βέλγιο. Αλλά όλες οι χώρες που έχουν διαχείριση σημαντικών ποσών και μεγάλων προγραμμάτων, έχουν εξειδικευμένες υπηρεσίες. 
Άρα το πρακτικό ερώτημα για μας είναι αν θέλουμε να έχουμε τη μία υπηρεσία ή την άλλη υπηρεσία. Έτσι, λοιπόν, λόγω του μεγέθους του προγράμματος, και λόγω της συνθετότητας του εγχειρήματος, και λόγω της βασικής σχέσης που πρέπει να εδραιωθεί ανάμεσα στις προμήθειες και τη δική μας αμυντική βιομηχανία, εκτιμώ ότι η Γενική Γραμματεία Οικονομικού Σχεδιασμού και Αμυντικών Επενδύσεων είναι το κατάλληλο πλαίσιο.
Τώρα, αν το θεσμικό πλαίσιο, και συγκεκριμένα το προεδρικό διάταγμα, το γνωστό, το οποίο νομίζω ότι έχει μία μεγάλη ιστορία, και επί ημερών σας και επί ημερών μας, χρειάζεται προσαρμογή για να ενισχύσουμε τη διαφάνεια σε ό,τι αφορά τη λήψη αποφάσεων, πραγματικά θέλω να το συζητήσουμε στο πλαίσιο της Επιτροπής Εξωτερικών και Άμυνας με πολύ μεγάλη ευχαρίστηση. Και επίσης θέλω, ανταποκρινόμενος σε αυτό που είπε η κα Δαμανάκη, να συζητάμε θέματα εξοπλισμών και στη Διαρκή Επιτροπή, ώστε να ανταλλάσσουμε απόψεις και να υπάρχει ένας πολύ πιο σφιχτός κοινοβουλευτικός έλεγχος. Θέλω πραγματικά να πιστέψετε, αγαπητοί συνάδελφοι, ότι η διαφάνεια και η αποτελεσματικότητα ν' αποτελούν βαθύτατο πιστεύω μου, και θέλω πραγματικά ως Υπουργός Εθνικής Αμύνης, να πραγματοποιήσω μαζί σας βήματα προς αυτήν την κατεύθυνση.
Τώρα σε ό,τι αφορά το θέμα του Ευρωστρατού -και το έθιξε η κα Δαμανάκη- δεν έχω να προσθέσω τίποτα στις πάγιες ελληνικές θέσεις. Ποιος είναι ο κίνδυνος με τον ευρωστρατό. Ο κίνδυνος είναι η υπαγωγή του σε ΝΑΤΟϊκές διαδικασίες, η μετατροπή του σε παράρτημα του ΝΑΤΟ. Αυτό επιδιώκουν οι Τούρκοι, αυτό επιδιώκουν οι φίλοι μας οι Άγγλοι, αυτό επιδιώκουν πολλές άλλες ενδεχομένως ευρωπαϊκές δυνάμεις, και αυτό κατ' εξοχήν επιδιώκουν οι Ηνωμένες Πολιτείες. Είναι φυσικό. Αν, όμως, η Ευρώπη θέλει να αποκτήσει μία δική της πολιτική και αμυντική υπόσταση, ο ευρωστρατός πρέπει να έχει αυτονομία σε ό,τι αφορά τη λήψη των εσωτερικών δικών του αποφάσεων. Και γι' αυτό αγωνίζεται η Ελλάδα, πιο πέρα και ανεξάρτητα από το τουρκικό θέμα, μαζί με ορισμένες άλλες ευρωπαϊκές χώρες. Είναι μία δύσκολη συζήτηση, αλλά πιστεύω ότι αξίζει να δώσουμε τη μάχη, γιατί για μας τους Έλληνες ο ευρωστρατός είναι μία σημαντική πολιτική επένδυση. Εμείς ανήκουμε στην Ευρωπαϊκή 'Ενωση, κάναμε τόσο αγώνα να μετάσχουμε στην Οικονομική και Νομισματική Ένωση, για ένα κυρίως λόγο: Να ενταχθούμε σε μια μεγάλη πολιτική οικογένεια, που θα έχει και αμυντική διάσταση και θα καλύψει μακροχρόνια και το πρόβλημα της εθνικής μας ασφάλειας. Γι' αυτό θα δώσουμε μάχη για την αυτονομία του ευρωστρατού και της εξέλιξής του, βεβαίως με άδηλα προς το παρόν αποτελέσματα, διότι, όπως είπα, πέρα από το θέμα της Τουρκίας, υπάρχουν πολλές άλλες δυνάμεις που κινούνται σε μία άλλη λογική. Δεν θα υποχωρήσουμε στα φλέγοντα για μας ζητήματα που αφορούν την Τουρκία, αλλά για το γενικότερο θέμα του ευρωστρατού, βεβαίως, είναι κάτι που υπερβαίνει τις δυνατότητες της δικής μας χώρας. 
ΙΩΑΝΝΗΣ ΒΑΡΒΙΤΣΙΩΤΗΣ: Αφού έχετε το βέτο, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Έχουμε το βέτο και θα το ασκήσουμε σε ό,τι αφορά το θέμα της Τουρκίας. Αυτό είναι απολύτως βέβαιο και θέλω να δώσω τη διαβεβαίωση αυτή στην Εθνική Αντιπροσωπεία.
ΠΡΟΕΔΡΕΥΩΝ (Παναγιώτης Σγουρίδης): Το βέτο χρειάζεται λελογισμένη χρήση.
ΙΩΑΝΝΗΣ ΒΑΡΒΙΤΣΙΩΤΗΣ: Δεν έχουμε προβάλει ξανά βέτο, κύριε Πρόεδρε. Αν τώρα δεν προβάλλουμε βέτο, πότε θα προβάλουμε;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κύριε Βαρβιτσιώτη, αυτό συναρτάται με τη γενικότερη πορεία της ευρωπαϊκής ενοποίησης. Είναι ένα μεγάλο θέμα, το οποίο και πάλι μπορούμε να συζητήσουμε σ' ένα άλλο πλαίσιο.
Για το θέμα των αμυντικών δαπανών στόχος μας είναι, όπως είπα, να περιορίσουμε τις αμυντικές δαπάνες στο 4% του Ακαθάριστου Εγχώριου Προϊόντος. Είπε η κα Δαμανάκη ότι αυτό είναι λίγο. Συμφωνώ σε ό,τι αφορά το ρυθμό. Θα επιδιώξουμε να το πετύχουμε πολύ προ του τέλους της δεκαετίας αυτής. Βεβαίως, για να είμαστε απόλυτα βέβαιοι, θα πρέπει να επανεκτιμήσουμε τις εξοπλιστικές δαπάνες του τέλους της δεκαετίας, και γι' αυτό δεν είμαστε έτοιμοι τώρα να δώσουμε μια συγκεκριμένη απάντηση.
Σε κάθε περίπτωση έχουμε αγγίξει τα όρια αντοχής της εθνικής οικονομίας. Είναι κάτι το οποίο πίστευα και από τη θέση του Υπουργού Εθνικής Οικονομίας και Οικονομικών πριν από ένα χρόνο περίπου, όταν έβαλα κάποιο όριο σε μια διαρκώς αυξανόμενη τάση αμυντικών δαπανών. Το περιορίσαμε στο 5% σε μια πρώτη φάση, και ασφαλώς θα επιδιώξουμε το καλύτερο δυνατό αποτέλεσμα, για να έχουμε την καλύτερη δυνατή ισορροπία ανάμεσα στις αμυντικές δαπάνες, που προάγουν το αίσθημα ασφάλειας του ελληνικού λαού, και τις κοινωνικές δαπάνες, που προάγουν την ευημερία του. Είναι δύσκολες πολιτικές αποφάσεις, για τις οποίες πιστεύω ότι πρέπει να πετύχουμε το μεγαλύτερο εφικτό βαθμό κοινωνικής και πολιτικής συναίνεσης.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, ολοκληρώθηκε η συζήτηση επί της αρχής του νομοσχεδίου του Υπουργείου Εθνικής Άμυνας "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΒΑΡΒΙΤΣΙΩΤΗΣ: Κατά πλειοψηφία.
ΜΑΡΙΑ ΔΑΜΑΝΑΚΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο έγινε δεκτό κατά πλειοψηφία επί της αρχής. 
Κυρία και κύριοι συνάδελφοι, έχουν διανεμηθεί τα Πρακτικά της Τρίτης 11 Δεκεμβρίου 2001, Πέμπτης 13 Δεκεμβρίου 2001 και Παρασκευής 14 Δεκεμβρίου 2001 και ερωτάται το Σώμα εάν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 11 Δεκεμβρίου 2001, Πέμπτης 13 Δεκεμβρίου 2001 και Παρασκευής 14 Δεκεμβρίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.20', λύεται η συνεδρίαση για αύριο ημέρα Τετάρτη 9 Ιανουαρίου 2002 και ώρα 10.30', με αντικείμενο εργασιών του Σώματος: νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



