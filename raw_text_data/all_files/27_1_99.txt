Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΖ'

Τετάρτη 27 Ιανουαρίου 1999

 

 

Αθήνα, σήμερα στις 27 Ιανουαρίου 1999, ημέρα Τετάρτη και ώρα 18.35', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26-1-1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΣΤ' συνεδριάσεώς του, της 26ης Ιανουαρίου 1999 σε ό,τι αφορά την ψήφιση στο σύνολο των σχεδίων νόμων: 1. "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

2. "Διαρρυθμίσεις στη φορολογία των αυτοκινήτων οχημάτων και άλλες διατάξεις". 

Παρακαλείται ο κύριος Γραμματέας να ανακοινώσει τις αναφορές προς το Σώμα: 

(Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η 'Ενωση Φοροτεχνικών Ελευθέρων Επαγγελματιών Νομού Εύβοιας ζητεί την εύρυθμη λειτουργία της ΔΟΥ Χαλκίδας. 

2) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΠΑΝΑΓΙΩΤΗΣ Ν. ΚΡΗΤΙΚΟΣ, ΑΝΑΣΤΑΣΙΟΣ ΙΝΤΖΕΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Κερατσινίου Αττικής ζητεί την επίλυση του στεγαστικού προβλήματος των σχολείων της περιοχής του. 

3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Δημοψηφίσματος για Μάαστριχτ - 'Αμστερνταμ ζητεί να μην επικυρωθεί η Συνθήκη, πριν εκφρασθεί ο ελληνικός λαός με εθνικό δημοψήφισμα. 

4) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Συντονιστικός Αγώνας Σχολείων Αθηνών αναφέρεται στην κατάσταση που επικρατεί στο χώρο της Παιδείας εξαιτίας της κυβερνητικής τακτικής καθώς και στα αιτήματα των μαθητών. 

5) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι Διοικήσεις των Ενώσεων Μηχανικών Εμπορικού Ναυτικού και Κατωτέρων Πληρωμάτων Μηχανής Ε.Ν. "Ο ΣΤΕΦΕΝΣΩΝ" καταγγέλλουν παράνομες ενέργειες του δουλεμπορικού κυκλώματος για την εύρεση εργασίας στους ναυτεργάτες. 

6) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δικηγορικός Σύλλογος Ροδόπης ζητεί να μην κατατμισθεί το Εφετείο Θράκης σε δύο ανεξάρτητα Εφετεία. 

7) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Δήμαρχος Μανταμάδου Λέσβου ζητεί να καλυφθούν οι δύο θέσεις γιατρών στα Ιατρεία Μανταμάδου και Κάπης Λέσβου. 

8) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμαρχος Πλωμαρίου Λέσβου ζητεί την κατασκευή μαρίνας στο λιμάνι Πλωμαρίου Λέσβου. 

9) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Ομοσπονδία Εργαζομένων Σχολής Τουριστικών Επαγγελμάτων και ο Σύλλογος Τακτικών Υπαλλήλων ΣΤΕ καταγγέλλουν την από 24-11-98 Απόφαση του Δ.Σ της ΣΤΕ για πρόσληψη διοικητικού και διδακτικού προσωπικού των τμημάτων συνεχιζόμενης επαγγελματικής κατάρτισης. 

10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Λούκισα του Νομού Εύβοιας διαμαρτύρεται για την εφαρμογή του σχεδίου "Ι.Καποδίστριας". 

11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου του Νομού Εύβοιας ζητεί χρηματοδότηση των έργων οδοποιίας του Νομού Εύβοιας. 

12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Φοροτεχνικών Ελευθέρων Επαγγελματιών του Νομού Εύβοιας υποβάλλει προτάσεις για την εφαρμογή του TAXIS. 

13) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η 'Ενωση Φοροτεχνικών Ελευθέρων Επαγγελματιών του Νομού Εύβοιας υποβάλλει προτάσεις για την εφαρμογή του TAXIS. 

14) Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Νομαρχιακή Αυτοδιοίκηση Εύβοιας ζητεί να ενταχθεί ο Νομός Εύβοιας στο σχεδιασμό ανάπτυξης του Ιαματικού Τουρισμού της Περιφέρειας Στερεάς Ελλάδας. 

15) Οι Βουλευτές κύριοι ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ, ΑΝΑΣΤΑΣΙΟΣ ΙΝΤΖΕΣ, ΔΗΜΗΤΡΙΟΣ ΣΙΟΥΦΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Μονάδα Απεξάρτησης 18 ΑΝΩ του Ψυχιατρικού Νοσοκομείου Αττικής ζητεί την επαρκή στελέχωση της μονάδας με ιατρικό και νοσηλευτικό προσωπικό. 

16) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί την άμεση ρύθμιση των χρεών των μελών της προς την ΑΤΕ. 

17) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Πρόεδρος του Λαογραφικού Ιστορικού Μουσείου Λάρισας ζητεί την ολοκλήρωση και λειτουργία του Μουσείου. 

18) Οι Βουλευτές κύριοι ΑΝΑΣΤΑΣΙΟΣ ΙΝΤΖΕΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία οι Γονείς και Κηδεμόνες του 33ου 2/θέσιου Νηπιαγωγείου Θεσ/νίκης ζητούν την άμεση μεταστέγαση του Νηπιαγωγείου. 

19) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Εμπορικός Σύλλογος Θεσ/νίκης ζητεί την εξόφληση επιχειρήσεων της Θεσ/νίκης από τον Οργανισμό Πολιτιστικής Πρωτεύουσας 1997. 

20) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η 'Ενωση Ξενοδόχων Θεσ/νίκης ζητεί να εξοφληθούν λογαριασμοί προς ξενοδοχεία της Θεσ/νίκης από τον Οργανισμό Πολιτιστικής Πρωτεύουσας Θεσ/νίκης. 

21) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Πανελλήνια 'Ενωση Γεωπόνων Δ.Υ. Νομού Μεσσηνίας ζητεί η αποζημίωση στις αυθημερόν εκτός έδρας μετακινήσεις των γεωπόνων να φθάσει στο 50% της ημερήσιας αποζημίωσης. 

22) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί τη λήψη μέτρων προστασίας της λιμνοθάλασσας Μεσολογγίου - Αιτωλικού. 

23) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί να μην καταργηθεί η Σχολή Κιλιμοποιίας στο Ευηνοχώρι Μεσολογγίου. 

24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί να μην καταργηθεί η Σχολή Κιλιμοποιίας στο Ευηνοχώρι Μεσολογγίου. 

25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί να ανακληθούν οι απολύσεις 43 εργαζομένων σε ανασκαφές αρχαιολογικού χώρου. 

26) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι Ιατροί κ. Ναούμ και Θεοδώρα Σταμπουλτζή, ζητούν τη χρηματοδότηση της κατασκευής και λειτουργίας Μονάδας Αποθεραπείας Ατόμων με κρανιοεγκεφαλικές κακώσεις στην περιφέρεια Θεσσαλίας. 

27) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η Κοινότητα Μύλων Σάμου ζητεί τη λήψη μέτρων για τη διάθεση της πλεονάζουσας ποσότητας των πορτοκαλιών. 

28) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι Αγροτοκτηνοτρόφοι Μηλέας Δωρίδος Νομού Φωκίδας ζητούν οικονομική ενίσχυση για τη συντήρηση του δρόμου Μηλιάς - Καραλή - Λάκα. 29) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γιώργος Ιωαννίδης, κάτοικος Πέλλας, διαμαρτύρεται για την υποχρέωση προσκόμισης τίτλου κυριότητας για την οικονομική ενίσχυση από τον ΤΑΣ. 

30) Οι Βουλευτές κύριοι ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Κάτοικοι της περιοχής πέριξ του Κρατικού Νοσοκομείου Νικαίας Πειραιά καταγγέλλουν την παράνομη διέλευση βαρέως τύπου φορτηγών αυτοκινήτων από την περιοχή τους. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 697/30.7.98 ερώτηση δόθηκε με το υπ' αριθμ. 44/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 697/30.7.98 που κατέθεσε στη Βουλή ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Διεύθυνσης Μελετών 'Εργων Οδοποιϊας (ΔΜΕΟ) του ΥΠΕΧΩΔΕ και της Εγνατίας Α.Ε., τα εξής: 

Η επίλυση του προβλήματος του αυξημένου φόρτου στο κέντρο της Αλεξανδρούπολης έχει ήδη δρομολογηθεί από το ΥΠΕΧΩΔΕ με δύο κύριους στόχους: 

α) Η υπερτοπική (διακρατική) κυκλοφοριακή κίνηση να διοχετευθεί στην Εγνατία Οδό που αποτελεί την ευρεία παράκαμψη Αλεξανδρούπολης. Οι αντίστοιχες μελέτες έχουν ολοκληρωθεί και το έργο προωθήθηκε για δημοπράτηση απο την "Εγνατία Οδός Α.Ε.". 

β) Η διαμπερής (περιαστική) κυκλοφορία να διοχετευθεί στον Δακτύλιο Αλεξανδρούπολης ο οποίος θα συνδέεται με συνδετήριους οδούς και ανισόπεδους κόμβους με την Εγνατία Οδό και θα καταλήγει στο λιμένα Αλεξανδρούπολης. Οι σχετικές μελέτες έχουν ήδη ανατεθεί (από το ΥΠΕΧΩΔΕ) σε όμιλο μελετητικών γραφείων και έχουν ήδη εξασφαλιστεί 300 εκατ. δρχ. (με Ευρωπαϊκή συγχρηματοδότηση) για την ολοκλήρωση των απαιτούμενων τεχνικών μελετών. 

Τέλος, σε σχέση με το έργο της Εγνατίας Οδού, στην περιοχή της Αλεξανδρούπολης, σας πληροφορούμε ότι το τμήμα Μάκρη - Αλεξανδρούπολη - ΒΙΠΕ είναι αυτό που λειτουργεί ως παρακαμπτήριος της Αλεξανδρουπολης, έχει μήκος 20,60 χλμ., ολοκληρώθηκε ήδη η δημοπράτησή του και ο ανάδοχος υπέγραψε την σχετική σύμβαση στις 12.8.98. Το έργο προγραμματίζεται να ολοκληρωθεί τον Φεβρουάριο του 2001. 

Ο Υπουργός 

Κ. ΛΑΛΙΩΤΗΣ" 

2. Στην με αριθμό 2615/28.9.98 ερώτηση δόθηκε με το υπ' αριθμ. 167/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2615/28.9.98 που κατέθεσε στη Βουλή ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Περιφέρειας Κρήτης, της ΕΥΔΕ/Αεροδρομίων Νοτίου Ελλάδας, της Διεύθυνσης Εγγειοβελτιωτικών 'Εργων (Δ7) και της Διεύθυνσης Λιμενικών (Δ4) τα εξής: 

Καταθέτουμε πίνακα με τα στοιχεία των έργων Περιφέρειας Κρήτης. 

Επίσης, πληροφορούμε τον κύριο Βουλευτή για το έργο "Λοξός Διάδρομος Α/Δ Ηρακλείου" ότι η ΥΠΑ ανέθεσε στον ΟΑΝΑΚ τη διερεύνηση εναλλακτικών λύσεων για την πρόκριση της βέλτιστης θέσης του "Λοξού" Διαδρόμου. 

Τελικά επελέγη η λύση "6" και με την 13923/2758/28.5.98 απόφαση Υπουργού ΠΕΧΩΔΕ έγινε η προέγκριση χωροθέτησης του Λοξού Διαδρόμου. 

Η προμελέτη του έργου και η Μελέτη Περιβαλλοντικών Επιπτώσεων θα γίνουν με μέριμνα του ΟΑΝΑΚ και σχετική επιχορήγηση από την ΥΠΑ. 

Για την εκπόνηση της προμελέτης απαιτείται η διατύπωση της γνώμης, καθώς και των τυχόν επιπλέον απαιτήσεων των λοιπών συναρμοδίων φορέων (ΓΕΑ, ΥΕΝ), η οποία και αναμένεται. 

Για την κατασκευή προβλήτας IV και V στο λιμένα Ηρακλείου σας πληροφορούμε ότι οι ρυθμοί προόδου του προγραμματισμένου αρχικά να εκτελεσθεί έργου, προϋπολογισμού 3.668.000 δρχ. προσεγγίζει το 70% και κινείται στα πλαίσια του εγκεκριμένου χρονοδιαγράμματος, ενώ παράλληλα έχουν δρομολογηθεί οι διαδικασίες (εγκρίσεις) και από πλευράς Κοινότητας (Ταμείου Συνοχής) για την εκτέλεση των συμπληρωματικών απαραίτητων έργων, ώστε το έργο να παραδοθεί ολοκληρωμένο και λειτουργικό μέχρι το 2000. Για τα συμπληρωματικά έργα έχουν συνταχθεί οι απαραίτητες μελέτες στις οποίες αντιστοιχεί έργο συνολικής δαπάνης 4 δισ. περίπου και έχουν συνταχθεί τεύχη δημοπράτησης που βρίσκονται στη φάση έγκρισης. 

'Οσον αφορά τα αντιπλημμυρικά έργα Ν. Ηρακλείου, πληροφορούμε τον κύριο Βουλευτή τα εξής: 

1. Στο εγκεκριμένο πρόγραμμα του ΥΠΕΧΩΔΕ στη ΣΑΕ 072/1 (ΤΚΑΣΕ) περιλαμβάνεται και το έργο "Αντιπλημμυρικά ποταμών και χειμάρρων Ν. Ηρακλείου" προϋπολογισμού 1,2 δισ. δρχ. 

2. Σε βάρος των πιστώσεων του έργου αυτού έχουν δημοπρατηθεί και βρίσκονται στο στάδιο της ολοκλήρωσης τα κατωτέρω έξι έργα με τους αντίστοιχους προϋπολογισμούς. 

- "Αντιπλημμυρικές εργασίες στον π. Γιόφυρο Ν. Ηρακλείου" προϋπολογισμού 120 εκ. δρχ. 

- "Διευθέτηση κοίτης στη συμβολή π. Γιόφυρου με οδό Μεσσαρά προς λιμάνι Ηρακλείου και αποξήλωση γέφυρας Μπέλεη" προϋπολογισμού 350 εκ. δρχ. 

- "Ολοκλήρωση χωματουργικών εργασιών πεδινής κοίτης π. Γιόφυρου και 

επένδυση πρανών" προϋπολογισμού 400 εκ. δρχ. 

- "Διευθέτηση κοίτης στην περιοχή Προτόριας" προϋπολογισμού 60 εκ. δρχ. 

- "Διευθέτηση τμήματος κοίτης στην περιοχή Βόρρων" προϋπολογισμού 52 εκ. δρχ. 

- "Αντιπλημμυρική προστασία Δήμου Ν. Καλαντζάκη" προϋπολογισμού 80 εκ. δρχ. 

Από τα παραπάνω προκύπτει ότι για την εκτέλεση αντιπλημμυρικών έργων στο Ν. Ηρακλείου έχουν ήδη διατεθεί πιστώσεις ύψους 1.062 εκ. και ειδικότερα για τον π. Γιόφυρο 870 εκ. 

Το υπόλοιπο ποσό μαζί με το προϊόν της έκπτωσης από τα παραπάνω έργα θα διατεθεί για την κατασκευή αντιπλημμυρικών έργων στον π. Γιόφυρο και στον Ν. Ηρακλείου γενικότερα. 

Τέλος το πρόβλημα της αυθαίρετης δόμησης αντιμετωπίζεται με την εκπόνηση πολεοδομικών μελετών και την ένταξη περιοχών στο σχέδιο πόλης, με στόχο την εκτόνωση των οικιστικών πιέσεων και την κάλυψη πραγματικών αναγκών Α και Β κατοικίας και συναφών χρήσεων. 

Eιδικότερα για το ευρύτερο πολεοδομικό συγκρότημα Ηρακλείου είχαμε την ευκαιρία να ενημερώσουμε προφορικά τη Βουλή κατά τη συζήτηση της επίκαιρης ερώτησης 1220/20.5.97 (Σύνοδος Α'-Συνεδρίαση ΡΛΕ'/26.5.97). 

Επιπλέον σας πληροφορούμε ότι στο πλαίσιο του Γ' προγράμματος αναθέσεων του ΥΠΕΧΩΔΕ έχει ήδη ανατεθεί η μελέτη τροποποίησης του Γενικού Πολεοδομικού Σχεδίου της πόλης του Ηρακλείου, έτσι ώστε τα όριά του να επεκταθούν και έχει παραδοθεί η Α' φάση. 

Στο πλαίσιο του παραπάνω προγράμματος εκπονείται εξάλλου μελέτη Γενικού Πολεοδομικού Σχεδίου (Γ.Π.Σ.) του οικισμού Γιοφυράκια της κοινότητας Βουτών (εμπίπτει στην ευρύτερη περιοχή του Πολεοδομικού Συγκροτήματος Σχεδίου Ηρακλείου) καθώς και τη μελέτη Γ.Π.Σ. της Σταλίδας κοινότητας Μοχού. 

Μετά την ολοκλήρωση των παραπάνω τριών μελετών Γ.Π.Σ. που αφορούν αστικά κέντρα του Νομού Ηρακλείου θα είναι δυνατή η πολεοδόμηση και των περιοχών των νέων επεκτάσεων που θα προβλέπονται βάσει των μελετών αυτών. 

Επιπλέον σας πληροφορούμε ότι σας αποστέλλουμε πίνακα με τα έργα που έχουν προγραμματιστεί και εκτελούνται στο Νομό Ηρακλείου και χρηματοδοτούνται από το Επιχειρησιακό Πρόγραμμα "ΠΕΡΙΒΑΛΛΟΝ" του Β' Κ.Π.Σ. 

Επίσης το ΥΠΕΧΩΔΕ, προκειμένου να συμβάλει στην ανάπτυξη των περιοχών του Νομού Ηρακλείου διαθέτει για πολεοδομικές μελέτες από το ΕΤΕΡΠΣ το ποσό των 375 εκ. δρχ. 

Ο Υπουργός 

Κ. ΛΑΛΙΩΤΗΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

3. Στην με αριθμό 2753/1.10.98 ερώτηση δόθηκε με το υπ' αριθμ. 174/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2753/1.10.98 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Διεύθυνσης Δημοσίων 'Εργων της Περιφέρειας Στερεάς Ελλάδας τα εξής: 

1. Η οδός Αλιάρτου - Λιβαδειάς ανήκει στο τμήμα Θήβα - Λιβαδειά της Ε.Ο. αρ. 3, στο οποίο είναι εγκατεστημένες δύο εργολαβίες. 

Α. "Εκτέλεση εργασιών πλήρους κατασκευής της Ε.Ο. Θήβας - Λιβαδειάς 

στο τμήμα Ι από χ.θ. 0+000 (διασταύρωση Αγίου Γεωργίου) έως χ.θ. 

1+470 και από χ.θ. 4+140 έως χ.θ. 5+200 και στο τμήμα ΙΙ από χ.θ. 

0+000 έως χ.θ. 3+550" προϋπολογισμού 1.600.000.000 δρχ. 

Β. "Εκτέλεση εργασιών πλήρους κατασκευής της Ε.Ο. Θήβας - Λιβαδειάς 

από χ.θ. 1+470 έως χ.θ. 4+140", προϋπολογισμού 200.000.000 δρχ. 

Η δεύτερη εργολαβία εγκαταστάθηκε πρόσφατα και δεν παρουσιάζει προβλήματα. 

Για την πρώτη εργολαβία η οποία δημοπρατήθηκε με βάση εγκεκριμένη από την Διεύθυνση Μελετών 'Εργων Οδοποιϊας (ΔΜΕΟ) Μελέτη του 1993, σας πληροφορούμε ως εξής: με την αρ. 4699/228Κ-97/28.8.97 απόφαση της ΔΣΕ τ.15ης ΠΥΔΕ, η εκτέλεση του έργου ανατέθηκε στην εργοληπτική επιχείρηση "ΕΡΓΟΔΟΜΗ ΑΤΕ". Το εργολαβικό συμφωνητικού υπογράφτηκε στις 17.9.97 με προθεσμία περαίωσης 400 ημερολογιακές ημέρες, σύμφωνα με τα συμβατικά τεύχη, ήτοι την 22.10.98. 

Η απαλλοτρίωση συντελέσθηκε στις 4.2.98. 

'Υστερα από συνεχή αλληλογραφία τόσο της Διευθύνουσας Υπηρεσίας με τον ανάδοχο, όσο και της Προϊσταμένης Αρχής και της Νομαρχίας Βοιωτίας με την Διευθύνουσα Υπηρεσία, στην οποία καταγράφεται η μη συμμόρφωση του αναδόχου προς τις συμβατικές του Υποχρεώσεις, η εταιρεία τελεί υπό έκπτωση, σύμφωνα με την αρ. 5884/30.9.98 απόφαση της ΔΕΚΕ Περ. Στερεάς Ελλάδας, η οποία επιδόθηκε στις 30.9.98 και κατά της οποίας μέχρι σήμερα δεν υπεβλήθη ένσταση. 

Αντιθέτως, η Ανάδοχος εταιρεία, με την από 1.10.98 αναφορά της, δηλώνει ότι αδυνατεί να συνεχίσει τις εργασίες, επικαλείται ανάγκη ανασύνταξης και τροποποίησης των συμβατικών τευχών και επιπρόσθετα τις οικονομικές τις δυσχέρειες και αιτείται διάλυσης της εργολαβίας αδαπάνως για το δημόσιο. 

Με το αρ. 5813/6.10.98 έγγραφό της η ΔΕΚΕ Περ. Στερεάς Ελλάδας, εισηγείται την διάλυση της εργολαβίας και τη δημοπράτηση του έργου -λόγω του κατεπείγοντος- με διαγωνισμό μεταξύ περιορισμένου αριθμού προσκαλουμένων επιχειρήσεων, σύμφωνα με την παρ. 2γ, του άρθρου 4 του ν. 1418/84 και την παρ. 3 του άρθρου 7 του π.δ. 23/93. 

Η Προϊσταμένη Αρχή, με το αρ. 6038/228-Κ-97/6.10.98 

έγγραφό της, παρέπεμψε το θέμα προς συζήτηση στο Περ. Συμβούλιο Δημοσίων 'Εργων, η προγραμματισμένη για την 8.10.98 συνεδρίαση του οποίου αναβλήθηκε λόγω ελλείψεως απαρτίας. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 2759/1.10.98 ερώτηση δόθηκε με το υπ' αριθμ. 175/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2759/1.10.98 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Διεύθυνσης Εγγειοβελτιωτικών 'Εργων (Δ7) του ΥΠΕΧΩΔΕ, τα εξής: 

1. Στη ΣΑΕ 072/2 και στα ΠΕΠ Στερεάς Ελλάδας συμπεριλαμβάνεται το έργο: "Αξιοποίηση υδάτινων πόρων Βοιωτικού Κηφισού αρ. 9472502 με συνολικό προϋπολογισμό 4,5 δισ. δρχ. σε βάρος του οποίου εκτελούνται δύο εργολαβίες οι οποίες ολοκληρώνονται εντός του τρέχοντος έτους: 

- "Διευθέτηση-Εκβάθυνση και συμπληρωματικά έργα μέσου και κάτω ρού Βοιωτικού Κηφισσού" 

- "Χείμαρρος Αγίου Βλασίου και Πλατανιά, Τάφρος Μαυρονερίου, Χαιρώνειας, Ακοντίου" 

- Στις 14.7.98 δημοπρατήθηκε το έργο "Συμπληρωματικές εργασίες στο Βοιωτικό Κηφισό", προϋπολογισμού 1,3 δισ. δρχ. 

2. Στη ΣΑΕ 072/1 περιλαμβάνονται τα έργα: 

α) Αντιπλημμυρική προστασία άνω ρου Βοιωτικού Κηφισού", προϋπολογισμού 300 εκ. δρχ., τα οποία διετέθησαν στις Περιφερειακές Υπηρεσίες προκειμένου να εκτελεστούν τα έργα. 

β) Αντιπλημμυρικά χειμάρρων Βοιωτίας, Φθιώτιδας, Φωκίδας και Ευρυτανίας", προϋπολογισμού 700 εκ. δρχ., από τα οποία 200 εκ. δρχ. για το Ν. Βοιωτίας τα οποία έχουν διατεθεί. 

3. Στη ΣΑΕ 072 (Εθνικοί Πόροι) περιλαμβάνεται το έργο "Επείγοντα αντιπλημμυρικά και Ε/Β έργα Νομών Φωκίδας, Φθιώτιδας, Ευρυτανίας και Βοιωτίας", προϋπολογισμού 2.355.000.000 δρχ, από τα οποία 400 εκ. δρχ. αφορούν στο Ν. Βοιωτίας και έχουν ήδη διατεθεί. 

4. Τέλος για την περιοχή Βοιωτίας ανετέθη η μελέτη "Διαχείριση Υδατικών Πόρων των λεκανών απορροής του Β. Κηφισού και των λιμνών - Υλίκης - Παραλίμνης προϋπολογισμού 132 εκ. δρχ. (αρ. μελέτης 9372501 της ΣΑΕ 072/2). 

Ο Υπουργός 

Κ. ΛΑΛΙΩΤΗΣ" 

5. Στην με αριθμό 2764/1.10.98 ερώτηση δόθηκε με το υπ' αριθμ. 177/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 2764/1.10.98 που κατέθεσε στη Βουλή ο Βουλευτής κ. Γεώργιος Καρατζαφέρης, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Διεύθυνσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής: 

1. Στα πλαίσια του Προγράμματος Αντιπλημμυρικών 'Εργων του ΥΠΕΧΩΔΕ (συγχρηματοδοτούμενο από το ΤΚΑΣΕ) έχουν διατεθεί τα δύο τελευταία χρόνια για αντιπλημμυρικά έργα στο Ν. Αχαϊας, πιστώσεις ύψους 600 εκ. δρχ., μετά από προτάσεις των τέως Περιφερειακών μας Υπηρεσιών που ήταν και είναι αρμόδιες για την αξιολόγηση και ιεράρχηση των έργων. 

2. Μετά τις πρόσφατες πυρκαγιές και τη σύσκεψη που πραγματοποιήθηκε στο ΥΠΕΧΩΔΕ μεταξύ αρμοδίων Υπουργών, αποφασίστηκε η έκτακτη χρηματοδότηση επειγόντων αντιπλημμυρικών έργων στις πυρόπληκτες περιοχές. Για το Ν. Αχαϊας αποφασίσθηκε να διατεθεί ποσό 2.065 εκ. δρχ. Η σχετική πρόταση έχει ήδη υποβληθεί στο ΥΠΕΘΟ για την τελική απόφαση. 

Στις αρμόδιες Υπηρεσίες έχουν δοθεί ήδη οδηγίες για τη σύνταξη των σχετικών μελετών δημοπράτησης έργων άμεσης προτεραιότητας. Οι συγκεκριμένες επεμβάσεις που θα γίνουν συνολικά φαίνονται στο συνημμένο έγγραφο της ΔΕΚΕ Περιφέρειας Δυτικής Ελλάδας. 

Ο Υπουργός 

Κ. ΛΑΛΙΩΤΗΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)."). 

ΠΡΟΕΔΡΟΣ (Απόστολος Κακλαμάνης): Θα σας ανακοινώσω το δελτίο επικαίρων ερωτήσεων της Πέμπτης 28 Ιανουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 

1. Η με αριθμό 475/20-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Υγείας και Πρόνοιας, σχετικά με την ανανέωση των συμβάσεων του ειδικευμένου θεραπευτικού προσωπικού στη Μονάδα Απεξάρτησης του Ψυχιατρικού Νοσοκομείου Αττικής. 

2. Η με αριθμό 480/21-1-99 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στις προθέσεις της Κυβέρνησης να καταργήσει το θεσμό των μάναντζερ στα νοσοκομεία. 

3. Η με αριθμό 492/25-1-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργού Ανάπτυξης, Εθνικής Οικονομίας, σχετικά με τη λήψη των αναγκαίων μέτρων αντιμετώπισης της κρίσης στον κλάδο της γουνοποιίας. 

4. Η με αριθμό 489/25-1-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μετεγκατάσταση των σκηνιτών τσιγγάνων του Γαλλικού Ποταμού σε οργανωμένο οικισμό στο Στρατόπεδο Γκόνου Θεσσαλονίκης. 

5. Η με αριθμό 495/25-1-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Υγείας και Πρόνοιας, σχετικά με την εφαρμογή δικαστικής απόφασης που αφορά τη χορήγηση της θερινής άδειας στους εργαζόμενους στο "'Ιδρυμα Προστασίας Τυφλών Βορείου Ελλάδος-Σχολή Τυφλών ο "'Ηλιος". 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 

1. Η με αριθμό 481/22-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Σμυρλή-Λιακατά προς τον Υπουργό Γεωργίας, σχετικά με την επανεξέταση απόφασης του Υπουργείου, όσον αφορά τον τρόπο χορήγησης της κοινοτικής επιδότησης κλπ. 

2. Η με αριθμό 497/25-1-99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων από τις Ελληνικές Γεωργικές Ασφαλίσεις (ΕΛΓΑ) στους δικαιούχους αγρότες, κτηνοτρόφους κλπ. 

3. Η με αριθμό 491/25-1-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με τις προθέσεις του Υπουργείου να αναλάβει το Ελληνικό Δημόσιο, μέσω της εταιρείας "Ελληνικά Πετρέλαια Α.Ε.", όλων των δικαιωμάτων της Εταιρείας Πετρελαίου Βορείου Αιγαίου κλπ. 

4. Η με αριθμό 488/25-1-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Ανάπτυξης και Πολιτισμού, σχετικά με δημοσιεύματα του Τύπου αναφερόμενα στην υπογραφή σύμβασης εγκατάστασης υδροηλεκτρικών σταθμών, στον ποταμό Λούσιο Νομού Αρκαδίας. 

5. Η με αριθμό 496/25-1-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με την πρόσληψη των επιτυχόντων στο διαγωνισμό του 1996 πιλότων της Ολυμπιακής Αεροπορίας κλπ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Πρώτη είναι η με αριθμό 499/31/25-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση για την πλήρη εφαρμογή της Συνθήκης Σέγκεν κλπ. 

Η επίκαιρη ερώτηση του κ. Αλευρά έχει ως εξής: 

"Η Ελλάδα συμβαλλόμενο μέρος στη Συνθήκη Σέγκεν, από το Δεκέμβριο 1997 εφαρμόζει μερικά την εν λόγω σύμβαση (πολιτική θεωρήσεων, σύστημα πληροφοριών Σέγκεν, αστυνομική-δικαστική συνεργασία κλπ.). 'Οπως προέκυψε από την τελευταία απόφαση της Εκτελεστικής Επιτροπής Σέγκεν της 16.12.1998, η Ελλάδα έχει προχωρήσει, ώστε να επιτύχει τη συμμετοχή της στην πλήρη εφαρμογή της σύμβασης. 

Εν όψει της θέσης σε ισχύ και της Συνθήκης του 'Αμστερνταμ και ενσωμάτωσης του συστήματος Σένγκεν στην Ευρωπαϊκή 'Ενωση 

Ερωτάται ο κύριος Πρωθυπουργός 

Ποια μέτρα παίρνει η Κυβέρνηση, προκειμένου ως το τέλος 1999 να επιτύχει την πλήρη εφαρμογή της Συνθήκης, προκειμένου οι 'Ελληνες πολίτες να απολαύσουν την ελεύθερη και ακώλυτη διακίνηση στις χώρες-μέλη Σέγκεν;". 

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η Συνθήκη Σένγκεν έχει ως σκοπό να διευκολύνει και να κατοχυρώσει την ελεύθερη κυκλοφορία των μελών της Ευρωπαϊκής 'Ενωσης, που συμμετέχουν σ' αυτήν τη Συνθήκη. Θα μπορεί ο κάθε πολίτης, χωρίς να αναγκάζεται να επιδείξει το διαβατήριό του ή όποια άλλα δικαιολογητικά απαιτούνται, να κυκλοφορεί στις χώρες αυτές. Ταυτόχρονα έχει σκοπό να εξασφαλίσει την ασφάλεια στα σύνορα της Ευρωπαϊκής 'Ενωσης και στα σύνορα των χωρών, οι οποίες μετέχουν στη Συνθήκη Σένγκεν, σε σχέση με την είσοδο από τρίτες χώρες. 

Η Ελλάδα έχει συμφέρον να συμμετάσχει σ' αυτήν τη διαδικασία. Η Ελλάδα πιστεύει ότι οι 'Ελληνες πολίτες θα πρέπει να κυκλοφορούν ελεύθερα στις χώρες της Ευρωπαϊκής 'Ενωσης, χωρίς κανένα φραγμό, χωρίς κανένα εμπόδιο. Γι' αυτό και επιδίωξή μας είναι να εφαρμόσουμε στο ακέραιο όλες τις υποχρεώσεις, οι οποίες απορρέουν. Και πράγματι από τότε που αναλάβαμε την υποχρέωση συμμετοχής, έχουμε προχωρήσει στην πραγματοποίηση έργων μεγάλης έκτασης στα λιμάνια, στα αεροδρόμια, για να υπάρξει η δυνατότητα ελέγχου, να υπάρξει η ασφάλεια, την οποία επιτάσσουν οι συμφωνίες. 

Τον περασμένο Οκτώβρη ήρθε μία ειδική επιτροπή, η οποία εξέτασε τι συμβαίνει στη χώρα και διαπίστωσε ότι έχει γίνει μεγάλη πρόοδος, ότι υπάρχει ασφάλεια, όσον αφορά τα αεροδρόμια, ότι εφαρμόζονται τα συστήματα πληροφόρησης, σύνδεσης με τις υπηρεσίες ασφάλειας όλων των άλλων χωρών, αλλά υπάρχουν ακόμα ορισμένες ελλείψεις σε σχέση με τα χερσαία σύνορα και σε σχέση με τα θαλάσσια σύνορα. 

Για να ξεπεράσουμε αυτά τα εμπόδια, έχει ξεκινήσει ένα εκτεταμένο πρόγραμμα, πρώτον, πρόσληψης προσωπικού και εκπαίδευσης αυτού του προσωπικού και δεύτερον, αγοράς μέσων, όπως για παράδειγμα ταχύπλοα σκάφη και μηχανήματα, τα οποία ελέγχουν αυτοκίνητα φορτηγά ή ελέγχουν περιοχές, ώστε να μην τις προσεγγίζουν λαθρομετανάστες. 

Ελπίζουμε, λοιπόν, ότι όλα αυτά τα μέσα και η εκπαίδευση θα έχει ολοκληρωθεί μέσα στο χρόνο, ώστε να μπορέσουμε κατά το 1999 να συμμετάσχουμε, χωρίς κανένα εμπόδιο, σε αυτές τις διαδικασίες και να είμαστε πλήρες μέλος στη Συνθήκη Σένγκεν. 

ΠΡΟΕΔΡΟΣ (Απόστολος Κακλαμάνης): Ο κ. Αλευράς έχει το λόγο. 

ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, σκοπός της ερώτησής μου ήταν ακριβώς να πληροφορηθώ και να πληροφορηθεί μέσα απ' αυτήν την ερώτηση και η κοινή γνώμη, τα μέτρα τα οποία λαμβάνει η Κυβέρνηση σε σχέση με την υλοποίηση της λειτουργίας του συστήματος Σένγκεν στη χώρα μας. Αφορμή αυτής της ερώτησης ήταν η είδηση που άκουσα προ ημερών στο ραδιόφωνο περί της συλλήψεως ενός επικίνδυνου, σεσημασμένου κακοποιού, κατά την ώρα που επιχειρούσε να εισέλθει στον ελληνικό χώρο, κατ' εφαρμογήν των διαδικασιών, που προβλέπει το σύστημα Σένγκεν. 

Από τα πράγματα, έτσι όπως εξελίσσονται σήμερα, αποδεικνύεται ότι πράγματι ήταν ορθή η επιλογή της Κυβέρνησής σας να προχωρήσει στην κύρωση της Συνθήκης Σένγκεν και μάλιστα αντίθετα από εκείνους που πριν από λίγους μήνες δαιμονολογούσαν γι' αυτήν τη Συνθήκη και επικαλούνταν διάφορους ορατούς και αόρατους κινδύνους, ως απειλή για τη χώρα μας. 

Πιστεύω, λοιπόν, ότι με την πορεία την οποία κι εσείς ο ίδιος, κύριε Πρόεδρε, αναφέρατε, δείχνουμε ότι η Ελλάδα είναι σε μία πορεία ουσιαστικής ένταξης του κεκτημένου της Συνθήκης Σένγκεν στην έννομή της τάξη. 

Με την ευκαιρία της συζήτησης κύρωσης της Συνθήκης για το 'Αμστερνταμ στην Επιτροπή Εξωτερικών Υποθέσεων, θέλω να πω ότι με τη συνθήκη αυτή το κεκτημένο του Σένγκεν εντάσσεται στην Ευρωπαϊκή Συνθήκη. 

Θα ήθελα επίσης να πληροφορηθώ, κύριε Πρόεδρε, σε σχέση με την πορεία υλοποίησης όλων αυτών των μέτρων που διασφαλίζουν κυρίως τα θαλάσσια σύνορά μας -γιατί απ' ό,τι πληροφορούμαι εκεί έχει εντοπιστεί ένα πρόβλημα- πώς προχωρά η υλοποίηση των προγραμμάτων, έτσι ώστε η Ελλάδα να εξοπλιστεί με όλα εκείνα τα αναγκαία μέσα που θα διασφαλίσουν τα σύνορά της και αν η εφαρμογή αυτής της συνθήκης μέχρι σήμερα δικαιολογεί την αισιοδοξία για την ένταξη της Ελλάδας μέσα στο 1999 και βεβαίως αν η λειτουργία της αρχής για την προστασία των προσωπικών δεδομένων μας εξασφαλίζει ότι από τη Συνθήκη Σένγκεν δεν θα υπάρξει καμία παρενέργεια. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε συνάδελφε, πράγματι από τότε που συμμετέχουμε σε όλο αυτό το σύστημα, χάρις στη συνεργασία των υπηρεσιών ασφαλείας των διαφόρων χωρών, έχουν συλληφθεί κακοποιοί στα σύνορα και έχουν επισημανθεί από την Ελληνική Αστυνομία χάρις στις πληροφορίες, οι οποίες παρέχονται από τις άλλες αστυνομίες. 

Ταυτόχρονα, όμως, θέλω να διαβεβαιώσω ότι ισχύει πλήρως το σύστημα προστασίας των προσωπικών δεδομένων. Η σχετική αρχή έχει αρχίσει να εργάζεται, αλλά ιδίως όσον αφορά την περιοχή εφαρμογής του Σένγκεν, υπάρχει εφαρμογή όλων των σχετικών διατάξεων του νόμου, ώστε να μην υπάρξει καμία κατάχρηση στην εκμετάλλευση των προσωπικών δεδομένων. 

Πιστεύουμε, όπως ανέφερα πριν, ότι στη διάρκεια του 1999 θα είμαστε μέλος του χώρου του Σένγκεν και πιστεύουμε ότι, όχι μονάχα λόγω του Σένγκεν, αλλά με την προσπάθεια την οποία κάνουμε, θα μπορέσουμε να έχουμε περισσότερη ασφάλεια στα ελληνικά θαλάσσια σύνορα. 

'Οπως ξέρετε, έχουμε μεγάλη έκταση θαλασσίων συνόρων, έχουμε πάρα πολλά νησιά. Η Ελλάδα είναι μια περιοχή όπου οι ξένοι λαθρομετανάστες και ιδίως οι δουλέμποροι προσπαθούν να περάσουν και το προσπαθούν για να περάσουν στις άλλες χώρες της Ευρώπης. 'Εχουμε ένα μεγαλύτερο πρόβλημα απ' ό,τι έχουν οι υπόλοιπες χώρες και χρειάζεται να κάνουμε μια εντατική προσπάθεια για να ελέγξουμε από τον 'Εβρο μέχρι την Κρήτη τα σύνορά μας. 

Πιστεύω ότι σε σύντομο χρονικό διάστημα χάρις στα μέσα τα οποία αποκτούμε και χάρις στην εκπαίδευση του προσωπικού την οποία έχουμε αρχίσει, θα έχουμε πετύχει το στόχο αυτό, τα σύνορά μας να είναι σύνορα τα οποία ελέγχονται και δεν επιτρέπουν την είσοδο σε ξένους λαθρομετανάστες, κακοποιούς και όποιους άλλους δεν έχουν την κατάλληλη άδεια. 

ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 483/29/22-1-99 επίκαιρη ερώτηση της Βουλευτού της Νέας Δημοκρατίας κ. Μαριέτας Γιαννάκου προς τον κύριο Πρωθυπουργό, σχετικά με την ευθύνη χάραξης και υλοποίησης της εθνικής εξοπλιστικής πολιτικής, την πολιτική των αντισταθμιστικών οφελών κλπ. 

Η ερώτηση της κ. Γιαννάκου συνοπτικώς έχει ως εξής: 

"Σε μια περίοδο ιδιαίτερα κρίσιμων εξελίξεων για τα εθνικά θέματα υπάρχουν σοβαρές αμφιβολίες αν το υπό προμήθεια υλικό ανταποκρίνεται στις πραγματικές επιχειρησιακές ανάγκες των Ενόπλων Δυνάμεων, αν διασφαλίζεται μακροπρόθεσμα η ουσιαστική "ποιοτική" αναβάθμιση της αμυντικής θωράκισης της χώρας και αν ενισχύεται η αυτάρκεια της εθνικής άμυνας μέσα από την στήριξη της εγχώριας αμυντικής βιομηχανίας. 

Επιπλέον προκύπτουν σοβαρά ερωτηματικά ως προς την πολιτική των αντισταθμιστικών ωφελημάτων και τη διαφάνεια των διαδικασιών. 

Κατόπιν τούτων ερωτάται ο Πρωθυπουργός: 

1. Πώς διασφαλίζει η Κυβέρνηση την ακολουθία μέσων και στόχων προκειμένου να ισχυροποιηθεί αμυντικά η χώρα; 

2. Ποιος φορέας του Υπουργείου Εθνικής 'Αμυνας φέρει τη συνολική ευθύνη χάραξης και υλοποίησης της εθνικής εξοπλιστικής πολιτικής; 

3. Ποιος ευθύνεται για τη μη εκμετάλλευση της πολιτικής των ανισταθμιστικών ωφελημάτων προς την κατεύθυνση της τεχνολογικής και επιχειρηματικής ανάπτυξης της εθνικής αμυντικής βιομηχανίας; Γιατί δεν προωθήθηκε ποτέ σαφής και περιοριστική νομοθετική ρύθμιση; 

4. Μήπως είναι σκόπιμο να επανεξεταστεί συνολικά η αναποτελεσματική πολιτική των αντισταθμιστικών ωφελημάτων προς χάριν της ουσιαστικής συμμετοχής μας σε διεθνή προγράμματα έρευνας, τεχνολογίας και ανάπτυξης αμυντικών συστημάτων;". 

Ο κύριος Πρωθυπουργός έχει το λόγο. 

KΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριοι συνάδελφοι, αν διαβάσει κανείς την ερώτηση, έχει την εντύπωση ότι κάποιοι αποφασίζουν κάπως αυθαίρετα, χωρίς να υπάρχει διαφάνεια γύρω από το σύστημα. 

Το σύστημα είναι απόλυτα διαφανές, είναι απόλυτα συγκροτημένο. Την ευθύνη για την χάραξη της εξοπλιστικής πολιτικής έχει βέβαια ο Υπουργός Εθνικής 'Αμυνας, αλλά υπό τον Υπουργό Εθνικής 'Αμυνας υπάρχει μια ολόκληρη δομή, η οποία μέσα από αλλεπάλληλες διαδικασίες, φροντίζει για το τι θα αγοραστεί, ποιον εξοπλισμό χρειάζεται ο ελληνικός στρατός και για τις προϋποθέσεις υπό τις οποίες ο εξοπλισμός αυτός θα αγοραστεί. 

Το κάθε επιτελείο καθορίζει ποιες είναι οι ανάγκες του, γιατί το κάθε επιτελείο -όπως παραδείγματος χάρη το επιτελείο του Στρατού Ξηράς- ξέρει καλύτερα ποιες είναι οι ανάγκες του, δίνει αυτές τις ανάγκες στη Γενική Διεύθυνση Εξοπλισμών, η οποία κατόπιν κάνει μια έρευνα αγοράς, καθορίζει ποιοι θα είναι εκείνοι οι οποίοι θα προσφέρουν και ορίζει πώς θα γίνουν οι διαγωνισμοί. Αφού γίνουν οι διαγωνισμοί υπάρχει μια επιτροπή, η οποία στο πλαίσιο αυτής της διεύθυνσης εξετάζει τις προσφορές, μετά τις εξετάζει ο κλάδος και μετά ένα άλλο όργανο, το οποίο αποτελείται από τους Αρχηγούς των διαφόρων επιτελείων, Αεροπορίας, Ναυτικού, Στρατού και τον Αρχηγό των Ενόπλων Δυνάμεων. Μετά από το ΣΑΜ έρχεται το θέμα για απόφαση στο ΚΥΣΕΑ, το οποίο με βάση όλη αυτή βέβαια την προεργασία, μπορεί να σχηματίσει εύκολα μια γνώμη, για το ποια είναι τα προτερήματα, ποια είναι τα ελαττώματα και πώς πρέπει να παρθεί η απόφαση. 

Υπάρχουν, λοιπόν, πολλά "κόσκινα" και γίνονται πολλές συζητήσεις και διαδικασίες, σε σχέση με την απόφαση. 

Τώρα ας έλθω στο θέμα των αντισταθμιστικών ωφελημάτων. Η άποψη την οποία δημιουργήσαμε μετά από χρόνια εμπειρίας, είναι ότι τα ωφελήματα τα οποία συνδέονται με την παραγωγή των εξοπλισμών είναι τα πιο άμεσα, τα πιο απτά, τα πιο αναγκαία και αυτά πρέπει να επιδιώκουμε. Τα ωφελήματα τα οποία θα δοθούν μετά, επειδή θα γίνει μια ορισμένη αγορά -παραδείγματος χάρη εγκατάσταση μιας επένδυσης στην Ελλάδα, η έλευση τουριστών, η χρηματοδότηση μιας ελληνικής επιχείρησης κλπ.- δεν πραγματοποιούνται εύκολα, γιατί δεν υπάρχουν προϋποθέσεις, δεν βρίσκονται οι ελληνικές επιχειρήσεις κλπ. και γι' αυτό δεν προσφέρουν στη χώρα στο βαθμό που θα έπρεπε να προσφέρουν. 

Εκείνο που συμφέρει και εκείνο που πρέπει να επιδιώκεται, είναι, όταν παράγεται ένα όπλο, παραδείγματος χάρη ένα αεροπλάνο, να παράγεται ένα τμήμα αυτού του όπλου στην Ελλάδα. Αυτή είναι η κυρία επιδίωξή μας και θα σας αναφέρω μετά ότι αυτό πράγματι πραγματοποιείται σε μεγάλη έκταση, αυτήν τη στιγμή, με τη δική μας πολιτική και συντείνει και θα συντείνει περισσότερο στην ανάπτυξη τεχνολογίας, όπως ζητά και η κ. Γιαννάκου στην ερώτησή της, στην Ελλάδα. 

ΠΡΟΕΔΡΟΣ (Απόστολος Κακλαμάνης): Η κ. Γιαννάκου έχει το λόγο. 

ΜΑΡΙΕΤΑ ΓΙΑΝΝΑΚΟΥ: Κύριε Πρωθυπουργέ, μας είπατε πως θα έπρεπε να είναι τα πράγματα, αλλά δεν είναι έτσι. 

Θα είμαι πολύ σαφής. Εγώ αναγνωρίζω και τις πολιτικές επιλογές, όταν αγοράζει κανείς οπλικά συστήματα, αλλά θα πρέπει αυτά να βελτιώνουν την επιχειρησιακή δυνατότητα των Ενόπλων Δυνάμεων και να μη δημιουργούν πολιτικά προβλήματα δυσανάλογα με τα πολιτικά ωφέλη. 

Θα σας πω δυο παραδείγματα. Επιλέξατε τα εκπαιδευτικά αεροσκάφη "ΤΕXAS" A6 και καλείται η Πολεμική Αεροπορία να μειώσει τις επιχειρησιακές της απαιτήσεις, για να μπορεί να ανταποκριθεί στο κόστος και επίσης τα επιλέξατε από αμερικανική εταιρεία, η οποία είναι μεσάζων, ενώ παράγονται από την εταιρεία "PILATUS" της Ελβετίας και έχετε δεχθεί ήδη παράπονα από τους Ελβετούς. 

Το ερώτημα είναι, τι πολιτικά ωφέλη εξυπηρετούσε η υπόθεση αυτή, όταν την ίδια μέρα αναθέτετε με δισεκατομμύρια τους "PATRIOT" στην ίδια αμερικανική εταιρεία. 

Παράδειγμα δεύτερο. Πύραυλοι βραχέως βεληνεκούς SHORADS. Καλείτε το βρετανικό και καναδικό Υπουργείο Αμύνης για να αναθέσετε απ' ευθείας με τη διαδικασία του κατεπείγοντος. Εν συνεχεία αλλάζετε γνώμη στο ΚΥΣΕΑ και καλείτε τους Ρώσους με τα TOR, καθώς και τους Γάλλους με τα CROTALE. Τα CROTALΕ γίνονται αιφνιδίως 40% ακριβότερα, τα TOR των Ρώσων δεν μπορούν να χρησιμοποιηθούν, γιατί δεν μπορούν να αναγνωρίσουν φιλικό ή εχθρικό αεροπλάνο, παρά μόνο με ανάπτυξη πολύ ακριβού νέου λογισμικού, χωρίς σίγουρα αποτελέσματα. Τώρα προσπαθείτε να ξανάρθετε στους Βρετανούς και στους Καναδούς. Είναι κατεπείγουσα η διαδικασία αυτή, η οποία καθυστερεί; 

Κύριε Πρωθυπουργέ, θα υποχρεωθείτε να ξαναφέρετε όλα τα προγράμματα στο ΚΥΣΕΑ, να είστε βέβαιος. 

Επίσης, πριν από καιρό σας είχα ρωτήσει, γιατί δεν τοποθετείτε επιθεωρητή στη Γενική Διεύθυνη Εξοπλισμών. Γιατί, κύριε Πρωθυπουργέ, δεν τοποθετείται επιθεωρητής για να ελέγχει τη νομιμότητα; 

Γιατί αφαιρείτε τα ζητήματα, που έχουν σχέση με τα αντισταθμιστικά ωφελήματα από τη Γενική Διεύθυνση Εξοπλισμών και επικρατεί πραγματικό χάος; Και αν μου πείτε πως συμμετέχει η βιομηχανία κατά 15% στην υπόθεση αυτή, θα σας πω ότι η ελληνική προστιθέμενη αξία αν υπολογισθεί μειώνει κάτω από 15% το πραγματικό ποσοστό συμμετοχής στην παραγωγή αυτών των συστημάτων. 

Τέλος, κύριε Πρωθυπουργέ, χθες μας είπε ο κ. Τσοχατζόπουλος ότι οι διαφορές με την αμερικανική κυβέρνηση, ως προς τα αντιτορπιλικά KIDD επιλύθηκαν. Πώς επιλύθηκαν, όταν οι πύραυλοι SM-2, που πρέπει να τοποθετηθούν, δεν έχουν αποδεσμευτεί από τη Γερουσία για να πωληθούν στην Ελλάδα. 

Κύριε Πρωθυπουργέ, νομίζω ότι εσείς πρέπει να ζητήσετε διαφάνεια, από το Υπουργείο Εθνικής Αμύνης. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός, έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πολύ λυπάμαι, κυρία Γιαννάκου, για τα όσα είπατε, γιατί εσείς απευθύνατε μία ερώτηση σε σχέση με τα αντισταθμιστικά ωφελήματα. Και έρχεστε και ρωτάτε για συγκεκριμένες αγορές, σαν να είστε εκπρόσωπος όλων αυτών των εταιρειών και δεν απευθύνεστε στον Υπουργό Εθνικής 'Αμυνας με μία ερώτηση, για να πάρετε τις αναγκαίες πληροφορίες. Πού, στην ερώτησή σας, αναφέρονται αυτά τα στοιχεία, τα οποία επικαλείστε τώρα στη συζήτηση, που δεν έχουν να κάνουν τίποτα με τα αντισταθμιστικά ωφέλη; Εαν ρωτάτε, θέλετε μία απάντηση. Και εάν θέλετε μία απάντηση, πρέπει να προσδιορίζετε τι ακριβώς θέλετε να ακούσετε. Και όχι να ρωτάτε γενικώς περί αντισταθμιστικών ωφελημάτων και μετά να μου έρχεστε με το "TEXAS". Απευθυνθείτε στον Υπουργό Εθνικής 'Αμυνας, να τον ρωτήσετε για το "TEXAS" ή για οτιδήποτε άλλο και να πάρετε την απάντησή σας. 

Θα έρθω τώρα στα αντισταθμιστικά οφέλη και θα σας πω ότι αυτές τις αγορές που έχει κάνει μέχρι τώρα το ΚΥΣΕΑ, έχει εξασφαλίσει τη συμμετοχή σύμφωνα με την επιδίωξη την οποία έχουμε, ελληνικών εταιρειών στην κατασκευή των όπλων. Παραδείγματος χάρη, στα PATRIOT τα οποία αναφέρατε, οι οποίοι είναι πύραυλοι μεγάλου βεληνεκούς, συμμετέχουν οκτώ ελληνικές εταιρείες, από τις μεγαλύτερες, στις διάφορες κατευθύνσεις, οι οποίες αφορούν αυτό το πρόγραμμα. Και το πρόγραμμα αυτό έχει εγχώρια κατασκευή διακοσίων τριών εκατομμυρίων δολαρίων, ποσοστό συμπαραγωγής 20%. 'Οπως επίσης, και το πρόγραμμα αντιαεροπορικών πυραύλων μικρού βεληνεκούς έχει συμπαραγωγή ύψους πενήντα εκατομμυρίων δολαρίων και εκατόν εβδομήντα εκατομμυρίων γαλλικών φράγκων και συμμετέχουν πολλές ελληνικές βιομηχανίες. 

'Οσον αφορά το σύστημα της έγκαιρης προειδοποίησης και ελέγχου των αεροραντάρ, επίσης, συμμετέχουν ελληνικές εταιρείες. 'Οπως, θέλω να αναφέρω ότι βρίσκονται σε εξέλιξη οι διαπραγματεύσεις με τη γερμανική δταιρεία "ΧΑΝΤΕΒΕ" για να κατασκευαστούν υποβρύχια από τα Ναυπηγεία Σκαραμαγκά, κάτω από την εποπτεία της γερμανικής εταιρείας. 

Δεν υπάρχει καμία αγορά ή προμήθεια όπλων, στην οποία δεν έχουμε προσπαθήσει και στις περισσότερες έχουμε επιτύχει -και μιλάω στις περισσότερες, γιατί δεν μπορώ αυτήν τη στιγμή να σας με ακρίβεια τι είναι όλες- να μην έχουμε μία συμπαραγωγή από την ελληνική βιομηχανία. Και αυτό είναι πολυ σημαντικό. 

Τώρα για τις τιμές τις οποίες με ρωτήσατε, σας παρακαλώ πολύ, υπάρχει μία διαδικασία που από τον Υπουργό Εθνικής 'Αμυνας, μπορείτε να πάρετε τα έγγραφα για να πάρετε όποιες τιμές θέλετε και όποια στοιχεία θέλετε για τις αγορές. Δεν είναι αυτή η ώρα, για να ρωτάτε έτσι γενικά και αφηρημένα περί αντισταθμικών ωφελημάτων και να έρχεστε εκ των υστέρων να λέτε τι έγινε εκεί. Αυτά πρέπει να τα εκθέτετε προηγουμένως, για να έχετε την απάντηση. Κανείς δεν θέλει να κρύψει απαντήσεις, αλλά αυτός ο τρόπος δεν είναι τρόπος ερώτησης και λυπάμαι πολύ γι'αυτό. 

(Χειροκροτήματα από την πτέρυγα του ΠΑ.ΣΟ.Κ.) 

ΜΑΡΙΕΤΑ ΓΙΑΝΝΑΚΟΥ: ... 

ΠΡΟΕΔΡΟΣ (Απόστολος Κακλαμάνης): Κυρία Γιαννάκου, σας παρακαλώ. 

Παρακαλώ να μη γράφεται καμία διακοπή που γίνεται χωρίς την άδεια του Προεδρείου. 

Τρίτη είναι η με αριθμό 490/25.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Δημόσιας Τάξης, σχετικά με τους τρόπους αντιμετώπισης των μαθητικών κινητοποιήσεων από την Αστυνομία κλπ. 

Η επίκαιρη ερώτηση έχει ως εξής: 

"Οι μεγαλειώδεις μαθητικές κινητοποιήσεις βρίσκονται σε εξέλιξη, εκτός των άλλων αποκάλυψαν ένα μέρος των προβοκατόρικων μηχανισμών των δυνάμεων που επιδιώκουν να συκοφαντήσουν, να υπονομεύσουν και να καθυποτάξουν το λαϊκό κίνημα, καθώς και τη συστηματική προσπάθεια να κάνουν αποδεκτή στην κοινή γνώμη τη δράση των προβοκατόρων σαν μία συνιστώσα των κοινωνικών και πολιτικών εξελίξεων στην πατρίδα μας.'Ετσι οι διάφοροι κουκουλοφόροι δρουν ανεξέλεγκα και σε "ζωντανή μετάδοση" καταστρέφοντας και καίγοντας εργαλεία ή περιουσίες πολιτών στους κεντρικούς δρόμους των πόλεων, ενώ οι αστυνομικές δυνάμεις, όχι απλώς κρατούν παθητική στάση, αλλά συχνά τους προστατεύουν κιόλας". 

(Θόρυβος στην Αίθουσα) 

Σας παρακαλώ, κύριοι συνάδελφοι, η συνεδρίαση συνεχίζεται. Μόλις τελειώνουν οι ερωτήσεις προς τον Πρωθυπουργό, πολλοί συνάδελφοι σηκώνονται και φεύγουν και οι άλλοι στήνουν κουβέντα μέσα στην Αίθουσα. Δεν είναι σοβαρή εικόνα Κοινοβουλίου αυτή. 

Συνεχίζω την ανάγνωση της ερώτησης: "Αντίθετα η Αστυνομία δεν διστάζει να συλλαμβάνει με στημένες κατηγορίες πολίτες που διαμαρτύρονται και υποδεικνύουν στα αστυνομικά όργανα να κάνουν σωστά τη δουλειά τους, όπως συνέβη με το δικηγόρο Γιάννη Κουλουρίδη, που συνελήφθη στο πρόσφατο μαθητικό συλλαλητήριο. Δεν πρόκειται βέβαια για μεμονωμένο περιστατικό: σχεδόν ταυτόχρονα έγινε γνωστό ότι ο συνδικαλιστής Σωτήρης Ραυτόπουλος καταδικάστηκε επειδή πριν πέντε χρόνια διαμαρτυρήθηκε, όταν τέσσερις αστυνομικοί κτυπούσαν Αλβανό λαθρομετανάστη στο κέντρο της Αθήνας! 

Οι ευθύνες της Κυβέρνησης είναι πελώριες για την καλλιέργεια ενός ούλτρα αντιδραστικού πνεύματος στα Σώματα Ασφαλείας εναντίον του εχθρού-λαού. Η αυθαίρετη σύλληψη του δεκαεξάχρονου μαθητή, το ξυλοφόρτωμά του και το κούρεμά του από αστυνομικούς φανερώνει ότι ο προσανατολισμός των Σωμάτων Ασφαλείας είναι τέτοιος, ώστε να διαμορφώνεται κλίμα για την εκδήλωση αντιανθρώπινων και απαράδεκτων από κάθε άποψη συμπεριφορών. 

Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε να παταχθούν αμείλικτα τέτοιες συμπεριφορές, να εκδημοκρατισθούν τα Σώματα Ασφαλείας και να αναπροσανατολιστούν οι δυνάμεις τους για την αντιμετώπιση του εγκλήματος και όχι των κινητοποιήσεων του λαού και της νεολαίας;". 

Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πρώτα απ' όλα θα ήθελα να υπογραμμίσω προς το συνάδελφο που θέτει την ερώτηση αυτή, ότι τα συνταγματικώς κατοχυρωμένα ατομικά δικαιώματα και ελευθερίες των πολιτών, είναι απόλυτα σεβαστά από την Κυβέρνηση και καθημερινή πρακτική μας είναι ακριβώς η προστασία τους με κάθε τρόπο. 

Στις δημοκρατικές κοινωνίες, το δικαίωμα της διαμαρτυρίας των ατόμων ή ομάδων πολιτών είναι σεβαστό, όταν βέβαια δεν παραβιάζονται κατάφωρα τα δικαιώματα των άλλων και δεν προκαλείται το κοινωνικό σύνολο με πράξεις βίας και αυθαιρεσίας. 

Οι πολίτες μπορούν ελεύθερα να οργανώνουν πορείες στη χώρα μας και να διαδηλώνουν, αλλά παράλληλα οφείλουν σεβασμό και ως προς τα δικαιώματα των άλλων πολιτών. 

Και η Ελληνική Αστυνομία, κύριε συνάδελφε, σήμερα είναι όσο ποτέ άλλοτε πιστή και αφοσιωμένη στα δημοκρατικά ιδεώδη και αποδεικνύεται ότι επιτελεί με υψηλό αίσθημα ευθύνης την αποστολή της, όπως αυτή έχει οριοθετηθεί απο το Σύνταγμα αλλά και τους νόμους αυτού του κράτους. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Με το πνεύμα αυτό ελήφθησαν τα μέτρα από την Αστυνομία κατά τις κινητοποιήσεις των μαθητών, με ιδιαίτερα διακριτική -και το υπογραμμίζω αυτό- παρουσία σε όλες τις περιπτώσεις. 'Οπου δε ήταν αναγκαία η επέμβαση της Αστυνομίας, αυτή έγινε με την απαιτούμενη ψυχραιμία και ιδιαίτερη ευαισθησία, αφού στις περισσότερες περιπτώσεις οι διαδηλωτές ήταν νέοι και μάλιστα ανήλικοι. 

Για το σκοπό αυτό οι εντολές και οδηγίες μας είναι συνεχείς και αυστηρές προς όλες τις αστυνομικές δυνάμεις. Και πρέπει να επισημάνουμε ότι το αποτέλεσμα είναι ιδιαίτερα ικανοποιητικό και η όλη στάση της Αστυνομίας έτυχε των ευνοϊκών σχολίων όχι των δικών μας, αλλά ολόκληρου του πολιτικού κόσμου, του Τύπου αλλά και της κοινής γνώμης. 

Σε ό,τι αφορά το συλληφθέντα Ιωάννη Κουλουρίδη, δικηγόρο, αυτός συνελήφθη επειδή κατελήφθη τη συγκεκριμένη ημέρα και ώρα στη διασταύρωση των οδών Πανεπιστημίου και Θεμιστοκλέους να εκσφενδονίζει εναντίον των αστυνομικών πέτρες, μετέχοντας σε ομάδα πενήντα ατόμων περίπου, που ακολουθούσαν την πορεία των μαθητών. Από τον εισαγγελέα διετάχθη η συνέχιση, εις βάρος του προανάκριση. Και στο ίδιο σημείο είχαν συλληφθεί άλλα τρία άτομα για τον ίδιο λόγο. 

Για το θέμα του ανήλικου αλβανού μαθητή, παρά το γεγονός ότι το περιστατικό είναι μεμονωμένο και σε καμιά περίπτωση δεν μπορεί να χαρακτηρίζει τη συμπεριφορά του συνόλου των αστυνομικών -και πράγματι είναι κρίμα να χρεώνουμε στο σύνολο της Αστυνομίας μια απαράδεκτη καταδικαστέα και αψυχολόγητη πράξη ενός μεμονωμένου αστυνομικού- είναι γνωστό ότι καταδικάσαμε με δηλώσεις μας αμέσως την απρεπή αυτή συμπεριφορά του αστυνομικού και παράλληλα από την υπηρεσία διετάχθη η διενέργεια Ε.Δ.Ε. κατά την οποία θα εξετασθούν και οι τυχόν πειθαρχικές ευθύνες, αν υπάρχουν και άλλων αστυνομικών και θα αποδοθούν όπου ανήκουν. 

Γνωρίζετε επίσης ότι με βάση τις πληροφορίες που είχαν έλθει, αμέσως επελήφθη η ηγεσία της αστυνομίας αυτού του περισταστικού. Αλλά επαναλαμβάνω ότι οι χαρακτηρισμοί που περιλαμβάνετε στην ερώτησή σας, ή οι ισχυρισμοί ότι "καλλιεργείται ένα ούλτρα αντιδραστικό πνεύμα στα Σώματα Ασφαλείας εναντίον του εχθρού-λαού" είναι χαρακτηρισμοί που δεν έχουν να κάνουν με την πραγματικότητα. 

Ούτε καν για εσωτερική κατανάλωση εντός του χώρου των στελεχών του Κ.Κ.Ε. πλέον δεν είναι ικανοί αυτοί οι χαρακτηρισμοί. Η κοινωνία παρακολουθεί όλους μας, παρακολουθεί τις ενέργειες, τη σοβαρή, υπεύθυνη, νηφάλια και με ευαισθησία στάση της Αστυνομίας. Μας κρίνει όλους. Κρίνει κι εσάς βέβαια, κύριε συνάδελφε, όταν επικαλείσθε τέτοιους χαρακτηρισμούς. 

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, αυτό που θέτουμε με την ερώτησή μας είναι συγκεκριμένο. Σε όλες τις κινητοποιήσεις εμφανίζονται κουκουλοφόροι, γνωστοί και όχι πλέον άγνωστοι. Δίπλα, κοντά, πότε κλείνοντας το μάτι, πότε..., πάντως σε επαφή μ' αυτούς τους κουκουλοφόρους, είναι οι ειδικές δυνάμεις των ΜΑΤ. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Από πού το βλέπετε αυτό; 

ΑΠΟΣΤΟΛΟΣ ΤΑΣΟΥΛΑΣ: Το βλέπουμε στα κανάλια. 

(Θόρυβος από την πτέρυγα του ΠΑ.ΣΟ.Κ.) 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι ίδιες οι εφημερίδες γράφουν για γνωστούς-άγνωστους. 

ΑΠΟΣΤΟΛΟΣ ΤΑΣΟΥΛΑΣ: Συγχρόνως τα κανάλια -και μας κάνει εντύπωση αυτό- δεν βλέπουν -είναι οι φακοί φαίνεται- τριάντα χιλιάδες διαδηλωτές... 

(Θόρυβος από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι συνάδελφοι. 

ΑΠΟΣΤΟΛΟΣ ΤΑΣΟΥΛΑΣ: Αν νομίζουν ότι τιμά αυτό, κύριε Πρόεδρε, τους κυρίους συναδέλφους, ας συνεχίσουν. Αλλά δεν έχω κανένα πρόβλημα να απαντήσω κι αλλιώς, αν χρειάζεται. 

Εν πάση περιπτώσει, δίπλα σ' αυτούς τους μηχανισμούς είναι τα ΜΜΕ, τα οποία δεν βλέπουν τριάντα χιλιάδες διαδηλωτές, αλλά βλέπουν μόνιμα τον κουκουλοφόρο και τους άνδρες των ΜΑΤ. Αυτά αποτελούν στημένα σκηνικά. Και αν προστεθούν εδώ τέτοια φαινόμενα που έχουμε -μακάρι να τα καταδικάζετε και να τα καταδικάζετε πάντα αυτά τα πράγματα- τότε εύκολα βγαίνει το συμπέρασμα ποια είναι η επιδίωξη, ποιος έχει όφελος, ποιοι είναι οι μηχανισμοί, τι θέλουν και τι δεν θέλουν. 

Εμείς θα είμαστε ικανοποιημένοι αν μας πείτε, κύριε Υπουργέ, ότι σέβεστε τις λαϊκές κινητοποιήσεις. Αφήστε το εάν δεν είναι σε βάρος... Αυτό το λύνει το Σύνταγμα. Λέγει πώς είναι και ποιες έχουν προτεραιότητα. Η θέση μας είναι να μην ξανασυμβούν τέτοιες ενέργειες, που εμείς πραγματικά τις απορρίπτουμε, δεν τις εγκρίνουμε, σαν αυτές δηλαδή που καίνε τις περιουσίες, τα αυτοκίνητα κλπ. και είναι δίπλα από τις δυνάμεις ασφαλείας. 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Δημόσιας Τάξης κ. Πετσάλνικος έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε συνάδελφε, κατ' αρχήν σε σχέση με αυτό το θέμα των κουκουλοφόρων, έχετε προσέξει ποτέ πράγματι το πώς εξελίσσονται αυτές οι καταστάσεις; Εξάλλου δεν είναι γνωστοί-άγνωστοι. Είναι διαφορετικά άτομα πολλές φορές. 'Αλλες φορές πιθανόν να είναι και τα ίδια άτομα, τα οποία επιδιώκουν να δημιουργήσουν προβλήματα. Και ξέρετε ποια είναι η μεγάλη αγωνία της Αστυνομίας και των ΜΑΤ; Το να μη δημιουργηθεί μείζον πρόβλημα και σε βάρος των περιουσιών κλπ. των πολιτών από αυτά τα άτομα, αλλά και σε βάρος των ίδιων των διαδηλωτών. Γι' αυτό θεωρώ ότι είναι απαράδεκτος ο ισχυρισμός που λίγο νωρίτερα επικαλεσθήκατε ότι μπορεί να υπάρχει κάλυψη και προστασία ακόμη της Αστυνομίας απέναντι σ' αυτούς. 

Θα σας έλεγα και κάτι άλλο. Εξετάστε μέσα από το Κ.Κ.Ε., από τα στελέχη, τη νεολαία που κατεβάζετε στους δρόμους για να διαδηλώσει -όπως έχει δικαίωμα- και πράξεις διάφορες, όπως αυτές έλαβαν χώρα προ ημερών στα Προπύλαια του Πανεπιστημίου, όπου βλέπαμε όλοι την καταστροφή μιας τηλεοπτικής κάμερας και κάντε μερικά ερωτήματα, για να δείτε αν επρόκειτο κι εκεί περί κουκουλοφόρων ή όχι. Βέβαια πανεπιστημιακό άσυλο είναι, το οποίο σεβόμαστε απόλυτα. Σας λέγω όμως, να κάνετε αυτήν την έρευνα. 

Θα ήθελα δε να κλείσω με την εξής παρατήρηση. Αυτές τις ημέρες είναι ανήλικα παιδιά στους δρόμους. Κι έχω πει και άλλη φορά στη Βουλή. Πρέπει να μαζέψουμε, να μαζέψετε, τα παιδιά από τους δρόμους και για έναν άλλο λόγο. Γιατί καθημερινά διατρέχουν κινδύνους μέσα στην ανεμελιά τους, στην απερισκεψία τους κλπ. Και τα επεισόδια ανάμεσα στους μαθητές και στους εκνευρισμένους οδηγούς κλπ., όπως ξέρετε, δυστυχώς παρουσιάζονται. 

Η παρουσία της Αστυνομίας και σ' αυτές τις περιπτώσεις ένα και μόνο λόγο έχει: να προλάβει επεισόδια, να προλάβει το απρόοπτο, γιατί αν συμβεί τότε βέβαια όλοι άλλα θα λέμε. Και με πολύ ωριμότητα, υπευθυνότητα, αλλά και ευαισθησία, επαναλαμβάνω, η Αστυνομία ανταποκρίνεται σ' αυτό το ρόλο. 

Θα έπρεπε όμως και από την πλευρά του Κ.Κ.Ε. να αναλογιστείτε τις ευθύνες απέναντι σ' αυτήν τη νέα γενιά, απέναντι σ' αυτά τα παιδιά που παίζουν -γιατί στην κυριολεξία, θα έλεγα σε τελευταία ανάλυση παίζουν- ένα επικίνδυνο παιχνίδι, χωρίς να το καταλαβαίνουν, σκαρφαλώνοντας σε αυτοκίνητα, προπηλακίζοντας οδηγούς ή εν πάση περιπτώσει ευρισκόμενα μέσα σε μια ατμόσφαιρα, επαναλαμβάνω, που κάθε άλλο παρά ευχάριστη είναι και κάθε άλλο παρά ακίνδυνη είναι σε ό,τι αφορά ένα τυχαίο ίσως γεγονός. 

Και εκεί είναι μεγάλη η ευθύνη όλων, είναι μεγάλη η ευθύνη των πολιτικών κομμάτων και ιδιαίτερα του δικού σας κόμματος. 

ΠΡΟΕΔΡΕΥΩΝ (Νικόλαος Κατσαρός): Η τέταρτη, η με αριθμό 487/25.1.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Γεωργίας, σχετικά με τη λήψη μέτρων προστασίας των ελαιοπαραγωγών, διαγράφεται λόγω κωλύματος του αρμοδίου Υπουργού. 

Πέμπτη είναι η με αριθμό 494/25.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστάσιου Ιντζέ προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων για την ποιοτική βελτίωση των επιμορφωτικών και ψυχαγωγικών εκπομπών της κρατικής ραδιοφωνίας και τηλεόρασης, η οποία έχει ως εξής: 

"Στην πρωϊνή εκπομπή της ΕΤ1 "ΣΥΝ-ΠΛΗΝ" της 19-1-99, τραγουδούσε μια Τούρκισσα καλλιτέχνιδα. Το τραγούδι αναφερόταν στην Τραπεζούντα του ένδοξου ελληνικότατου Πόντου, την οποία ανέφερε με γαλλική προφορά ως "Τραπεζόν". Οι τρεις δημοσιογράφοι της εκπομπής μετάφραζαν: "Τράπεζον είναι μια κωμόπολη της Μαύρης Θάλασσας". Κανείς από τους τρεις δεν αντιλήφθηκε ότι πρόκειται για την Τραπεζούντα του Πόντου "πόλιν οικουμένην και πολυάνθρωπον", όπως την αναφέρει ο ιστορικός Ξενοφώντας ο Αθηναίος. 

Σημειωτέον ότι η "Τραπεζούς" στα δυόμισι χιλιάδες και πλέον χρόνια ιστορίας της, ήταν -και σήμερα είναι- μεγάλη πόλη, κέντρο γραμμάτων και τεχνών και βεβαίως πρωτεύουσα επί διακόσια πενήντα χρόνια της ελληνικότατης "Αυτοκρατορίας της Τραπεζούντος". 

Ερωτάται ο κύριος Υπουργός: 

1) Οι προσλήψεις και οι αναθέσεις σε δημοσιογράφους εκπομπών σε "ζώνες" μεγάλης ακροαματικότητας (επαναλαμβάνονται δις το εικοσιτετράωρο) γίνονται χωρίς να αξιολογούνται οι στοιχειώδεις εγκύκλιες γνώσεις που παρέχει το ελληνικό σχολείο; 

2) Δεν αντιλαμβάνεται ότι πέρα της φτώχειας και του εκβαρβαρισμού της γλώσσας (κακή χρήση σύνταξης) και γραμματικής και χρήση περιορισμένου λεξιλογίου) και το λαό παραπληροφορούν και παραμορφώνουν και την ιστορία διαστρέφουν; 

3)Τι μέτρα πρόκειται να λάβει: α) για την εξάλειψη τέτοιων θλιβερών γεγονότων και β) για την ποιοτική βελτίωση των επιμορφωτικών και ψυχαγωγικών εκπομπών από τα κρατικά ραδιόφωνα και τηλεοπτικά δίκτυα;". 

O Yπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, προσυπογράφω το ενδιαφέρον του αγαπητού συναδέλφου και συμμερίζομαι την αγωνία του για την κατάσταση που έχει δημιουργηθεί ιδιαιτέρως στο πλαίσιο των προγραμμάτων των ηλεκτρονικών μέσων ενημέρωσης όπου συντάκτες και άλλοι παράγοντες των τηλεοπτικών προγραμμάτων, λόγω ελλιπούς μορφωτικής συγκρότησης, κακοποιούν την ελληνική γλώσσα. Η λεξιπενία τους είτε ο λανθασμένος τρόπος με τον οποίο χρησιμοποιούν τις λέξεις της πλούσιας ελληνικής γλώσσας, αποτελεί, θα έλεγα, εξ αντικειμένου μία δολιοφθορά εναντίον του πολιτισμού μας, γιατί η γλώσσα είναι ο πυρήνας, η ψυχή του πολιτισμού μας. Η ελληνική γλώσσα θα πρέπει να μείνει συνεχής και αδιάπτωτη, αφού αποτελεί θεμελιακό στοιχείο του. 

Από το σημείο αυτό όμως, μέχρι του σημείου να ασκείτε κριτική σε ένα πρόγραμμα της ελληνικής τηλεόρασης, το οποίο έχει γνωρίσει ιδιαίτερες διακρίσεις, η απόσταση είναι πάρα πολύ μεγάλη. 

Η Ελληνική Ραδιοφωνία Τηλεόραση έχει οργανώσει εκπαιδευτικά σεμινάρια και άλλα επιμορφωτικά προγράμματα, κάτι που πρέπει να κάνουν και τα άλλα μέσα ενημέρωσης, προκειμένου να βελτιώσει το επίπεδο γνώσεων ή τον τρόπο με τον οποίο παρουσιάζουν τα θέματά τους οι εργαζόμενοι σε αυτό το μεγάλο δημόσιο φορέα. 

Δεν συμμερίζομαι καθόλου, λοιπόν, την κριτική που ασκείτε για τους συντελεστές της συγκεκριμένης εκπομπής. 

Πράγματι η αλλοδαπή καλλιτέχνιδα που φιλοξενήθηκε στο πρόγραμμα στο οποίο αναφέρεστε με την ερώτησή σας, εκτός της γαλλικής χρησιμοποίησε και μια διάλεκτο άλλη, τη λαζική διάλεκτο, πράγμα το οποίο κατέστησε πάρα πολύ δύσκολη την κατανόηση των λεγομένων της. Μετά, όμως, διευκρινίστηκε ότι πρόκειται για την πόλη Τραπεζούντα και οι συντελεστές της εκπομπής κατ' επανάληψη αναφέρθηκαν χρησιμοποιώντας αυτή ακριβώς την ονομασία για τη συγκεκριμένη πόλη. 

Πρέπει να πω ότι οι συντάκτες του συγκεκριμένου προγράμματος, που είναι από τα πιο δημοφιλή στην ελληνική ραδιοτηλεόραση, είναι πτυχιούχοι. 

'Εχουν επαρκέστατες γνώσεις. 'Εχουν επαγγελματικό ήθος. Και μέχρι τώρα, έχουν επιδείξει υψηλή συνείδηση του καθήκοντός τους. Ανταποκρίνονται άριστα στα καθήκοντά τους. Αυτό μπορώ δημόσια να το διαβεβαιώσω. 

Η δε εκπομπτή, η οποία πολλές διακρίσεις έχει γνωρίσει, πρέπει να πω ότι, για όλους όσοι παρακολουθούν τα προγράμματα στο σύνολο των ελληνικών μέσων ενημέρωσης, αποτελεί μια ξεχωριστή εκπομπτή. 

Πιστεύω ότι ο κύριος συνάδελφος δεν παρακολούθησε ο ίδιος τη συγκεκριμένη εκπομπή. Απλά, χρησιμοποίησε πληροφορίες φίλων του, γνωστών του, που δεν ανταποκρίνονται στα πράγματα. 

Πιστεύω ότι προσφέρει κακή υπηρεσία, επιτιθέμενος κατά της ΕΡΤ και κατά του συγκεκριμένου προγράμματος, χρησιμοποιώντας στοιχεία τα οποία δεν είναι αληθή. Αυτό, άλλωστε, αποδεικνύεται από τα στοιχεία, τα οποία θέτω στη διάθεσή του, δηλαδή τη βιντεοκασέτα με τη συγκεκριμένη εκπομπή και το απομαγνητοφωνημένο κείμενο αυτού του διαλόγου, που έγινε για το θέμα στο οποίο αναφέρεται ο κύριος συνάδελφος. 

Από τα στοιχεία αυτά, κύριε συνάδελφε, προκύπτει ότι κάθε άλλο παρά ευσταθούν τα όσα ισχυρίζεσθε στην ερώτησή σας. Και λυπούμαι γι'αυτό. 

Κύριε Πρόεδρε, τα στοιχεία αυτά τα θέτω στη διάθεση του κ. Ιντζέ και παρακαλώ να καταχωρισθούν στα Πρακτικά, αν αυτό είναι εφικτό. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, ενώ στην αρχή ήμουν έτοιμος να πω "ευχαριστώ" στον κύριο Υφυπουργό, στο τέλος τα έκανε μούσκεμα! 

Πράγματι, έσπασε το τηλέφωνό μου επί δύο ημέρες, για να μου λένε από όλην την Ελλάδα ότι αυτοί μεταφράζουν "Τραπεζόν", που δεν ήξεραν τι θα πει "Τραπεζόν". 

Και έχω την αξίωση, κύριε Πρόεδρε, σε κρατικά ηλεκτρονικά μέσα επικοινωνίας, να γνωρίζουν στοιχειωδώς ελληνική ιστορία. 

Δηλαδή, εάν η τραγουδίστρια αυτή η Τούρκισσα, η σπουδαία, έλεγε "Ινσταμπούλ", "Ινσταμπούλ" θα μετάφραζαν για την Κωνσταντινούπολη αυτοί οι πτυχιούχοι; 'Η εάν έλεγε "Ισμίρ", "Ισμίρ" θα μετάφραζαν για τη Σμύρνη; Εάν έλεγε "Ισκεντέρ", "Ισκεντέρ" θα μετάφραζαν για την Αλεξάνδρεια; 'Η εάν έλεγε "Ετιρνέ", θα μετάφραζαν "Ετιρνέ" και για την Αδριανούπολη; 

Ορισμένα στοιχειώδη, στοιχειωδέστατα πρέπει να τα γνωρίζουν εκείνοι που προσλαμβάνονται από τα δημόσια μέσα ενημέρωσης, όπως είναι η ΕΡΤ. 

Και είχα την αξίωση να ζητήσει συγγνώμη ο κύριος Υφυπουργός και να πει ότι δεν θα επαναληφθεί και όχι να έρχεται -με περισσό θράσος, θα έλεγα- να μου κάνει παρατηρήσεις. 

Και αυτά που καταθέτετε ως αληθή, πρέπει να είναι διορθωμένα. 

Γιατί, εάν ήμουν εγώ ο δέκτης, θα έλεγα ότι έκανα λάθος. Υπήρξαν χιλιάδες τηλεφωνήματα! Γι'αυτό και έκανα αυτήν την ερώτηση. Αλλιώς, δεν εδικαιολογείτο. 

Και περιμένω, στη δευτερολογία του, να διορθώσει ο κύριος Υπουργός. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, μία παρατήρηση. Επιβεβαίωσε ο κύριος συνάδελφος ότι δεν παρακολούθησε ο ίδιος την εκπομπή. Λέγοντας δε ότι χιλιάδες συμπολίτες μας τηλεφώνησαν σε αυτόν για να διαμαρτυρηθούν, έδειξε έτσι, με αυτόν τον τρόπο ότι δεν ομιλεί τη γλώσσα της αλήθειας. Γιατί προτίμησε να κολακεύσει φίλους ή γνωστούς του, οι οποίοι παρακολούθησαν, με το δικό τους τρόπο, την εκπομπή και τον πληροφόρησαν τα σχετικά, αντί ο ίδιος, πριν προχωρήσει στην κατάθεση αυτής της ερώτησης στο πλαίσιο του Κοινοβουλευτικού Ελέγχου, να προβεί σε μια σχετική έρευνα, προκειμένου ο ίδιος να διαπιστώσει, εάν έτσι έχουν τα πράγματα. 

Από το απομαγνητοφωνημένο κείμενο προκύπτει ότι οι συντελεστές της εκπομπής αναφέρθηκαν κατ' επανάληψη στην πόλη ως "Τραπεζούντα". Πράγματι, επειδή όπως αποδείχθηκε, μίλησε και στη λαζική διάλεκτο η καλλιτέχνιδα, δεν κατέστη δυνατόν, ευθύς εξ αρχής, να γίνει αντιληπτό ότι ομιλεί για την Τραπεζούντα. Εν συνεχεία όμως, αμέσως μετά -εντός ολίγων δευτερολέπτων έγιναν όλα αυτά- ο κ. Ροδίτης, εκ των συντελεστών της εκπομπής, λέει συγκεκριμένα: "'Αρα, είναι η ελληνική η Τραπεζούντα." Αυτό είπε, κύριε Ιντζέ. Και παρακάτω, η κ. Τσουκαλά: "Είναι, λοιπόν, η Τραπεζούντα." Και μετά ακούγεται και πάλι. Το όνομα του τραγουδιού αναφέρεται σε μια πόλη. "Και η πόλη αυτή είναι η Τραπεζούντα." 

Και τελειώνει ο κ. Ροδίτης: "Από όλα αυτά, φαίνεται ότι όπου και αν σταθεί κανείς βλέπει μονίμως την Ελλάδα να υπάρχει παντού". Προφανώς, δεν παρακολούθησαν την εκπομπή ούτε αυτοί που σας τηλεφώνησαν κύριε Ιντζέ, απλά το μένος σας εναντίον της Ελληνικής Ραδιοφωνίας Τηλεόρασης, με τον τρόπο που το εκδηλώσατε σήμερα, αποδεικνύει προκατάληψη και κακοπιστία. Λυπούμαι δε, γιατί το κάνετε αυτό σε μια στιγμή που θα έπρεπε να ενθαρρύνετε την Ελληνική Ραδιοφωνία Τηλεόραση και ιδιαιτέρως τους συντελεστές τέτοιων ποιοτικών προγραμμάτων, ώστε όλοι μαζί να τους παροτρύνουμε να συνεχίσουν αυτήν τη δύσκολη πορεία που επέλεξαν, σε μια εποχή που μας κατακλύζουν προγράμματα που ευτελίζουν την ανθρώπινη προσωπικότητα. 

Την ώρα, λοιπόν, που δοκιμάζεται το ραδιοτηλεοπτικό τοπίο, που γίνεται αυτή η προσπάθεια από την Ελληνική Ραδιοφωνία Τηλεόραση, επιτίθεσθε εναντίον αυτής. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Υπουργέ. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θέλω να υποθέσω -λυπάμαι που κάνω αυτήν την υπόθεση- ότι δεν έχετε απευθύνει ερώτηση για πρόγραμμα ιδιωτικού ραδιοτηλεοπτικού σταθμού για ευνόητους λόγους. 

ΠΡΟΕΔΡΕΥΩΝ (Νικόλαος Κατσαρός): Επίκαιρες ερωτήσεις δεύτερου κύκλου: 

Πρώτη είναι η με αριθμό 482/22.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Υγείας και Πρόνοιας σχετικά με την ανανέωση των συμβάσεων του επιστημονικού προσωπικού της μονάδας απεξάρτησης ναρκωτικών με την ονομασία "18 ΑΝΩ" κλπ. 

Η ερώτηση του κ. Κουρουμπλή έχει ως εξής: 

"Η χώρα μας, λόγω της θέσεως της, έχει καταστεί διεθνές σταυροδρόμι των κυκλωμάτων διακίνησης ναρκωτικών, με αποτέλεσμα ένα κομμάτι της κοινωνίας μας και ιδίως της νεολαίας μας, να έχει διαβρωθεί και να έχει πέσει θύμα αυτών των κυκλωμάτων, κάνοντας χρήση διάφορων ναρκωτικών ουσιών. 

Η λειτουργία θεραπευτικών κοινοτήτων έχει συμβάλει τα μέγιστα στην απεξάρτηση και την αποτοξίνωση αυτών των ατόμων και για το λόγο αυτό επιβάλλεται η πολιτεία να στηρίζει και να συνδράμει με κάθε τρόπο τις προσπάθειες που καταβάλλονται σ'αυτές τις κοινότητες. 

Μια από αυτές τις αξιόλογες και καταξιωμένες θεραπευτικές κοινότητες είναι και η κοινότητα των "18 ΑΝΩ", που με τις επιστημονκές μεθόδους που εφαρμόζει το εξειδικευμένο και έμπειρο επιστημονικό της προσωπικό, προσπαθεί να απεξαρτήσει από τη μάστιγα των ναρκωτικών δεκάδες ανθρώπους σε καθημερινή βάση ή περίπου 12.000 σε ετήσια βάση και να τους σώσει από βέβαιο θάνατο, που είναι η μοιραία κατάληξη των χρηστών ναρκωτικών ουσιών. 

Δυστυχώς, όμως, η προσπάθεια αυτή φαλκιδεύεται με την απόλυση δεκατεσσάρων εξειδικευμένων επιστημόνων της κοινότητας, που απασχολούνται στο πρόγραμμα της απεξάρτησης και των οποίων η σύμβαση έληξε και δεν ανανεώνεται. 

Ερωτάται ο κύριος Υπουργός γιατί δεν ανανεώνονται ή πότε θα ανανεωθούν οι συμβάσεις των δεκατεσσάρων εξειδικευμένων και εμπείρων επιστημόνων της θεραπευτικής κοινότητας των "18 ΑΝΩ" και σε τι ενέργειες θα προβεί για τη στήριξη αυτών των θεραπευτικών κοινοτήτων". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, είναι η δεύτερη φορά μέσα σε δύο ημέρες που απαντούμε στην ίδια ερώτηση. Το σημειώνω γιατί ακολουθεί και τρίτη αύριο. Η πρώτη ερώτηση της αυριανής ημέρας αναφέρεται στο ίδιο θέμα. Δεν έχετε βέβαια εσείς καμία ευθύνη γι' αυτό, αλλά το σημειώνω για να καταγραφεί, μήπως σε κάποια μελλοντική τροποποίηση του Κανονισμού της Βουλής δούμε και αυτό το θέμα. 

ΠΡΟΕΔΡΕΥΩΝ (Νικόλαος Κατσαρός): Είναι περισσότερο θέμα συνεννόησης των κομμάτων. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οχι είναι και συναδέλφων του ιδίου κόμματος. Δηλαδή ο κ. Κουρουμπλής ερωτά σήμερα και ο κ. Κουτσόγιωργας του ΠΑΣΟΚ ερωτά αύριο για το ίδιο θέμα. Εμείς βεβαίως, έχουμε την υποχρέωση να απαντούμε, και θα το κάνουμε, αλλά το σημειώνουμε για τα Πρακτικά, για να ληφθεί υπόψη στο μέλλον σε κάποια τροποποίηση του Κανονισμού. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Αυτό σημαίνει ότι είναι ένα θέμα με ιδιαίτερη ένταση. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, πράγματι έληξε πριν από δύο ή τρείς ημέρες η σύμβαση δεκατεσσάρων εργαζομένων στη μονάδα απεξάρτησης "18 ΑΝΩ" του Ψυχιατρικού Νοσοκομείου της Αθήνας. 'Ηταν μία σύμβαση εργασίας ορισμένου χρόνου και γνώριζαν όλοι ότι θα λήξει. 

O θόρυβος που δημιουργήθηκε και είχε σχέση με την παράταση της σύμβασης ή την ανανέωσή της, δεν ήταν δικαιολογημένος. Η ισχύουσα νομοθεσία δεν επιτρέπει την παράταση μιας τέτοιας σύμβασης ή την ανανέωσή της. 

Αυτό που κάνουμε σαν Υπουργείο είναι να ζητήσουμε την έγκριση του Υπουργικού Συμβουλίου -και έχει δοθεί ήδη- για την πρόσληψη και πάλι δεκατεσσάρων εργαζομένων με την ίδια σύμβαση και μέσα στο χρονικό διάστημα που αυτή θα διαρκεί να ολοκληρώσουμε τις διαδικασίες για την πρόσληψη μονίμου προσωπικού. 

Βεβαίως δεν μπορεί να αναφέρεται η προκήρυξη στην πρόσληψη των ιδίων. 'Ομως, επειδή γίνεται κατά τρόπο που επιτρέπει να είναι ως προσόν και η εμπειρία, πιθανολογούμε ότι οι περισσότεροι θα είναι από τους ίδιους. Δηλαδή θα επαναπροσληφθούν κατά πάσαν πιθανότητα οι ίδιοι. Πάντως παράταση της σύμβασης που έληξε ή ανανέωσή της για τους ίδιους εργαζόμενους δεν επιτρέπεται από την ισχύουσα νομοθεσία. Σε ό,τι αφορά δε αυτήν καθ'εαυτήν τη μονάδα "18 ΑΝΩ" και το έργο της, κανείς δεν αμφισβήτησε ποτέ τη σπουδαιότητα αυτού του έργου, τη μακροχρόνια προσφορά της μονάδας και των εργαζομένων σ' αυτή στα άτομα που έχουν εξάρτηση από τα ναρκωτικά. 

Το Υπουργείο και η Κυβέρνηση στηρίζει με κάθε τρόπο και με ειδικά προγράμματα τη λειτουργία και τη δραστηριότητα αυτής της μονάδας και αυτό θα κάνει και στο μέλλον. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, απαντώντας στην πρώτη τοποθέτηση του κυρίου Υπουργού θα έλεγα ότι το ενδιαφέρον που εκδηλώνεται από πολλούς συναδέλφους για το θέμα αυτό, δείχνει την κοινωνική ένταση αυτού του προβλήματος, το οποίο έχει προκύψει με την απόλυση των δεκατεσσάρων εξειδικευμένων επιστημόνων της μονάδας "18 ΑΝΩ". Είναι διάχυτη η αγωνία και η ανησυχία στην κοινωνία από το πρόβλημα που έχει προκύψει, δεδομένου ότι όλος ο ελληνικός λαός από τα προβλήματα και τα ζητήματα που αναφέρονται στην κατατεθείσα επίκαιρη ερώτηση, ανησυχεί με το επικίνδυνο φαινόμενο των ναρκωτικών, που αποτελεί τη σύγχρονη μάστιγα των κοινωνιών. Ανησυχεί ιδιαίτερα για τους νέους αυτής της χώρας. Είναι πραγματικά μία μονάδα που αποτελεί μαζί με συναφείς μονάδες, κοινωνικά οχυρά αυτού του κύματος που απειλεί την ελληνική κοινωνία να την επιχωματώσει. 

Το πρόβλημα δεν είναι δύο-τριών ημερών, είναι αρκετών ημερών. Εκείνο που είναι ιδιαίτερα εντυπωσιακό, είναι οι διαβεβαιώσεις που έλαβαν οι γονείς και οι εκπρόσωποι των εξαρτημένων ατόμων από τον Υπουργό ότι θα υπάρξει ρύθμιση γι'αυτό το εξειδικευμένο προσωπικό. 

Κύριε Υπουργέ, γνωρίζετε καλύτερα από πολλούς άλλους ότι σε αυτές τις μονάδες είναι απαραίτητο το προσωπικό που εργάζεται να έχει και πλούσια εμπειρία και εξειδίκευση. Μιλάμε για ένα προσωπικό που έχει αποδείξει με τη συνέπειά του, την ευαισθησία του και το ιδιαίτερο ενδιαφέρον του ότι μπορεί πραγματικά να αποτελέσει μία κυψέλη που θα προσφέρει υπηρεσίες ουσιαστικές και αποτελεσματικές. 

Είναι, λοιπόν, ανησυχητικό το γεγονός ότι αυτήν τη στιγμή με μία νέα προκήρυξη αυτοί οι άνθρωποι να μη προσληφθούν, με συνέπεια να προσληφθούν νέα άτομα που δεν έχουν εμπειρία, που δεν θα έχουν την εξειδίκευση που έχουν οι προηγούμενοι. Συνεπώς θα υποβαθμίζεται το έργο μιας τόσο ιδιαίτερα ευαίσθητης μονάδας. 

Η παράκληση, λοιπόν, είναι να βρεθεί ένας τέτοιος τρόπος, ώστε ειδικά σε τέτοιου είδους υψηλής προτεραιότητας και κοινωνικής σημασίας κέντρα, να υπάρχει μόνιμο προσωπικό, που θα είναι απαλλαγμένο από την ανασφάλεια των εργασιακών σχέσεων για να μπορεί να προσφέρει υπηρεσίες. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, αναφέρθηκα σε πρόβλημα του Κανονισμού στην αρχή της ομιλίας μου και όχι στους ερωτώντες συναδέλφους. Είμαστε υποχρεωμένοι μέσα στην κοινοβουλευτική διαδικασία και την τάξη, όπως αυτή προσδιορίζεται από τον Κανονισμό της Βουλής, να απαντούμε σε όλους τους συναδέλφους, που βεβαίως έχουν το δικαίωμα να ερωτούν. Εγώ αναφέρθηκα στον Κανονισμό. 

Επίσης, χρησιμοποιήσατε και πάλι τη λέξη "απόλυση". Δεν με ακούσατε ή δεν με καταλάβατε. Δεν πρόκειται περί αυτού. 

Είναι μια σύμβαση εργασίας ορισμένου χρόνου που έληξε. Δεν απελύθη κανείς. Εγνώριζαν για πόσο χρόνο προσελήφθησαν και ότι στη συγκεκριμένη ημερομηνία λήγει η σύμβασή τους. 

Θέσατε και το θέμα, αν πρέπει αυτό το έμπειρο προσωπικό να προσλαμβάνεται με αυτόν τον τρόπο ή αν πρέπει να είναι μόνιμο. Πρέπει να σας πω ότι παλαιότερα αυτό που τώρα αποτελεί αίτημα των ειδικών επιστημόνων αυτού του χώρου αλλά και των άλλων εργαζομένων, ήταν αντίθετο. 

'Ελεγαν ότι αυτό το προσωπικό, που δουλεύει σε δύσκολες συνθήκες, δεν πρέπει να είναι μόνιμο, γιατί κουράζεται εύκολα. Αυτή ήταν η καταγεγραμμένη άποψη στο Υπουργείο και γι' αυτό ηκολουθείτο ο τρόπος της πρόσληψης εργασίας με σύμβαση ορισμένου χρόνου. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Μετά από δέκα χρόνια... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θέλω επίσης, να σας διαβεβαιώσω ότι ο Υπουργός δεν έδωσε σε κανέναν την εντύπωση ότι θα ρυθμιστεί το θέμα, έτσι ώστε να μεταβληθούν αυτές οι συμβάσεις σε συμβάσεις αορίστου χρόνου. Αυτό θα ήταν μία ευθεία κατάργηση του ν. 2190 όπως αυτός έχει τροποποιηθεί. Εφόσον συμφωνούμε ότι χρειάζεται μόνιμο προσωπικό, θα προχωρήσουμε στην προκήρυξη θέσεων μονίμου προσωπικού με την τροποποίηση του οργανισμού του νοσοκομείου και με σύσταση θέσεων. 

ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 476/20.1.99 επίκαιρη ερώτηση του Βουλευτή της Νέας Δημοκρατίας κ. Θεόδωρου Πασσαλίδη προς τους Υπουργούς Εθνικής 'Αμυνας, Οικονομικών, σχετικά με την επίλυση του συνταξιοδοτικού προβλήματος των Αξιωματικών του Στρατού. 

Η επίκαιρη ερώτηση του κ. Πασσαλίδη έχει ως εξής: 

"Κατά τρόπο παράδοξο και πέραν κάθε λογικής παρατηρείται το φαινόμενο της οικονομικής ανισότητας στη σύνταξη μεταξύ ομοιοβάθμων, οι κατώτεροι στο βαθμό ταγματάρχες να λαμβάνουν μεγαλύτερη σύνταξη από ανωτέρους τους αντισυνταγματάρχες και ίση με τους συνταγματάρχες. 

Το ΓΕΣ προτείνει στο ΕΠΥΕΘΑ νομοθετική ρύθμιση που αφορά τη μισθολογική προαγωγή των ταγματαρχών και αντισυνταγματαρχών, για να μην υπάρχει οικονομική ανισότητα στις συντάξεις. Παρά τις πρόσφατες υποσχέσεις του Υφυπουργού Εθνικής 'Αμυνας ότι το πρόβλημα της οικονομικής ανισότητας των προαναφερθέντων αξιωματικών θα τακτοποιηθεί, εξακολουθεί να βρίσκεται σε εκκρεμότητα και οι ενδιαφερόμενοι αντισυνταγματάρχες συνεχίζουν να συνταξιοδοτούνται με το βαθμό του αντισυνταγματάρχη. 

Η αδικία σε βάρος των συγκεκριμένων αποστράτων αντισυνταγματαρχών δεν ξέρουμε ακόμη πόσο καιρό θα διαρκέσει. Θα μπορούσε ο Υπουργός Εθνικής 'Αμυνας σε νομοσχέδιο που ψηφίστηκε πρόσφατα στη Βουλή να είχε ήδη τακτοποιήσει αυτήν την κατάφωρη αδικία. Η ηγεσία του Υπουργείου Εθνικής 'Αμυνας εξακολουθεί να είναι εκτεθειμένη στους απόστρατους αντισυνταγματάρχες. 

Ερωτάσθε, κύριοι Υπουργοί: Εάν είναι στις προθέσεις σας, προκειμένου να μην υπάρχει οικονομική ανισότητα στις συντάξεις αξιωματικών, οι αντισυνταγματάρχες όπως και οι ταγματάρχες να λαμβάνουν τη σύνταξη των συνταγματαρχών. 

Αν είναι στις προθέσεις σας να ικανοποιήσετε το αίτημα των αντισυνταγματαρχών, προσδιορίστε το χρονικά". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Kύριε συνάδελφε, να θεωρείτε ότι η ηγεσία του Υπουργείου Εθνικής 'Αμυνας καταβάλλει κάθε δυνατή προσπάθεια στα πλαίσια της δημοσιονομικής πολιτικής της Κυβέρνησης να βελτιώσει τις αμοιβές του προσωπικού, ούτως ώστε το προσωπικό των Ενόπλων Δυνάμεων -αξιωματικοί και υπαξιωματικοί- να ασχολούνται απερίσπαστοι με το έργο τους. 

Σε καμιά περίπτωση δεν ξεχνά ούτε αυτούς που έχουν αποστρατευθεί. 'Ετσι ο κλάδος των συνταξιούχων έχει την ίδια μέριμνα από εμάς, που έχουν και οι εν ενεργεία. Απόδειξη αυτού είναι ότι για πρώτη φορά με το ν. 2512 συνδέθηκε η σύνταξη με το μισθό των εν ενεργεία. 

ΚΥΡΙΑΚΟΣ ΣΠΥΡΙΟΥΝΗΣ: Ο οδηγός της ΔΕΗ παίρνει μεγαλύτερη σύνταξη από το στρατηγό. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είναι η πρώτη φορά πάντως που συνδέθηκε η σύνταξη με το μισθό. Οι αυξήσεις που δίνονται στους εν ενεργεία δίνονται και στους συνταξιούχους. 

Οφείλω, βέβαια, να ομολογήσω ότι έχετε δίκιο. Πράγματι υπάρχουν ορισμένες περιπτώσεις που παρουσιάζεται δυσαρμονία. Δηλαδή, έχουμε αυτήν τη συγκεκριμένη περίπτωση που αναφέρετε, που αξιωματικός με βαθμό του αντισυνταγματάρχη παίρνει σύνταξη μικρότερη από του ταγματάρχη. Δεν είναι η μοναδική οικονομική δυσαρμονία που υπάρχει και αυτό οφείλεται σε δύο λόγους: 

Πρώτον, υπάρχουν πάρα πολλοί τρόποι με τους οποίους κατατάσσονται τα στελέχη των Ενόπλων Δυνάμεων. Είναι μια αμαρτία την οποία προσπαθούμε να διορθώσουμε. 'Ετσι έχουμε διαφορετικούς χρόνους παραμονής στους διάφορους βαθμούς, διαφορετικούς χρόνους παραμονής στους βαθμούς των υπαξιωματικών, με αποτέλεσμα να αθροίζονται κατά διαφορετικό τρόπο τα χρόνια. 

Δεύτερον, η προσπάθεια που έχει γίνει κατά καιρούς να διορθωθεί αυτή η κατάσταση είναι τόσο περίπλοκη, που διορθώνοντας μια κατάσταση δημιουργούμε μία άλλη ατέλεια ή μία άλλη αδικία, θα την έλεγα. Σε αυτήν την προσπάθεια βέβαια δεν έχουμε μείνει αδιάφοροι. 'Ηδη το Υπουργείο έχει δώσει εντολή προς τα επιτελεία, συλλέγουμε όλες τις περιπτώσεις και προσπαθούμε αφ'ενός μεν να βάλουμε μία τάξη -όπως είπα- στην προέλευση των αξιωματικών και, δεύτερον, να δούμε πού υπάρχουν περιπτώσεις συγκεκριμένες, μέχρι και προσωπικές, στις οποίες υπάρχουν αδικίες και τις οποίες θα διορθώσουμε. Δηλαδή, είναι μεν σωστό αυτό που λέτε, δεν είναι όμως από αδιαφορία αλλά είναι διότι έτσι δημιουργήθηκαν οι συνθήκες με τις οποίες τα στελέχη των Ενόπλων Δυνάμεων προάγονται και αμείβονται. 

Είναι σίγουρο και βέβαιο ότι αυτή η κατάσταση θα διορθωθεί. Δεν μπορώ να σας πω πόσο γρήγορα, διότι τα στοιχεία είναι πολλά, όμως σας βεβαιώνω ότι θα διορθωθεί. 

ΠΡΟΕΔΡΕΥΩΝ (Νικόλαος Κατσαρός): Ο κ. Πασσαλίδης έχει το λόγο. 

ΘΕΟΔΩΡΟΣ ΠΑΣΣΑΛΙΔΗΣ: Κύριε Υπουργέ, δεν είπατε τίποτα περισσότερο από αυτό που είχατε πει σε απάντηση ερωτήσεως που είχα υποβάλει, όπως επίσης και σε πρόταση που είχε κάνει το Γενικό Επιτελείο Στρατού προς το ΕΠΥΕΘΑ για τη νομοθετική ρύθμιση των συνταξιούχων αξιωματικών. 

'Οπως αναφέρω στην επίκαιρη ερώτησή μου εξακολουθεί να παρατηρείται οικονομική ανισότητα στη σύνταξη των ομοιοβάθμων αξιωματικών, ταγματάρχες να λαμβάνουν μεγαλύτερη σύνταξη από τους ανωτέρους τους αντισυνταγματάρχες και ίσες με τους συνταγματάρχες. 

Ερωτώ, αυτό το κενό μέχρι πότε θα συνεχισθεί; Βέβαια, επιβεβαιώνεται ότι υπάρχει μια αρρυθμία και πρέπει να τακτοποιηθεί, δυστυχώς όμως ο χρόνος παρέρχεται και λύση δεν δίνεται. 

Για το θέμα αυτό, κύριε Υφυπουργέ, υπέβαλα σχετική ερώτηση στη Βουλή στις 9.4.1998. Είπατε σε απάντησή σας στις 30.4.1998 ότι έχει συνταχθεί πρόταση από το ΥΠΕΘΑ προς το Γενικό Λογιστήριο του Κράτους για τη μισθολογική προαγωγή των συγκεκριμένων συνταξιούχων των στρατιωτικών, η οποία θα προωθηθεί το συντομότερο δυνατό. 

Πολύ πριν από τον Απρίλιο του 1998 και πάλι το Γενικό Επιτελείο Στρατού προτείνει στο ΕΠΥΕΘΑ νομοθετική ρύθμιση, που αφορά τη μισθολογική προαγωγή των ταγματαρχών και των αντισυνταγματαρχών, για να μην υπάρχει η οικονομική αυτή ανισότητα. Παρά τις επαναλαμβανόμενες υποσχέσεις το Υπουργείο Εθνικής 'Αμυνας εξακολουθεί να διατηρεί αυτήν την εκκρεμότητα. Η αδικία οπωσδήποτε εις βάρος των συγκεκριμένων αποστράτων αντισυνταγματαρχών δεν ξέρουμε ακόμα πόσο καιρό θα διαρκέσει. 

Με τον πρόσφατο νόμο που ψηφίσθηκε στη Βουλή, όπως αναφέρω και στην επίκαιρη ερώτησή μου, το Υπουργείο Εθνικής 'Αμυνας θα μπορούσε να είχε τακτοποιήσει την εκκρεμότητα αυτή. Με την παρατεινόμενη εκκρεμότητα η ηγεσία του Υπουργείου Εθνικής 'Αμυνας είναι εκτεθειμένη στους απόστρατους αξιωματικούς. 

Το ερώτημα που σας έθεσα, κύριε Υφυπουργέ, είναι σαφέστατο, εάν είναι στις προθέσεις σας προκειμένου να μην υπάρχει αυτή η οικονομική ανισότητα στις συντάξεις των αξιωματικών, οι αντισυνταγματάρχες όπως και οι ταγματάρχες να λαμβάνουν σύνταξη των συνταγματαρχών. Εάν είναι στις προθέσεις σας να ικανοποιήσετε το αίτημα των αντισυνταγματαρχών, προσδιορίστε το χρονικά. Αφού δεν το προσδιορίζετε, η απάντησή σας εξακολουθεί να είναι ασαφής και αόριστη και εξακολουθεί να υπάρχει η αδικία και η ανισότητα εις βάρος των συνταξιούχων αντισυνταγματαρχών. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε, ευθαρσώς σας απάντησα ότι υπάρχει το πρόβλημα. Σας εξήγησα ότι μέσα στην ιστορία των τελευταίων χρόνων με τους διάφορους τρόπους με τους οποίους κατετάγησαν και προήχθησαν τα στελέχη των Ενόπλων Δυνάμεων, υπάρχει ένα σύστημα που πράγματι δημιούργησε αδικίες. Δεν αμφιβάλλω γι'αυτό, δεν το κρύβουμε! Σας είπα ότι το έχουμε εντοπίσει και ότι έχουν κινηθεί οι διαδικασίες για να διορθωθεί, είναι όμως αρκετά περίπλοκο το πρόβλημα γι'αυτό και δεν μπορώ να προσδιορίσω χρονικά πότε θα γίνει. 

ΠΡΟΕΔΡΕΥΩΝ (Νικόλαος Κατσαρός): Τρίτη και τελευταία είναι η με αριθμό 493/25.1.99 επίκαιρη ερώτηση του Ανεξάρτητου Βουλευτή κ. Αναστασίου Παπαληγούρα προς τον Υπουργό Εθνικής 'Αμυνας, σχετικά με την εγκατάσταση των πυραύλων S-300 στην Κρήτη, την ανατροπή του δόγματος του Ενιαίου Αμυντικού Χώρου κλπ. 

Η επίκαιρη ερώτηση σε περίληψη έχει ως εξής: 

"Η άδοξη κατάληξη της υπόθεσης των πυραύλων S-300 αποτέλεσε για την Ελλάδα και την Κύπρο μια μεγάλη διπλωματική ήττα με δυσοίωνες εθνικές συνέπεις. 'Ηδη, ένα αίσθημα ανασφάλειας κυριαρχεί στην Κύπρο, καθώς το περιβόητο Ενιαίο Αμυντικό Δόγμα αποδεικνύεται νεκρό γράμμα, ενώ η Τουρκία κλιμακώνει τις θρασείες αξιώσεις της αντιμετωπίζοντας πλέον και την ίδια την Ελλάδα ως κράτος περιορισμένης εθνικής κυριαρχίας! Το χειρότερο, όμως, είναι ότι η Κυβέρνηση δείχνει να έχει οριστικά διολισθήσει σε ένα "δόγμα ασθενικής εθνικής βούλησης", το οποίο αποτελεί στην ουσία κατήφορο ενδοτισμού. Είναι χαρακτηριστικό ότι ένα πέπλο σιωπής καλύπτει τη διαδικασία και το χρόνο μεταφοράς των S-300 στην Κρήτη, ενώ εντείνοται οι φήμες ότι οι πύραυλοι δεν πρόκειται τελικά να αναπτυχθούν στο νησί, λόγω αμερικανικών και νατοϊκών πιέσεων. 

Ο ίδιος ο Πρωθυπουργός, απαντώντας την περασμένη εβδομάδα σε επίκαιρη ερώτηση για τους S-300, κατέφυγε στη συσκότιση και σε προσχηματική κενολογία, αποφεύγοντας κάθε αναφορά και δέσμευση ως προς τη μεταφορά και ανάπτυξη των πυραύλων στην Κρήτη. Ενίσχυσε έτσι την υποψία ότι βαίνουμε προς ολοκλήρωση του εθνικού φιάσκου των S-300, με ματαίωση της εγκατάστασαής τους και στην ελληνική επικράτεια. 

Ερωτάται, κατόπιν όλων αυτών, ο Υπουργός Εθνικής 'Αμυνας: 

1. Πρόκειται ή όχι να αναπτυχθούν τελικά οι S- 300 στην Κρήτη; Κι αν -υποτίθεται- ναι, πού βρίσκονται οι σχετικές διαπραγματεύσεις με τους Ρώσους και ποιo είναι το συγκεκριμένο χρονοδιάγραμμα μεταφοράς τους; 

2. Αληθεύει ότι υπάρχουν παλαιότερες μυστικές συμφωνίες με ΗΠΑ - ΝΑΤΟ, οι οποίες καθιστούν απαγορευτική την ανάπτυξη των S- 300 στην Κρήτη, και ότι μεθοδεύεται εν κρυπτώ η απλή αποθήκευσή τους στο νησί;". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε και κύριοι συνάδελφοι, είναι η τέταρτη φορά μέσα σε μία εβδομάδα που απαντάμε για το ίδιο θέμα από αυτήν εδώ τη θέση. 

Πιστεύω ότι πρέπει να δοθεί ένα τέλος σ' αυτήν την πυραυλολογία, γιατί το θέμα δεν είναι κατάλληλο για πολιτική εκμετάλλευση. Ο κύριος Πρωθυπουργός την προηγούμενη εβδομάδα νομίζω πως τοποθετήθηκε ευθαρσώς και με ακρίβεια είπε τα πράγματα με το όνομά τους και δεν απέκρυψε τίποτα. 

Πιστεύω ότι πρέπει να χειριζόμαστε με λίγο λεπτότητα και υπομονή και υπευθυνότητα αυτά τα εθνικά θέματα. Το λέω γιατί η φράση "μεγάλη διπλωματική ήττα κλπ.", δεν ανταποκρίνεται στην πραγματικότητα. Το πρόβλημα της Κύπρου δεν είναι αν θα πάρει πυραύλους ή τανκς, είναι καθαρά πολιτικό πρόβλημα που πρέπει να επιλυθεί. Αυτός είναι ο μεγάλος στόχος και αυτόν κυνηγάμε και η κυπριακή και η ελληνική Κυβέρνηση. Εάν υπάρχουν τρόποι ή κάποιες διαδικασίες που μπορούν να μας φέρουν εμπόδια, θα πρέπει να τα παραμερίσουμε. Βέβαια είχαμε και μεγαλόστομες δηλώσεις και από την άλλη πλευρά. Ενώ οι Τούρκοι ξέρουν ότι δεν είναι οι δικές τους ενέργειες οι οποίες απέτρεψαν την εγκατάσταση των πυραύλων στην Κύπρο, προσπαθούν να οικειοποιηθούν αυτήν την απόφαση και να την εκμεταλλευθούν. Καθόλου μα καθόλου δεν επέδρασε η αντίδραση της Τουρκίας και αυτό είναι γνωστό. 

'Οσον αφορά το περί εξασθένισης του Ενιαίου Αμυντικού Δόγματος Ελλάδας-Κύπρου, πρέπει να σας βεβαιώσω ότι αυτό δεν είναι σωστό. Το Ενιαίο Αμυντικό Δόγμα δεν αποτελεί νεκρό γράμμα, εξακολουθεί να υφίσταται ακέραιο και ισχυρό όπως και πριν. Η σύμπλευση και η στενή συνεργασία των Κυβερνήσεων Ελλάδας και Κύπρου πάνω σ' αυτό το θέμα είναι δεδομένη και οι Κύπριοι και οι Ελλαδίτες εργάζονταν αδιάκοπα για το σχεδιασμό πάνω σ' αυτό το δόγμα. 

Ως παράδειγμα σας φέρνω ότι αποκορύφωμα της συνεργασίας είναι οι κοινές ασκήσεις που κάνουμε με τα ονόματα ΝΙΚΗΦΟΡΟΣ και ΤΟΞΟΤΗΣ, οι οποίες επαναλαμβάνονται κάθε φορά. 

Επειδή ο χρόνος είναι περιορισμένος, θα απαντήσω κατευθείαν στις ερωτήσεις, τις οποίες υποβάλατε. 

Οι πύραυλοι S-300 θα εγκατασταθούν στην Κρήτη, απ' όπου και θα ολοκληρώσουν το σκοπό τους, ο οποίος δεν είναι άλλος παρά η ενίσχυση του Ενιαίου Αμυντικού Δόγματος και της άμυνας του Ελληνισμού ευρύτερα. 

Τόσο η Ελληνική όσο και η Κυπριακή Κυβέρνηση έχουν λάβει αρκετά μέτρα για την ενίσχυση αυτού του Ενιαίου Αμυντικού Δόγματος. Πολύ δε περισσότερα απ' όσα γνωρίζετε. Και βεβαίως αντιλαμβάνεσθε ότι δεν μπορούμε να μπούμε σε λεπτομέρειες για επιχειρησιακά θέματα, όπως είναι αυτά, σ' αυτήν εδώ την Αίθουσα. 

Είπα και προχθές ότι οι πόρτες είναι ανοιχτές σε οποιονδήποτε κύριο συνάδελφο θελήσει να έρθει, να τον πληροφορήσουμε σε λεπτομέρειες, για όλες τις ενέργειες που έχουν γίνει. 

Οι διαπραγματεύσεις με τη ρωσική πλευρά βρίσκονται στο στάδιο ολοκλήρωσης. 

Σε αυτό το σημείο θέλω να σας πληροφορήσω ότι έχει συσταθεί κοινή επιτροπή από 'Ελληνες και Κύπριους αξιωματικούς, η οποία εξετάζει, εκτιμά και αξιολογεί τα υπάρχοντα στοιχεία, προκειμένου να παρθούν αποφάσεις για το θέμα της εγκατάστασης των πυραύλων στην Κρήτη. 

Τέλος δε, να τονίσω με έμφαση ότι δεν υπάρχει καμία μυστική συμφωνία ΗΠΑ και ΝΑΤΟ για την απαγόρευση της ανάπτυξης των πυραύλων S-300 ή οποιουδήποτε άλλου οπλικού συστήματος στην Κρήτη. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαληγούρας έχει το λόγο. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Εθεσα, κύριε Υφυπουργέ, μία σειρά από συγκεκριμένα ερωτήματα και εσείς καταφύγατε σε μία σειρά από ασαφέστατες διαβεβαιώσεις. Υπήρξατε -θα το ομολογήσω- λιγότερο αφηρημένος απ' ό,τι ο Πρωθυπουργός την περασμένη εβδομάδα από το ίδιο Βήμα. Αλλά ούτε κι εσείς αποσαφηνίσατε το θέμα. 

Η μεταφορά και η ανάπτυξη των πυραύλων S-300 δεν αποτελεί μία νεφελώδη πολιτική εξαγγελία, αλλά μία συγκεκριμένη τεχνική διαδικασία, με συγκεκριμένο χρονοδιάγραμμα, με συγκεκριμένη προετοιμασία. 

Ποιο είναι λοιπόν το ακριβές χρονοδιάγραμμα -γιατί σημείωσα ότι δεν κάνατε καμία, μα καμία αναφορά σε χρόνο, δεν υπήρξε καμία δέσμευσή σας χρονική- μεταφοράς των πυραύλων στην Κρήτη; Τι έχει συμφωνηθεί με τη ρωσική πλευρά; 

Οι πληροφορίες μου λένε ότι οι Ρώσοι έχουν συμφωνήσει για τη μεταφορά των πυραύλων στην Κρήτη και περιμένουν την ελληνική πλευρά. Τι έχει προβλεφθεί για τους εκατόν είκοσι Κυπρίους, που τον περασμένο χρόνο εκπαιδεύτηκαν στη Ρωσία πάνω στη χρήση και τη συντήρηση των πυραύλων; Απαιτείται επίσης η παρουσία στην Κρήτη είκοσι με τριάντα Ρώσων τεχνικών επί ένα τουλάχιστον εξάμηνο. Δεν δημιουργείται ενδεχομένως θέμα ως εκ της ύπαρξης των γνωστών νατοϊκών εγκαταστάσεων στο νησί; 

Γενικότερα, προετοιμάζετε στ' αλήθεια την άμεση εγκατάσταση των πυραύλων στην Κρήτη ή μήπως, όπως υποψιάζομαι, η ασάφεια που καλύπτει το όλο θέμα αποδεικνύει ότι η Κυβέρνηση έχει απλώς ως πρόθεση να αποθηκεύσει τους πυραύλους στην Κρήτη, διαδηλώνοντας την πρόθεσή της να τους αναπτύξει μόνο όταν εκείνη κρίνει σκόπιμο, προσδίδοντας με άλλα λόγια στους πυραύλους S-300 την τύχη της επέκτασης των χωρικών μας υδάτων στα δώδεκα μίλια; 

Μπορείτε να απαντήσετε με σαφήνεια σ' αυτά τα συγκεκριμένα ερωτήματα και κυρίως σε σχέση με το χρονοδιάγραμμα ανάπτυξης των πυραύλων, κύριε Υφυπουργέ; Αυτό είναι το ερώτημα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα αρχίσω με μια ρητή άρνηση.'Οχι, κύριε συνάδελφε και σας είπα γιατί. Υπάρχουν επιχειρησιακά θέματα, τα οποία δεν είναι δυνατόν να συζητούνται. Ελάτε στο Υπουργείο να σας πληροφορήσουμε. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν πρόκειται για επιχειρησιακά θέματα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Για τα υπόλοιπα θέματα ασφαλώς και δεν μπορούμε να φέρουμε όλα τα σχέδια του Υπουργείου Εθνικής 'Αμυνας και να τα απλώσουμε στη θέα όλων και ξέρετε γιατί. Δεν πρέπει να το επαναλάβω. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Αυτό σας λέω; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Επομένως παραβλέπετε, προφανώς, το γεγονός ότι σας απάντησα με συγκεκριμένες εκφράσεις. Οι πύραυλοι S-300 θα εγκατασταθούν στην Κρήτη. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Πότε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν θα σας το πούμε εδώ. Ελάτε στο Υπουργείο να σας το πούμε. 

Με συγχωρείτε πάρα πολύ, θα ρωτάτε κάθε φορά τι σκοπεύει να κάνει επιχειρησιακά το Γενικό Επιτελείο για όλα τα θέματα, απλώς επειδή το βλέπετε ως θέμα το οποίο προσφέρεται για να δημιουργήσετε θόρυβο; 

Σας εξήγησα. 'Αλλα συζητώνται εδώ, άλλα συζητούνται στα επιτελεία. Μην ξεχνάτε και να σας υπενθυμίσω εδώ ότι ορισμένα σχέδια, που αφορούν την εθνική ασφάλεια και την εθνική άμυνα, οι χώρες οι οποίες πράγματι έχουν μια παράδοση κάνουν τριάντα και πενήντα χρόνια να τα αποκαλύψουν και πάλι ορισμένα από αυτά δεν τα βγάζουν στην επιφάνεια. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Εσείς τα βγάζετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Εσείς θέλετε σήμερα προκαταβολικά να σας αναφέρουμε τα επιχειρησιακά σχέδια για την άμυνα της χώρας μας. Πού ξανακούστηκε αυτό και πού το στηρίζετε; 'Ετσι θέλετε; Μπορεί να είναι άποψή σας, αλλά σας λέω ότι κάνετε λάθος. 

'Οσον αφορά τα υπόλοιπα ερωτήματά σας, υπάρχει επιτροπή -το είπα και στην πρωτολογία μου- και υπάρχουν συνεννοήσεις με τη ρωσική πλευρά, για τον τρόπο που θα εγκατασταθούν οι πύραυλοι. Είπε και ο Πρωθυπουργός εδώ την προηγούμενη εβδομάδα ότι θα υπάρχουν και Κύπριοι και 'Ελληνες αξιωματικοί, οι οποίοι θα τα χειρίζονται. Και τέλος σας είπαμε ότι κανένας δεν μίλησε και κανένας δεν αναφέρθηκε σε αποθήκευση. 

'Οσον αφορά το τελευταίο, που το τονίσατε και πάλι, δεν υπάρχει κανένας περιορισμός, κανένας δεν μίλησε και σε κανέναν δεν επιτρέπουμε να μιλήσει για το αν θα εγκαταστήσουμε στην Κρήτη πυραύλους S-300 ή οτιδήποτε άλλο και ούτε υπάρχουν αμερικανικές βάσεις στην Ελλάδα. Στη Σούδα υπάρχει μια ευκολία, η οποία πόρρω απέχει από το να είναι αμερικανική βάση. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής 'Αμυνας:"Κύρωση της Συνθήκης για την πλήρη απαγόρευση των πυρηνικών δοκιμών". 

Επίσης έχω την τιμή να σας ανακοινώσω ότι ο Βουλευτής Αχαϊας κ. Νικόλαος Νικολόπουλος ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Νικόλαος Κατσαρός) Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου: του Υπουργείου Οικονομικών: "Δαπάνες κίνησης των μετακινουμένων προσώπων με εντολή του Δημοσίου εντός και εκτός της Επικράτειας για εκτέλεση υπηρεσίας και άλλες διατάξεις". 

Κύριε Υπουργέ, έχετε να κάνετε μια πρόταση, ως προς τη μεθόδευση της συζήτησης των άρθρων. Παρακαλώ να ακουστεί, για να τοποθετηθούν τα κόμματα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, απ'ό,τι φάνηκε και από τη συζήτηση της Διαρκούς Επιτροπής αλλά και από την επί της αρχής γενομένη συζήτηση χθες, πιστεύω ότι το νομοσχέδιο πρακτικά χωρίζεται σε δύο ενότητες. Χωρίζεται σε εκείνα τα άρθρα που αφορούν τα οδοιπορικά των δημοσίων υπαλλήλων και ορισμένες διατάξεις που προστέθηκαν στη Διαρκή Επιτροπή, οι οποίες όμως είναι αυτονόητες και αυτόματες, τεχνικού χαρακτήρα και εκτείνονται από το άρθρο 1 έως το άρθρο 28. Υπάρχουν και οι διατάξεις οι οποίες αφορούν τις αποκρατικοποιήσεις και ιδιαίτερα της "SOFTEX", για τις οποίες άρχισε να γίνεται συζήτηση χθες. 

Πιστεύω, κύριε Πρόεδρε, ότι αυτές είναι οι δυο ουσιώδεις ενότητες του νομοσχεδίου και θα πρότεινα για τη λυσιτελέστερη διεξαγωγή της συζητήσεως να υπάρξει συζήτηση σήμερα επί της πρώτης ενότητας και αύριο επί της δεύτερης ενότητας, που αφορά τα άρθρα 29, 30 και εκείθε. 

Επίσης, με την ευκαιρία αυτή, θέλω να πληροφορήσω το Σώμα, κύριε Πρόεδρε, ότι σήμερα η Υφυπουργός Ανάπτυξης κατέθεσε πέντε αντίγραφα όλου του υλικού της σύμβασης με τη "SOFTEX", τα οποία είναι στη διάθεση του Προεδρείου, έτσι ώστε να τεθούν υπόψη των εισηγητών, έπειτα από αίτημα το οποίο διατυπώθηκε χθες στην Αίθουσα αυτή. 

Κατά συνέπεια εάν η συζήτηση γι' αυτά τα δύο άρθρα γίνει αύριο, πιστεύω ότι θα είναι πλήρως πεφωτισμένη σε όλα τα στοιχεία, τα οποία ζήτησε να λάβει γνώση η ίδια η Εθνική Αντιπροσωπεία. 

ΠΡΟΕΔΡΕΥΩΝ (Νικόλαος Κατσαρός): Η πρώτη ενότητα ποια άρθρα αφορά; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η πρώτη ενότητα αφορά τα άρθρα 1 έως και 28 και η δεύτερη ενότητα τα άρθρα 29, 30 και τα υπόλοιπα. 

Θέλω, επίσης, να πω ότι θα φέρουμε ορισμένες διορθώσεις και για τον τίτλο που έχει θέσει ο κ. Παπαδημόπουλος, αλλά στη διάρκεια της ομιλίας μου θα έχω την ευχέρεια να τα πω αυτά αναλυτικότερα. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Παπαδημόπουλε, έχετε το λόγο ως προς το αν συμφωνείτε με το διαδικαστικό θέμα. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Συμφωνούμε, κύριε Πρόεδρε. 'Εχουμε μια επιφύλαξη στο άρθρο 27. Θα δούμε όμως. Ας προχωρήσουμε μέχρι το άρθρο 28 και ενδεχομένως να εξαιρέσουμε και το άρθρο 27. Δηλαδή, να συζητήσουμε σε μια ενότητα τα άρθρα από το 1 μέχρι το 28. 

ΔΗΜΗΤΡΙΟΣ ΤΣΕΤΙΝΕΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Τσετινέ. Προφανώς δεν έχετε αντίρρηση. 

ΔΗΜΗΤΡΙΟΣ ΤΣΕΤΙΝΕΣ: Συμφωνούμε, κύριε Πρόεδρε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν θα δυσκολέψω τη διαδικασία. Θα πω όμως ότι είναι γνωστή η άποψη του Κομμουνιστικού Κόμματος Ελλάδας ότι πρέπει να πάρει τέλος η ιστορία του τσουβαλιάσματος των άρθρων. 

'Ομως, κύριε Πρόεδρε, θα σας παρακαλέσω το εξής. Επειδή μιλάμε για είκοσι οκτώ άρθρα -παρ' ότι βεβαίως έχουν ίδια σημασία ορισμένα χρειάζεται ένας εύλογος χρόνος τουλάχιστον για τους εισηγητές. Πάρτε το υπόψη σας αυτό. 

ΠΡΟΕΔΡΕΥΩΝ (Νικόλαος Κατσαρός): Δέκα λεπτά με ανοχή. Σας φθάνουν; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν νομίζω. 

ΠΡΟΕΔΡΕΥΩΝ (Νικόλαος Κατσαρός): Λοιπόν, ας τα κάνουμε δεκαπέντε λεπτά για τους εισηγητές. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Δραγασάκη. 

ΙΩΑΝΝΗΣ ΔΡΑΓΑΣΑΚΗΣ: Συμφωνούμε και εμείς, κύριε Πρόεδρε, μόνο που το άρθρο 27, πράγματι, είναι πιο συναφές με τα άρθρα 29 και 30. 

ΠΡΟΕΔΡΕΥΩΝ (Νικόλαος Κατσαρός): Μήπως δέχεστε, κύριε Υπουργέ, να αφαιρέσουμε το άρθρο 27 από την ενότητα αυτή και να πάει στην αυριανή; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θέλω και εγώ να διευκολύνω τη διαδικασία. Πιστεύω βέβαια ότι το άρθρο 27 είναι μια τεχνική τακτοποίηση αυτόματου χαρακτήρα, η οποία ούτως ή άλλως γίνεται. Αλλά αν θέλετε να συζητηθεί ιδιαιτέρως αύριο, εγώ δεν έχω την παραμικρή αντίρρηση. Απλώς το άρθρο 27 είναι αναπόφευκτο. Δηλαδή, έχει καταβάλει "υποχρεώσεις" στο δημόσιο και φυσικά θα πρέπει να τις αντικρίσει με αυξήσεις του μετοχικού κεφαλαίου. Αυτό θα γίνει ούτως ή άλλως. Είναι τεχνικού χαρακτήρα. Αν θέλετε να το συζητήσουμε αύριο, δεν έχω την παραμικρή αντίρρηση. 

ΠΡΟΕΔΡΕΥΩΝ (Νικόλαος Κατσαρός): Επειδή έγινε η πρόταση και πιστεύω ότι είναι και πολλά τα άρθρα ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πιστεύω ότι περισσότερο θα δράσει ως αφορμή μιας ευρύτερης συζήτησης παρά αυτό καθαυτό, διότι αυτό καθαυτό το άρθρο είναι τεχνικού χαρακτήρα. 

'Ο,τι νομίζετε πάντως. Δεν έχω ισχυρή άποψη είτε για το ένα είτε για το άλλο. 

ΠΡΟΕΔΡΕΥΩΝ (Νικόλαος Κατσαρός): Λοιπόν, θα συζητηθούν τα άρθρα 1 έως και 26 συν το άρθρο 28 σε μία ενότητα σήμερα, το δε άρθρο 27 και τα υπόλοιπα θα συζητηθούν στην αυριανή ενότητα. 

Ο εισηγητής του ΠΑ.ΣΟ.Κ. κ. Τσετινές έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αύριο θα συζητηθεί το άρθρο 29 και 30; 

ΠΡΟΕΔΡΕΥΩΝ (Νικόλαος Κατσαρός): Αύριο θα συζητηθεί το άρθρο 27 και τα υπόλοιπα σε μια ενότητα μαζί με την τροπολογία της "SOFTEX", εκτός αν αποφασιστεί να συζητηθούν σε δύο ενότητες. Θα αποφασιστεί αύριο το τι θα γίνει. Πάντως εκείνο το οποίο αποφασίζεται σήμερα είναι ότι αύριο θα τελειώσει η συζήτηση του νομοσχεδίου. 

Ορίστε, κύριε Τσετινέ. 

ΔΗΜΗΤΡΙΟΣ ΤΣΕΤΙΝΕΣ: Κύριε Πρόεδρε, κύριοι συνάδελφοι, το νομοσχέδιο που τροποποιεί τα άρθρα από το 1 έως και το 12 του ν. 2346/95 αποτελείται από τέσσερα κεφάλαια. 

Το κεφάλαιο Α',που αφορά τις εισαγωγικές διατάξεις, περιλαμβάνει τέσσερα άρθρα. 

Στο πρώτο άρθρο γίνεται αναφορά στις έννοιες πεδίο εφαρμογής και αναγνωριζόμενες δαπάνες. Στις διατάξεις του νομοσχεδίου υπάγονται. 1) Οι με οποιαδήποτε ιδιότητα μετακινούμενοι εκτός έδρας με εντολή του δημοσίου, των Οργανισμών Τοπικής Αυτοδιοίκησης Α' και Β' βαθμού και των λοιπών νομικών προσώπων δημοσίου δικαίου στο εσωτερικό ή στο εξωτερικό για εκτέλεση υπηρεσίας με ειδική αποστολή, για συμμετοχή σε συνέδρια, σεμινάρια, εκπαίδευση, μετεκπαίδευση καθώς και οι τοποθετούμενοι, μετατιθέμενοι και αποσπώμενοι. 

2) Οι δαπάνες μετακίνησης που αναγνωρίζονται σε βάρος του δημοσίου, όπως το αντίτιμο των εισητηρίων των συγκοινωνιακών μέσων, η έκδοση κάρτας απεριορίστων διαδρομών, η δαπάνη χρήσης ιδιόκτητου μεταφορικού μέσου ή μισθωμένου οχήματος, τα έξοδα διανυκτέρευσης, η ημερήσια αποζημίωση, τα έξοδα μετάθεσης, τοποθέτησης, απόσπασης και τα έξοδα μετακίνησης όσων αποχωρούν από την υπηρεσία λόγω συνταξιοδότησης για τη μετάβασή τους στον τόπο της μόνιμης κατοικίας τους. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Το δεύτερο άρθρο αναφέρεται με σαφήνεια ποια είναι η έδρα της υπηρεσίας. 'Εδρα είναι η πόλη στην οποία λειτουργεί η υπηρεσία που υπηρετεί ο μετακινούμενος δημόσιος λειτουργός ή υπάλληλος και ως ημέρα εκτός έδρας θεωρείται κάθε ημέρα μετακίνησης του υπαλλήλου από την έδρα του για εκτέλεση υπηρεσίας, ανεξάρτητα αν διανυκτερεύει ή επιστρέφει αυθημερόν. 

Γίνεται επίσης αναφορά στον αριθμό των επιτρεπομένων κατ' έτος και κατά μήνα ημερών εκτός έδρας των υπαλλήλων, ανάλογα με τον κλάδο, την κατηγορία και ειδικότητα που ανήκουν, και που καθορίζεται με κοινή απόφαση του αρμόδιου Υπουργού και του Υπουργού Οικονομικών και δεν επιτρέπεται να υπερβαίνει τις εκατόν είκοσι ημέρες κατ' έτος. 

Επιτρέπεται υπέρβαση του ανωτάτου ορίου των ημερών εκτός έδρας με κοινή απόφαση του αρμόδιου Υπουργού και του Υπουργού Οικονομικών μόνο για μηχανικούς του Υπουργείου Περιβάλλοντος- Χωροταξίας και Δημοσίων 'Εργων για την αντιμετώπιση εκτάκτων γεγονότων, όπως θεομηνίες, πυρκαγιές, επιδημίες, για τις ανάγκες ελέγχου και επίβλεψης μελετών και έργων. Επίσης για τους γεωτεχνικούς υπαλλήλους που μετακινούνται για την εφαρμογή προγραμμάτων και ελέγχων του Υπουργείου Γεωργίας. Η απόφαση αυτή εκδίδεται το αργότερο μέσα σε ένα μήνα από τη μετακίνηση του υπαλλήλου. 

Με όμοιες αποφάσεις μπορεί να καθορίζεται και το ανώτατο όριο των κατά μήνα χιλιομέτρων που επιτρέπεται να πραγματοποιούν οι μετακινούμενοι με ιδιόκτητα μεταφορικά μέσα. 'Οταν εξαντληθεί το ανώτατο όριο καταβάλλεται μόνο το αντίτιμο των εισιτηρίων των φθηνότερων συγκοινωνιακών μέσων. 

Δεν επιτρέπεται η έναρξη μετακίνησης κατά τις μη εργάσιμες ημέρες, εκτός αν τα συγκοινωνιακά μέσα τη δικαιολογούν, καθώς και για την αντιμετώπιση εκτάκτων γεγονότων. 

Το άρθρο 3 αναφέρεται στις αποφάσεις ή εντολές μετακίνησης των υπαλλήλων και λοιπών προσώπων, που εκδίδονται από τον αρμόδιο Υπουργό και από το Γενικό Γραμματέα Περιφέρειας για τους υπαλλήλους που υπάγονται σ' αυτούς. Για τους υπαλλήλους των ΟΤΑ Β' βαθμίδας οι εντολές μετακίνησης εκδίδονται από το νομάρχη ή από το εξουσιοδοτημένο απ' αυτόν όργανο. Για τους υπαλλήλους των ΟΤΑ Α' βαθμίδας και των λοιπών νομικών προσώπων δημοσίου δικαίου οι εντολές μετακίνησης εκδίδονται από το αρμόδιο για διορισμό όργανο ή από τα ειδικά για το σκοπό αυτόν εξουσιοδοτημένα όργανα. 

Οι αποφάσεις ή οι εντολές μετακίνησης εκδίδονται με τη προϋπόθεση ότι υπάρχει σχετική πίστωση στον προϋπολογισμό. Οι αποφάσεις ή οι εντολές εκδίδονται πριν από την ημερομηνία αναχώρησης του μετακινούμενου, προσδιορίζεται η ημερομηνία μετακίνησης, ο αριθμός των ημερών εκτός έδρας, η αιτία, ο τόπος και το μέσο μετακίνησης. Σε περίπτωση επείγουσας μετακίνησης με προφορική εντολή. Παρέχεται γραπτή έγκριση το αργότερο σε δέκα εργάσιμες ημέρες από την ημερομηνία επιστροφής του μετακινούμενου στην έδρα υπαλλήλου. 

Στο άρθρο 4 αναφέρεται σε ποιες θέσεις δικαιούνται να ταξιδεύουν στο εσωτερικό ή το εξωτερικό οι μετακινούμενοι ανάλογα με την ιδιότητά τους και το βαθμό τους. Τέσσερις είναι οι κατηγορίες θέσεων: 

Πρώτη κατηγορία με αεροπλάνο, πλοίο ή τρένο στην Α' θέση με δικαίωμα χρήσης κλινών της Α' θέσης στο εσωτερικό και εξωτερικό σε όλους που αναφέρονται στο άρθρο αυτό στις παραγράφους 1α, 1β, 1γ, 1δ. 

Δεύτερη κατηγορία με πλοίο και τρένο στην Α' θέση με δικαίωμα χρήσης κλινών Α' θέσης και με αεροπλάνο στην οικονομική θέση για το εξωτερικό και εσωτερικό σε όλους που αναφέρονται στο άρθρο αυτό στις παραγράφους 2α, 2β. 

Τρίτη κατηγορία με πλοίο και τρένο στη Β' θέση και στην οικονομική θέση με αεροπλάνο για το εξωτερικό και εσωτερικό με δικαίωμα χρήσης κλινών Β' θέσης μόνο για το εξωτερικό σε όλους που αναφέρονται στο άρθρο 4 παράγραφος 3α, 3β. 

Τέταρτη κατηγορία. Με πλοίο και τρένο στη Β' θέση και στην οικονομική θέση με αεροπλάνο, για το εξωτερικό και εσωτερικό, όλοι οι λοιποί που δεν αναφέρονται στις ανωτέρω κατηγορίες. 

Τα μέλη της οικογένειας δικαιούνται να ταξιδεύουν στην ίδια θέση που ταξιδεύει και ο υπάλληλος. Τα τέκνα μέχρι πέντε ετών δικαιούνται χρήση κλινάμαξας, ανά δύο, μία κλίνη. 

Επίσης, οι συνοδοί ασφαλείας δικαιούνται την ίδια θέση με το πρόσωπο που συνοδεύουν. 

Το κεφάλαιο Β' αναφέρεται στις μετακινήσεις των δημοσίων λειτουργών ή υπαλλήλων στο εσωτερικό και περιλαμβάνει τα άρθρα από 5 έως και 16. 

Στο άρθρο 5 γίνεται λόγος για τα έξοδα μετακίνησης εντός έδρας και αφορούν τη μετακίνηση των υπαλλήλων για εκτέλεση υπηρεσίας μέσα στην πόλη. Ως πόλη θεωρείται ο ευρύτερος οικισμός που περιλαμβάνει την ομώνυμη πόλη και τους συνεχόμενους συνοικισμούς και προάστια, οι οποίοι, ανεξάρτητα αν είναι δήμοι ή κοινότητες, αποτελούν τμήμα του ευρύτερου οικιστικού συγκροτήματος και εξυπηρετούνται από αστικό συγκοινωνιακό δίκτυο. 

Τα έξοδα που αναγνωρίζονται είναι η αξία του αντιτίμου των εισιτηρίων αστικών συγκοινωνιών ή της κάρτας απεριορίστων διαδρομών. 

Τα έξοδα κίνησης καταβάλλονται στους επιμελητές και στους υπαλλήλους που ασκούν, σε εξαιρετικές περιπτώσεις, παράλληλα με τα κύρια καθήκοντά τους, χρέη επιμελητή. 

Για την αναγνώριση των εξόδων κίνησης εντός έδρας δεν απαιτείται γραπτή εντολή. 

Ειδικές διατάξεις, με τις οποίες προβλέπεται η χορήγηση κατ' αποκοπήν εξόδων κίνησης σε υπαλλήλους για τις μετακινήσεις τους εντός έδρας, διατηρούνται σε ισχύ. 

Τα κατ' αποκοπήν έξοδα κίνησης μπορεί να αναπροσαρμόζονται και να επεκτείνονται με κοινή απόφαση του Υπουργού Οικονομικών και του κατά περίπτωση αρμόδιου Υπουργού και σε υπαλλήλους του ιδίου Υπουργείου, όταν η φύση της εργασίας τους, επιβάλλει συνεχείς μετακινήσεις εντός έδρας. 

Δεν αναγνωρίζονται έξοδα κίνησης για τη μετάβαση του υπαλλήλου από την κατοικία του στην υπηρεσία του και αντίστροφα, ανεξάρτητα αν η κατοικία του υπαλλήλου είναι εντός ή εκτός της έδρας της υπηρεσίας του. 

Στο άρθρο 6 αναφέρονται τα οδοιπορικά έξοδα η χιλιομετρική αποζημίωση. 

Στο άρθρο 7 καθορίζεται η μετακίνηση των υπαλλήλων με ιδιόκτητα μεταφορικά μέσα. Οι υπάλληλοι μπορούν να χρησιμοποιούν αυτοκίνητο δικής τους ιδιοκτησίας ή συζύγου για υπηρεσιακούς λόγους, ύστερα από έγκριση του αρμόδιου οργάνου της παραγράφου 1 του άρθρου 3 αυτού του νόμου και με δική τους ευθύνη για ζημιές και ατυχήματα. 

Πρώτον, μπορούν να κινούνται εντός έδρας. Συγκεκριμένα, επιτρέπεται η χρήση ιδιόκτητου αυτοκίνητου εντός έδρας: 

α) Για μετακινήσεις τεχνικών υπαλλήλων που επιβλέπουν δημόσια έργα. 

β) Για μετακινήσεις υπαλλήλων, που διενεργούν ελέγχους, δειγματοληψίες, επισκέψεις κοινωνικού ή ιατρικού σκοπού, εντός Αθηνών, Πειραιώς, Θεσσαλονίκης και σε πόλεις άνω των εκατό χιλιάδων κατοίκων, μέχρι πεντακόσια χιλιόμετρα μηνιαίως. Εάν ξεπεραστεί αυτό το όριο, ο μετακινούμενος δικαιούται μόνο το αντίτιμο των εισιτηρίων. 

Δεύτερον, μπορούν να μετακινούνται εκτός έδρας. Η χρησιμοποίηση ιδιωτικής χρήσης αυτοκινήτου επιτρέπεται: 

α) Για μετακινήσεις υπαλλήλων εκτός έδρας, αλλά μέσα στα όρια του νομού ή της περιφέρειας που υπηρετούν οι υπάλληλοι. 

β) Για μετακινήσεις εκτός έδρας και εκτός των ορίων του νομού ή της περιφέρειας, αν πρόκειται να μεταβούν διαδοχικά σε περισσότερες από μία περιοχές. 

γ) Για μετακινήσεις στη νησιωτική Ελλάδα, όταν από τον τόπο προορισμού του υπαλλήλου προβλέπεται διαδοχική μετακίνηση. 

δ) Σε εξαιρετικές περιπτώσεις για την αντιμετώπιση εκτάκτων αναγκών, μετά από αιτιολογημένη απόφαση του αρμόδιου οργάνου. 

Στο άρθρο 8 αναφέρονται οι προϋποθέσεις και οι δαπάνες διανυκτέρευσης. 

Διανυκτέρευση είναι η διαμονή του υπαλλήλου εκτός έδρας κατά τη διάρκεια της νύκτας. 

Διανυκτέρευση επιτρέπεται, όταν ο τόπος μετακίνησης έχει απόσταση εκατόν είκοσι χιλιόμετρα από την έδρα, εφόσον κινείται ο υπάλληλος με ιδιωτικής χρήσης αυτοκίνητο και ογδόντα χιλιόμετρα, εφόσον κινείται με συγκοινωνιακό μέσο. 

Για τη νησιωτική Ελλάδα επιτρέπεται διανυκτέρευση σε απόσταση άνω των είκοσι ναυτικών μιλίων. Επίσης, η διανυκτέρευση επιτρέπεται σε περιπτώσεις πυρκαγιάς, θεομηνίας, επιδημίας ή όταν υπηρεσιακή ανάγκη δικαιολογεί διανυκτέρευση στην ύπαιθρο. 

'Αρθρο 9, ημερήσια αποζημίωση: Ημερήσια αποζημίωση είναι το χρηματικό ποσό που καταβάλλεται στο μετακινούμενο υπάλληλο, για να αντιμετωπίσει καθημερινά έξοδα της διατροφής του όταν βρίσκεται εκτός έδρας για υπηρεσιακούς λόγους. Το ποσό αυτό ορίζεται στις δέκα χιλιάδες (10.000) δραχμές, ανεξάρτητα από τη θέση ή το βαθμό. Η ημερήσια αποζημίωση ανάλογα με τις περιπτώσεις και όπως αναφέρετο στο άρθρο καταβάλλεται ολόκληρη κατά το 1/2, το 1/3 ή και κατά το 1/4. 

Αρθρο 10, δαπάνες λοιπών μετακινήσεων: Το άρθρο αναφέρει για τις δαπάνες λοιπών μετακινήσεων. Συγκεκριμένα, όσοι μετακινούνται μετά από πρόσκληση των δικαστικών και ανακριτικών αρχών, θεωρείται ότι μετακινούνται για υπηρεσιακούς λόγους και δικαιούνται οδοιπορικά, ημερήσια αποζημίωση και έξοδα διανυκτέρευσης. Αντιθέτως, όταν καλούνται ως κατηγορούμενοι, δεν δικαιούνται αυτά τα έξοδα. 

Το άρθρο 11 αφορά τις δαπάνες μετακίνησης κυβερνητικών οργάνων. Ο Πρωθυπουργός, οι Αντιπρόεδροι της Κυβέρνησης, οι Υπουργοί, οι Αναπληρωτές Υπουργοί και Υφυπουργοί, όταν μετακινούνται εκτός έδρας για υπηρεσιακούς λόγους δικαιούνται: α) Δαπάνη διανυκτέρευσης ίση με την τιμή του ξενοδοχείου που επιλέγουν να διαμείνουν. β) Ημερήσια αποζημίωση είκοσι χιλιάδες (20.000) δραχμές και γ) το αντίτιμο του εισιτηρίου του συγκοινωνιακού μέσου που χρησιμοποιούν. 'Οταν η επιστροφή είναι αυθημερόν, η ημερήσια αποζημίωση μειώνεται στο 1/3. 

'Αρθρο 12, δαπάνες σεμιναρίων: Στους υπαλλήλους του δημοσίου και των ΝΠΔΔ που μεταβαίνουν με εντολή της υπηρεσίας στο εσωτερικό ή εξωτερικό για σεμινάρια, εκπαίδευση, μετεκπαίδευση, συνέδρια, αναγνωρίζεται η τυχόν δαπάνη εγγραφής ή συμμετοχής σ' αυτά. Οι δαπάνες αυτές καταβάλλονται στον αποστελλόμενο υπάλληλο στο εσωτερικό ή το εξωτερικό, εφόσον προσκομισθεί εξοφλητική απόδειξη πληρωμής τους. 

'Αρθρο 13, δαπάνες απόσπασης: Οι πολιτικοί δημόσιοι λειτουργοί και υπάλληλοι, που αποσπώνται μακριά απο την έδρα της οργανικής τους θέσης, δικαιούνται δαπάνες μετακίνησης. Σε απόσταση μέχρι πενήντα χιλιομέτρων ή δέκα ναυτικών μιλίων το αντίτιμο του εισιτηρίου μετάβασης και επιστροφής ή χιλιομετρική αποζημίωση σε περίπτωση χρησιμοποίησης ιδιόκτητου μεταφορικού μέσου που ανήκει σ' αυτούς ή σε σύζυγο. 

'Αρθρο 14, δαπάνες μετάθεσης: 'Οσοι μετακινούνται λόγω μετάθεσης δικαιούνται: α) Τα οδοιπορικά έξοδα των ιδίων και των μελών της οικογένειάς τους. β) Τα έξοδα μεταθέσεως. Μέλη της οικογένειας θεωρούνται ο σύζυγος ή η σύζυγος, τα άγαμα άρρενα και θήλεα τέκνα μέχρι το εικοστό έτος της ηλικίας τους συμπληρωμένο ή μέχρι το εικοστό πέμπτο έτος της ηλικίας τους, αν αυτά φοιτούν σε ανώτερα ή ανώτατα εκπαιδευτικά ιδρύματα ή σε περίπτωση σωματικής ή πνευματικής ανικανότητας ανεξάρτητης ηλικίας, οι γονείς και των δύο συζύγων εφόσον διαμένουν με τον υπάλληλο και συντηρούνται από αυτόν. 

'Αρθρο 15, μη δικαιούμενοι δαπανών μεταθέσεως: Οι από το προηγούμενο άρθρο αναγνωριζόμενες δαπάνες μετάθεσης δεν καταβάλλονται: α) Στους νεοδιοριζόμενους υπαλλήλους για τη μεταβασή τους από τον τόπο κατοικίας τους στον τόπο διορισμού τους. β) Στους μετατιθέμενους με αίτησή τους εφόσον η μετάθεσή τους πραγματοποιείται πριν παρέλθουν τέσσερα χρόνια από την προηγούμενη μετάθεση ή τοποθέτηση. γ) Στους τοποθετούμενους με αίτησή τους κατά την παράγραφο 9 του προηγούμενου άρθρου. 

'Αρθρο 18, κατηγορίες χωρών που μπορούν να μετακινούνται οι δημόσιοι υπάλληλοι. 

'Αρθρο 19, ημερήσια αποζημίωση των μετακινούμενων υπαλλήλων. 

'Αρθρο 20, ημερήσια αποζημίωση ειδικών περιπτώσεων στρατιωτικών. Για το προσωπικό που υπηρετεί στην Κύπρο, αρμοδιότητα του Υπουργείου Εθνικής 'Αμυνας, η αποζημίωση και τα λοιπά έξοδα καθορίζονται με κοινή απόφαση των Υπουργών Εθνικής 'Αμυνας και Οικονομικών. Η ημερήσια αποζημίωση του άρθρου 19 καταβάλλεται στο στρατιωτικό προσωπικό που μεταβαίνει για στρατιωτικές αποστολές ανάλογα με τις ειδικές συνθήκες αυξημένης κατά ποσοστό μέχρι 50%. 

Το πρόσθετο αυτό ποσοστό καθορίζεται με κοινή απόφαση των Υπουργών Εθνικής 'Αμυνας και Οικονομικών. 

Στο στρατιωτικό προσωπικό που υπηρετεί σε πολεμικά πλοία καθώς και στο στρατιωτικό και πολιτικό προσωπικό που επιβαίνει σ' αυτά, ειδικά στις ημέρες παραμονής του πλοίου σε λιμάνια του εξωτερικού, ανεξάρτητα αν του παρέχεται κατάλυμα στην ξηρά, καταβάλλεται ημερησία αποζημίωση εξωτερικού, που καθορίζεται κατ' αποκοπήν σε EURO, ανάλογα με το βαθμό και την κατηγορία της χώρας στην οποία ελλιμενίζει το πλοίο, όπως αναφέρεται στον πίνακα της παραγράφου 3 του άρθρου αυτού. 

Κύριε Πρόεδρε, τα υπόλοιπα θα τα αναπτύξω στη δευτερολογία μου, αν χρειαστεί. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος, εισηγητής της Νέας Δημοκρατίας, έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριοι συνάδελφοι, η Νέα Δημοκρατία, όπως είπαμε και χθες, για όλα τα άρθρα των τεσσάρων πρώτων κεφαλαίων, μέχρι και το άρθρο 25, συμφωνεί στην ψήφισή τους. 

Θα θέλαμε όμως να κάνουμε τις εξής παρατηρήσεις, ελαφρές και ανώδυνες, τις οποίες, κύριε Υπουργέ, μπορείτε να δεχθείτε, χωρίς να προκληθούν κραδασμοί. 

Στο άρθρο 4, με τις κατηγορίες των θέσεων των μετακινουμένων υπαλλήλων, είχα πει και χθες ότι δεν είναι δυνατόν ο Αντιστράτηγος και ο Υπαρχηγός ΓΕΕΘΑ να είναι πίσω με τους άλλους υπαλλήλους, όπως και ο πληρεξούσιος Υπουργός Α' και Β' τάξεως, ο οποίος ουσιαστικά είναι Πρεσβευτής, θα πρέπει να ταξιδεύουν στην πρώτη θέση στα αεροπλάνα. Επίσης και οι Πρυτάνεις των Α.Ε.Ι., τους οποίους δεν μπορούμε να βάλουμε με τους κατώτερους υπαλλήλους. Νομίζω ότι δεν είναι δύσκολο να συμπεριλάβουμε στην πρώτη κατηγορία Αντιστρατήγους, Πρυτάνεις και πληρεξουσίους Υπουργούς Α' και Β' τάξεως. 

Επίσης, στην παράγραφο β', του άρθρου 4, στην πρώτη κατηγορία λέμε για όλους τους Γενικούς Γραμματείς. Για το Γραμματέα της Βουλής προκύπτει αυτό από μόνο του; Δεν χάνουμε τίποτα να πούμε "ως και ο Γενικός Γραμματέας της Βουλής". 

Στο άρθρο 9 έχω να κάνω την εξής παρατήρηση. Με το ν. 2346/95 είχαμε πει ότι οι υπάλληλοι του Υπουργείου Γεωργίας, που εφαρμόζουν διάφορα προγράμματα του γεωργικού τομέα και αναγκάζονται να μετακινούνται διαρκώς στην ύπαιθρο, από δέκα χιλιόμετρα και πάνω θα δικαιούνται εξόδων μεταβάσεως. Χθες τα δέκα χιλιόμετρα τα κάναμε είκοσι. Νομίζω όμως ότι ούτε αυτό είναι σωστό, διότι μένουν απέξω αυτοί που εργάζονται στα φυτώρια κι επομένως θα πρέπει να γίνει σωστή δουλειά για άλλους λόγους. 

Στο άρθρο 2, το σημείο 4, υποστηρίξαμε και υποστηρίζουμε -νομίζω όχι αβάσιμα- ότι πρέπει να φύγει. Δεν προσθέτει τίποτα αυτό το σημείο. Υποστηρίξαμε -και νομίζω ότι έχει λογική θεμελίωση το επιχείρημά μας- ότι εάν αφήσουμε έτσι αυτήν τη διάταξη, το σημείο 4 του άρθρου 2, τότε παύει να ισχύει η επόμενη των αργιών σαν εντολή κάποιου προϊσταμένου για να πάει κάποιος σε μία δουλειά. Γι'αυτό λέω ότι δεν υπηρετεί τίποτα, να φύγει αυτό το σημείο. 

Στο άρθρο 4 υπάρχουν οι διακρίσεις των δημάρχων. Δεν πρόκειται να μαλώσουμε γι'αυτό το ζήτημα. Κοιτάξτε να δείτε, όμως, τι εντύπωση προκαλεί. Η διάταξη είναι φωτοφραφική. Δήμαρχοι δήμων, οι οποίοι έχουν πληθυσμό πάνω από τριακόσιες χιλιάδες κατοίκους, θα πηγαίνουν στην Α' θέση ταξίδι. Οι άλλοι στη Β' θέση. 'Οχι το ένα καλό παιδί και το άλλο όχι. Δεν είναι σωστά πράγματα αυτά. Κάντε μία διατύπωση, εάν θέλετε πιο ανθρώπινη. Πως να σας το πω δηλαδή; 'Οχι τέτοιες διακρίσεις. 

Δεν θα επανέλθω στο ζήτημα των διακρίσεων της πρώτης και δεύτερης θέσης του άρθρου 4 γι' αυτούς που θα ταξιδεύουν στο εξωτερικό. Είναι κουραστικό να επιμένει κανένας στα ίδια πράγματα και είναι ενοχλητικό για τον ίδιον, όταν μάλιστα προσκρούει σε ένα τείχος. Πιστεύω να υπάρξει μία κατανόηση και στην πορεία της συζήτησης, να γίνουν κάποιες ρυθμίσεις τέτοιες, που να απαλύνουν κάπως αυτή την ψαλίδα μεταξύ του πρώτου αξιωματούχου και του δεύτερου. 

Και το σοβαρό ζήτημα, βέβαια, δεν είναι αυτό. Το σοβαρό ζήτημα είναι για τα άλλα στελέχη, αυτά της "δεύτερης κατηγορίας" όπως τα λέτε στην πράξη. 'Ανθρωποι είναι και αυτοί και πρέπει να προσεχθούν. Δεν λέω "αμέτι, μουχαμέτι" να πηγαίνουν όλοι πρώτη θέση και να δίνουν ένα εκατομμύριο (1.000.000) δραχμές για να πάνε από εδώ στις ΗΠΑ. Δεν το βάζω έτσι. Παίρνω υπόψη μου και τις ανάγκες της χώρας, παρ' ότι αυτές τις ανάγκες δεν τις παίρνουν υπόψη τους αυτοί που κυβερνούν. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τις παίρνουν, κύριε Κωστόπουλε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Τις παίρνουν; Εδώ "φιρί-φιρί" το πάμε να πουλήσουμε και την Ακρόπολη, για να οικονομήσουμε κανένα φράγκο για να πιάσουμε τους στόχους! Αυτή η παρένθεση ήταν μια απάντηση στη διακοπή. 

Στο άρθρο 7, σημείο Α, εδάφιο β, που λέει "Για μετακινήσεις υπαλλήλων που διενεργούν ελέγχους, επιθεωρήσεις ή δειγματοληψίες ή συντηρήσεις σχολείων, καθώς και επισκέψεις κοινωνικού ή ιατρικού...", ανάμεσα στις λέξεις "κοινωνικού" , "ή ιατρικού" παρακάλεσα -έκανα πρόταση, εν πάση περιπτώσει, να προσταθεί η λέξη " υγειονομικού". 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών):'Εχετε δίκιο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν καλύπτεται με το "κοινωνικού ή ιατρικού". Και για να το λέω, έχω το λόγο μου. Είναι άλλο το ένα και άλλο το άλλο. 

Στο άρθρο 9, δεν θα επαναφέρω την επιχειρηματολογία του σάντουιτς κλπ. Θα ήθελα να κάνω πιο συγκεκριμένες παρατηρήσεις. 

Στο άρθρο 9, σημείο Γ,εδάφιο γ που λέει "...από είκοσι (20) και μέχρι σαράντα (40) χιλιόμετρα...", εγώ προτείνω να γίνει "...από δέκα (10) και μέχρι σαράντα (40) χιλιόμετρα...". 

Και στη συνέχεια, εκεί που λέει "...αποκλειστικά και μόνο για την εφαρμογή προγραμμάτων ή ελέγχων του γεωργικού τομέα...", να προστεθεί "και του δασικού τομέα", για να καλύψει έναν κόσμο, ο οποίος ανήκει σε αυτόν το χώρο. 

Επίσης, να επιμείνω και εγώ σε αυτό που είπε ο εισηγητής της Νέας Δημοκρατίας. Σε αυτήν την παράγραφο, να προστεθεί και διάταξη, ή φράση εν πάση περιπτώσει, που να καλύψει τους υπαλλήλους του Οργανισμού Βάμβακος και του Εθνικού Οργανισμού Καπνού. Και θα θυμάται ο κύριος Υπουργός ότι δεν περιλήφθηκαν παλαιότερα. 'Εγινε ένας καυγάς και μετά από συζητήσεις επί συζητήσεων, περιλήφθηκαν. Tώρα, πάλι βγαίνουν. Καλά, δεν μπορώ να καταλάβω γιατί το κάνετε αυτό. Εξηγήστε μας , γιατί το κάνετε αυτό. Πάλι θα αρχίσουν οι αντιδικίες, πάλι θα φωνάζουν οι άνθρωποι. Δεν είναι δα και τόσο σπουδαίο ζήτημα να τους περιλάβεις. Είπαμε ότι μιλάμε τώρα για ένα σάντουιτς. Ας το περιλάβετε και αυτό, κύριε Υπουργέ. Δεν είναι δαπάνη. Είναι απλώς μία αδικία η οποία δείχνει ότι λες και κάποιους ανθρώπους τους βάλατε στο σημάδι! 

Στο άρθρο 13, σημείο 4, παράγραφος γ' είπαμε και επιμένουμε ότι δεν έχει καμία θέση εδώ και πρέπει να φύγει. Θα σας εξηγήσω γιατί κύριε Υφυπουργέ. Λέει: "Οι αποσπώμενοι από περιφερειακές υπηρεσίες στους νομούς Αττικής και Θεσσαλονίκης, καθώς και από την περιφέρεια κάθε νομού στην έδρα της Νομαρχιακής Αυτοδιοίκησης". Δηλαδή μπορεί αν πάμε στα κεντρικά να είναι καλύτερα. Κάποιος από αυτούς υποστηρίζει "δεν είναι καλύτερα για μένα και με αδικείς". Επομένως, ας ισχύσουν οι άλλες διατάξεις και ας αφαιρεθεί αυτό, διότι είναι υποκειμενικό τι είναι καλύτερο και τι είναι χειρότερο για κάθε εργαζόμενο, όπως διαμορφώνεται η κατάσταση, ειδικά σήμερα. 

Στο άρθρο 18 να μη συνεχίσουμε αυτήν τη συζήτηση, γιατί νομίζω ότι βρήκαμε μία γραμμή επικοινωνίας από τις παρεμβάσεις που κάνατε κατά τη διάρκεια της συζήτησης. Η γραμμή επικοινωνίας ήταν ότι πραγματικά υπάρχουν αλλαγές καθημερινά και θα πρέπει να το δούμε αυτό, ώστε να μην είναι κανένας φετφάς -ας μου επιτραπεί η έκφραση- και επομένως, πρέπει στο τέλος της συζήτησης να γίνει κάποια ρύθμιση. Τι θα έλεγε κανείς; Εμείς πάντα επιμένουμε ότι δεν πρέπει να αφήνουμε στους Υπουργούς και στα προεδρικά διατάγματα να λύνουν προβλήματα. Αν χρειαστεί, βεβαίως, κάτι τέτοιο θα γίνει. Τι να κάνουμε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συγγνώμη για τη διακοπή, αλλά υπάρχει. Λέει από κάτω "Με κοινή απόφαση των Υπουργών Εξωτερικών και Οικονομικών μπορεί να γίνει νέα κατάταξη των χωρών ...". Το είπατε στη Διαρκή Επιτροπή, αποδέχθηκα αυτό που είπατε και βλέπετε ότι υπάρχει. Βλέπετε ότι εμείς ακούμε τη γραμμή επικοινωνίας και την αξιοποιούμε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ναι, αλλά φοβάμαι μήπως μπήκε αυτή εδώ για να σταματήσουμε να κουβεντιάζουμε. Σας "έχει φοβηθεί το μάτι μας" εδώ που τα λέμε, κύριε Υφυπουργέ, με τέτοια πράγματα που κάνετε. 

'Οσον αφορά το άρθρο 20, λέει για παράδειγμα ότι για έναν οπλίτη που θα πάει στο εξωτερικό καταβάλεται ημερήσια αποζημίωση 20 Ευρώ για την Α' κατηγορία, 15 Ευρώ για τη Β' κατηγορία και 15 Ευρώ για τη Γ' κατηγορία, δηλαδή, έξι με εφτά χιλιάδες δραχμές. Πώς το καθορίσατε αυτό; Τι θα φάει ο άνθρωπος αυτός εκεί; Μήπως είναι καλύτερη η ημερήσια αποζημίωση του πλοίαρχου και του ταξίαρχου; 

Εν πάση περιπτώσει, το λέω αυτό για να δούμε μήπως θα μπορούσαμε να κάνουμε μία αναϊεράρχηση, θα έλεγα. Να ξεκινήσουμε με το λοχαγό σαν βάση -εδώ δεν αναφέρει το λοχαγό, αλλά είναι στην αντίστοιχη θέση του πλωτάρχη- και να πούμε 80 Ευρώ για την Α' κατηγορία και η ψαλίδα πάνω-κάτω να κλείνει προς αυτό το νούμερο. Δηλαδή θα αυξάνεται προς τα κάτω στον οπλίτη που μπορεί να είναι 30 Ευρώ για να μπορέσει να επιβιώσει και να παραμείνει ή να αυξηθεί λίγο για το ναύαρχο, τον αντιναύαρχο κλπ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Μάλιστα, κύριε Πρόεδρε, τελειώνω. 

ΠΡΟΕΔΡΕΥΩΝ (Παναγιώτης Ν. Κρητικός): Με την άνεσή σας. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αυτό πρέπει να το δει κανένας. Θα μου πείτε "από πού ξεκινάτε εσείς, κύριε Κωστόπουλε, και λέτε να είναι 80 ή 100 Ευρώ στο λοχαγό και εγώ βάζω 60 Ευρώ"; Να σας ρωτήσω και εγώ: Εσείς από πού ξεκινάτε και το βάζετε έτσι; 

Εγώ πήγα πρόσφατα στη Νέα Υόρκη και δεν μου έφθαναν αυτά τα λεφτά. Το λέω εντελώς πρακτικά. Σαν απλός άνθρωπος λειτούργησα και όχι σαν ένας αξιωματούχος, που κερνάει και σπαταλάει. 

Να φάει ένα φαϊ, ένα ψωμάκι, να πάρει ένα ταξί να πάει κάπου. Αυτά πρέπει να τα δείτε λίγο καλύτερα, γιατί πέρα απ' όλα τα άλλα πληγώνονται οι άνθρωποι και δεν είναι καλό αυτό. 

ΓΕΩΡΓΙΟΣ ΣΟΥΡΛΑΣ: Στην Αμερική εσείς τι δουλειά είχατε; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Πήγα στους συντρόφους τους 'Ελληνες. 'Εχουμε συντρόφια εκεί. Αλλά ... να μην κάνουμε και φάκελο στους ανθρώπους και βρουν κανένα μπελά! 

Πήγα στην ελληνική κοινότητα εκεί. Τι να κάνω δηλαδή; 

ΠΡΟΕΔΡΕΥΩΝ (Παναγιώτης Ν. Κρητικός): Νομίζω ότι σας είχε προσκαλέσει ο Μπέρνς! 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο κ. Μπερνς πάει και βάζει δεντράκια. Νομίζουν ότι με τέτοια θα μας καλοπιάσουν ορισμένοι. Δείχνουν οι τηλεοράσεις τα δεντράκια και δείχνουν κάποιους άλλους που πάνε και χορεύουν ζεϊμπέκικο. Αυτά πρέπει να τα καταλάβουν μερικοί. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης, Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: 'Εχουμε δεχθεί ορισμένα υπομνήματα και υποθέτω και εσείς, κύριε Υπουργέ. Νομίζω ότι μερικά απ'αυτά μπορούν να καλυφθούν με το νομοσχέδιο. Μια περίπτωση είναι ο Οργανισμός Βάμβακος και ο Οργανισμός Καπνού, που αποτελούν νομικά πρόσωπα δημοσίου δικαίου. 

Το άρθρο 9 αναφέρεται μόνο σε υπαλλήλους του Υπουργείου Γεωργίας κλπ. Μπορούμε να προσθέσουμε ότι η διάταξη αυτή εφαρμόζεται και για τους υπαλλήλους του Οργανισμού Βάμβακος και του Εθνικού Οργανισμού Καπνού με τις ίδιες προϋποθέσεις, δηλαδή είκοσι έως σαράντα χιλιόμετρα μόνο για την εφαρμογή προγραμμάτων έρευνας, γεωργικής μέριμνας και εφαρμογών και την πραγματοποίηση των προβλεπομένων εκάστοτε ελέγχων της αρμοδιότητάς τους. Αυτό ειναι συναφές και με μία παρατήρηση που κάνει η Επιστημονική Επιτροπή της Βουλής. Ενδεχομένως, δηλαδή, να υπάρχουν και άλλα νομικά πρόσωπα δημοσίου δικαίου, τα οποία θα πρέπει με κάποια διάταξη να καλυφθούν για να μην υπάρξουν μετά γραφειοκρατικές εμπλοκές. 

Επίσης, ένα υπόμνημα το οποίο έχει σταλεί και στο Υπουργείο Οικονομικών και σε σας -εάν δεν το έχουν οι υπηρεσίες σας πρόχειρο, μπορώ να το καταθέσω για τα Πρακτικά- αναφέρεται στους γεωπόνους του Νομού Μεσσηνίας, οι οποίοι θέτουν ένα θέμα, κατά την άποψή μου εύλογο. Αυτοί κάνουν εξακριβώσεις στους αγρότες και στους κτηνοτρόφους, προκειμένου να επιβεβαιωθεί ότι δικαιούνται τις επιδοτήσεις διαφόρων ευρωπαϊκών προγραμμάτων. Αφ'ενός μεν θέτουν το θέμα ότι αυτές οι περιοδείες γίνονται με μία συχνότητα που είναι αντικειμενική και επομένως δεν μπορεί με διοικητικό τρόπο να καθοριστεί και πρέπει να γίνουν και αφ'ετέρου θέτουν το θέμα ότι πολλές φορές είναι σε απομακρυσμένες και δύσβατες περιοχές. 

Επομένως, νομίζω ότι αξίζει να δείτε αυτό το θέμα ως μία ειδική περίπτωση. Να εξασφαλιστεί ότι οι περιορισμοί που θέτει το νομοσχέδιο δεν θα έχουν ως αποτέλεσμα να δυσκολευτούν οι έλεγχοι, διότι έτσι θα υπάρξουν άλλα προβλήματα. 

Για τα υπόλοιπα θέματα θα κάνω συγκεκριμένες παρατηρήσεις πέρα απ' αυτά που έχουμε πει. 

Στο άρθρο 1 πρέπει να γίνει μια φραστική διόρθωση. Λέει ότι "στις διατάξεις του παρόντος νόμου υπάγονται οι μετακινούμενοι εκτός έδρας", ενώ το νομοσχέδιο αναφέρεται και εντός και εκτός έδρας. 

Στο άρθρο 4 έχει ζητηθεί η κατηγορία 3 να ενσωματωθεί στην κατηγορία 2, η κατηγορία 4 να γίνει κατηγορία 3 και στην κατηγορία 4 να μείνουν οι φαντάροι και οι υπάλληλοι Γ' και Δ' βαθμού. Δηλαδή επιδιώκεται μία αναβάθμιση. 

Στο άρθρο 8 που αναφέρεται στις δαπάνες διανυκτέρευσης ισχύουν οι παρατηρήσεις που κάναμε σχετικά με τη ρεαλιστικότητα των δαπανών. Επανέρχομαι στο επιχείρημα ότι αν οι δαπάνες που προβλέπονται δεν είναι ρεαλιστικές θα έχουμε ξανά την ίδια βιομηχανία πλαστών στην ουσία βεβαιώσεων. Δηλαδή θα μπαίνουν περισσότερες ημέρες για να καλύπτεται ο υπάλληλος. Επίσης, εάν δεν υπάρχει είναι σκόπιμο και σ' αυτό το άρθρο να υπάρξει η δικλείδα ασφαλείας ότι τα ποσά των δαπανών διανυκτέρευσης δύνανται να αναπροσαρμόζονται με απόφαση του Υπουργού Οικονομικών, για να συμβαδίζουν με το κόστος ζωής ή με άλλες παραμέτρους. 

Στο άρθρο 9 παράγραφος 2 στην περίπτωση γ' οι αναφερόμενοι σε αυτήν την περίπτωση υπάλληλοι από τη φύση της εργασίας τους πρέπει να μετακινούνται καθημερινά γεγονός που θεμελιώνει καθημερινό δικαίωμα για ημερήσια αποζημίωση. Αυτό δημιουργεί μεγάλη γραφειοκρατία. Μήπως θα ήταν σκόπιμο σε αυτές τις περιπτώσεις να υπάρξει κάποιος τρόπος πληρωμής κατ' αποκοπήν; Πάντως πρέπει να βρείτε έναν τρόπο για να απλουστεύσετε αυτήν τη διάταξη με τα καθημερινά δελτία, με τα χαρτιά και με τις υπογραφές. 

Στο άρθρο 13 παράγραφος 4 υπάρχει ένα θέμα το οποίο μπορεί να δημιουργήσει προβλήματα. Λέτε εδώ ότι δεν δικαιούνται τα έξοδα απόσπασης οι αποσπώμενοι με αίτησή τους. Η διατύπωση θα μπορούσε να είναι πιο ακριβής αν έλεγε ότι δεν δικαιούνται έξοδα απόσπασης οι αποσπώμενοι με αίτησή τους για δικές τους ανάγκες. Και αυτό γιατί απ' ό,τι με πληροφορούν υπάρχει η εξής πιθανότητα. Η υπηρεσία θέλει να καλύψει δικές της ανάγκες σε μια απομακρυσμένη περιοχή. Το ανακοινώνει στους υπαλλήλους και ρωτά ποιοι θέλουν να πάνε. Ορισμένοι υπάλληλοι δέχονται να πάνε και έτσι εμφανίζονται να φεύγουν με δική τους πρωτοβουλία. Αυτό είναι πολύ καλό γιατί έχουμε και τη σύμφωνη γνώμη του υπαλλήλου. Αλλά τελικά είναι μια μορφή απόσπασης και γι' αυτό πρέπει να καλυφθούν τα έξοδα απόσπασης. 

Με τις αποσπάσεις φαίνεται να υπάρχουν διάφορες περιπτώσεις και υποπεριπτώσεις. Υποθέτω ότι εσείς και οι σύμβουλοί σας κύριε Υφυπουργέ γνωρίζετε αυτά τα θέματα και ότι θα τα ρυθμίσετε έτσι ώστε να μη δημιουργηθούν προβλήματα κατά την εφαρμογή αυτών των διατάξεων. 

Στο άρθρο 22, τα έξοδα καταβάλλονται σε δολάρια. Ας μπει ότι καταβάλλονται σε Eυρώ μια και τόση συζήτηση γίνεται. 

Τέλος, θα ήθελα να κάνω μία παρατήρηση που θα μπορούσατε να μου πείτε κύριε Υφυπουργέ, ότι δεν συνδέεται με το νομοσχέδιο. Παρατηρείται το φαινόμενο ειδικά για αποστολές στο εξωτερικό να μη στέλνονται οι κατάλληλοι άνθρωποι στις κατάλληλες δουλειές. Υπάρχει ένα φαινόμενο "ημετέρων". Αυτό γίνεται ιδίως σε σεμινάρια και σε επιτροπές. Μου λένε μάλιστα ότι ακόμα και στο δικό σας Υπουργείο υπάρχουν αρκετά κρούσματα. Για μία αποστολή που θα συζητήσει φορολογικά θέματα στέλνονται υπάλληλοι άλλης υπηρεσίας. 'Ετσι η αποστολή στο εξωτερικό κινδυνεύει να εκληφθεί ως ευκαιρία για αναψυχή ενώ γνωρίζουμε ότι πρόκειται για σημαντικές δημόσιου χαρακτήρα εκπροσωπήσεις της χώρας μας ακόμα και όταν γίνονται σε κατώτερο διοικητικό επίπεδο. 

Η πρόταση, λοιπόν, είναι, ένα πρώτο στοιχειώδες μέτρο να είναι το εξής: Το ποιος θα πάει κάπου, να ορίζεται από την υπηρεσία που είναι αρμόδια για την αποστολή. Δηλαδή, εάν η Διεύθυνση Φορολογίας είναι υπεύθυνη για να στείλει κάποιους υπαλλήλους στο εξωτερικό, να το αποφασίσει αυτή η διεύθυνση. 

Αυτό το πρόβλημα που θέτω είναι γνωστό και ίσως γι'αυτό ο κύριος Υπουργός το συνέλαβε εξ' αρχής. Το θέμα είναι ότι πρέπει να αρχίσουμε να τα αντιμετωπίζουμε αυτά τα προβλήματα, διότι είναι μία πτυχή αυτού του περιβόητου θέματος που λέμε αξιοκρατία και μία πτυχή του πώς λειτουργεί η Δημόσια Διοίκηση. 'Οταν, λοιπόν, υπάρχουν τέτοια κρούσματα, τα προβλήματα αναπαράγονται και πολλαπλασιάζονται. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αναγκάζομαι να πάρω το λόγο, διότι, όπως βλέπετε, δεν είναι εδώ ο ειδικός αγορητής μας... 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως έχετε δικαίωμα! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχω δικαίωμα, αλλά πήρα το λόγο για να επισημάνω ότι ο ειδικός αγορητής μας, ο κ. Ιντζές, βρίσκεται σήμερα στη Διαρκή Επιτροπή που συνεδριάζει στο κτίριο της Βουλής. Είναι αυτά που γίνονται, τα οποία δυσκολεύουν το έργο των Βουλευτών αλλά και των κομμάτων, που έχουν λίγους Βουλευτές, διότι έχουν έναν σε κάθε επιτροπή. 

Το έχω επισημάνει πολλές φορές, δεν θέλω να γίνομαι κάθε φορά κακός, αλλά βλέπουμε πρακτικά και ουσιαστικά ότι υπάρχει πρόβλημα και δεν υπάρχει δυνατότητα, όπως στα μεγάλα κόμματα, όταν έχει προχωρήσει η εργασία σε ένα νομοσχέδιο να εναλλάσσονται οι εισηγητές, ειδικά σε τέτοια νομοθετήματα, που ξέρω πολύ καλά κι εσείς το ξέρετε, κύριε Πρόεδρε, ότι είναι τελείως εξειδικευμένα και θέλουν μελέτη σε βάθος μέρες πριν. 

Το λέω αυτό για να υπάρχει πάντα κάποια λογική στην παραβίαση του Κανονισμού. Να βάλουμε σε εισαγωγικά τη λέξη λογική, γιατί ο Κανονισμός που απαγορεύει αυτήν τη διαδικασία δεν επιτρέπεται να παραβιάζεται. 

Είναι αυτονόητο, βέβαια, κύριε Πρόεδρε, ότι ο κ. Ιντζές εάν τελειώσει πάνω η επιτροπή, θα μπορεί να πάρει το λόγο, γιατί δεν ευθύνεται ο ίδιος που λείπει αυτήν τη στιγμή! 

ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς θα λάβει το λόγο! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Απλώς θα παρακαλέσω να επισημάνετε στον κύριο Πρόεδρο, όσο μπορεί να τα αποφεύγει αυτά, γιατί δημιουργούνται δυσκολίες και παρερμηνείες, που γίνονται σε βάρος και της Βουλής, των Βουλευτών και των κομμάτων. 

'Ηθελα να πω μια κουβέντα μόνο: Ο κ. Ιντζές επεσήμανε τις αντιρρήσεις και τις επιφυλάξεις που έχουμε στα άρθρα. Εκείνο που θέλω να πω από την εμπειρία μου -γιατί ξέρουν πολύ καλά οι σύμβουλοί σας, που βρίσκονται εκεί- ότι κατ' επανάληψη κι εγώ όταν ήμουν Υπουργός Οικονομικών το θέμα αυτό επιχείρησα να το ρυθμίσω. Πιστεύω ότι είναι λάθος που κάνετε τη ρύθμιση αυτή με τρόπο τελείως ενιαίο, γιατί δεν υπάρχει ταυτότητα λόγων ώστε να υπάρξει μια γενική ρύθμιση. Θα αναγκαστείτε σίγουρα πάρα πολύ σύντομα να τον αλλάξετε κι αυτόν το νόμο, όπως και άλλους που σας είχαμε επισημάνει κατ' επανάληψη με την πείρα μας και όχι από διάθεση να κάνουμε αντιπολίτευση σε τέτοιου είδους νομοσχέδιο. 

Δεύτερον, βλέπω ότι δεν ανταποκρίνονται στις πραγματικές δαπάνες, από μια ματιά που έριξα, αυτές οι δαπάνες που λέτε ότι θα εγκρίνετε στις μετακινήσεις, αλλά και στις διανυκτερεύσεις, γιατί υπάρχουν διαφορετικά κοστολόγια και διαφορετικά ύψη δαπανών κατά περιπτώσεις, κατά κατηγορίες, κατά περιφέρειες και πολύ περισσότερο όταν πρόκειται για το εξωτερικό. 

'Ενα άλλο θέμα, που θέλω να επισημάνω, είναι το εξής: 

Κατέθεσα σήμερα, κύριε Υφυπουργέ, μια τροπολογία -την υπογράφω εγώ, λόγω του ότι θεωρώ ότι είναι πάρα πολύ σημαντική η περίπτωση, αλλά και ο κ. Ιντζές και ο κ. Ρόκος- για τους δεκατέσσερις θεραπευτές της μονάδας "18 ΑΝΩ", την οποία επισκέφτηκα σήμερα κατόπιν προσκλήσεως της διοίκησης. 

Σας παρακαλώ, αύριο το πρωί που θα συζητηθούν οι τροπολογίες, να μας δώσετε απάντηση, γιατί η κατάσταση είναι εκρηκτική. Προειδοποιούμε, για να μην έρθετε μετά και μας πείτε ότι τα κόμματα τους υποκινούν. Το κάναμε και στο εκπαιδευτικό θέμα, όταν συζητιόταν, αλλά δεν θέλετε να ακούσετε τίποτα, γιατί νομίζετε ότι είστε οι Θεοί, τα ξέρετε όλα και ότι λέγονται εδώ από ανθρώπους που έχουν εμπειρίες, με μια μονοκονδυλιά, θέλετε να τα διαγράφετε και μετά ψάχνετε να βρείτε φαντάσματα ότι σας κυνηγάνε και υποκινούν εκείνους που αντιστέκονται. 

Πήγα σήμερα και πέρα από τη συγκίνηση που ένοιωσα, πρέπει να σας πω ότι συζήτησα ένα, ένα με τα παιδιά στο "18 ΑΝΩ" που βρίσκονται σε προγράμματα απεξάρτησης, με τη διοίκηση του νοσοκομείου που εσείς διορίσατε, με την επιστημονική επιτροπή και με την κ.Μάτσα που κάνει μία αξιέπαινη προσπάθεια -είναι η επικεφαλής- αλλά και όλο το προσωπικό εκεί και με ένα στόμα μου είπαν ότι είναι ειδική η περίπτωση γιατί υπάρχει προσωπική σχέση εμπιστοσύνης μεταξύ του τοξικομανή που μπαίνει στο πρόγραμμα απεξάρτησης και του θεραπευτή ή της θεραπεύτριας. 'Αρα, δεν υπάρχουν εδώ άλλες γενικές προϋποθέσεις και σε καμία περίπτωση δεν μπορείτε να διώξετε αυτούς τους ανθρώπους οι οποίοι είχαν προσληφθεί για ένα χρόνο και έχει αναλάβει ειδικά ο κάθε θεραπευτής ένα ή δύο από αυτά τα άτομα. 

Γι' αυτό καταθέσαμε αυτήν την τροπολογία και αυτό για να μη γίνει η μεγάλη έκρηξη, να προλάβουμε, είναι θέμα που ευαισθητοποιεί όλη την κοινωνία μας. Πρέπει να κάνετε αποδεκτή την τροπολογία και να συνεννοηθείτε και με τον Υπουργό Υγείας και με τον Υπουργό Εσωτερικών. Μην το αφήνετε το θέμα, σας δίνουμε ευκαιρία με τη συγκεκριμένη τροπολογία. 

Αυτά θέλω να επισημάνω και να πω ότι είναι εκρηκτική η κατάσταση και πρέπει τα δεκατέσσερα αυτά άτομα να καλυφθούν γιατί, όπως, είπα υπάρχει ειδική επιστημονική σχέση και σχέση εμπιστοσύνης, είναι ειδικότητες συγκεκριμένες για τα άτομα που είναι ενταγμένα στο πρόγραμμα. 

Είναι κρίμα γι' αυτά τα παιδιά που έκαναν και κάνουν μεγάλη προσπάθεια για να ενταχθούν πλήρως στην κοινωνία και στην παραγωγή, κάτω από κάποιες άλλες λογικές για άλλες περιπτώσεις και τέλος πάντων να τα οδηγήσουμε εκεί που ήταν πριν και που φραστικά όλοι δημοσίως θέλουμε να τους απεξαρτήσουμε, να τους αποθεραπεύσουμε και να τους βοηθήσουμε να ενταχθούν στην κοινωνία μας. 

Κρούω τον κώδωνα του κινδύνου και γι' αυτό παρακαλώ, κύριε Υφυπουργέ, να δείτε την τροπολογία την οποία κατέθεσα το μεσημέρι. Δεν έχει διάθεση ούτε αντιπολιτευτική ούτε οτιδήποτε άλλο. Είναι εκρηκτική η κατάσταση και πρέπει να σας πω ότι υπάρχουν και άλλα προβλήματα εκεί στο σύνολο του νοσοκομείου, όπως κατάργηση διεύθυνσης στο οργανισμό του Υπουργείου, ψυχικής ιατρικής κλπ. που είναι πολλά ζητήματα, καθώς και προβλήματα υλικοτεχνικής υποδομής που αν δεν λυθούν αυτά τότε θα αναδυθούν όλα μαζί και θα έχετε μεγάλο πρόβλημα και εσείς και η κοινωνία μας αλλά και το λεκανοπέδιο της Αττικής. 

Αυτά ήθελα να πω και θα παρακαλέσω τον κύριο Υπουργό να συνεννοηθεί με τους αρμόδιους Υπουργούς ώστε αύριο να κάνει δεκτή την τροπολογία που είναι σύμφωνη με την πραγματικότητα και με τις ανάγκες που υπάρχουν στη συγκεκριμένη μονάδα "18 ΑΝΩ". 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Θα ήθελα απλώς να πω, κύριε Πρόεδρε, σε σχέση με το θέμα που ανέκυψε εκ μέρους του Προέδρου του ΔΗ.Κ.ΚΙ., ότι η Νέα Δημοκρατία δεν έχει καμία αντίρρηση αν ο κ. Ιντζές έρθει καθυστερημένα και δεν προλάβει τη συνεδρίαση, έστω και αύριο να μπορέσει να διατυπώσει τη γνώμη του στην ενότητα των άρθρων που συζητάμε. 

ΠΡΟΕΔΡΕΥΩΝ (Παναγιώτης Ν. Κρητικός): Το έθεσε απόψε ο κύριος Πρόεδρος, του ΔΗ.Κ.ΚΙ., είναι αντικείμενο όμως συζητήσεως της αυριανής ημέρας, ως τροπολογία, η οποία θα ακολουθήσει τη συζήτηση των άρθρων. Τώρα το αντικείμενο είναι η ενότητα των άρθρων 1 έως και 26 και το άρθρο 28. 

ΕΥΑΓΓΕΛΟΣ ΜΕΪΜΑΡΑΚΗΣ: Το γνωρίζω το αντικείμενο, κύριε Πρόεδρε, αλλά το λέω επειδή ανεφέρθη ως διαδικαστικό θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Καλώς ο Πρόεδρος του ΔΗ.Κ.ΚΙ. το έθεσε απόψε ούτως ώστε να υπάρξει δυνατότητα ενημέρωσης και του αρμόδιου Υπουργού Υγείας. 

ΕΥΑΓΓΕΛΟΣ ΜΕΪΜΑΡΑΚΗΣ: Ακριβώς. 

ΠΡΟΕΔΡΕΥΩΝ (Παναγιώτης Ν. Κρητικός): Αύριο θα συζητηθεί. 

Ο κ. Φούσας έχει το λόγο. Απών. 

Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, κατ' επανάληψη έχουμε δώσει δείγματα γραφής σ' αυτήν την Αίθουσα, ψηφίζοντας όσα νομοσχέδια και όσες διατάξεις νομοσχεδίων σας, κρίνουμε ότι βρίσκονται προς τη σωστή κατεύθυνση. Γι' αυτό και όταν αντιτιθέμεθα, θα πρέπει να προβληματίζεσθε. Και το λέω αυτό όχι για το σημερινό νομοσχέδιο, το λέω για αύριο, για μεθαύριο, για το μέλλον. Βρίσκοντας τις διατάξεις του νομοσχεδίου που συζητούμε ότι βρίσκονται προς τη σωστή κατεύθυνση, τις ψηφίζουμε. 

Λάβετε σοβαρώς υπόψη τις παρατηρήσεις τις οποίες σας έκανε ο εισηγητής μας, ο κ. Παπαδημόπουλος. Ο κ. Παπαδημόπουλος που ασχολήθηκε εμβριθώς με το θέμα, σας έκανε κάποιες νομοτεχνικές παρατηρήσεις και έρχονται σε πλήρη συμφωνία με όσες παρατηρήσεις έκανα από το Βήμα, που σας είπα ότι συναντούμε παλιούς συναδέλφους και μας λένε ότι τα νομοθετήματα που βγαίνουν τα τελευταία χρόνια από τη Βουλή δεν έχουν νομοτεχνική διάρθρωση τέτοια, αντάξια του Σώματος αυτού αλλά και της νομικής επιστήμης. 

Γι' αυτό, λοιπόν, με τις παρατηρήσεις τις οποίες έκανε ο κύριος συνάδελφος -δεν θα επαναλάβω διότι είναι πια καταγεγραμμένες- και με μια πρόσθετη δική μου παρατήρηση, εγώ, κύριε Υπουργέ, δεν είμαι από εκείνους που πλειοδοτούν. Μάλιστα όταν πρόκειται για οικονομικά του κράτους, είμαι πολύ σφιχτός. Διαπιστώνω όμως ότι δεν θα ανταποκριθούν οι διατάξεις αυτές στις ανάγκες των καιρών. Και έπρεπε να το είχατε δει με περισσότερη γαλαντομία. Δεν θα φθάσουν, κύριε Υπουργέ, αυτά τα χρήματα τα οποία δίνετε με τον τρόπο που τα δίνετε. Και βεβαίως ως Υφυπουργός Οικονομικών έτσι πρέπει να σκέφτεστε. Και μάλιστα το "έτσι" θα πρέπει να το κάνετε σε όλες τις περιπτώσεις και σε περιπτώσεις που μιλάμε για δισεκατομμύρια και όχι για κάποιες εκατοντάδες εκατομμυρίων που προβλέπονται από το νομοσχέδιο αυτό. 

Αφού όμως δεν βλέπω ότι είσθε έτοιμοι ή τουλάχιστον δεν πειστήκατε ότι είναι μικρά τα κονδύλια τα οποία δίνετε, δεν θα φτάσουν για τις πραγματικές ανάγκες -γιατί περί αυτών ομιλώ- κάντε τουλάχιστον μια προσπάθεια όσον αφορά εκείνους που επισκέπτονται το εξωτερικό, πολιτικούς υπαλλήλους και στρατιωτικούς. Γιατί πολλές φορές μόλις τελειώνουν οι επίσημες εκδηλώσεις εξαφανίζονται, γιατί δεν μπορούν να σταθούν, κύριε Υπουργέ. Δεν μπορούν από τους πενιχρούς μισθούς τους οποίους έχουν να διαθέσουν γι' αυτό που λέμε "δημόσιες σχέσεις". Και δεν είμαι από εκείνους που κάνουν δημόσιες σχέσεις στο εξωτερικό. Προς Θεού μη λογιστεί ότι με αφορά ή και τους συναδέλφους εδώ μέσα! Εμείς κάνουμε το καθήκον μας όπως μπορούμε, και με όποιο τρόπο μπορούμε γιατί αυτή είναι η υποχρέωσή μας ως Ελλήνων Βουλευτών. 

Αλλά οι υπάλληλοι, πολιτικοί και στρατιωτικοί, που βγαίνουν έξω, εκεί θα μάθουν κάτι για την πατρίδα, εκεί θα βρουν τον τρόπο με τους συναδέλφους τους να υπερασπιστούν τα εθνικά συμφέροντα, εκεί θα κάνουν, αν θέλετε, την ελληνική προπαγάνδα. Αν όμως αναγκάζονται ελλείψει αυτών των οικονομικών να μην έχουν αυτές τις δημόσιες σχέσεις, ζημιώνεται η πατρίδα. Σας είπα από την αρχή ότι δεν είμαι από εκείνους που πλειοδοτούν. Πολύ περισσότερο όταν πρόκειται περί χρεών του δημοσίου. Ειδικώς στην κατηγορία αυτή, κύριε Υπουργέ, δείξτε την κατανόησή σας και αυξήστε τα κονδύλια στο ποσοστό που νομίζετε ότι μπορείτε και με κάποια θυσία του συνόλου. Εγώ πιστεύω ότι στην Αίθουσα αυτή δεν θα υπάρχουν συνάδελφοι που να διαφωνούν, όσον αφορά την αύξηση αυτών ειδικά των κονδυλίων. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: 'Οχι για να διαψεύσω τον κύριο συνάδελφο, αλλά δεν συμφωνώ μαζί του. Με κριτήριο ό,τι δίνει σε μας η υπηρεσία που πηγαίνουμε έξω, πιστεύω ότι δίνει ένα ποσό που πρέπει να εκτιμηθεί στο πλαίσιο της γενικής προσπάθειας που κατέβαλε η πατρίδα με την γνωστή συγκυρία και στη γνωστή στόχευση της ένταξής μας στην ΟΝΕ. Αν λάβουμε υπόψη μας ότι υπάρχουν επίσημα τετρακόσιες τριάντα τρεις χιλιάδες άνεργοι, αν λάβουμε υπόψη μας οτι υπάρχουν υπάλληλοι που παίρνουν μόνο διακόσιες χιλιάδες (200.000) δραχμές το μήνα, η γενική φτώχεια στην πατρίδα μας, κάνει, πιστεύω, η πατρίδα ό,τι μπορεί για να την εκπροσωπούμε έξω με την εικόνα που επιβάλλεται. 

Υπάρχει πράγματι ένα πρόβλημα, κύριε Υφυπουργέ και είναι το εξής: Η καλύτερη οργάνωση των εμφανίσεών μας έξω. Εδώ υπάρχει πρόβλημα. Ο προγραμματισμός, η προπαρασκευή, η κατανομή αποστολών ώστε έκαστος εφ'ω ετάχθη και το αρμόζον εκάστω. Για να σταματήσει η ασχετοσύνη, να σταματήσει η προχειρολογία και η προχειροδράση. Υπάρχουν προβλήματα. Επίσης, υπάρχουν και δημιουργούνται προβλήματα σε ειδικές αποστολές. Πιστεύω εκεί το κράτος από ειδικά κονδύλια πρέπει να εξασφαλίζει το πλαίσιο δράσης, ώστε να επιτυγχάνονται οι επιδιωκόμενοι σκοποί. 

Το νομοσχέδιο που συζητάμε, πιστεύω με τη γενική του άρθρωση επιτυγχάνει τους επιδιωκόμενους σκοπούς, όπως αναφέρθηκαν απ'όλους μας χθες κατά τη διάρκεια της συζητήσεως επί της αρχής. 

Το άρθρο 1, καθορίζει ποιες είναι οι αναγνωριζόμενες δαπάνες και τις αριθμεί σε πέντε κατηγορίες. Θα σημειώσω από το άρθρο 2 την επιτυχή πρόβλεψη που κάνετε, ώστε να καθορίσετε ότι δεν επιτρέπεται η υπέρβαση κατ'έτος των εκατόν είκοσι ημερών εκτός έδρας. Και συμπληρώνετε αυτήν την πρόνοια, που τη θεωρώ απόλυτα σωστή, με τη διάταξη περί απαγόρευσης του συμψηφισμού μεταξύ των μηνών για την αναγνώριση ημερών εκτός έδρας. Και αυτό έχει μεγάλη σημασία. 

Να πω ότι αυτοί οι συνδυασμοί των διατάξεων εξασφαλίζουν, κύριε Πρόεδρε, το να μη γίνεται κατάχρηση των περιθωρίων που οι διατάξεις δίνουν για τη συγκεκριμένη περίπτωση. Και λυπάμαι που θα το πω, υπάρχουν προκαταλήψεις θετικές ή αρνητικές, εύνοιες ή δυσμένειες, υπάρχει κακός χειρισμός του όλου θέματος και πιστεύω ότι με το νομοσχέδιο, με τους συζητούμενους περιορισμούς μπαίνει ένα πλαίσιο, ώστε αν δεν εξαλείφονται, τουλάχιστον να περιορίζονται αισθητώς οι σχετικές λεπτομέρειες που οδηγούν σε καταχρήσεις. 

Για τις εντολές που αναφέρονται στο άρθρο 3 δεν θα πω τίποτε. 'Ερχομαι στο άρθρο 4. 

Θα μου επιτρέψετε να πω, κύριε Υπουργέ, ότι θα πρέπει να βάλετε στην κατηγορία 1 όλους τους αντιστράτηγους, τους αντιπτέραρχους και τους αντιναύαρχους. Είναι δεκαεπτά άτομα. Υπευθύνως οι περισσότεροι, για παράδειγμα ο Σωματάρχης δεν φεύγει ποτέ από το Σώμα Στρατού. Δεν πρόκειται να ταξιδέψει ποτέ. Κινείται πάντοτε μέσα στο πλαίσιο του Σώματος Στρατού. Είναι μια έκφραση ηθικής αναγνώρισης στις ταλαιπωρούμενες 'Ενοπλες Δυνάμεις που δεν ζητούν τίποτε. Δεν έχουν κανένα συνδικαλιστικό δικαίωμα. Τα γνωρίζετε καλύτερα από εμένα, υπέφερε ο πατέρας σας και το έχετε ζήσει στο πετσί σας. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Οι πρυτάνεις είναι περίπου οκτώ, δέκα. Ας πάνε στην πρώτη κατηγορία. Θα ταξιδέψουν δυο φορές στην Αθήνα, η διαφορά του εισιτηρίου είναι τέσσερις χιλιάδες (4.000) ή δέκα χιλιάδες (10.000) δραχμές, δεν χάλασε ο κόσμος. 

Επίσης θα μου επιτρέψετε να σας πω να βάλετε από τη δεύτερη κατηγορία στην πρώτη, από σεβασμό στη δικαιοσύνη -είναι ένας συμβολισμός-τους αντιπροέδρους των Ανωτάτων Δικαστηρίων. 

Κύριε Υπουργέ, για να γίνει κάποιος συνταγματάρχης περνάνε τριάντα χρόνια. Τριάντα χρόνια φοράει αρβύλα. Ταλαιπωρείται μέρα νύκτα. Φεύγαμε, κύριε Υφυπουργέ, σε απόσταση τριάντα χιλιομέτρων, ταγματάρχες, αντισυνταγματάρχες, συνταγματάρχες, για να κάνουμε έφοδο κινούμενοι μια δυο ώρες μέσα στο στρατόπεδο στις 03.00 τη νύκτα. Μέσα στους λύκους και μέσα στα χιόνια μέχρι τα γόνατα. Ας δώσουμε, λοιπόν, μια ηθική αναγνώριση σε αυτόν τον ιδρώτα που χύνεται. Δεν υπάρχει ωράριο, δεν υπάρχει πρόγραμμα ζωής, με συχνότατες μετακινήσεις. Είναι μεγάλη ταλαιπωρία. 

Κύριε Υπουργέ, είναι μέγιστο το απειλούμενο κακό. Αυτοί οι άνθρωποι οδηγούνται στη δημιουργία υπαλληλικής νοοτροπίας. Αλίμονο αν ο αξιωματικός εγκαταλείψει την ιδέα της προσφοράς έξω από ωράρια, από αργίες, από νύκτα ή μέρα και αποκτήσει τη νοοτροπία του δημόσιου υπαλλήλου. Θα πει την Παρασκευή το μεσημέρι, αντίο κύριε διοικητά, εγώ φεύγω και πάω στη Θεσσαλονίκη από τον 'Εβρο και θα γυρίσω τη Δευτέρα το πρωί, για να είμαι στο προσκλητήριο. Αλίμονο αν φθάσουμε εκεί. Αλλά για να μη φθάσουμε εκεί, πρέπει εκείνο που λείπει από τις 'Ενοπλες Δυνάμεις, που είναι ο συνδικαλισμός -και δεν φωνάζετε εδώ, κύριοι συνάδελφοι του ΚΚΕ, που έπρεπε να φωνάζετε- να το κάνουμε εμείς, να είμαστε εμείς οι συνδικαλιστές. 

ΠΡΟΕΔΡΕΥΩΝ (Λουκάς Αποστολίδης): Ακούστε τα, κύριε Κωστόπουλε. 

ΚΥΡΙΑΚΟΣ ΣΠΥΡΙΟΥΝΗΣ: 'Ερχομαι στο άρθρο 9. Την ημερήσια αποζημίωση την αυξάνεται σε δέκα χιλιάδες (10.000) δραχμές και δεν θα συμφωνήσω με τις προτάσεις. Είναι μέσα στη δουλειά. 

Οι στρατιωτικοί κατ' αρχήν κινούνται είκοσι χιλιόμετρα, τριάντα χιλιόμετρα, εκατό χιλιόμετρα και δεν παίρνουν ημερήσια αποζημίωση. Δεν υπάρχουν τέτοια για τους στρατιωτικούς. Δε νομίζω δηλαδή, ότι χρειάζεται τα είκοσι χιλ. να γίνουν δέκα, όταν είναι μέσα στη δουλειά του να φύγει από το ένα άκρο της πόλης και να πάει στο άλλο. 

'Ερχομαι στο άρθρο 13 -να δείτε τη διάκριση που γίνεται, κύριε Υπουργέ- για τις δαπάνες απόσπασης που αφορούν τους πολιτικούς υπαλλήλους, τους πολιτικούς λειτουργούς και όχι τους στρατιωτικούς. 

Κάποιος βρίσκεται, για παράδειγμα, στην Αθήνα για να παρακολουθήσει ένα σχολείο έξι μηνών και αποσπάται στην 'Αρτα, γιατί το σχολείο αυτό προβλέπει ένα μήνα εκπαίδευση στην 'Αρτα. Δηλαδή αυτός ο άνθρωπος έχει φύγει από τον 'Εβρο, είναι στην Αθήνα και παρακολουθεί ένα σχολείο. Ενδιαμέσως φεύγει από την Αθήνα και πάει στην 'Αρτα, παραδείγματος χάρη, που είναι ένα άλλο συμπληρωματικό σχολείο. Ξέρετε πόσο παίρνουν το μήνα; Εβδομήντα χιλιάδες (70.000). Η οικογένεια στο Διδυμότειχο, ο ίδιος κάτι ενοικίασε ή βρήκε στην Αθήνα, γιατί δεν τολμά να πάει στο ξενοδοχείο, για τους έξι μήνες και τον ένα μήνα στην 'Αρτα. Τα ρούχα του εδώ, ξενοδοχείο στην 'Αρτα. Πώς να βγουν; Γιατί τους εξαιρείτε και δεν βάζετε εδώ και τους στρατιωτικούς; Ας προσέξουμε. Είναι η πιο αδικημένη τάξη. Και προσφέρει τόσα. Βλέπετε όμως κύριοι, δεν έχουν τα ειδικά προσόντα της "Νομενκλατούρας". 

Βάλτε και τους στρατιωτικούς εδώ, αφού μιλάμε για δημοσίους υπαλλήλους. Γιατί να παίρνει ο υπάλληλος ημερήσια αποζημίωση τις σαράντα ημέρες επί δέκα χιλιάδες (10.000) δραχμές την ημέρα και να μην τις παίρνει και ο στρατιωτικός και τον στέλνουμε στην 'Αρτα και του δίνουμε εβδομήντα χιλιάδες (70.000) δραχμές το μήνα; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι στο άρθρο 32. 

ΚΥΡΙΑΚΟΣ ΣΠΥΡΙΟΥΝΗΣ: Το άρθρο 13 στην παράγραφο 3 λέει ότι οι πολιτικοί δημόσιοι λειτουργοί και υπάλληλοι όταν αποσπώνται κλπ., δικαιούνται ολόκληρη την ημερήσια αποζημίωση και τις δαπάνες κλπ., που καθορίστηκε σε δέκα χιλιάδες (10.000) δραχμές. Δηλαδή, σαράντα ημέρες επί δέκα χιλιάδες (10.000) δραχμές θα πάρει τετρακόσιες χιλιάδες (400.000) δραχμές και έτσι θα πάει στο ξενοδοχείο, θα φάει στο εστιατόριο, θα κινηθεί σαν άνθρωπος κλπ. Γιατί, δηλαδή, αυτές οι εξαιρέσεις; 

'Εχω διαμαρτυρίες από συναδέλφους, γι' αυτό σας λέω συγκεκριμένα παραδείγματα. Πήγε ο υπολοχαγός στην 'Αρτα. Του έδωσε εβδομήντα χιλιάδες (70.000) δραχμές. Θέλουν να μένουν στο στρατόπεδο. Πολλές φορές μένουν σαν στρατιώτες στο στρατόπεδο. Είναι και αυτό μια λύση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μου επιτρέπετε μία διακοπή; 

ΚΥΡΙΑΚΟΣ ΣΠΥΡΙΟΥΝΗΣ: Παρακαλώ, κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης): Τώρα σας επιτρέπει ο κ. Σπυριούνης, αφού έχει πάρει το διπλό χρόνο, αλλά λόγω του αντικειμένου, επιτρέπει και το Προεδρείο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ολα αυτά που λέτε αναφέρονται στο άρθρο 32, κύριε Σπυριούνη, για τους στρατιωτικούς που γίνεται η εξαίρεση. 

ΠΡΟΕΔΡΕΥΩΝ (Λουκάς Αποστολίδης): Ναι, αλλά δεν το συζητάμε το άρθρο 32. 

ΚΥΡΙΑΚΟΣ ΣΠΥΡΙΟΥΝΗΣ: Δεν το συζητάμε βέβαια, αλλά να δω αν είναι εκεί γιατί δεν το είδα, κύριε Υπουργέ. Το άρθρο 32 είναι το ακροτελεύτιο. Δεν νομίζω ότι υπάρχει εκεί, αλλά θα το δούμε αύριο. 

ΠΡΟΕΔΡΕΥΩΝ (Λουκάς Αποστολίδης): Πρέπει να ολοκληρώσετε, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Ολοκληρώνω, λοιπόν, λέγοντας αφού δεν έχουν συνδικαλισμό οι 'Ενοπλες Δυνάμεις, κύριε Πρόεδρε, η εκάστοτε κυβέρνηση να είναι οι συνδικαλιστές των Ενόπλων Δυνάμεων. 

ΠΡΟΕΔΡΕΥΩΝ (Λουκάς Αποστολίδης): Οι υπερασπιστές τους. 

ΚΥΡΙΑΚΟΣ ΣΠΥΡΙΟΥΝΗΣ: Αλλιώς, να κάνουμε συνδικαλισμό που σημαίνει τέρμα και ο στρατός, θα γίνει όπως και οι άλλες υπηρεσίες. Ψηφίζω, βέβαια, τα άρθρα. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Πάντα όμως, στρατηγέ μου, ρωτάτε αν το φρόνημα είναι υψηλό. 

Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ πάρα πολύ, κύριε Πρόεδρε. 

Θα ήθελα να ευχαριστήσω όλους τους ομιλητές, οι οποίοι έθιξαν ορισμένες πλευρές του νομοσχεδίου και όλοι συνεισέφεραν ορισμένες προτάσεις, οι οποίες αν γίνουν αποδεκτές -και αυτό προτίθεμαι να κάνω- πιστεύω ότι θα βελτιώσουν ακόμη περισσότερο το νομοσχέδιο αυτό, έτσι ώστε να καταστεί πιο εύχρηστο, πιο απλό και πιο σωστό. 

Θέλω βέβαια, να σας πω, κυρίες και κύριοι, με κάθε ειλικρίνεια ότι αυτό το θέμα των οδοιπορικών είναι ένα πολύπλοκο θέμα και γι'αυτό ακριβώς, επειδή είναι πολύπλοκο, είχε οδηγήσει σε πάρα πολλές καταχρήσεις στο παρελθόν. 

Με το νομοσχέδιο αυτό επιχειρούμε να τακτοποιήσουμε ορισμένα θέματα, να το κάνουμε πιο απλό και πιο διαφανές. Συμμερίζομαι έτσι τις επιφυλάξεις ορισμένων ομιλητών ότι και πάλι μπορεί ορισμένοι να βρουν τον α' ή β' τρόπο να οδηγηθούν σε κάποια υπέρβαση της χρήσης των διατάξεων. Γι' αυτό προβλέπει το νομοσχέδιο ασφαλιστικές δικλείδες όσον αφορά τον έλεγχο, όσον αφορά τις παρεμβάσεις και τις αποφάσεις των Υπουργών με τις οποίες μπορεί να διορθώνονται ορισμένα ζητήματα, για να απλοποιηθεί ακόμα περισσότερο στην πράξη και να μην έχουμε αυτά τα φαινόμενα, τα οποία παρατηρήθηκαν στο παρελθόν. 

Θα ξεκινήσω με τις παρατηρήσεις, τις οποίες έκανε ο κ.Παπαδημόπουλος. 

Μας είχε θέσει το θέμα του τίτλου. 'Εχει δίκιο και προβλέπεται να κάνω μία διόρθωση στον τίτλο του νομοσχεδίου, ο οποίος θα προτείνω να γίνει: "Κάλυψη δαπανών μετακινουμένων υπαλλήλων εντός και εκτός Επικράτειας και άλλες διατάξεις". Πιστεύω ότι αυτό ανταποκρίνεται καλύτερα σε αυτό. 

Και από τον κ. Παπαδημόπουλο και από τον κ. Κωστόπουλο ετέθη το θέμα του Υπαρχηγού του ΓΕΕΘΑ, η θέση του οποίου πρέπει να αναβαθμιστεί. Συμφωνώ και θα το κάνω δεκτό. 

'Εθεσαν πολλοί ομιλητές και από τη Νέα Δημοκρατία και από το Κομμουνιστικό Κόμμα και από το Συνασπισμό το θέμα των υπαλλήλων του Οργανισμού Βάμβακος και Καπνού. 

Βεβαίως, εδώ η Κυβέρνηση έχει υπόψη της ότι οι περισσότεροι από αυτούς τους υπαλλήλους έχουν μεταταγεί ή βρίσκονται σε μία διαδικασία μετάταξης και ούτως ή άλλως με το νέο οργανισμό θα επανακαθοριστούν οι κανόνες, οι οποίοι θα διέπουν τις μετακινήσεις τους. 

Αλλά εν πάση περιπτώσει, για να μην υπάρξει το παραμικρό πρόβλημα, θα προστεθεί με μια διάταξη που θα σας ανακοινώσω. 

Αυτό που είπε ο κ. Κωστόπουλος για την προσθήκη των υγειονομικών, το κάνω επίσης δεκτό. 

Τις παρατηρήσεις του κ. Δραγασάκη για τη μετατροπή δολαρίων σε Ευρώ, τις διατυπώσεις, επίσης τις κάνω δεκτές. 

'Ερχομαι τώρα σε ειδικότερα θέματα. Μπήκε το θέμα των συνταγματαρχών, ότι θα πρέπει, δηλαδή, να αναβαθμισθούν. Και αυτό επίσης προτίθεμαι να το περιλάβω. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, με συγχωρείτε. Οι προηγούμενες διατάξεις που είπατε, σε ποια άρθρα αναφέρονται; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα σας πω αναλυτικά, αμέσως μόλις κλείσω αυτήν την πρόταση. 

Επίσης την πρόταση για την αναδιάταξη των άρθρων τη θεωρώ σωστή, απλώς και μόνο για τεχνικούς λόγους, για να μην υπάρχει σύγχυση με τα άρθρα τα οποία θα συζητήσουμε αύριο, θα κάνω δεκτή, αυτήν τη διόρθωση αύριο. 

Πιο συγκεκριμένα, θα μου επιτρέψετε να αναγνώσω ή να μοιράσω τις διορθώσεις επί των άρθρων του νομοσχεδίου. 

Τι προτιμάτε, κύριε Πρόεδρε; Να τις αναγνώσω ή να τις μοιράσω; 

ΠΡΟΕΔΡΕΥΩΝ (Λουκάς Αποστολίδης): Να τις αναγνώσετε και να τις μοιράσετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα τις αναγνώσω εν τάχει και μετά θα τις καταθέσω, έτσι ώστε να καταστεί σαφές όλο αυτό το περιεχόμενο των βελτιώσεων που επέρχεται. 

Ο τίτλος του νομοσχεδίου αναδιατυπώνεται ως εξής: "Κάλυψη δαπανών μετακινουμένων υπαλλήλων εντός και εκτός Επικράτειας και άλλες διατάξεις". 

Γενική διόρθωση: 'Οπου υπάρχει ο όρος "οδοιπορικά έξοδα" αντικαθίσταται με τον όρο "έξοδα μετακίνησης". 

Διορθώσεις επί των άρθρων: 

Επί του άρθρου 1. Από τον υπότιτλο του άρθρου αυτού διαγράφεται η λέξη "'Εδρα". 

Επί του άρθρου 2. Στην παράγραφο 3, το τέταρτο εδάφιο αναδιατυπώνεται ως εξής: "Οι αποφάσεις για τον καθορισμό του ανωτάτου ορίου ημερών κατά την πρώτη εφαρμογή του παρόντος, εκδίδονται μέσα σε ένα τρίμηνο από την έναρξη της ισχύος του". 

Επί του άρθρου 4. Στην παράγραφο 1, κατηγορία Ι. α)Στον πρώτο στίχο της υποκατηγορίας (α), μετά τη λέξη "Πρωθυπουργός" προστίθενται οι λέξεις "Πρόεδρος της Βουλής". 

Επίσης, στον ίδιο στίχο, μετά τις λέξεις "Αντιπρόεδροι της Κυβέρνησης" προστίθενται οι λέξεις "και της Βουλής". 

β) Στον πρώτο στίχο της υποκατηγορίας (β), μετά τη λέξη "Υπουργείων" τίθεται κόμμα και προστίθενται οι λέξεις "της Βουλής". 

Επί του άρθρου 4 -αυτό αφορά τους συνταγματάρχες, κύριε Σπυριούνη- κατηγορία ΙΙ. 

γ) Στο δέκατο τέταρτο στίχο μετά τις λέξεις "Ταξίαρχοι και αντίστοιχοι" προστίθενται οι λέξεις "Συνταγματάρχες και αντίστοιχοι" και στο τέλος της υποκατηγορίας αυτής, μετά τις λέξεις "ΥΠ. ΕΞ" τίθεται κόμμα και προστίθενται οι λέξεις "και Πρόεδροι ΤΕΙ". 

Στην υποκατηγορία (β) της ίδιας παραγράφου και κατηγορίας, στον όγδοο στίχο, διαγράφεται η λέξη "Πρόεδροι" και στον έκτο στίχο της υποκατηγορίας (α) της κατηγορίας ΙΙΙ διαγράφεται η λέξη "Συνταγματάρχης". 

δ) Η λέξη "Πρυτάνεις" διαγράφεται από την κατηγορία ΙΙ περίπτωση α' και αναγράφεται στην κατηγορία Ι, περίπτωση γ'. 

Στη θέση της λέξεως "Πρυτάνεις" τίθεται η λέξη "Αντιπρυτάνεις". 

γ) Στον πρώτο στίχο της υποκατηγορίας (γ), μετά τη λέξη "Πρέσβεις" προστίθενται οι λέξεις "Πληρεξούσιοι Υπουργοί Α' και Β' και αντίστοιχοι". 

Επίσης στον ίδιο στίχο μετά τη λέξη "Πρόεδροι" τίθεται κόμμα και προστίθεται η λέξη "Αντιπρόεδροι". 

δ) Στον τέταρτο στίχο της υποκατηγορίας (γ), μετά τη λέξη "Αρχηγός", προστίθενται οι λέξεις "και Υπαρχηγός". 

Κατηγορία ΙΙ 

Στην υποκατηγορία (α) διαγράφονται: 

α) Στον πρώτο στίχο οι λέξεις "Πληρεξούσιοι Υπουργοί Α' και Β' και αντίστοιχοι". 

β) Στο δεύτερο και τρίτο στίχο οι λέξεις "Αντιπρόεδροι Ανωτάτων Δικαστηρίων και αντίστοιχοι" και στο δέκατο τρίτο στίχο οι λέξεις "Υπαρχηγός Γ.Ε.ΕΘ.Α.". 

Επί του άρθρου 6. Στον υπότιτλο η λέξη "Οδοιπορικά" αντικαθίσταται με τη φράση "'Εξοδα Μετακίνησης". 

Επί του άρθρου 7. 

Στην παράγραφο 2: 

Στο δεύτερο στίχο του εδαφίου δ', της περίπτωσης Β', μετά τις λέξεις "εκτάκτων αναγκών" προστίθενται οι λέξεις "καθώς και για τη διενέργεια ελέγχων από τα όργανα του Εθνικού Ελεγκτικού Κέντρου". 

Στον τρίτο στίχο της περίπτωσης β', μετά τη λέξη "κοινωνικού", προστίθεται η λέξη "υγειονομικού". 

Επί του άρθρου 16. Στην παράγραφο 1, στον έκτο στίχο, μετά τη λέξη "προβλεπόμενα" διαγράφονται οι λέξεις "οδοιπορικά έξοδα και έξοδα μεταθέσεως" και τίθεται η φράση "έξοδα, με την προϋπόθεση ότι η φορτωτική ή άλλα επίσημα παραστατικά στοιχεία που θα προσκομίσουν, καλύπτουν το ογδόντα τοις εκατό (80%) της δαπάνης που δικαιούνται". 

Επί του άρθρου 19. Στην παράγραφο 1, στο εδάφιο α' της περίπτωσης Α', μετά τη λέξη "Πρωθυπουργός" τίθεται κόμμα και προστίθενται οι λέξεις "Πρόεδρος της Βουλής" και μετά τη λέξη "Κυβέρνησης" προστίθενται οι λέξεις "και της Βουλής". 

Επί του άρθρου 28, όπου αναφέρεται η ημερομηνία "30ή Ιουνίου 1999" αντικαθίσταται από την "31η Δεκεμβρίου 1999". 

Επί του άρθρου 9, παράγραφος 2, περίπτωση Γ', στο τέλος του εδαφίου γ' -αφορά τον Οργανισμό Βάμβακος- προστίθεται εδάφιο που έχει ως εξής: "Η διάταξη αυτή έχει ανάλογη εφαρμογή και για τους υπαλλήλους του Οργανισμού Βάμβακος και του Εθνικού Οργανισμού Καπνού, που μετακινούνται αποκλειστικά και μόνο για την εφαρμογή προγραμμάτων έρευνας, σποροπαραγωγής, γεωργικής μέριμνας και εφαρμογών και την πραγματοποίηση των προβλεπόμενων εκάστοτε ελέγχων της αρμοδιότητάς τους". Είναι όπως αναδιατυπώθηκε από τους Βουλευτές. 

Στο άρθρο 22, παράγραφος 1, αντί "δολάρια ΗΠΑ" τίθεται η λέξη "ευρώ". 

Κυρίες και κύριοι, έγιναν οι περισσότερες διορθώσεις σχεδόν απ' αυτές που είπατε... 

ΠΡΟΕΔΡΕΥΩΝ (Λουκάς Αποστολίδης): Προς το θετικότερον. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ...και πιστεύω ότι βελτιούται ακόμα περισσότερο το νομοσχέδιο. 

'Οσον αφορά το θέμα που έθιξε ο Πρόεδρος του ΔΗ.Κ.ΚΙ., είναι ένα ζήτημα το οποίο δεν σχετίζεται με το νομοσχέδιο, αφορά την αλλαγή του καθεστώτος εργασίας υπαλλήλων και είμαι βέβαιος ότι αυτό θα αντιμετωπισθεί όπως πρέπει από το Υπουργείο Υγείας, το οποίο συντόμως θα φέρει ούτως ή άλλως σχετικό νομοσχέδιο. 

Κατά συνέπεια, πιστεύω ότι δεν μπορεί να γίνει η συζήτηση αυτής της τροπολογίας σήμερα. 'Εχω όμως την εντύπωση ότι με τις προηγούμενες βελτιώσεις που έγιναν, καλύπτονται πάρα πολλά θέματα από τις πολύ θετικές και εποικοδομητικές προτάσεις που έγιναν απ' όλους τους ομιλητές και θα ήθελα για άλλη μια φορά να τους ευχαριστήσω. 

Παρέλειψα όμως να απαντήσω στον ομιλητή του Κομμουνιστικού Κόμματος, για την αποζημίωση των οπλιτών. Θέλω να πω ότι κάτω από άρθρο το οποίο ανέγνωσε, αναφέρεται η δυνατότητα εκδόσεως κοινών αποφάσεων των Υπουργών Οικονομικών και Εθνικής Αμύνης, ακριβώς για να καλύπτονται όλες αυτές οι ειδικές περιπτώσεις, οι οποίες αναφέρθηκαν και προσαρμογής ανάλογα με τις ειδικές συνθήκες. 

Οι αποφάσεις, κύριε Κωστόπουλε -επειδή είπατε κάτι για το πόσο βραδύνουν- βγαίνουν ταχύτατα, δηλαδή είναι θέμα ορισμένων ημερών μόνο για να προσαρμοστούν ανάλογα με τις συνθήκες. 'Εχετε δίκιο επί της ουσίας, και καλώς το είπατε, αλλά το νομοσχέδιο το έχει προβλέψει αυτό, όπως επίσης και για τις άλλες αλλαγές χωρών που λέτε, υπάρχει αυτή η δυνατότητα. 

Επειδή αναφέρθηκε ο κ. Σπυριούνης σε ένα ζήτημα που αφορά τους στρατιωτικούς όταν μεταβαίνουν εκτός της έδρας τους για διάφορους λόγους, το τελευταίο άρθρο, το οποίο για τεχνικούς λόγους, επειδή είναι τελευταίο, δεν μπορεί να περιληφθεί στην πρώτη ενότητα, αναφέρει ρητά ότι οι στρατιωτικοί εξαιρούνται από την αποκλειστική διατύπωση που έχει το άρθρο, έτσι ώστε να μπορούν να εξεταστούν από κοινού από το Υπουργείο Οικονομικών και το Υπουργείο Αμύνης, ακριβώς για να αντιμετωπισθούν τα θέματα αυτά. 

'Ετσι, λοιπόν, και τα δύο θέματα, που έθεσαν ο κ. Κωστόπουλος για τους οπλίτες και ο κ. Σπυριούνης για τους στρατιωτικούς γενικότερα, νομίζω ότι αντιμετωπίζονται. 

Ευχαριστώ πολύ. 

ΚΥΡΙΑΚΟΣ ΣΠΥΡΙΟΥΝΗΣ: Ευχαριστούμε πολύ. 

ΠΡΟΕΔΡΕΥΩΝ (Λουκάς Αποστολίδης): Νομίζω ότι μετά και τις τροποποιήσεις που έκανε ο κύριος Υφυπουργός, ότι είναι επί τα βελτίω τα συγκεκριμένα άρθρα του νομοσχεδίου. 

Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων από 1 έως 26 και 28. 

Ερωτάται το Σώμα: Γίνεται δεκτός ο τίτλος του σχεδίου νόμου, όπως διατυπώθηκε από τον κύριο Υφυπουργό; 

ΟΛΟΙ ΟΙ ΒΟΥΛΕΥΤΕΣ: Δεκτός, δεκτός. 

ΠΡΟΕΔΡΕΥΩΝ (Λουκάς Αποστολίδης): Συνεπώς ο τίτλος του νομοσχεδίου έγινε δεκτός ομοφώνως, όπως διατυπώθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υφυπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό ομοφώνως, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 3, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 5, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 8, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, όπως τροποποιήθηκε από τον Υπουργό, ομοφώνως. 

Ερωτάται το Σώμα: Γίνεται δεκτό το άρθρο 10, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 11 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό ως έχει ομόφωνα. 

Ερωτάται το Σώμα: Γίνεται δεκτό το άρθρο 12 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 13 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 14 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 15 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό, ως έχει, ομοφώνως. 

Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 17 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 18 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό όπως τροποποιήθηκε από τον Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 20 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 21 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 22, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 23 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 23 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 24 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 24 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 25 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 25 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 26 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 26 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 28, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 28 έγινε δεκτό, όπως τροποποιήθηκε από τον Υπουργό, κατά πλειοψηφία. 

Κύριοι συνάδελφοι, τα υπόλοιπα άρθρα 27, 29, 30, 31 και η τροπολογία θα συζητηθούν στην αυριανή συνεδρίαση, όπως είχε προαποφασιστεί. 

Στο σημείο αυτό δέχεστε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 21.32' λύεται η συνεδρίαση για αύριο, ημέρα Πέμπτη, 28 Ιανουαρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών, σύμφωνα με τη συμπληρωματική ημερήσια διάταξη. 

 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ
































