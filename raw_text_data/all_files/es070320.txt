ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΒ’

Τρίτη 20 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Α. Ακριβάκη και Π. Σγουρίδη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Παλιουρίου Χαλκιδικής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με το μέλλον της Ελληνικής Βιομηχανίας Ζάχαρης, σελ.
β) Προς τον Υπουργό Επικρατείας, σχετικά με τη μονιμοποίηση των συμβασιούχων εργαζομένων στην Ελληνική Ραδιοφωνία Τηλεόραση (Ε.Ρ.Τ. Α.Ε.), σελ.
γ) Προς τον Υπουργό Οικονομίας και Οικονομικών, σχετικά με τη σαφέστερη αποτύπωση της κατάστασης για τις Δημόσιες Επιχειρήσεις και Οργανισμούς (Δ.Ε.Κ.Ο.) στο Προϋπολογισμό του 2007, σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τους αέριους ρύπους στη Θεσσαλονίκη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Εισοδηματική πολιτική ‘Ετους 2007, φορολογικές και άλλες διατάξεις», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΑΡΑΠΟΓΛΟΥ Χ., σελ.
ΔΟΥΚΑΣ Π., σελ.
ΕΞΑΡΧΟΣ Β., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΗ Λ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΡΟΥΣΟΠΟΥΛΟΣ Θ., σελ.

Β. Επί του σχεδίου νόμου του Υπουργείου Οικονομίας και Οικονομικών :
ΑΡΣΕΝΗΣ Γ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΡΑΓΑΣΑΚΗΣ Ι., σελ.
ΚΟΡΚΑ-ΚΩΝΣΤΑ Α., σελ.
ΚΩΣΤΟΠΟΥΛΟΣ Α., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΠΑΠΑΓΕΩΡΓΙΟΥ Α., σελ.
ΡΗΓΑΣ Π., σελ.
ΤΣΑΚΛΙΔΗΣ Ι., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ’
      ΣΥΝΕΔΡΙΑΣΗ  ΡΒ΄
      Τρίτη 20 Μαρτίου 2007
      Αθήνα, σήμερα στις 20 Μαρτίου 2007, ημέρα Τρίτη και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19/3/2007 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΡΑ΄ συνεδριάσεώς του, της Δευτέρας 19 Μαρτίου 2007 σε ό,τι αφορά την ψήφιση στο σύνολο του σχεδίου νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Έξαρχο, Βουλευτή Λαρίσης τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Δ.Σ. της Β΄ Ε.Λ.Μ.Ε. Πέλλας ζητεί να λειτουργήσουν στα ΕΠΑ.Λ. και στις ΕΠΑ.Σ., όλοι οι τομείς και οι ειδικότητες.
2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύνδεσμος Βιομηχανιών – Βιοτεχνών Νομού Ροδόπης διαμαρτύρεται για τη δικαστική δίωξη μηχανικών αξιολογητών του δημοσίου.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτάνου Λασιθίου ζητεί την εκτέλεση έργων για την αποκατάσταση των ζημιών από τις πλημμύρες στην περιοχή.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την επιμήκυνση της τουριστικής περιόδου.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την ίδρυση και λειτουργία στο Δήμο του Ι.Ε.Κ. Τουριστικών Επαγγελμάτων.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την κατασκευή ενός σύγχρονου συγκροτήματος για τη στέγαση της Α.Σ.Τ.Ε.Α.Ν..
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την έκτακτη επιχορήγηση του Δήμου του για την αποκατάσταση ζημιών από έντονα καιρικά φαινόμενα.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γρηγοράκης Εμμανουήλ ζητεί τη συνταξιοδότησή του από το Τ.Σ.Α..
9) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο Σύλλογος Ιδιοκτητών Παραθεριστικών Οικιών και Οικοπεδούχων Κάριανης Καβάλας ζητεί την άμεση ένταξη στο οικιστικό σχέδιο της ευρύτερης περιοχής της παραλίας Κόλπου Ορφανού.
10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας διαμαρτύρεται για την καθυστέρηση της εκτέλεσης έργων και την εξυπηρέτηση των πολιτών από τη συνεχιζόμενη απεργία των μηχανικών της Νομαρχιακής Αυτοδιοίκησης Κυκλάδων.
11) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Δήμαρχος Μόβρης ζητεί τη χρηματοδότηση του έργου της διαμόρφωσης του γηπέδου στην πρώην Κοινότητα Λιμνοχωρίου του Δήμου Μόβρης Αχαΐας.
12) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης ζητεί τη χρηματοδότηση του έργου της διαμόρφωσης του γηπέδου στην πρώην Κοινότητα Λιμνοχωρίου του Δήμου Μόβρης Αχαΐας.
13) Ο Βουλευτής Καρδίτσης κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία ο Πρόεδρος του Νομαρχιακού Συμβουλίου Καρδίτσης ζητεί την καταβολή της ενιαίας ενίσχυσης στους δικαιούχους παραγωγούς του Νομού Καρδίτσης.
14) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην υπολειτουργία της Δ.Ο.Υ. Βάρδας του Νομού Ηλείας, λόγω έλλειψης προσωπικού.
15) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην ανάγκη επάνδρωσης του Αστυνομικού Τμήματος Βάρδας Νομού Ηλείας.
16) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην αύξηση του αριθμού των στεγαστικών δανείων για τους αθίγγανους του οικισμού Παπακαυκά Αμαλιάδας.
17) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην ανάγκη παραχώρησης έκτασης στο Δήμο Βαρθολομιού Ηλείας για τουριστική αξιοποίηση.
18) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην ανάγκη επαναλειτουργίας του ΟΣΕ Βάρδας Ηλείας.
19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία πολίτες και φορείς του Βόλου Μαγνησίας ζητούν να πραγματοποιηθεί έρευνα για την καταγραφή των πηγών ρύπανσης και τη μέτρηση των διαχεόμενων ρύπων στην περιοχή.
20) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Σύλλογος Οικοδομικών Επιχειρήσεων του Δήμου Ελευθερών Καβάλας «Η ΟΙΣΥΜΗ» διαμαρτύρεται για την αύξηση των αντικειμενικών αξιών των ακινήτων στο Δήμο Ελευθερών του Νομού Καβάλας.
21) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία η Πανηπειρωτική Αδελφότητα Αιγιαλείας ζητεί την ανανέωση της χρήσης ακινήτου στο Αίγιο Αχαΐας.
22) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου Λουσικών ζητεί την άμεση ανέγερση του σχολικού συγκροτήματος στα Λουσικά Ωλενίας Αχαΐας.
23) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Καμβουνίων Κοζάνης ζητεί τη χρηματοδότηση του έργου της βελτίωσης του δικτύου της αγροτικής και δασικής οδοποιίας του Δήμου του.
24) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Καμβουνίων Κοζάνης ζητεί την προμήθεια κιοσκιών και τραπεζοπάγκων.
25) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Καμβουνίων Κοζάνης ζητεί τη χρηματοδότηση του έργου της συντήρησης του δημοτικού σχολείου στο Δ.Δ. Τρανοβάλτου Κοζάνης.
26) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στην πληρωμή της υπερωριακής απασχόλησης των νοσηλευτριών του Λιγνιτικού Κέντρου Δυτικής Μακεδονίας.
 27) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στην ανάγκη απόκτησης κινητής μονάδας Αιμοληψίας από το Μποδοσάκειο Νοσοκομείο Πτολεμαϊδας.
28) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Καμβουνίων Κοζάνης ζητεί την επιχορήγηση του Δήμου του για τη δημιουργία έργων υποδομής.
29) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Καμβουνίων Κοζάνης ζητεί τη χρηματοδότηση του  έργου της αποπεράτωσης κλειστής αίθουσας άθλησης.
30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Αντιπυρηνικό Παρατηρητήριο Μεσογείου ζητεί να γίνει τροποποίηση της συμφωνίας μεταξύ της Παγκόσμιας Οργάνωσης Υγείας και της Διεθνούς Επιτροπής Ατομικής Ενέργειας.
31) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Περιφερειακή Ένωση Τυφλών Κρήτης ζητεί οικονομική ενίσχυση.
32) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Βιάννου Ηρακλείου Κρήτης ζητεί την ολοκλήρωση των φραγμάτων Αμιρών και Καλαμίου, τη συντήρηση δρόμων στην περιοχή του Δήμου του κ.λπ..
33) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία κάτοικοι της Αργυρούπολης Αττικής ζητούν να μην υλοποιηθεί η κατασκευή του αυτοκινητόδρομου του Υμηττού με έξοδο στο Δήμο Αργυρούπολης, επειδή η ως άνω περιοχή θα επιβαρυνθεί περιβαλλοντικά και θα επιδεινωθεί το κυκλοφοριακό της πρόβλημα.
34) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Περιβαλλοντική Πρωτοβουλία Μαγνησίας ζητεί άμεσα λύση στο μεγάλο περιβαλλοντικό πρόβλημα της ρύπανσης από τη λειτουργία των βιομηχανιών της περιοχής.
35) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία  το Αντιπυρηνικό Παρατηρητήριο Μεσογείου ζητεί τροποποίηση της από 28 Μαίου 1959 συμφωνίας μεταξύ της Παγκόσμιας Οργάνωσης Υγείας και της Διεθνούς Επιτροπής Ατομικής Ενέργειας, ώστε να διασφαλισθεί η προστασία της δημόσιας υγείας από τη χρήση της πυρηνικής ενέργειας.
36) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος νότιας Ρόδου, ζητεί εκ νέου, επανεξέταση του θέματος λειτουργίας του πεδίου βολής στο Δ.Δ. Κατταβιάς, τη δημιουργία στρατιωτικών κατοικιών στο Δ.Δ. Γενναδίου κ.λπ.
37) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία οι κάτοικοι και φορείς της Βούλας διαμαρτύρονται για την επιχειρούμενη προσπάθεια του Ε.Ε.Σ. να δώσει το οικόπεδο που στεγάζεται το Γενικό Περιφερειακό Νοσοκομείο Ασκληπιείο Βούλας, αντιπαροχή στον Χρηματιστηριακό Όμιλο MARFIN.
38) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας – Δωρίδας διαμαρτύρεται για την πολιτική που εφαρμόζεται στο χώρο των εργατοϋπαλλήλων και την εγκατάλειψη της περιοχής Ναυπακτίας.
39) Οι Βουλευτές Λέσβου και Β’ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Πανελλήνια Ένωση Ιδιοκτητών Βιντζότρατας ζητεί επίλυση προβλημάτων που αντιμετωπίζουν.
40) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Αθλητικός Όμιλος Δολίχης Ελασσόνας Λάρισας «ΔΟΛΙΧΙΑΚΟΣ» ζητεί χορήγηση οικονομικής ενίσχυσης.
41) Οι Βουλευτές Λέσβου και Β΄Αθηνών κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η Ένωση Υπαλλήλων Πυροσβεστικού Σώματος Νήσου Ρόδου και Δωδεκανήσου ζητεί να ακυρωθεί η διαταγή μετάθεσης στην ΠΥ Λιμένα Ηγουμενίτσας, που ισχύει σήμερα και να δοθεί το δικαίωμα σε όσους πυροσβέστες υπηρετούν στη Ρόδο και γενικά στο Νομό Δωδεκανήσου και θέλουν να υποβάλλουν αιτήσεις για τη συγκεκριμένη Υπηρεσία.
42) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία το Νομαρχιακό Συμβούλιο Καρδίτσας ζητεί τη χορήγηση αναδρομικά επιδόματος και στους βαμβακοπαραγωγούς της περιοχής του που δεν υπέβαλαν αίτηση αποζημίωσης.
43) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Καρδίτσας ζητεί την ένταξη έργου «κατασκευή νέας  κερκίδας χωρητικότητας δύο χιλιάδων διακοσίων θεατών στο Δημοτικό Στάδιο Καρδίτσας» στο πρόγραμμα έργων της Γενικής Γραμματείας Αθλητισμού για το έτος 2007.
44) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Καρδίτσας ζητεί την ένταξη έργου «διαμόρφωση προπονητηρίου του Δημοτικού Σταδίου Καρδίτσας» στο πρόγραμμα έργων της Γενικής Γραμματείας Αθλητισμού για το έτος 2007.
45) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Καρδίτσας ζητεί οικονομική ενίσχυση για τη λειτουργία του συστήματος νυχτερινού φωτισμού στο Δημοτικό Στάδιο Καρδίτσας κ.λπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4050/7-2-07 ερώτηση της Βουλευτού  κ. Τόνιας Αντωνίου δόθηκε με το υπ’ αριθμ. 16032/ΙΗ/15-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώνται στην ερώτηση με αριθμό 4050/7-2-2007 την οποία κατέθεσε η  Βουλευτής κ. Τόνια Αντωνίου και αφορά στην Ίδρυση και λειτουργία Ανοικτού Πανεπιστημίου στη Λαμία σας γνωρίζουμε τα ακόλουθα:
      Το ΥΠΕΠΘ στο πλαίσιο της συνεργασίας του Ελληνικού Ανοικτού Πανεπιστημίου (Ε.Α.Π.) και της Γενικής Γραμματείας Εκπαίδευσης Ενηλίκων (Γ.Γ.Ε.Ε.) αποφάσισε σε κάθε Περιφέρεια της χώρας τη λειτουργία «Πύλης του Ε.Α.Π.», σκοπός της οποίας είναι η παροχή υπηρεσιών στους φοιτητές του Ε.Α.Π. και σε κάθε ενδιαφερόμενο πολίτη.
      Οι παρεχόμενες υπηρεσίες αφορούν:
      i. στην παροχή πληροφοριών για τα προσφερόμενα προγράμματα Σπουδών του Ε.Α.Π.
      ii. στη λειτουργία βιβλιοθήκης με το εκδοτικό έργο του Ε.Α.Π.
      iii. στη διάθεση προς χρήση αίθουσας πληροφορικής
      iv. στη συνεργασία των δύο φορέων σε προγράμματα εκπαίδευσης και έρευνας
      v. στη σύνδεση με τις τοπικές κοινωνίες και φορείς
      vi. στην οργάνωση διαλέξεων και ομιλιών και
      vii. κάθε άλλη υπηρεσία η οποία θα συγκεκριμενοποιείται με κοινή απόφαση των δύο «Μερών».
      Από τα παραπάνω προκύπτει ότι δεν αφορά στην ίδρυση αυτοτελούς ανοικτού Πανεπιστημίου ή Πανεπιστημιακού τμήματος, αλλά όπως προαναφέρθηκε σε μία συγκεκριμένη μονάδα από την οποία θα παρέχονται πληροφορίες.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      2. Στην με αριθμό 3089/16-1-07 ερώτηση του Βουλευτή  κ. Ιωάννου Δημαρά δόθηκε με το υπ’ αριθμ. Φ900α/5337/8932/8-2-07 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3089/16-1-2007 ερώτησης της Βουλής των Ελλήνων, που κατέθεσε ο Βουλευτής κ. Γιάννης Δημαράς, με θέμα τις αυτοκτονίες στρατευμένων, σας γνωρίζουμε τα ακόλουθα:
      Σύμφωνα με μελέτες του ΥΠΕΘΑ, δεν προκύπτει αύξηση των αυτοκτονιών στους στρατευμένους των Ενόπλων Δυνάμεων (Ε.Δ) κατά τα τελευταία τέσσερα τουλάχιστον έτη.
      Επίσης, ο μέσος όρος των στρατευμένων που αντιμετωπίζουν οποιουδήποτε είδους προβλήματα κυμαίνεται στα ίδια επίπεδα με τον αντίστοιχο του γενικού πληθυσμού.
      Σε κάθε περίπτωση, το ΥΠΕΘΑ, επιδεικνύοντας ευαισθησία στα προβλήματα της νεολαίας, η οποία άλλωστε αποτελεί και τη συντριπτική πλειοψηφία του δυναμικού των Ε.Δ., εξετάζει με τη δέουσα σοβαρότητα και προσοχή κάθε περίπτωση ξεχωριστά, θεωρώντας ότι το κάθε άτομο αποτελεί ξεχωριστή προσωπικότητα και, ως εκ τούτου, διαθέτει διαφορετικό ψυχισμό. Πέραν αυτού, στις Ε.Δ. εφαρμόζεται πρόγραμμα ψυχοκοινωνικής μέριμνας και υποστήριξης των οπλιτών τόσο σε επίπεδο Μονάδων όσο και σε επίπεδο Διοίκησης.
      Τέλος, σας διαβεβαιώνουμε ότι τα Γενικά Επιτελεία προβαίνουν σε όλες τις απαιτούμενες ενέργειες προκειμένου κάθε περίπτωση θανάτου στρατευσίμου να διερευνάται εξονυχιστικά και με πλήρη διαφάνεια, όλο δε το αποδεικτικό υλικό διαβιβάζεται, αφενός μεν, στην αρμόδια εισαγγελική αρχή, αφετέρου δε, τίθεται υπόψη των οικείων των θανόντων, ώστε, εάν υπάρχουν υπόνοιες εγκληματικής ενέργειας, να ακολουθήσουν τη διαδικασία που προβλέπει ο Κώδικας Ποινικής Δικονομίας.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      3. Στην με αριθμό 3352/23-1-07 ερώτηση του Βουλευτή  κ. Μίμη Ανδρουλάκη δόθηκε με το υπ’ αριθμ. Β-287/15-2-07 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3352/23-1-2007 που κατέθεσε στη Βουλή ο Βουλευτής κ. Μ. Ανδρουλάκης, θέτουμε υπόψη σας τα εξής:
      1. Με το άρθρο 29 του ν. 3431/2006 (ΦΕΚ Α΄/13/3-2-2006) καθορίζονται οι διαδικασίες χορήγησης Δικαιώματος Διέλευσης για τους Παρόχους Δικτύων Ηλεκτρονικών Επικοινωνιών (συμπεριλαμβάνονται και τα δίκτυα οπτικών ινών, ο τρόπος καταβολής των τελών κ.λπ.) επί, υπέρ ή υπό χώρων που ανήκουν στο Δημόσιο, ΟΤΑ, ιδιώτες ή είναι κοινόχρηστοι.
      2. Η σχετική άδεια δικαιώματος διέλευσης χορηγείται από τις αρμόδιες υπηρεσίες που έχουν την ευρύτερη αρμοδιότητα αδειοδότησης των χώρων εγκατάστασης (π.χ. Αρχές Τοπικής Αυτοδιοίκησης).
      Στις παραγράφους 8 έως και 12 του άρθρου 29 του ίδιου νόμου ορίζονται προϋποθέσεις ( π.χ. δημοσίευση απόφασης, αποκατάσταση βλαβών, λήψη μέτρων για αποτροπή ζημιών σε πρόσωπα ή περιουσίες τρίτων κλπ), προκειμένου να γίνουν εργασίες εκσκαφής, εγκατάστασης και συντήρησης του Τηλεπικοινωνιακού Δικτύου.
      3. Η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) (παράγραφοι 3,4 του ανωτέρου άρθρου) συγκεντρώνει στοιχεία για τα δίκτυα ηλεκτρονικών επικοινωνιών, και διεξάγει δημόσια διαβούλευση προκειμένου να εισηγηθεί στον Υπουργό Μεταφορών και Επικοινωνιών την έκδοση Κοινής Υπουργικής Απόφασης σχετικά με τις διαδικασίες για την παραχώρηση δικαιωμάτων διέλευσης.
      4. Σχετικό, επίσης, είναι και το αριθμ. 5873/Φ.450/1-2-2007 έγγραφο της Ε.Ε.Τ.Τ:, το οποίο σας αποστέλλουμε συνημμένα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      4. Στην με αριθμό 2846/9.1.07 ερώτηση των Βουλευτών κυρίων Ευάγγελου Βενιζέλου και Ανδρέα Λοβέρδου δόθηκε με το υπ’ αριθμ. 2783/16.2.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1. Η Κεντρική Υπηρεσία Υδάτων (ΚΥΥ) παρακολουθεί τις εξελίξεις για το θέμα της «κλιματικής αλλαγής» σε ευρωπαϊκό επίπεδο και θα συμμετέχει ενεργά στη σχετική Ομάδα Εργασίας που θα συσταθεί από την Ευρωπαϊκή Επιτροπή, στο πλαίσιο της Κοινής Στρατηγικής για την εφαρμογή της Οδηγίας 2000/60/ΕΚ για τα νερά.
      Επίσης, συνεργάζεται με το ερευνητικό δυναμικό της χώρας για την κάλυψη των υποχρεώσεων που προκύπτουν για τη χώρα μας σε σχέση με την υποβολή σχετικών πληροφοριών στην Ευρωπαϊκή Επιτροπή.
      2. Ο Νόμος 3199/2003 «Προστασία και διαχείριση των υδάτων-Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», ο οποίος ενσωματώνει την Οδηγία 2000/60/ΕΚ για τα νερά στο Εθνικό Δίκαιο, έχει καταστεί ενεργός με την υπ' αρ. οικ.49139/24-11-2005 Κοινή Υπουργική Απόφαση (ΦΕΚ 1695 Β’12-12-2005) σύμφωνα με τις διατάξεις του άρθρου 4, παρ. 2, με την οποία συγκροτείται και οργανώνεται η Κεντρική Υπηρεσία Υδάτων (ΚΥΥ) της οποίας οι κύριες αρμοδιότητές της είναι:
      α) Η κατάρτιση των εθνικών προγραμμάτων προστασίας και διαχείρισης του υδατικού δυναμικού της χώρας και συντονισμός της εφαρμογής τους.
      β) Ο συντονισμός των υπηρεσιών και των κρατικών φορέων και η συμμετοχή στα αρμόδια κοινοτικά όργανα για κάθε ζήτημα που αφορά την προστασία και τη διαχείριση των υδάτων
      γ) Η εισήγηση νομοθετικών και διοικητικών μέτρων για την προστασία και διαχείριση των υδάτων της χώρας.
      δ) Η παρακολούθηση σε εθνικό επίπεδο της ποιότητας και της ποσότητας των υδάτων σε συνεργασία με τις Διευθύνσεις Υδάτων των Περιφερειών και
      ε) Η διαχείριση της βάσης υδρολογικών και μετεωρολογικών δεδομένων σε εθνικό επίπεδο καθώς και η μέριμνα για διαρκή ενημέρωσή της.
      4. Σύμφωνα με το άρθρο 7 του Ν.3199/2003 κάθε Περιφέρεια εκπονεί Σχέδιο Διαχείρισης των λεκανών απορροής ποταμών αρμοδιότητάς της. Στη συγκεκριμένη περίπτωση που αφορά λεκάνες απορροής ποταμών για τις οποίες είναι συναρμόδιες περισσότερες της μιας Περιφέρειας θα καταρτιστεί από κοινού Ειδικό Σχέδιο Διαχείρισής τους. Σημειώνεται ότι σύμφωνα με τις ίδιες διατάξεις το πρώτο Σχέδιο Διαχείρισης καταρτίζεται.
      5. Όσον αφορά την αύξηση των υδατικών πόρων στην ευρύτερη περιοχή του λεκανοπεδίου Αττικής, βρίσκεται στο στάδιο προγραμματισμού η εκπόνηση συγκεκριμένων μελετών για την κατασκευή αντίστοιχων έργων ύδρευσης και αποχέτευσης προϋπολογισμού 300.000.000 € για ένταξη στο Δ' ΚΠΣ (ΕΣΠΑ 2007 -2013).
      6. Η ΕΥ ΔΑΠ Α.Ε. διαχειρίζεται ορθολογικά τους υδάτινους πόρους που διατίθενται για την υδροδότηση της περιοχής αρμοδιότητάς της. Οι αποφάσεις για την ορθολογική κατανομή των απολήψιμων υδατικών αποθεμάτων στηρίζονται στο εκπονηθέν Σύστημα Υποστήριξης Αποφάσεων για τη διαχείριση του συστήματος υδατικών πόρων για την υδροδότηση της Αττικής. Το Σύστημα αυτό εκπονήθηκε από την ΕΥΔΑΠ σε συνεργασία με το ΕΜΠ και στηρίζεται σε σύγχρονα μαθηματικά μοντέλα.
      7. Τέλος, επισημαίνουμε ότι τα αποθέματα που διατίθενται σήμερα για την υδροδότηση της Αττικής φθάνουν στο 1,105 δισεκατομμύρια κυβικά μέτρα νερού, τα οποία επαρκούν για περίοδο τριών ετών. Ως εκ τούτου δεν υπάρχει άμεσα ανάγκη εύρεσης συμπληρωματικών υδατικών πόρων για την κάλυψη των υδροδοτικών αναγκών της Αττικής.
      Ο Υφυπουργός
      Θ. ΞΑΝΘΟΠΟΥΛΟΣ»
     5. Στις με αριθμό  2492 και 2493/18.12.06 ερωτήσεις της Βουλευτού κ. Χρύσας Αράπογλου δόθηκε με το υπ’ αριθμ. 1886/9.1.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των υπ. αριθμ. 2492/18-12-2006 και 2493/18-12-2006 ερωτήσεων,που κατέθεσε η Βουλευτής κα. Χρ. Αράπογλου, αναφορικά με την ανάρτηση διαφημιστικών banners στο Δήμο Θεσσαλονίκης για την προβολή διαφόρων εκδηλώσεών του, τον ισχυρισμό ύπαρξης παράνομα τοποθετημένων διαφημιστικών πλαισίων σε δημόσιους και ιδιωτικούς χώρους καθώς και την ανάθεση της εκμετάλλευσης των νόμιμων διαφημιστικών πλαισίων, σύμφωνα με στοιχεία που περιήλθαν στο Υπουργείο μας από τον ανωτέρω δήμο, με το υπ' αριθμ. πρωτ. 8295/28-12-2006 έγγραφό του, φωτοαντίγραφο του οποίου επισυνάπτεται, σας γνωρίζουμε τα ακόλουθα :
      Α. Τα διαφημιστικά banners που βρίσκονται τοποθετημένα σε διάφορα σημεία της πόλης έχουν αναρτηθεί με απόφαση του Δημάρχου Θεσσαλονίκης, κατ' εξαίρεση και μόνο για την προβολή εκδηλώσεων του Δήμου, σύμφωνα με την υπ' αριθμ. 2176/2003 ομόφωνη απόφαση του δημοτικού συμβουλίου.
      Σύμφωνα με το άρθρο 2, παρ. 1, περ. ε. και ζ. του ν.2946/2001 και το άρθρο 11, παρ.2 του ν.2696/1999 (Κώδικας Οδικής Κυκλοφορίας) απαγορεύεται η προβολή υπαίθριας διαφήμισης σε στύλους και υποσταθμούς εγκαταστάσεων κοινής ωφέλειας, σε πινακίδες δημόσιας πληροφόρησης, σε πινακίδες οδικής σήμανσης, στους φωτεινούς σηματοδότες οδικής κυκλοφορίας καθώς και εν γένει σε θέση ή κατά τρόπο που μπορεί να έχει οποιεσδήποτε αρνητικές επιπτώσεις στους χρήστες της οδού ή να επηρεάσει με οποιονδήποτε τρόπο την κυκλοφορία. Στην περίπτωση των διαφημίσεων που τοποθετούνται κατά παράβαση των ανωτέρω διατάξεων, επιβάλλεται στον διαφημιστή πρόστιμο και αυτές απομακρύνονται άμεσα, ως «ρύποι», κατά τις σχετικές διατάξεις των οικείων κανονισμών καθαριότητας, με ευθύνη του Δήμου ή του Γενικού Γραμματέα της οικείας Περιφέρειας, όταν πρόκειται για διαφημίσεις κατά μήκος των εθνικών οδών, των επαρχιακών οδών και εντός των ζωνών απαγόρευσης που ορίζονται στα δύο πρώτα εδάφια της παρ. 1 του άρθρου 11 του Ν. 2696/1999 (άρθρα 8 και 9 του ν. 2946/2001).
      Β. Σύμφωνα με τις διατάξεις του άρθρου 9 του ν.2946/2001, όπως τροποποιήθηκε με το άρθρο 13 του ν.3212/2003, η αφαίρεση των παράνομων διαφημιστικών πλαισίων, διαφημίσεων και επιγραφών γίνεται με απόφαση του Γενικού Γραμματέα της Περιφέρειας, όταν αυτά είναι αναρτημένα κατά μήκος των εθνικών και επαρχιακών οδών και εντός των ζωνών απαγόρευσης που ορίζονται στα δύο πρώτα εδάφια της παρ. 1 του άρθρου 11 του Ν. 2696/1999, κατά μήκος του σιδηροδρομικού δικτύου, των αυτοκινητοδρόμων και των οδών ταχείας κυκλοφορίας ή με απόφαση του Δημάρχου ή του Προέδρου της Κοινότητας σε κάθε άλλη περίπτωση. Η απόφαση εκδίδεται αφού προηγουμένως γίνει διαπίστωση της παράβασης και συνταχθεί σχετική πράξη αυτοψίας από τα αρμόδια όργανα του Δήμου, της Κοινότητας, της Περιφέρειας ή των αστυνομικών αρχών. Επομένως, ο έλεγχος εφαρμογής του θεσμικού πλαισίου που διέπει την υπαίθρια διαφήμιση στο Νομό Θεσσαλονίκης, η διαπίστωση των παραβάσεων και η αφαίρεση των παράνομων διαφημιστικών πινακίδων, αποτελεί, κατά περίπτωση, αρμοδιότητα των Ο.Τ.Α α΄ βαθμού ή της οικείας Περιφέρειας, που συνεπικουρούνται στο έργο τους αυτό από τις αστυνομικές αρχές. Το Υπουργείο μας επανειλημμένως έχει αποστείλει στις Περιφέρειες του Κράτους λεπτομερείς και αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση, οι οποίες κοινοποιήθηκαν στους Δήμους και Κοινότητες χωρικής αρμοδιότητάς τους.
      Στο πλαίσιο αυτό, η αρμόδια υπηρεσία του Δήμου Θεσσαλονίκης κατέγραψε συνολικά 687 παράνομα τοποθετημένα διαφημιστικά πλαίσια και με αποφάσεις του δημοτικού συμβουλίου επιβλήθηκαν σε βάρος των εταιριών που τα εκμεταλλεύονται πρόστιμα συνολικού ύψους 1.174.831,33 ευρώ. Οι σχετικές αποφάσεις του Δημάρχου ως προς την αποξήλωσή τους έχουν κοινοποιηθεί στην Τεχνική Υπηρεσία του Δήμου, η οποία πρόκειται να προχωρήσει στην εκτέλεση τους. Επιπλέον, από τη Δ/νση Κατασκευών Αρχιτεκτονικών Έργων του Δήμου Θεσσαλονίκης αποξηλώθηκαν με εργολαβία, οι εργασίες της οποίας περατώθηκαν στις 22-3-2006, διαφημιστικές πινακίδες συνολικού εμβαδού 4718 τ.μ (142 τεμάχια), με αντίστοιχη δαπάνη 50.713 ευρώ. Στο πλαίσιο της ήδη εξελισσόμενης εργολαβίας (προϋπολογισμού 69.000 ευρώ), της οποίας οι εργασίες περατώνονται στις 25-3-2007, αφαιρέθηκαν 57 πινακίδες, συνολικού εμβαδού 1.400 τ.μ., ενώ για το έτος 2007 στον προϋπολογισμό του Δήμου προβλέπεται διάθεση πίστωσης 80.000 ευρώ για την αποξήλωση διαφημιστικών πινακίδων από κοινόχρηστους χώρους και κτίρια.
      Γ. Τα διαφημιστικά πλαίσια που είναι τοποθετημένα νόμιμα σε κοινόχρηστους χώρους που καθορίσθηκαν με αποφάσεις του δημοτικού συμβουλίου Θεσσαλονίκης και δόθηκαν για εκμετάλλευση με δημοπρασίες σε διαφημιστικές εταιρείες, είναι τα ακόλουθα :
      - 324 πλαίσια σε στέγαστρα του Ο.Α.Σ.Θ, τα οποία από το έτος 2004 εκμεταλλεύεται η διαφημιστική εταιρία «NEW ΜΕDΙΑ ΑΒΕΕ», που ανακηρύχθηκε ανάδοχος ύστερα από πλειοδοτικό διαγωνισμό που διενεργήθηκε και κατακυρώθηκε με την υπ’ αρ. 63/7-1-04 Απόφαση προς Δημαρχιακής Επιτροπής. Τόσο κατά τη διενέργεια προς δημοπρασίας όσο και σήμερα δεν υφίστανται οφειλές της αναδόχου εταιρείας προς το Δήμο, όντας συνεπής στην εκπλήρωση των συμβατικών υποχρεώσεών της.
      - 303 διαφημιστικά πλαίσια (ΡΑΚΕΤΕΣ) σε κοινόχρηστους χώρους, τις οποίες εκμεταλλεύεται η ανάδοχος εταιρία «ΤΟΡ OUTDOOR CONTROL Α.Ε», η οποία υπέγραψε σύμβαση με το Δήμο την 19-10-2005, σε εκτέλεση προς υπ’ αριθμ. 3795/28-9-2005 Απόφασης της Δημαρχιακής Επιτροπής. Κατά το χρόνο διενέργειας του σχετικού διαγωνισμού, ελέγχθηκε το ενδεχόμενο ύπαρξης οφειλών προς συγκεκριμένης εταιρίας προς το Δήμο και δεν προέκυψε οφειλήτης . Η εταιρία καταβάλλει ανελλιπώς τις συμβατικές της υποχρεώσεις και εξακολουθεί μέχρι σήμερα να μην έχει οφειλές προς το Δήμο Θεσσαλονίκης.
      Ο Υφυπουργός
      ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      6. Στην με αριθμό 4136/9.2.07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β-575/6.3.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4136/9-2-2007 που κατέθεσε στη Βουλή ο Βουλευτής κ. Γιαν. Δραγασάκης , ως προς τις αρμοδιότητες του Υπ.Μ.Ε, σύμφωνα και με το αριθμ. 63 ΔΣ 21/2/2007 έγγραφο του Οργανισμού Αστικών Συγκοινωνιών (Ο.Α.Σ.Α.), θέτουμε υπόψη σας τα εξής:
1. Ο ΟΑΣΑ βρίσκεται σε συνεργασία με τον Προαστιακό Σιδηρόδρομο και την ΑΜΕΛ, σχεδιάζει το δίκτυο των λεωφορειακών γραμμών και γραμμών τρόλλεϋ, ώστε να τροφοδοτούνται οι σταθμοί του Προαστιακού, και έχει σχεδιάσει και λειτουργεί λεωφορειακές γραμμές που τροφοδοτούν τους νέους σταθμούς του Προαστιακού στα Άνω Λιόσια, Ασπρόπυργο και Μαγούλα.
Πρόσφατα, στο πλαίσιο αυτό, τροποποιήθηκε το τοπικό δίκτυο των λεωφορειακών γραμμών ώστε να τροφοδοτηθούν οι σταθμοί του Προαστιακού στα Άνω Λιόσια, Ασπρόπυργο και Μαγούλα.
Αντίστοιχες τροποποιήσεις σχεδιάζει ο ΟΑΣΑ για τους νέους σταθμούς του Προαστιακού που θα λειτουργήσουν το 2007.
2. Αναφορικά με τη λειτουργία των νέων σταθμών του Μετρό στο Αιγάλεω, Αγ. Σάββα (Ελαιώνας) και Βοτανικό, ο Οργανισμός ολοκληρώνει τη σχετική μελέτη για την τροφοδότηση των σταθμών αυτών με λεωφορειακές γραμμές.
3. Όσον αφορά τον σχεδιασμό, την κατασκευή και τη λειτουργία των χώρων στάθμευσης I.X. στους σταθμούς Μετρό και Προαστιακού, σας αποστέλλουμε συνημμένα τα με αριθμ. 07466/16-2-2007 και 4423671/20-2-2007 έγγραφα των εταιρειών ΑΜΕΛ Α.Ε. και ΕΔΙΣΥ Α.Ε, αντίστοιχα, με τα οποία παρέχεται η σχετική πληροφόρηση.
      Διαβιβάζουμε την υπόψη ερώτηση προς το Υπουργείο ΠΕΧΩΔΕ για τις δικές του ενέργειες που ανήκουν στην αρμοδιότητά του .
Ο Υπουργός
ΜΙΧΑΛΗΣ Κ. ΛΙΑΠΗΣ»
 Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     7. Στην με αριθμό 4162/9.2.07 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε/242/1.3.07 έγγραφο από τον Yπουργό Πολιτισμού η ακόλουθη απάντηση:
     «Σε απάντηση  της με αριθμ.. πρωτοκόλλου 4162/9.2.07 ερώτησης των Βουλευτών κ.κ. Νίκου Γκατζή και Τάκη Τσιόγκα, σας πληροφορούμε ότι:
Ο Δήμος Ζαγοράς με την αρ. πρωτ. 3672/26.11.1999 έγγραφό του, συνέταξε και απέστειλε μελέτη αποκατάστασης του κτιρίου το οποίο σύμφωνα με την αριθμ. 57698/2026/19.11.42 Υπουργική Απόφαση, που δημοσιεύθηκε στο ΦΕΚ 28/Β/19.3.43, έχει χαρακτηρισθεί ως μνημείο.
Η ανωτέρω μελέτη παρουσιάζει ελλείψεις στα σχέδια και στο φωτογραφικό υλικό και έχει απλώς μια συνοπτικότατη τεχνική περιγραφή και κάποια σχέδια αποτύπωσης ή πρόταση αποκατάστασης (δεν διευκρινίζεται), επισημαίνεται η ανάγκη συμπλήρωσης της ανωτέρω μελέτης με τα παρακάτω:
α) σύνταξη ολοκληρωμένης αρχιτεκτονικής μελέτης και φωτογραφικής τεκμηρίωσης της υπάρχουσας κατάστασης του μνημείου (αρχιτεκτονικά σχέδια, αναλυτική τεχνική περιγραφή, παθολογία, ερμηνεία των φθορών και βλαβών).
β) ιστορική τεκμηρίωση των κατασκευαστικών φάσεων του μνημείου που θα σημειώνονται και πάνω σε σχέδια.
γ) σύνταξη σχεδίων αποκατάστασης του μνημείου στα οποία να σημειώνονται ολοκληρωμένες οι προτεινόμενες στην σχετικά αναλυτική τεχνική έκθεση επεμβάσεις (αποκατάσταση ανοιγμάτων, δαπέδων στέγης κ.τ.λ.). Αιτιολόγηση των επεμβάσεων στατικού χαρακτήρα βασιζόμενη στην ανάλυση.
      Επισημαίνεται ότι η νέα μελέτη θα πρέπει να συμπληρωθεί με τα παραπάνω στοιχεία και να υποβληθεί στην 7η Εφορεία Βυζαντινών Αρχαιοτήτων, προκειμένου να διατυπώσει τις απόψεις της και η οποία στη συνέχεια θα διαβιβάσει τον φάκελο της μελέτης στη Διεύθυνση Αναστήλωσης Βυζαντινών Μεταβυζαντινών Μνημείων για έγκριση.
      Επίσης, έχουν ήδη ολοκληρωθεί οι εργασίες (1999-2000) στον περιβάλλοντα χώρο του μνημείου με την εποπτεία της 7ης ΕΟΑ και μελέτη της Τ.Υ.Δ.Κ Μαγνησίας, που χρηματοδοτήθηκαν από την εταιρεία Ανάπτυξης Πηλίου Α.Ε., στο πλαίσιο του προγράμματος Leader. Στον ίδιο περιβάλλοντα χώρο του ανωτέρω μνημείου, όπου βρίσκεται το κοιμητηριακό ναϋδριο του Άι Γιάννη, ολοκληρώθηκαν (1998-2000), δι΄ αυτεπιστασίας από την 7η Εφορεία, οι εργασίες αποκατάστασής του.
Ο Υπουργός
ΓΕΩΡΓιΟΣ ΒΟΥΛΓΑΡΑΚΗΣ»
     8. Στην με αριθμό 4254/13-2-07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Δ5/ΗΛ/Α/Φ6/31/5471/9-3-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 4254/13-02-2007 ερώτησης που κατατέθηκε στη Βουλή, από τον ως άνω Βουλευτή, σας στέλνουμε το ΓΔΝΣ/864/02-03-2007 έγγραφο της ΔΕΗ ΑΕ, το οποίο και καλύπτει το θέμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στις με αριθμό 4214/12-2-07 και 4555/21-2-07 ερωτήσεις των Βουλευτών κυρίων Δημητρίου Λιντζέρη και Φώτη Κουβέλη δόθηκε με το υπ’ αριθμ. 14029/9-3-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Δημήτρης Λιντζέρης και Φώτης Κουβέλης αντίστοιχα, αναφορικά με τις απαραίτητες ενέργειες για την προστασία, ανάδειξη και αξιοποίηση του χώρου των πρώην φυλακών «Βούρλων» Δ. Δραπετσώνας, σας κοινοποιούμε αντίγραφο της υπ' αριθ. 2517/26.2.2007 σχετικής απαντητικής επιστολής του Δημάρχου Δραπετσώνας στο Υπουργείο, στην οποία εκτίθενται αναλυτικά οι πρωτοβουλίες και ενέργειες του Δήμου επί του θέματος.
     Από την ανωτέρω επιστολή προκύπτει ότι για το ζήτημα έχει εξασφαλισθεί η συνεργασία του Υπουργείου ΠΕ.ΧΩ.Δ.Ε., με το οποίο εξετάζεται η δυνατότητα αναγκαστικής απαλλοτρίωσης του χώρου.
     Για αναλυτικότερη ενημέρωσή σας επί του θέματος, αρμόδιο είναι το συνερωτώμενο Υπουργείο Περιβάλλοντος, Χωροταξίας & Δημοσίων Έργων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     10. Στην με αριθμό 3623/26-1-07 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 2901/9-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής
     1. Η μελέτη του φράγματος Σέττα-Μανίκια έγινε από το Υπουργείο Αγροτικής Ανάπτυξης και Τροφίμων και η κατασκευή του από την Περιφέρεια Στερεάς Ελλάδας, χρηματοδοτείται δε εξ αρχής από το πρόγραμμα Δημόσιων Επενδύσεων, αρχικά από τη ΣΑΕ 72/2 και στη συνέχεια από το ΠΕΠ Περιφέρειας.
     2. Για τυχόν αποπληρωμές που οφείλονται για το έργο αυτό, αρμόδια είναι η Περιφέρεια Στερεάς Ελλάδας.
     Ο Υφυπουργός
     Θ. ΞΑΝΘΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 4023/7.2.2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με το μέλλον της Ελληνικής Βιομηχανίας Ζάχαρης.
      Αναλυτικότερα το περιεχόμενο της  ερώτησης τον κ. Έξαρχο είναι το εξής:
      «Με επανειλημμένες ερωτήσεις μας στη Βουλή επισημάναμε ότι η έλλειψη σχεδιασμένης πολιτικής εκ μέρους της Κυβέρνησης και η αδυναμία διαπραγμάτευσης στην Ευρωπαϊκή Ένωση, θα οδηγούσαν σε αφανισμό την τευτλοκαλλιέργεια και θα έβαζαν λουκέτο στην Ελληνική Βιομηχανία Ζάχαρης.
      Με τις απαντήσεις της η Κυβέρνηση προσπαθούσε να κερδίσει χρόνο και μετά τις δημοτικές και νομαρχιακές εκλογές ανακοίνωσε ότι τα εργοστάσια της Λάρισας και της Ξάνθης θα μετατραπούν σε εργοστάσια παραγωγής βιοαιθανόλης.
      Η Κυβέρνηση διαβεβαίωνε ότι η επένδυση στη Λάρισα θα γίνει από την Ελληνική Βιομηχανία Ζάχαρης και θα ολοκληρωθεί σε χρονικό διάστημα δεκαοκτώ μηνών, χωρίς βεβαίως να υπάρχει σχετική μελέτη και χωρίς να απαντά στο εύλογο ερώτημα, με ποια κριτήρια έλαβε την παραπάνω απόφαση.
      Στη δημοσιευθείσα, όμως, πρόσφατα πρόσκληση της Ελληνικής Βιομηχανίας Ζάχαρης για επιλογή οικονομικού συμβούλου, με σαφήνεια γίνεται αναφορά σε στρατηγικό επενδυτή, δηλαδή σε ιδιώτη επενδυτή. Το λεγόμενο σχέδιο προς την Ευρωπαϊκή Ένωση για την αναδιάρθρωση του καθεστώτος ή ο φάκελος για τη ζάχαρη, όπως είναι ευρύτερα γνωστός, καταρτίστηκε εν κρυπτώ και χωρίς τη συμμετοχή των τευτλοκαλλιεργητών και των εργαζομένων.
      Ύστερα από τα παραπάνω ερωτάται ο κύριος Υπουργός:
      1. Τι ακριβώς περιλαμβάνει ο φάκελος προς την Ευρωπαϊκή Ένωση;
      2. Ποιες είναι οι προτάσεις για τη στήριξη των τευτλοπαραγωγών και τη διασφάλιση των εργαζομένων στη βιομηχανία;
      3. Πώς θα κατανεμηθούν και σε ποιους οι πόροι που προβλέπονται από τον κανονισμό ως αποζημίωση για την απόσυρση του 50,1% της εθνικής ποσόστωσης ζάχαρης;
      4. Έχουν εκτιμηθεί οι περιβαλλοντικές επιπτώσεις για την περιοχή του Ομορφοχωρίου και της Λάρισας από την πιθανή λειτουργία της μονάδας παραγωγής βιοαιθανόλης;
      5. Η επένδυση στο εργοστάσιο της Λάρισας θα γίνει από ιδιώτη επενδυτή ή από την Ελληνική Βιομηχανία Ζάχαρης;»
      Στην ερώτηση του κ. ΄Εξαρχου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο.
      
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι,  ο φάκελος που έχει κατατεθεί στην Ευρωπαϊκή Ένωση, περιλαμβάνει σχέδιο αναδιάρθρωσης της Ελληνικής Βιομηχανίας Ζάχαρης, ενίσχυση προς καλλιεργητές ζαχαρότευτλων και υπεργολάβους μηχανημάτων, επιχειρηματικό πρόγραμμα των ζαχαρουργείων Λάρισας και Ξάνθης, προγραμματιζόμενες επενδύσεις σε Λάρισα και Ξάνθη, ολοκληρωμένο επιχειρηματικό σχέδιο της Ελληνικής Βιομηχανίας Ζάχαρης, κοινωνικό πρόγραμμα, περιβαλλοντικό πρόγραμμα, οικονομικό πρόγραμμα, επιβεβαίωση διαβουλεύσεων με αγρότες και υπεργολάβους μηχανημάτων, δέσμευση της Ελληνικής Βιομηχανίας Ζάχαρης για μερική διάλυση και μετατροπή των ζαχαρουργείων. Η Ελληνική Βιομηχανία Ζάχαρης θα προχωρήσει σε μετατροπή των εργοστασίων, έτσι ώστε η πρώτη ύλη που θα χρησιμοποιηθεί να είναι ζαχαρότευτλα και σιτηρά. Η χρήση τεύτλων θα βοηθήσει στη στήριξη των τευτλοκαλλιεργητών και της τευτλοκαλλιέργειας στις δυο περιοχές, στην ευρύτερη περιοχή της Θεσσαλίας βέβαια και της ανατολικής Μακεδονίας και Θράκης.
       Η Ελληνική Βιομηχανία Ζάχαρης δεσμεύτηκε για τη διασφάλιση των θέσεων εργασίας των  εργαζομένων στα δυο εργοστάσια, όπως αναφέρεται στο κοινωνικό πρόγραμμα του σχεδίου αναδιάρθρωσης. Μετά από τις σχετικές διαβουλεύσεις με καλλιεργητές και υπεργολάβους μηχανημάτων το 17% από την αποζημίωση θα δοθεί σε αυτούς. Πέραν αυτού, όμως, θα δοθεί και πρόσθετη ενίσχυση διαφοροποίησης, που εκτιμάται σε 40 έως 50 ευρώ ανά στρέμμα.
      Το σχέδιο αναδιάρθρωσης περιλαμβάνει το περιβαλλοντικό πρόγραμμα. Οι δύο μονάδες θα λειτουργήσουν με έγκριση περιβαλλοντικών όρων από το Υ.ΠΕ.ΧΩ.Δ.Ε.. Η Ελληνική Βιομηχανία Ζάχαρης έχει εκπονήσει προκαταρκτική περιβαλλοντική μελέτη για τη λειτουργία των δυο μονάδων βιοαιθανόλης. Από τις μελέτες αυτές προκύπτει ότι δεν αναμένεται καμία επιπλέον περιβαλλοντική επιβάρυνση από αυτήν του ζαχαρουργείου, απεναντίας με τον εκσυγχρονισμό των μονάδων αναμένεται βελτίωση στον περιβαλλοντικό τομέα. 
      Το διοικητικό συμβούλιο της εταιρείας με στόχο την υλοποίηση της επένδυσης κατά τον καλύτερο δυνατό τρόπο, αποφάσισε σε συνεργασία με εταιρεία συμβούλων να ερευνήσει τη δυνατότητα συνεργασίας με ιδιώτη επενδυτή. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Υπουργέ, είναι γνωστό ότι και για άλλα προϊόντα, όπως για παράδειγμα για τον καπνό και για το βαμβάκι, δεν υπάρχει μια ολοκληρωμένη πολιτική από την Κυβέρνηση. Το ίδιο συμβαίνει και με το ζαχαρότευτλο και με την Ελληνική Βιομηχανία Ζάχαρης, με αποτέλεσμα –το ξέρετε από τις αιτήσεις που έχουν γίνει φέτος- το ζαχαρότευτλο να οδηγείται στη διαγραφή από τον παραγωγικό χάρτη της χώρας –μακάρι να διαψευστώ- και η Ελληνική Βιομηχανία Ζάχαρης στη συρρίκνωση. Με αυτό τον τρόπο είναι φανερό ότι δημιουργούνται τεράστια προβλήματα και στους τευτλοπαραγωγούς και τους αγρότες γενικότερα, αλλά και στους εργαζόμενους.
      Πρέπει να σας πω ότι υπάρχει ένα αλαλούμ. Στην κυριολεξία τα έχετε κάνει θάλασσα, γιατί άλλα λέει η διοίκηση της βιομηχανίας, άλλα λέει η Αγροτική Τράπεζα, άλλα λέει το Υπουργείο Αγροτικής Ανάπτυξης και Τροφίμων -οφείλω να ομολογήσω ότι κάνετε μια φιλότιμη προσπάθεια και προσωπικά- και άλλα λέει το Υπουργείο Οικονομίας και Οικονομικών. Είναι γνωστό ότι πέρυσι το φθινόπωρο ανακοινώθηκε από τον ίδιο τον Πρωθυπουργό στην Έκθεση της Θεσσαλονίκης ότι θα γίνει μετατροπή του εργοστασίου της Λάρισας και της Ξάνθης σε εργοστάσια βιοαιθανόλης. 
      Ερώτημα πρώτο: Με ποια κριτήρια, όταν δεν υπήρχε σχετική μελέτη, αποφασίστηκε αυτό; Ερώτημα δεύτερο: Την επένδυση θα την κάνει η Ελληνική Βιομηχανία Ζάχαρης μόνη της ή με τη συμμετοχή και ιδιώτη; Και αν υπάρξει  ιδιώτης, τι ποσοστό είστε διατεθειμένοι να του δώσετε; Διότι ο Διοικητής της Αγροτικής Τράπεζας πριν μερικές μέρες είπε ότι θα δώσετε ποσοστό πάνω από 50%. Ισχύει κάτι τέτοιο; Θα ήθελα να σας ρωτήσω σε σχέση με τους εργαζόμενους, ποια είναι τα συγκεκριμένα μέτρα που προβλέπονται; Αναφερθήκατε στους αγρότες. Αυτή η εκτίμηση των περιβαλλοντικών επιπτώσεων γιατί δεν δημοσιεύτηκε; Γιατί δεν συζητήθηκε με τους τοπικούς φορείς, ώστε να ξέρουμε εάν πραγματικά υπάρχουν επιπτώσεις; Πού είναι η περίφημη διαβούλευση με τους φορείς;
      Τελευταίο ερώτημα, κύριε Πρόεδρε: Από πότε ξεκινάτε να μετράτε τους δεκαοκτώ μήνες, διότι ήδη έχουν περάσει οι επτά. Πότε θα γίνει αυτή η επένδυση; Νομίζω ότι σε όλα αυτά πρέπει να απαντήσετε, για να είναι ξεκάθαρο, να δεσμευτεί η Κυβέρνηση. Να ξέρουν και οι αγρότες, αλλά να ξέρουν και οι εργαζόμενοι τι πρέπει να περιμένουν. Να σταματήσει επιτέλους αυτή η κοροϊδία και ο εμπαιγμός. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Έξαρχε.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρώτον, όσον αφορά την ολοκληρωμένη στρατηγική για τα προϊόντα, θέλω να σας πω ότι για πρώτη φορά στη χώρα έχουμε διαμορφώσει στρατηγικές για όλα τα αγροτικά μας προϊόντα. Και για τα τεύτλα πρέπει να πούμε ότι μετά το νέο Κανονισμό που ψηφίστηκε στην Ευρωπαϊκή Ένωση, έχουμε διαμορφώσει πολιτική για τη στήριξη της τευτλοκαλλιέργειας στη χώρα μας.
      Αποσύραμε το 50,1% της εθνικής ποσόστωσης ζάχαρης, έτσι ώστε να μπορέσουμε να ενισχύσουμε αυτούς οι οποίοι συνεχίζουν να καλλιεργούν τεύτλα. Αυτοί ενισχύονται με 25 ευρώ το κάθε στρέμμα για το 2007, συν το ποιοτικό παρακράτημα, που είναι περίπου 10 ευρώ, συν τα μπόνους που δίνει η Ελληνική Βιομηχανία Ζάχαρης σε αυτούς που συνεχίζουν να καλλιεργούν τεύτλα για ζάχαρη.
      Πέραν αυτών, θέλω να σας πω ότι ο Πρωθυπουργός της χώρας στην προηγούμενη Διεθνή Έκθεση Θεσσαλονίκης εξήγγειλε τη μετατροπή δύο μονάδων της Ελληνικής Βιομηχανίας Ζάχαρης, της μονάδας της Λάρισας και της Ξάνθης σε εργοστάσια παραγωγής βιοαιθανόλης, κάτι που θα δώσει προοπτική και στην τευτλοκαλλιέργεια, αφού σαν πρώτη ύλη θα χρησιμοποιούνται και τεύτλα για την παραγωγή βιοαιθανόλης, θα δώσει όμως και μια άλλη προοπτική στη γενικότερη αγροτική ανάπτυξη των δύο περιοχών.
      Γιατί επελέγησαν τα εργοστάσια της Λάρισας και της Ξάνθης; Διότι η μεν Λάρισα είναι στο κέντρο μιας μεγάλης αγροτικής παραγωγής ολόκληρης της Θεσσαλίας, άρα θα υπάρξει πρώτη ύλη για το εργοστάσιο της βιοαιθανόλης, και η Ξάνθη είναι επίσης στην καρδιά μιας ευρύτερης περιοχής που έχουμε αγροτική παραγωγή, της ανατολικής Μακεδονίας και της Θράκης. Αυτοί ήταν οι δύο κύριοι λόγοι που επελέγησαν τα δύο εργοστάσια για να μετατραπούν σε εργοστάσια παραγωγής βιοαιθανόλης.
      Ποιος θα κάνει την επένδυση; Ήδη θέλω να σας πω ότι έχει επιλεγεί ο σύμβουλος, ο οποίος στη συνέχεια θα επιλέξει το στρατηγικό επενδυτή. Θα υπάρξει δηλαδή μια συνεργασία μεταξύ στρατηγικού επενδυτή και Ελληνικής Βιομηχανίας Ζάχαρης.
      Για τους εργαζόμενους, τέλος, πρέπει να πούμε ότι ήδη μέσα στο σχέδιο που κατέθεσε στην Ευρωπαϊκή Ένωση η Ελληνική Βιομηχανία Ζάχαρης υπάρχει το κοινωνικό πακέτο που αναφέρεται στη διασφάλιση των εργαζομένων.
      Και για τους περιβαλλοντικούς όρους πρέπει να πούμε ότι η προμελέτη που έγινε δείχνει ότι οι περιβαλλοντικές επιπτώσεις των δύο εργοστασίων της βιοαιθανόλης θα είναι μικρότερες από τις επιπτώσεις που υπάρχουν σήμερα από τα δύο ζαχαρουργεία.
      Θέλω να σας πω ότι γίνεται μια σημαντική προσπάθεια, έτσι ώστε να στηριχθεί η τευτλοκαλλιέργεια στη χώρα μας. Ήδη πρέπει να ξέρετε ότι υπάρχει ενδιαφέρον από πλευράς τευτλοπαραγωγών να καλλιεργήσουν τεύτλα για ζάχαρη και όπου δεν έχει αποσυρθεί η ποσόστωση ζάχαρης.
      Πρέπει να σας πω ότι η μετατροπή των δύο εργοστασίων δίνει μια μεγάλη προοπτική στην αγροτική ανάπτυξη της χώρας και παράλληλα δίνει προοπτική και στην Ελληνική Βιομηχανία Ζάχαρης. Με μεγάλη προσοχή και υπευθυνότητα κάναμε τις επιλογές αυτές, έτσι ώστε και η τευτλοκαλλιέργεια να προχωρήσει και η γενικότερη αγροτική ανάπτυξη της Θεσσαλίας, της ανατολικής Μακεδονίας και της Θράκης να προχωρήσουν, με πιο γρήγορο βηματισμό.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμεθα στη συζήτηση της δεύτερης με αριθμό 2439/16-12-2006 ερώτησης της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με τη μονιμοποίηση των συμβασιούχων εργαζομένων στην Ελληνική Ραδιοφωνία Τηλεόραση (Ε.Ρ.Τ. Α.Ε.).
      Αναλυτικότερα το περιεχόμενο της ερώτησης της κ. Κανέλλη έχει ως εξής:
      «Με ευθύνη των κυβερνήσεων του ΠΑ.ΣΟ.Κ. και της Νέας Δημοκρατίας οι συμβασιούχοι εργαζόμενοι στην Ε.Ρ.Τ. Α.Ε. έχουν υποστεί μια πολύχρονη ταλαιπωρία και συνεχίζουν να ζουν σε καθεστώς ομηρίας και ανασφάλειας.
      Οι συμβασιούχοι εργαζόμενοι της Ε.Ρ.Τ. Α.Ε., ενώ εργάζονται με πλήρη ωράρια, είναι με συμβάσεις ορισμένου έργου. Αυτό έχει σαν αποτέλεσμα να καταπατούνται βασικά τους δικαιώματα, όπως: απλήρωτες υπερωρίες και βραδινά, απλήρωτες και ανασφάλιστες αργίες, ανυπαρξία κανονικών αδειών, μη καταβολή του δώρου των εορτών και των επιδομάτων, οι εργαζόμενοι που κατά το Σαββατοκύριακο δουλεύουν εκτός κτηρίου είναι ανασφάλιστοι, στην ασφάλισή τους δεν συμπεριλαμβάνεται ένσημο Οργανισμού Απασχόλησης Εργατικού Δυναμικού και Εργατικής Κατοικίας, οι μητέρες δεν δικαιούνται άδεια μητρότητα κ.α..
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση και πότε για τη μονιμοποίηση των συμβασιούχων εργαζομένων της Ε.Ρ.Τ. Α.Ε. και την εξασφάλιση του δικαιώματος στην πλήρη σταθερή εργασία, με εργασιακά, μισθολογικά, ασφαλιστικά δικαιώματα που ανταποκρίνονται στις σύγχρονες ανάγκες;»
      Στην ερώτηση της κ. Κανέλλη θα απαντήσει ο Υπουργός κ. Ρουσόπουλος.
      Κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ πολύ, κύριε Πρόεδρε. 
      Επιτρέψτε μου να ξεκινήσω με μια παρατήρηση, λέγοντας ότι δεν δέχομαι την εισαγωγική, ισοπεδωτική λογική, η οποία ενυπάρχει στην πρώτη παράγραφο της ερωτήσεως, με την αναφορά ότι «με ευθύνη των κυβερνήσεων ΠΑ.ΣΟ.Κ. και Νέας Δημοκρατίας ταλαιπωρούνται συμβασιούχοι επί σειρά ετών». 
      Όντως, ταλαιπωρήθηκαν επί σειρά ετών συμβασιούχοι στην Ε.Ρ.Τ., όπως και σε πολλές άλλες δημόσιες επιχειρήσεις, με την ευθύνη των προηγούμενων κυβερνήσεων, των κυβερνήσεων του ΠΑ.ΣΟ.Κ.. Η Κυβέρνηση της Νέας Δημοκρατίας, με το προεδρικό διάταγμα 164/2004, γνωρίζουμε όλοι σε αυτήν την Αίθουσα ότι υλοποίησε μια προεκλογική της δέσμευση για αποκατάσταση της πολυετούς, πράγματι, ομηρίας των συμβασιούχων έργου. 
      Ειδικά στην Ελληνική Ραδιοφωνία και Τηλεόραση μονιμοποιήθηκαν περίπου χίλιοι πεντακόσιοι εργαζόμενοι, οι οποίοι επί σειρά ετών έμεναν σε διαρκώς ανανεούμενες συμβάσεις έργου. Κατ’ αυτόν τον τρόπο αποκαταστάθηκε η αδικία και, όπως γνωρίζετε, η ΕΡΤ Α.Ε. έχει –και φαντάζομαι εκεί πηγαίνει η ερώτηση της συναδέλφου- τη δυνατότητα, το δικαίωμα, να συνάπτει συμβάσεις έργου ορισμένου χρόνου, με τελείως διαφορετική λογική απ’ ό,τι στο παρελθόν για την κάλυψη εκτάκτων υπηρεσιακών αναγκών, όπως είναι και εύλογο άλλωστε από τη φύση της αποστολής της, μια αποστολή που γνωρίζει και η συνάδελφος και εγώ προσωπικά λόγω της πρότερης επαγγελματικής μας ενασχόλησης στα Μέσα Ενημέρωσης και ειδικά στην τηλεόραση. 
      Με άλλα λόγια, το προεδρικό διάταγμα δίνει τη δυνατότητα στην Ε.Ρ.Τ. να προσαρμόζεται στις ανάγκες της επικαιρότητας και κατ’ επέκταση στην εμφάνιση νέων ή έκτακτων εκπομπών και προγραμμάτων. Σε καμμιά περίπτωση, όμως, πίσω από την παροχή αυτής της δυνατότητας για την κάλυψη συγκεκριμένων και καλώς ορισμένων αναγκών δεν υποκρύπτεται εξαρτημένη εργασία. Και αυτό το τονίζω, για να μη συγχέουμε τους εξωτερικούς συνεργάτες και τις ανανεώσεις των συμβάσεών τους για τις ανάγκες των εκπομπών και άλλων συναφών προγραμμάτων με τις συμβάσεις των μονιμοποιηθέντων. 
      Κυρίες και κύριοι συνάδελφοι, λόγω του περιορισμένου χρόνου, θα καταθέσω στα Πρακτικά την απάντηση από τη διοίκηση της Ε.Ρ.Τ. που αναφέρεται με περισσότερες λεπτομέρειες στο θέμα και στη δευτερολογία μου θα έχω την ευκαιρία να συμπληρώσω, εάν χρειαστεί, περισσότερα στοιχεία.
      Ευχαριστώ.
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Κανέλλη. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κύριε Πρόεδρε, θα είμαι εξαιρετικά ευγενής, όχι επειδή γνωρίζουμε απλώς και οι δυο την ίδια δουλειά, αλλά γιατί σήμερα έχω τα γενέθλιά μου και δεν έχω καμμιά διάθεση να γαυγίσω. Κλείνω τα πενήντα τρία αισίως.
      Κύριε Υπουργέ, γνωρίζετε και εσείς και εγώ πάρα πολύ καλά τη δουλειά. Να δεχθώ τον τρόπο, με τον οποίο είναι διατυπωμένη η πρώτη παράγραφος, θα προχωρήσω όμως σε κάτι σοβαρότερο. Ξέρετε πώς πληρώνονται μέχρι σήμερα οι τριμηνίτες που βγάζουν το βαρύ έργο στην Ε.Ρ.Τ., πράγμα το οποίο δεν αποφύγατε και εσείς; Ξέρετε ότι με βάση το μισθολόγιο αυτός που παίρνει 700 ευρώ του κολλάνε πέντε ένσημα το μήνα; Ξέρετε ότι αυτός που παίρνει 1.200 ή 1.500 ευρώ του κολλάνε δέκα ένσημα το μήνα; Πείτε μου ειλικρινά, μπορεί κάποιος να δουλεύει ένα τρίμηνο έτσι, με την αγωνία της ανανέωσης ενός τριμήνου και πάλι ενός τριμήνου; Γιατί σε αυτούς τους ανθρώπους αναφέρομαι.
      Δεύτερον, θα σας πω μια αλήθεια. Προσλάβατε πρόσφατα ανθρώπους στην Ε.Ρ.Τ. πάλι με συμβάσεις ορισμένου χρόνου, με ημερομηνία έναρξης και ημερομηνία λήξης, με τις ίδιες συνθήκες. Δεν σας λέω, θα βρείτε ανάμεσα σε αυτούς και δυο-τρεις που μπορεί να εμφανίζονται μια φορά κάθε πέντε ημέρες. Οι υπόλοιποι, όμως, βγάζουν στ΄ αλήθεια δουλειά και το ξέρετε πολύ καλά ότι βγάζουν τη δουλειά του χτικιού. 
      Τι προσλάβατε; Προσλάβατε ανθρώπους, οι οποίοι δεν έχουν τυπικά προσόντα. Η ερώτηση αυτή είναι αφορμή για ένα γενικευμένο ζήτημα. Υπάρχουν άνθρωποι με πτυχία των Τ.Ε.Ι. που χρειάζονται εν΄όψει και της ψηφιακής, για την οποία εγώ έκανα ερώτηση, όταν στη θέση σας μου απαντούσε ο κ. Ρέππας πριν από κάμποσα χρόνια και με κορόιδευε για την ψηφιακή. Δυστυχώς δεν μπόρεσα να είμαι την Παρασκευή εδώ. Δεν θα σας χρειαστούν άνθρωποι που ξέρουν ηλεκτρονικούς υπολογιστές, που έχουν πτυχία των Τ.Ε.Ι.; Ξέρετε πού κόλλησε τις περισσότερες φορές; Χίλιοι πεντακόσιοι είναι απ’ αυτούς στην ουρά και περιμένουν και σας μιλάω για τεχνικό προσωπικό. Κόλλησε στο ενδεχόμενο να μην έχουν προϋπηρεσία. Έλεος! Πείτε μου -γιατί και εσείς και εγώ και οι περισσότεροι απ’ αυτούς που δουλεύουν στην τηλεόραση έχουν μάθει στου κασίδη το κεφάλι- για ποια προϋπηρεσία μιλάμε και πού; 
      Όταν, λοιπόν, έχεις συμβασιούχους μέσα στην ΕΡΤ, ανθρώπους οι οποίοι απέκτησαν μια στοιχειώδη εμπειρία, και όταν η πλατφόρμα γενικότερα αλλάζει, δεν μπορεί να έχουμε επαναπροσλήψεις και να μην προτιμώνται. Είμαστε, άλλωστε, στη χώρα των επιδομάτων, των μορίων, των μοριοδοτήσεων. Αυτή η πείρα, η αποκτημένη, αν θέλετε, με άθλιες εργασιακές συνθήκες εν πολλοίς, χωρίς ασφαλιστικά δικαιώματα, στο κεφάλι του σεσημασμένου κασίδη -και αυτός είναι ο ελληνικός λαός, όταν πληρώνει πότε εισφορές πότε τη φορολογία του, γιατί είμαστε όλοι σεσημασμένοι φορολογούμενοι, είμαστε του κασίδη το κεφάλι πάνω στο οποίο μαθαίνουμε όλοι να διοικούμε ή να μαθαίνουμε πράγματα- και έρχεται ένας τρόπος να μην το αναγνωρίζει κάποιος, από εκεί και μετά τι να σας πω; 
    Θα ήθελα να σας πω και δυο κουβέντες για την ΕΤ3, γιατί εκεί συνέβη να προσληφθούν πίσω, έστω και με συμβάσεις, μόνο αυτοί, κύριε Πρόεδρε, που δεν είχαν καταφύγει στα δικαστήρια. Αυτοί που κατέφυγαν στα δικαστήρια για να διεκδικήσουν δικαιώματα, δεδουλευμένα, πράγματα, θάματα κ.λπ., κατά έναν περίεργο τρόπο αφέθηκαν απ’ έξω. 
    Υπάρχει, λοιπόν, τρόπος ν΄ αντιμετωπιστεί το ζήτημα και να μη χαθεί μία τεχνογνωσία την οποία με τον έναν ή τον άλλον τρόπο και ειδικά το τεχνικό προσωπικό –δεν σας μιλάω για ένα δημοσιογραφικό ή κάποιον που θ΄ αναλάβει μία εκπομπή και μπορεί για τρεις ή πέντε μήνες να πηγαίνει και να έρχεται- στην εποχή της ψηφιακής είναι κρίμα να έχει αποκτήσει τεχνογνωσία και να μην προτιμάται έναντι κάποιων άλλων. Δεν θα ήθελα να πω περισσότερα. Νομίζω ότι ξέρετε και ξέρω καλά το χώρο. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία συνάδελφε.
    Ο κύριος Υπουργός έχει το λόγο.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
    Ξεκινάω από το τέλος. Για την ΕΤ3 είχα μια επίκαιρη ερώτηση πριν από δυο εβδομάδες εδώ, από συνάδελφο του Κ.Κ.Ε. και νομίζω ότι απαντήθηκε επαρκώς. Θυμίζω απλώς ότι στην ΕΤ3 περί τους τριακόσιους και, δημοσιογράφους και τεχνικό προσωπικό συνήψαν συμβάσεις αορίστου χρόνου, δηλαδή, πλέον έγιναν μόνιμοι, μετά από το προεδρικό διάταγμα, το οποίο ανέφερα προηγουμένως, της Κυβέρνησης της Νέας Δημοκρατίας.
    Το δεύτερο σημείο που θέλω να αναφέρω είναι ότι σε όσους ήδη εργάζονται και με συμβάσεις έργου, γνωρίζετε πολύ καλά ότι αυτό το προεδρικό διάταγμα προβλέπει τη μοριοδότηση για το ενδεχόμενο μελλοντικών διαγωνισμών μέσω Α.Σ.Ε.Π. Κατά συνέπεια, είναι σίγουρα ένα ή δυο βήματα πιο μπροστά από τους υπόλοιπους εργαζόμενους ή τους όποιους άλλους εκτός Ε.Ρ.Τ. θελήσουν να ζητήσουν δουλειά στην Ε.Ρ.Τ. στο μέλλον, εφόσον προκηρυχθούν θέσεις. 
    Το τρίτο σημείο είναι ότι θέλω να περιγράψω, μιας και έκανε αναφορά η συνάδελφος στη διαδικασία που ακολουθείται στην Ε.Ρ.Τ. για την υπογραφή συμβάσεων με εξωτερικούς συνεργάτες, ποια είναι αυτή η διαδικασία που καθιερώθηκε επί Κυβερνήσεως της Νέας Δημοκρατίας. Οι συμβάσεις των εξωτερικών συνεργατών, οι συμβάσεις έργου, υπογράφονται ύστερα από γνωμοδότηση ειδικής ενιαίας επιτροπής που συγκροτείται από τρία μέλη –δεν υπήρχε στο παρελθόν, τώρα έγινε αυτή η επιτροπή, τα τελευταία δυο χρόνια- και το ένα μέλος της είναι από τους εργαζόμενους, ενώ τα δυο μέλη της είναι από τη διοίκηση. Οι εργαζόμενοι ορίζουν από την Π.Ο.Σ.Π.Ε.Ρ.Τ. ποιο είναι το μέλος τους σ΄ αυτήν την τριμελή επιτροπή, η οποία γνωμοδοτεί για την αναγκαιότητα σύναψης των συμβάσεων και διακριβώνει την επάρκεια των προσόντων των προτεινόμενων από τις γενικές διευθύνσεις. Αυτές οι προτάσεις των γενικών διευθύνσεων βασίζονται στις συγκεκριμένες υπηρεσιακές ανάγκες της Ε.Ρ.Τ. για συγκεκριμένο χρονικό διάστημα και στα τυπικά προσόντα φυσικά των προτεινομένων. 
    Το τέταρτο σημείο είναι τα «χρόνια πολλά» που θέλω να πω στη συνάδελφο κ. Κανέλλη, αφού έχει τα γενέθλιά της σήμερα. Ιστορική ημερομηνία σήμερα άλλωστε. Συμπληρώνονται εκατό χρόνια από τη γέννηση του μεγάλου ηγέτη, του Κωνσταντίνου Καραμανλή. 
    Σας εύχομαι κάθε καλό!
    ΠΡΟΕΔΡΕΥΩΝ (Γεώργιος Σούρλας): Χρόνια πολλά στην κ. Κανέλλη από όλη την Εθνική Αντιπροσωπεία. 
    ΛΙΑΝΑ ΚΑΝΕΛΛΗ: Σας ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 2572/230/20.12.2006 ερώτηση και αίτηση κατάθεσης εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σαφέστερη αποτύπωση της κατάστασης για τις Δημόσιες Επιχειρήσεις και Οργανισμούς (Δ.Ε.Κ.Ο.) στον Προϋπολογισμό του 2007.
    Το περιεχόμενο της  ερώτησης του κυρίου συναδέλφου έχει ως εξής:
    «Από το Δεκέμβριο υποβάλαμε ερώτηση /ΑΚΕ (2572/230/20.12.2006) που αφορούσε την ενημέρωσή μας για Δ.Ε.Κ.Ο. και δημόσιο τομέα ευρύτερα. Παρά το γεγονός ότι η Κυβέρνηση διατείνεται ότι προωθεί και εφαρμόζει τη διαφάνεια, το Υπουργείο Οικονομίας απάντησε με τη σιωπή του και η τακτική αυτή χρεώνεται σε όλη την Κυβέρνηση.
    Η μοναδική εισηγητική έκθεση ως σήμερα που έδινε εικόνα για τους φορείς του δημόσιου τομέα, έστω αδρά, ήταν του 1998 που ανέφερε περίπου χίλιους επτακόσιους πενήντα δημόσιους φορείς. 
    Ερωτάται ο κύριος Υπουργός:
    Γιατί δεν μας δόθηκε μέχρι σήμερα ολοκληρωμένη εικόνα σχετικά με τις Δ.Ε.Κ.Ο.; Ποια είναι η κατάσταση των επιχειρήσεων και φορέων που εποπτεύει το δημόσιο, η νομική μορφή τους, τα βασικά χαρακτηριστικά των τελευταίων ετών (έσοδα, δαπάνες, επιχορηγήσεις, επενδύσεις, δανεισμός, απασχόληση) ποιες εταιρείες ονομαστικά υπάγονται στο ν. 3429/2005 περί Δ.Ε.Κ.Ο. και ποια τα ποσά που εξασφάλισαν οι κυβερνήσεις από την ψήφιση του ν. 2414/1996 ως σήμερα από μετοχοποιήσεις συγκεκριμένων Δ.Ε.Κ.Ο.;
    Ποια είναι η συμμετοχή του δημοσίου στο μετοχικό κεφάλαιο, η αναλυτική μετοχική σύνθεση για τις ανώνυμες εταιρείες του δημοσίου και ποια η εξέλιξη των συνολικών αμοιβών των στελεχών των Δ.Ε.Κ.Ο. την περίοδο διακυβέρνησης της χώρας επί Νέας Δημοκρατίας;»
    Ο Υφυπουργός Οικονομίας και Οικονομικών, κ. Δούκας, θ΄ απαντήσει στην ερώτηση του κυρίου συναδέλφου.
    Ορίστε, κύριε Υπουργέ, έχετε το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Να ευχηθούμε και εμείς στη συνάδελφο  Λιάνα Κανέλλη, όχι να τα εκατοστίσει πλέον, αλλά να ξεπεράσει τα εκατό κατά πολύ και να συνεχίσει να έχει την ορμή έφηβης!
      Κύριε συνάδελφε, θα σας καταθέσω τα έγγραφα που ζητήσατε. Ελπίζω αυτά να ξεκαθαρίσουν τα ζητήματα τα οποία έχετε θέσει. 
      Καταβάλουμε πολύ μεγάλη προσπάθεια για την ανάπτυξη των επιχειρήσεων για τις οποίες το δημόσιο έχει μετοχικό ενδιαφέρον. Με το ν. 3429 του 2005 κατ΄αρχήν οι Δ.Ε.Κ.Ο. είναι υποχρεωμένες να υιοθετήσουν αυστηρότατους κανόνες εταιρικής διακυβέρνησης. Μειώσαμε τον ανώτατο αριθμό των μελών του διοικητικού συμβουλίου κάθε Δ.Ε.Κ.Ο. Καθορίσαμε ανώτατα πλαφόν για τις αμοιβές τους. Και υιοθετήσαμε για όλες αυτές διεθνή λογιστικά πρότυπα και τους δίνουμε κάποια ευελιξία για να μπορούν να προσλάβουν κόσμο έτσι ώστε να μπορούν να ικανοποιήσουν τις αναπτυξιακές τους ανάγκες. 
      Όπως γνωρίζετε, με το ν. 3429 του 2005 τίθενται εκτός του δημόσιου τομέα και παύουν να θεωρούνται δημόσιες επιχειρήσεις οι ανώνυμες εταιρείες, στο μετοχικό κεφάλαιο των οποίων το δημόσιο συμμετέχει με οποιοδήποτε ποσοστό συμμετοχής και των οποίων οι μετοχές έχουν εισαχθεί ή πρόκειται να εισαχθούν στο Χρηματιστήριο Αθηνών, καθώς και οι συνδεδεμένες με αυτές εταιρείες. Ως εκ τούτου, τα οικονομικά στοιχεία των ανωτέρω επιχειρήσεων δεν περιλαμβάνονται πλέον στο σχετικό κεφάλαιο της εισηγητικής έκθεσης του προϋπολογισμού του 2007 για τις Δ.Ε.Κ.Ο. Η εξέλιξη της οικονομικής κατάστασης των Δ.Ε.Κ.Ο., που υπάγονται στο ν. 3429, για την περίοδο 2005-2007  τόσο συγκεντρωτικά όσο και κατά επιχείρηση παρουσιάζεται αναλυτικά στο κεφάλαιο 5, πίνακες 5.1 και 5.5 της εισηγητικής έκθεσης του προϋπολογισμού του 2007, στο οποίο γίνεται και σχολιασμός των μεταβολών των βασικών οικονομικών μεγεθών τους, οικονομικό αποτέλεσμα, επενδύσεις, δανεισμό κ.λπ.. Θα σας καταθέσω το σχετικό  πίνακα. 
      Στο κεφάλαιο Β του ν. 3429 υπάγονται οι ανώνυμες εταιρείες στο μετοχικό κεφάλαιο των οποίων το δημόσιο συμμετέχει με οποιοδήποτε ποσοστό συμμετοχής και των οποίων οι μετοχές έχουν εισαχθεί ή πρόκειται να εισαχθούν για διαπραγμάτευση στο Χρηματιστήριο Αθηνών καθώς και οι συνδεδεμένες με αυτές εταιρείες. Αυτές οι ανώνυμες εταιρείες του κεφαλαίου Β λειτουργούν πλέον σύμφωνα με το ν. 2190 του 1920 και συνεπώς τίθενται εκτός ευρύτερου δημόσιου τομέα και δεν αποτελούν πλέον δημόσιες επιχειρήσεις. 
      Στο άρθρο 19 του ν. 3429 αναφέρονται εκείνες οι εταιρείες που εξαιρούνται καθώς και οι θυγατρικές τους οι οποίες έχουν συσταθεί με βάση το ν. 1955 του 1991 και την εξουσιοδότηση του άρθρου 5 παράγραφος 6 του ν. 2229 του 1994. Αυτός είναι και ο λόγος για τον οποίο δεν συμπεριλαμβάνονται στον προϋπολογισμό του 2006, όπως αναφέρατε και στην ερώτησή σας. 
      Ευχαριστώ πολύ. 
      (Στο σημείο αυτό ο Υφυπουργός Οικονομίας και Οικονομικών κ.  Πέτρος Δούκας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, είμαι υποχρεωμένος να διαμαρτυρηθώ και προς εσάς και προς το σεβαστό Προεδρείο, γιατί κάνουμε  μια ερώτηση και από το Δεκέμβριο έχουν περάσει τρεισήμισι μήνες και δεν παίρνουμε καμμία απάντηση. 
      Αναφέρετε διάφορα στοιχεία. Κατ΄αρχάς ξέρουμε από δημοσιεύματα του Τύπου ότι ο Πρωθυπουργός έχει δώσει ορισμένες κατευθύνσεις κ.λπ.. Λέτε εσείς εδώ ορισμένα κριτήρια για τις Δ.Ε.Κ.Ο., ότι υπάγονται στην τάδε κατηγορία, στον τάδε πίνακα, ότι άλλες  έχουν εισαχθεί, άλλες  πρόκειται να εισαχθούν. Ακριβώς αυτό ζητάμε. Ξεκαθαρίστε μας.  Γιατί εδώ μιλάμε για διαφάνεια και λέμε ότι δεν υπάρχει τίποτα κρυπτό και ότι η Κυβέρνηση θέλει όλο να είναι σε δημόσιο διάλογο και όμως τα αποφεύγει συστηματικά.
       Απ’ αυτήν την άποψη λοιπόν, εμείς δεν μπορούμε όχι μόνο να μην διαμαρτυρηθούμε αλλά και να αναρωτηθούμε γιατί ακριβώς γίνεται αυτή η αντιμετώπιση, επειδή γίνονται πολλά και αυτές τις μέρες γράφονται πάρα πολλά τα οποία εγώ δεν θέλω να αναλύσω. 
      Εμείς θέλουμε, αν στην ουσία κάποιος φορέας είναι ξεπερασμένος, να προσδιοριστεί για τον α ή τον β λόγο. Αναφέρετε παραδείγματος χάριν ότι είναι τρεις εταιρείες  στην διώρυγα της Κορίνθου και όμως άλλη ιδιωτική εταιρεία έχει αναλάβει εκεί τη διαχείριση. Αυτά όμως να προσδιοριστούν και να τα ονοματίσετε. Να μας δώσετε τους  καταλόγους. 
      Από κει και πέρα πρέπει να μας πείτε για ποιο λόγο έχουν την α ή την β αντιμετώπιση, ποια είναι τα προβλήματα, οι αναπτυξιακές προοπτικές του κάθε δημόσιου φορέα και αν έχει ουσιαστικά ασχοληθεί η Κυβέρνηση, για να παίξουν αυτοί οι φορείς το ρόλο τους. Γιατί φοβόμαστε ότι σε πάρα πολλές περιπτώσεις, όπως αναφέρετε θέλετε ν΄ αναπτυχθεί η ιδιωτική πρωτοβουλία η οποία θεωρείται η πανάκεια των πάντων. Και ξέρουμε πώς συμπεριφέρεται η ιδιωτική πρωτοβουλία και έχουμε δει πόσες επιχειρήσεις ιδιωτικής πρωτοβουλίας που χρηματοδοτήθηκαν,  μετά μετανάστευσαν στο εξωτερικό μέχρι την μακρινή Κίνα. 
      Από την άλλη, εάν σκέφτεται η Κυβέρνηση οργανωτικές αλλαγές, ή κλείσιμο κάποιων επιχειρήσεων, ή ενσωμάτωση άλλων, επιβάλλεται να κάνει έναν ουσιαστικό διάλογο με τους άμεσα ενδιαφερόμενους και θιγόμενους και επίσης, να ενημερώσει την κοινή γνώμη. Η Κυβέρνηση, λοιπόν, οφείλει πριν την όποια απόφασή της να φέρει, όπως ζητήσαμε μια ολοκληρωμένη έκθεση για την κατάσταση, την πορεία, την προοπτική των δημοσίων φορέων και να γίνει συζήτηση γι’ αυτή. Και επίσης, δεν πρέπει να δρα εν κρυπτώ, δεν πρέπει να μιλά για διαφάνεια και να μην τηρεί αυτό το πνεύμα. Ανάμεσα στα άλλα, κύριε Υπουργέ, θα θέλαμε να ξέρουμε τους μισθούς που παίρνουν αυτοί που είναι στις διοικήσεις των Δ.Ε.Κ.Ο., που από ό,τι έχουμε μάθει όλοι εδώ, είναι πλουσιοπάροχοι και ξεπερνούν κατά πολύ τα όρια και του Προέδρου του Αρείου Πάγου και οποιουδήποτε άλλου δημόσιου προσώπου σε αυτόν τον τόπο. Περιμένουμε αυτές τις απαντήσεις. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν πάρετε το λόγο, ήθελα να σας πω ότι έχει δίκιο ο κ. Λεβέντης και η παράκληση του Προεδρείου για μία φορά ακόμη είναι, να δίδονται εγκαίρως οι απαντήσεις. Δεν νομίζω ότι έχετε κανένα λόγο να καθυστερείτε. Ίσως ο φόρτος εργασίας το κάνει, αλλά είναι επιβεβλημένο να υπάρχουν έγκαιρα απαντήσεις, ιδιαίτερα στις αιτήσεις καταθέσεων εγγράφων και στις ερωτήσεις.
      ΑΘΑΝΑΣΙΟΣ ΛΕΒΕΝΤΗΣ: Αν μου επιτρέπετε, κύριε Πρόεδρε, από το Υ.ΠΕ.ΧΩ.Δ.Ε. δώδεκα ερωτήσεις δεν έχουν απαντηθεί μέσα στους τρεις τελευταίους μήνες που έχω καταθέσει εγώ και άλλες τόσες είναι των άλλων συναδέλφων του Συνασπισμού και είμαι σίγουρος ότι θα είναι και άλλων συναδέλφων.
      ΠΡΟΕΔΡΕΥΩΝ (Γεώργιος Σούρλας): Είμαι μεταξύ αυτών που δεν πήραν απαντήσεις σε ερωτήσεις που κατέθεσα και μάλιστα όχι εμπρόθεσμα, αλλά ...
      ΑΘΑΝΑΣΙΟΣ ΛΕΒΕΝΤΗΣ: Ναι, αλλά έτσι δεν μπορεί να γίνει κοινοβουλευτικός έλεγχος και δεν μπορεί να λειτουργήσουμε.
      ΠΡΟΕΔΡΕΥΩΝ (Γεώργιος Σούρλας): Γι’ αυτό πήρα αφορμή, από αυτό που είπατε και υποβάλλω την παράκληση εκ μέρους του Προεδρείου της Βουλής, στους κυρίους Υπουργούς που γνωρίζουν ότι έχουν φόρτο εργασίας, ν’ απαντούν εγκαίρως και ξέρετε τις καλές προθέσεις, τουλάχιστον του κ. Δούκα.
      Ο Υπουργός κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, στα θέματα αυτά απάντησα στην πρωτολογία μου με τα έγγραφα τα οποία κατετέθησαν. Νομίζω ότι ο συνάδελφος θα μπορέσει να βγάλει τα συμπεράσματά του και επειδή δεν είναι δική μου διεύθυνση αυτή στην οποία απευθύνατε τα ερωτήματά σας, αγαπητέ συνάδελφε, θέλω να ξέρετε, κύριε Πρόεδρε, ότι κυριολεκτικά τα ερωτήματα που απαντούμε από συναδέλφους της Βουλής, ανέρχονται σε πολλές χιλιάδες. Μη νομίζετε ότι πρόκειται για ένα-δύο ερωτήματα, τα οποία καταχωνιάζονται σε κάποιο συρτάρι και υπάρχει μία αδιαφορία. Κυριολεκτικά, κύριε συνάδελφε, ανέρχονται σε πολλές χιλιάδες. Δεν μπορώ να πω πόσες, πάντως είναι πάνω από πέντε-έξι χιλιάδες ερωτήματα, στα οποία καλούμαστε εγώ, ο Υπουργός, όλοι οι συνάδελφοι να απαντήσουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κατανοούμε το φόρτο εργασίας, αλλά και πάλι η παράκλησή μας επαναλαμβάνεται και πιστεύω ότι θα ανταποκριθείτε σε αυτήν την παράκληση, κύριε Υπουργέ.
      ΑΘΑΝΑΣΙΟΣ ΛΕΒΕΝΤΗΣ: Είστε και Υπουργείο Οικονομικών...
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, θα τα πείτε με τον κύριο Υπουργό ιδιαιτέρως. Μετά, σας παρακαλώ. Μπορείτε να βρεθείτε εντός και εκτός Αιθούσης να τα πείτε.
      Αναφορές και ερωτήσεις δεύτερου κύκλου:
      Θα συζητηθεί η πρώτη με αριθμό 1074/112/10.11.2006 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τους αέριους ρύπους στη Θεσσαλονίκη.
      Αναλυτικότερα η ερώτηση της κ. Αράπογλου έχει ως εξής:
      «Η τελευταία έκθεση του Ευρωπαϊκού Οργανισμού Περιβάλλοντος, αναφέρει ότι η χώρα μας δεν κατάφερε να μειώσει την εκπομπή ορισμένων ατμοσφαιρικών ρύπων, ενώ σε κάποιους άλλους (διάφορες πτητικές οργανικές ενώσεις) παρουσιάζεται αύξηση της εκπομπής τους. Οι μετρήσεις των αερίων αυτών ρύπων στην πόλη της Θεσσαλονίκης καταγράφουν ανησυχητικούς αριθμούς. 
      Αυτό καταδεικνύουν: Η έκθεση του ίδιου Οργανισμού που φέρνει τη Θεσσαλονίκη στην πρώτη θέση των πόλεων της Ευρώπης με υψηλή συγκέντρωση αιωρουμένων σωματιδίων (ΡΜ10), καταγράφοντας μάλιστα διπλάσιες τιμές από τα θεσμοθετημένα από την Ευρωπαϊκή Ένωση όρια.
      Επίσης, τα αποτελέσματα μετρήσεων και έρευνας επιστημόνων του Α.Π.Θ. που παρουσιάστηκαν σε διεθνές συνέδριο για την ατμοσφαιρική ρύπανση και δείχνουν ότι ένας ακόμη πιο επικίνδυνος αέριος ρύπος, τα αιωρούμενα σωματίδια ΡΜ2.5, καταγράφεται σε ιδιαίτερα αυξημένες τιμές. 
      Σε σχετική ερώτηση που είχα καταθέσει πριν από δύο χρόνια (αριθμός πρωτοκόλλου 7357/2.2.2005), ο Υπουργός ΠΕ.ΧΩ.Δ.Ε. κ. Γ. Σουφλιάς απάντησε (με το με αριθμό πρωτοκόλλου 1781Β/25.2.2005 έγγραφό του) πως το Υ.ΠΕ.ΧΩ.Δ.Ε. είχε αναθέσει μελέτες για την εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης στις μεγαλύτερες πόλεις της χώρας.
      Δυστυχώς, κανένα απολύτως μέτρο δεν ελήφθη από πλευράς Υ.ΠΕ.XΩ.Δ.Ε. και κανείς δεν έχει δει το Επιχειρησιακό Σχέδιο Δράσης που ανέφερε ο κύριος Υπουργός, γι’ αυτό και επανήλθα με νεότερες ερωτήσεις μου, οι οποίες παρέμειναν αναπάντητες. 
      Γι’ αυτό, για μία ακόμη φορά ερωτάται ο κύριος Υπουργός:
      Πρώτον, συντάχθηκε από πλευράς Υ.ΠΕ.ΧΩ.Δ.Ε. Επιχειρησιακό Σχέδιο Δράσης για την καταπολέμηση της ατμοσφαιρικής ρύπανσης στη Θεσσαλονίκη, ποια μέτρα προέβλεπε και γιατί δεν εφαρμόστηκε το παραμικρό, δύο σχεδόν χρόνια μετά;
      Δεύτερον, ποια άμεσα μέτρα θα πάρει το Υπουργείο για την αντιμετώπιση της ατμοσφαιρικής ρύπανσης των μεγάλων πόλεων της χώρας και ιδιαίτερα της Θεσσαλονίκης;»
      Στην ερώτηση της κ. Αράπογλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Κύριε Καλογιάννη, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Ένα από τα θέματα στα οποία ως Υ.ΠΕ.ΧΩ.Δ.Ε. δίνουμε ιδιαίτερη βαρύτητα είναι η αντιμετώπιση της ατμοσφαιρικής ρύπανσης μέσω των ενδεδειγμένων μέτρων, όπου και όποτε αυτό απαιτείται. 
      Το Υ.ΠΕ.ΧΩ.Δ.Ε. ασφαλώς έχει αναθέσει σχετικές μελέτες, αγαπητή κυρία συνάδελφε. Συγκεκριμένα, έχει αναθέσει την εκπόνηση επιχειρησιακών σχεδίων δράσης για την καταπολέμηση της ατμοσφαιρικής ρύπανσης σε όλες τις μεγάλες πόλεις της χώρας, συμπεριλαμβανομένης της Θεσσαλονίκης. Η χρηματοδότηση των επιχειρηματικών σχεδίων δράσης ήταν από το Γ΄ Κοινοτικό Πλαίσιο Στήριξης. Η συγκεκριμένη μελέτη για τη Θεσσαλονίκη προτείνει μέτρα για τα παλαιά ιδιωτικής χρήσεως αυτοκίνητα και τα παλαιά ελαφρά φορτηγά συμβατικής τεχνολογίας, για τα δίχρονα δίκυκλα, για τα παλαιά βαρέα φορτηγά, για την περαιτέρω διείσδυση του φυσικού αερίου κ.λπ.. 
      Η εμφάνιση υψηλών συγκεντρώσεων αιωρούμενων μικρών σωματιδίων σε όλο σχεδόν τον ελλαδικό χώρο οφείλεται σε μεγάλο βαθμό τόσο στις κλιματολογικές συνθήκες της χώρας όσο και στα γεωμορφολογικά χαρακτηριστικά που έχει η χώρα μας. Θέλω να σημειώσω εδώ ότι όλες οι ευρωπαϊκές χώρες του νότου αντιμετωπίζουν παρόμοια προβλήματα, λόγω κυρίως του μεγάλου ποσοστού συνεισφοράς των φυσικών πηγών και αναφέρομαι στη μεταφορά σκόνης από τη Σαχάρα. 
      Είναι αναγκαία, λοιπόν, η δημιουργία ενός μηχανισμού εκτίμησης της συμμετοχής των φυσικών πηγών κυρίως στις συγκεντρώσεις των σωματιδίων. Ο μηχανισμός αυτός απαιτεί συνδυασμό χρήσης υπολογιστικών μοντέλων και χημικών αναλύσεων. Για το σκοπό αυτόν έχουμε ήδη αναθέσει ως Υ.ΠΕ.ΧΩ.Δ.Ε. δύο συγκεκριμένα έργα. Το πρώτο, το οποίο ανατέθηκε στο Πανεπιστήμιο Αθηνών, Τμήμα Φυσικής, με προϋπολογισμό 30.000 ευρώ, αφορά την εκτίμηση της συνεισφοράς της σκόνης φυσικής προέλευσης σε μετρούμενες συγκεντρώσεις σε όλη τη χώρα και γίνεται με βάση το μοντέλο «SΚIRON» και τις δορυφορικές εικόνες. Το δεύτερο έργο επίσης έχει ανατεθεί στο Πανεπιστήμιο Αθηνών, στο Τμήμα Χημείας. Έχει προϋπολογισμό 40.000 ευρώ και αφορά τη διακρίβωση της προέλευσης των σωματιδίων με χημικές αναλύσεις φίλτρων σε όλη τη χώρα. Τα αποτελέσματα αυτών των δύο έργων θα δείξουν την έκταση και το μέγεθος των μέτρων που πρέπει να ληφθούν για το ανθρωπογενές μέρος της ρύπανσης. 
      Παράλληλα, για τη μεσοπρόθεσμη και μακροπρόθεσμη αντιμετώπιση της ατμοσφαιρικής ρύπανσης στη Θεσσαλονίκη έχουν ήδη ληφθεί συγκεκριμένα μέτρα, στα οποία θα αναφερθώ αμέσως μετά. Έχω φέρει μαζί μου και θα καταθέσω στα Πρακτικά μία εκτενή περίληψη -διότι είναι τεράστιο ολόκληρο το επιχειρησιακό σχέδιο- του επιχειρησιακού σχεδίου, που αφορά στην καταπολέμηση της ατμοσφαιρικής ρύπανσης στη Θεσσαλονίκη για να είναι διαθέσιμο σε κάθε συνάδελφο. 
      Ευχαριστώ, κύριε Πρόεδρε.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας):   Ευχαριστούμε, κύριε Υπουργέ.
      Το λόγο έχει η κ. Αράπογλου.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, δεν θα μπορούσα παρά και εγώ να είμαι θύμα αυτής της μειωμένης δυνατότητας ανταπόκρισης του Υ.ΠΕ.ΧΩ.Δ.Ε. στις ερωτήσεις. 
      Κύριε Υπουργέ, δεν απαντάτε στις ερωτήσεις που καταθέτουμε. Σας ρωτώ για την αέρια ρύπανση με τέσσερις συνεχείς ερωτήσεις μου εδώ και ενάμιση χρόνο. Απαντήσατε με καθυστέρηση μόνο στην πρώτη. Μιλήσατε για ένα επιχειρησιακό σχέδιο. Έχουν παρέλθει από τότε δύο χρόνια και αναζητώ να δω πού βρίσκεται αυτό το επιχειρησιακό σχέδιο. Σήμερα εδώ μας φέρατε μία περίληψη, την οποία θα δούμε. 
      Τα στοιχεία τα οποία έχουμε στα χέρια μας θα έπρεπε να έχουν σημάνει γενικό συναγερμό στο Υπουργείο σας, εάν το Υπουργείο σας τιμούσε το περιβάλλον, εάν δηλαδή το Υ.ΠΕ.ΧΩ.Δ.Ε. δεν έπαιρνε υπ’ όψιν του μόνο τα δημόσια έργα, αλλά πραγματικά καταλάβαινε τι σημαίνει ρύπανση περιβάλλοντος και μάλιστα η αέρια ρύπανση, η οποία ευθύνεται για μία σειρά νοσημάτων. Η Θεσσαλονίκη «τιμάται» με εφιαλτικούς τίτλους συνεχώς στις εφημερίδες.
      «Δις εκτός ορίων η Θεσσαλονίκη». «Ζούμε εγκλωβισμένοι στους ρύπους». «Οι ρύποι ξεφαντώνουν». «Οι ρύποι χορεύουν στη Θεσσαλονίκη». «Έξι μήνες ζωής λιγότεροι». Και μιλώ για γενικό συναγερμό, γιατί έχει φανεί από την τελευταία έκθεση του Ευρωπαϊκού Οργανισμού Περιβάλλοντος που δημοσιεύτηκε το 2006 ότι η Ελλάδα, όσον αφορά την αέρια ρύπανση, έχει τις έξι από τις δέκα πιο «βρώμικες» πόλεις της Ευρώπης. Σε αυτές πρώτη βρίσκεται η Θεσσαλονίκη.
      Ποιο είναι το επιχειρησιακό σχέδιο; Ποια είναι τα στοιχεία τα οποία έχει και ποιος είναι υπεύθυνος για την εφαρμογή των μέτρων που πρέπει να ληφθούν; Γιατί εδώ και δυο χρόνια δεν έχουμε δει απολύτως τίποτα. Ούτε βέβαια μπορούμε να είμαστε υπερήφανοι γιατί μόλις τώρα ενημερωθήκαμε ότι έχει δοθεί η δυνατότητα μιας μελέτης της τάξης των 30.000 ευρώ.
      Θέλω να σας πω, κύριε Υπουργέ, ότι οι επιστημονικές μελέτες δείχνουν όλες ότι υπάρχουν τα PM 2.5 σωματίδια τα οποία είναι άκρως επικίνδυνα. Αυτά στη Θεσσαλονίκη δεν μετρώνται καν. Μετρώνται όμως τα ΡΜ 10, τα οποία είναι επίσης επικίνδυνα. Τα στοιχεία του τρέχοντος μηνός από τους σταθμούς του Δήμου της Θεσσαλονίκης είναι τα εξής: Από τις 5 Μαρτίου που είχαμε τον μικρότερο αριθμό, δηλαδή 46 μικρογραμμάρια, μέχρι σήμερα έχουμε 76, 192, 133, 160, 144, 82, όταν το επιτρεπτό όριο είναι μόλις 40 μικρογραμμάρια. Γι’ αυτό μιλάω για γενικό συναγερμό.
      Για αυτό σας παρακαλούμε πάρα πολύ, και παρακαλώ και το Προεδρείο να μεσολαβήσει, να μας δώσετε ολοκληρωμένο το επιχειρησιακό σχέδιο, όσο μεγάλο και αν είναι, για να καταλάβουμε επιτέλους τι πρέπει να γίνει στην πόλη και πώς πρέπει να συνεργαστούν οι φορείς για να έχουμε ουσιαστικά αποτελέσματα. Θέλουμε να μας πείτε ποια μέτρα θα πάρετε επί τη βάσει του επιχειρησιακού σχεδίου και πόσο θα στοιχίσουν αυτά τα μέτρα, γιατί δεν φαντάζομαι να θεωρείτε ότι μπορούμε να είμαστε υπερήφανοι και ικανοποιημένοι επειδή πληρώνετε 30.000 ευρώ για ένα επιχειρησιακό σχέδιο το οποίο επί δύο χρόνια τώρα δεν το έχουμε δει.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς επιτρέψτε μου, κυρία συνάδελφε, να σας πω ότι δεν έχει σημάνει συναγερμός στο Υ.ΠΕ.ΧΩ.Δ.Ε. για την αντιμετώπιση της ατμοσφαιρικής ρύπανσης στη Θεσσαλονίκη, γιατί έχουμε σχέδιο και πρόγραμμα το οποίο εφαρμόζουμε. Οι μελέτες στις οποίες αναφέρεστε των 30.000 και 40.000 ευρώ αντίστοιχα, που έχουν ανατεθεί στο Πανεπιστήμιο Αθηνών δεν έχουν καμμία σχέση με το επιχειρησιακό σχέδιο. Το επιχειρησιακό σχέδιο έχει ολοκληρωθεί. Προτείνονται συγκεκριμένα μέτρα και δράσεις.
      Θα σας πω τι εφαρμόζεται ήδη εδώ και μεγάλο χρονικό διάστημα. Με τις δύο μελέτες που έχουν ανατεθεί ζητάμε πρόσθετα στοιχεία για να δούμε σε τι ποσοστό η ατμοσφαιρική ρύπανση -κυρίως τα μικροσωματίδια- οφείλεται σε ανθρωπογενείς παρεμβάσεις και δραστηριότητες. Έχουμε λάβει και εφαρμόζουμε τα εξής μέτρα στη Θεσσαλονίκη: Σε όλες τις βιομηχανικές δραστηριότητες εφαρμόζονται οι βέλτιστες διαθέσιμες τεχνικές. Μειώνονται οι εκπομπές οργανικών πτητικών ενώσεων από τις βιομηχανικές και βιοτεχνικές εγκαταστάσεις, οι οποίες αδειοδοτούνται και οι οποίες χρησιμοποιούν οργανικούς διαλύτες. Γίνονται αυστηροί έλεγχοι από την αρμόδια υπηρεσία επιθεωρητών περιβάλλοντος του Υ.ΠΕ.ΧΩ.Δ.Ε. όσον αφορά στην τήρηση των περιβαλλοντικών όρων. Προωθείται η χρήση του φυσικού αερίου στον οικιακό και στο βιομηχανικό τομέα.
      ΧΡΥΣΗ ΑΡΑΠΟΓΛΟΥ: Δυο χρόνια είμαστε στην αναμονή.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Είναι ένα μέτρο το οποίο σύμφωνα με το επιχειρησιακό σχέδιο δίνει σημαντικές λύσεις στο πρόβλημα της ατμοσφαιρικής ρύπανσης. Γίνεται χρήση φιλικότερων καυσίμων προς το περιβάλλον από τα οχήματα, κατ’ εφαρμογή των κοινοτικών οδηγιών. Προωθείται η χρήση οχημάτων νέων τεχνολογιών. Ανανεώνεται ο στόλος των μέσων μαζικής μεταφοράς. Ένα σημαντικό μέτρο που αφορά τη μεσοπρόθεσμη αντιμετώπιση της ρύπανσης στη Θεσσαλονίκη είναι βεβαίως η κατασκευή του μετρό.
      ΧΡΥΣΗ ΑΡΑΠΟΓΛΟΥ: Δεν κατασκευάζεται.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Εδώ και ένα χρόνο έχει υπογραφεί η σχετική σύμβαση και έχουν κινηθεί όλες οι διαδικασίες. Έχουν ληφθεί μέτρα για τη βελτίωση της ποιότητας των καυσίμων, πάλι σε συμμόρφωση με σχετική κοινοτική οδηγία.
      Έγινε από το Υ.ΠΕ.ΧΩ.Δ.Ε. και έχουν δοθεί στην Περιφέρεια Κεντρικής Μακεδονίας προμήθειες οργάνων για τον έλεγχο των καύσεων στον οικιακό και βιομηχανικό τομέα. Αναφέρω ενδεικτικά μέτρα, τα οποία ήδη εφαρμόζονται. 
      Το πρόβλημα της ατμοσφαιρικής ρύπανσης είναι σύνθετο. Έχουμε μια νέα γενιά μικρών σωματιδίων, τα PM 2.5 , τα οποία εμφανίζονται απειλητικά όχι μόνο στη χώρα μας αλλά σε ολόκληρη την Ευρώπη. Σε επίπεδο Ευρωπαϊκής Ένωσης, στα Συμβούλια Περιβάλλοντος, συζητείται εντόνως το θέμα και μέσα στο επόμενο χρονικό διάστημα θα έχουμε δεσμευτικά όρια σε ό,τι αφορά και τα μικρά αιωρούμενα σωματίδια, τα λεγόμενα  PM 2,5.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Οι  Βουλευτές κύριοι Αλέξανδρος Ακριβάκης και Παναγιώτης Σγουρίδης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τις ζητηθείσες άδειες.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εισοδηματική πολιτική έτους 2007, φορολογικές και άλλες διατάξεις».
      Το νομοσχέδιο του Υπουργείου Οικονομίας και Οικονομικών ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα 1 έως 8 ως μια ενότητα. 
      Θέλω να παρακολουθήσετε αυτό που θα πω στη συνέχεια. Θα συζητηθούν τα άρθρα 1 έως 8, εκτός από τα άρθρα 2,6 και 7, όπως αναριθμήθηκαν χθες, τα οποία μαζί με τα υπόλοιπα άρθρα του νομοσχεδίου θα συζητηθούν στην αυριανή συνεδρίαση. Αναφέρονται σε υπουργικές τροπολογίες που θα πρέπει να πάρουν τους αριθμούς 2,6 και 7, γι’ αυτό και δεν μπορούμε να πάμε στο σύνολο της ενότητας των άρθρων 1 έως 8. 
      Στην αρχή θα μιλήσουν οι εισηγητές και οι ειδικοί αγορητές. Θα ακολουθήσουν οι υπολειπόμενοι εγγεγραμμένοι ομιλητές επί της αρχής και στη συνέχεια οι τυχόν εγγεγραμμένοι ομιλητές επί των άρθρων. 
      Το λόγο έχει η εισηγήτρια της Πλειοψηφίας….
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν καταλάβαμε καλά τι είπατε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Σας είπα να προσέξετε, κύριοι συνάδελφοι. Θα συζητήσουμε τα άρθρα από 1 έως 8. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όπως είναι από την επιτροπή; 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γεωργακόπουλε. 
      Θα συζητηθούν τα άρθρα 1 έως 8, πλην των άρθρων 2, 6 και 7, γιατί θα γίνει αναρίθμηση και στα άρθρα αυτά θα ενταχθούν οι υπουργικές τροπολογίες. Αύριο θα συζητηθούν τα υπόλοιπα τρία άρθρα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί δεν λέτε ότι θα συζητηθούν τα άρθρα 1, 3, 4, 5 και 8; 
      ΠΡΟΕΔΡΕΥΩΝ (Γεώργιος Σούρλας): Ναι, θα συζητηθούν τα άρθρα 1,3,4,5 και 8. Αυτά είναι περισσότερα από τρία, κύριε Γείτονα, γι’ αυτό το είπα με αυτόν τον τρόπο. Βέβαια, εάν θέλει κάποιος να αναφερθεί και σ’ αυτά τα άρθρα, δικαίωμά του να αναφερθεί. Δεν θα το απαγορεύσουμε. 
       ΝΙΚΟΛΑΟΣ ΓΚΑΤΖΗΣ: Κύριε Πρόεδρε….
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, χθες μου είπατε να μιλήσουν ορισμένοι Βουλευτές και έπειτα να πάρω το λόγο. Έκλεισε η συζήτηση και δεν δευτερολογήσαμε οι Κοινοβουλευτικοί Εκπρόσωποι σ’ αυτά που είπε ο Υπουργός.
      Σήμερα, νομίζοντας ότι θα συνεχίσουμε με τους ομιλητές της χθεσινής συζήτησης επί της αρχής, θα μπορούσαμε να δευτερολογήσουμε. Τώρα θα μπούμε σ’ αυτά τα άρθρα και θα απαντήσουμε στον Υπουργό για ποια; 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, είναι καθιερωμένο να μιλούν οι εισηγητές. 
      ΝΙΚΟΛΑΟΣ ΓΚΑΤΖΗΣ: Χθες έκλεισε η συζήτηση αιφνιδιαστικά….
      ΠΡΟΕΔΡΕΥΩΝ (Γεώργιος Σούρλας): Μετά τους εισηγητές θα πάρετε το λόγο.
      ΝΙΚΟΛΑΟΣ ΓΚΑΤΖΗΣ: Μα, είμαι εισηγητής. 
      ΠΡΟΕΔΡΕΥΩΝ (Γεώργιος Σούρλας): Θα κάνετε υπομονή γύρω στα είκοσι τέσσερα λεπτά. Άλλωστε εσείς μένετε στη Βουλή πολλές ώρες.
      ΝΙΚΟΛΑΟΣ ΓΚΑΤΖΗΣ: Μένω αναγκαστικά, κύριε Πρόεδρε. Είμαι εισηγητής άλλωστε.
      ΠΡΟΕΔΡΕΥΩΝ (Γεώργιος Σούρλας): Θέλω να πω ότι δεν είστε από τους Βουλευτές που περνούν από τη Βουλή και φεύγουν. Μετά από περίπου είκοσι τέσσερα λεπτά θα μιλήσετε.
      Το λόγο έχει η εισηγήτρια της Πλειοψηφίας κ.α Κόρκα – Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Συμφωνώ και εγώ με τον εισηγητή του Κ.Κ.Ε. κ. Γκατζή και θα ήθελα να πω δύο πράγματα πριν αρχίσω την εισήγησή μου επί των άρθρων. Θα ήθελα να αναφερθώ και να παρατηρήσω….
      ΠΡΟΕΔΡΕΥΩΝ (Γεώργιος Σούρλας): Μπορείτε να αναφερθείτε, αλλά για τη νομοθετική τάξη, έτσι πρέπει να γίνει. Άλλωστε, πολλές φορές μιλάτε εκτός θέματος, όπως χθες παραδείγματος χάριν. 
      ΑΘΗΝΑ ΚΟΡΚΑ-ΚΩΝΣΤΑ: Κατά τη χθεσινή ημέρα έγιναν παρατηρήσεις από συναδέλφους της Αξιωματικής Αντιπολίτευσης κυρίως, οι οποίοι μίλησαν για άγρια λιτότητα, για ψίχουλα και για πενιχρές αυξήσεις, που εξανεμίζονται με τα φορολογικά βάρη. 
      Έγινε και μια άλλη προσπάθεια –με αλχημείες, να μου επιτραπεί η έκφραση- σχετικά με την αύξηση στο βασικό μισθό των λειτουργών-υπαλλήλων του δημοσίου, που από το 3,5% συν το 1,1%, κατά μέσο όρο στο 4,6% -5%, να την παρουσιάσουν εδώ –δεν ξέρω με τι αφαιρέσεις- γύρω στο 1,9%.
      Γι’ αυτά που λέγονται για τα «ψίχουλα» και για τις πενιχρές αυξήσεις θα ήθελα να θυμίσω ότι αν ήταν καλύτερα τα δημοσιονομικά οικονομικά, δηλαδή αν δεν υπήρχαν αυτές οι αδυναμίες, που υπήρχαν στο παρελθόν και αν δεν γινόταν αυτή η μεγάλη προσπάθεια, που έγινε αυτήν την τριετία, ώστε να μειωθεί το έλλειμμα, κάτω από το 3% -κάτι που έγινε για πρώτη φορά από το 2000 και, όπως ανέφερε και χθες ο κύριος Υπουργός, σε τόσο μικρό και σύντομο χρονικό διάστημα δεν έχει μειωθεί έλλειμμα σε τόσο μεγάλο βαθμό- αν δεν χρειαζόταν να γίνει αυτή η προσπάθεια, αν δεν υπήρχαν χρέη και δεν έπρεπε να πληρώνουμε τόκους κάθε χρόνο, αν δεν απειλούμασταν με πρόστιμα από την Ευρωπαϊκή Ένωση για ζητήματα, τα οποία είχαν μείνει από το παρελθόν, όπως το Κτηματολόγιο κ.λπ., τότε ίσως να μπορούσε να υπήρχε η ευχέρεια για μεγαλύτερη αύξηση. 
      Θέλω να σταθώ και στην έκφραση «προεκλογικό δωράκι», γιατί θεωρώ ότι δεν μπορεί να ονομάζεται «προεκλογικό δωράκι» η άσκηση εισοδηματικής πολιτικής με κοινωνικό πρόσωπο και η προσπάθεια για εξουδετέρωση των ανισοτήτων. 
      Επίσης θέλω να σταθώ και στο γεγονός ότι οι συνάδελφοι της Αντιπολίτευσης διαρρηγνύουν τα ιμάτιά τους και αναφέρεται ότι είναι πάρα πολύ μικρή αυτή η αύξηση που δόθηκε. Ναι, θέλαμε να είναι περισσότερη, αλλά αν κάνουμε μια αναφορά στην προηγούμενη δεκαετία δεν δόθηκε ποτέ αύξηση μεγαλύτερη του πληθωρισμού ούτε καν το 2004, που ήταν και προεκλογική χρονιά. Αν συγκρίνουμε, δε, από το 1999 μέχρι σήμερα τον πληθωρισμό και τις αυξήσεις θα διαπιστώσουμε ότι ήταν σε πολύ μικρότερο ποσοστό αντιστοίχως. 
      Επίσης θέλω να σταθώ και στο γεγονός ότι διατείνονται συνάδελφοι της Αντιπολίτευσης για την αύξηση των αντικειμενικών αξιών, ότι αυτή είναι πολύ μεγαλύτερη από τις αυξήσεις των αφορολογήτων ορίων. Αυτό είναι κάτι το οποίο το αναμέναμε. Υπήρχε και ενημέρωση. Θα πω ότι σε περιοχές «ευρείας χρήσεως» –ας μου επιτραπεί αυτός ο όρος- δηλαδή σε περιοχές όπου καθεμιά οικογένεια προσπαθεί να αποκτήσει στέγη, το αφορολόγητο όριο των 194.000 ευρώ, που αφορά μια τετραμελή οικογένεια, δίνει αυτή τη δυνατότητα να ανακουφιστούν οι οικογένειες. 
      Θέλω επίσης να σταθώ και στο γεγονός ότι και σε άλλες εποχές ταμεία έχασαν χρήματα ασφαλισμένων και ήταν οι εποχές του Χρηματιστηρίου. Αυτές τις μέρες διεξάγεται και η αντίστοιχη δίκη της διοίκησης. Και πρέπει να μην ξεχνάμε ότι τότε ενάμισι εκατομμύριο οικογένειες έβλεπαν να εξανεμίζονται, όχι μόνον οι οικονομίες τους ή το περίσσευμά τους αλλά και τα χρήματα, τα οποία είχαν δανειστεί. Άλλωστε το οποιοδήποτε πρόβλημα έχει αποδειχθεί ότι η Κυβέρνηση το αναδεικνύει πρώτη και αυτή είναι και η ειδοποιός διαφορά μας από το ΠΑ.ΣΟ.Κ., ότι δηλαδή η Κυβέρνηση της Νέας Δημοκρατίας πρεσβεύει τη διαφάνεια. 
      Για να επανέλθω στην εισήγησή μου επί των άρθρων, αν κατάλαβα σωστά εισηγούμαι το πρώτο κεφάλαιο, το πρώτο άρθρο, που αναφέρεται φυσικά στις αυξήσεις του βασικού μισθού κατά 3,5% και 1,1%, λόγω ωρίμανσης, και στην ενίσχυση, μέσω της αύξησης θεσμοθετημένων επιδομάτων και με χορήγηση νέων επιδομάτων, λαμβάνοντας πάντοτε υπ’ όψιν τις ιδιαίτερες συνθήκες εργασίας των λειτουργών, των μισθωτών του δημοσίου, των Ο.Τ.Α. και όλων των άλλων τομέων και ειδικοτήτων, στους οποίους αναφέρθηκα στην πρωτολογία μου.
      Η δεύτερη παράγραφος αναφέρεται  στα στελέχη των Σωμάτων Ασφαλείας και των Ενόπλων Δυνάμεων, στα οποία εκτός από την αύξηση του βασικού μισθού δίνεται και το επίδομα ειδικών συνθηκών εργασίας από την 1η Σεπτεμβρίου του 2007, κατά 2% επί του βασικού μισθού του ανθυπολοχαγού για το έτος 2007, που είναι 795 ευρώ και από 1/9/2008 αυξάνεται σε 8% επί του βασικού μισθού, όπως αυτός καθορίζεται με την εισοδηματική πολιτική κάθε έτους. Είναι εκατόν πενήντα τρεις χιλιάδες στελέχη, που δικαιούνται αυτών των επιδομάτων. 
      Η παράγραφος 3 αναφέρεται στο επίδομα του προσωπικού των Διευθύνσεων Αστυνομικών Επιχειρήσεων. Αυτό το ειδικό επίδομα αυξάνεται σε 80 ευρώ. 
      Η παράγραφος 4 αναφέρεται στους αστυνομικούς, στους συνοριακούς φύλακες και στους ειδικούς φρουρούς, που μετατάσσονται σε υπηρεσίες γραφείου λόγω παθήματος κατά την εκτέλεση διατεταγμένης υπηρεσίας ή κατά το χρόνο αποχής από τα καθήκοντά τους λόγω τραυματισμού και λαμβάνουν την αντίστοιχη αύξηση του επιδόματος. 
      Η παράγραφος 5 αναφέρεται στη συνολική αναβάθμιση του εισοδήματος των εκπαιδευτικών της πρωτοβάθμιας και της δευτεροβάθμιας εκπαίδευσης και με το επίδομα διδακτικής προετοιμασίας, το οποίο ορίζεται στα 105 ευρώ, –και ανέφερα στην πρωτολογία μου τον τρόπο με τον οποίο δίνεται και το χρονικό διάστημα- καθώς και με την αύξηση επιδόματος εξωδιδακτικής απασχόλησης, ανάλογα με τον  πληθωρισμό του προηγούμενου χρόνου. 
      Παρατηρείται συνεπώς ότι οι μισθοί αναπροσαρμόζονται κατά μέσο όρο από 4,6% έως 5% για τα ανώτατα και τα κατώτατα κλιμάκια. Επωφελούνται από αυτό εκατόν εβδομήντα χιλιάδες εκπαιδευτικοί.
      Η παράγραφος 6 αναφέρεται στο νοσηλευτικό, τεχνικό, διοικητικό προσωπικό νοσοκομείων, στα οποία θεσμοθετείται το νοσοκομειακό επίδομα και τροφής με τις ίδιες ακριβώς χρονικές δόσεις. Αφορά ογδόντα χιλιάδες εργαζομένους και η αύξηση είναι από 4,2%, που αφορά τα ανώτατα κλιμάκια μέχρι 4,6% για τα κατώτατα κλιμάκια.
      Όσον αφορά δε το προσωπικό του Ε.Κ.Α.Β., απ’ αυτό το επίδομα επωφελούνται περίπου τρεις χιλιάδες εργαζόμενοι σ' αυτόν τον ευαίσθητο τομέα και οι αυξήσεις είναι από 4,6% έως 7%, καθώς και οι υπάλληλοι κτηνίατροι, για τους οποίους από την 1η Μαρτίου 2007 χορηγείται και επίδομα ειδικών συνθηκών και επωφελούνται από αυτό περίπου χίλιοι συμπολίτες μας.
      Κύριε Πρόεδρε, αν έχω αντιληφθεί σωστά, το άρθρο 2 που αναφέρεται στη φορολογία της μεγάλης ακίνητης περιουσίας, όπως και στις γονικές παροχές δεν το συζητάμε;
      ΠΡΟΕΔΡΕΥΩΝ (Γεώργιος Σούρλας): Ναι, κυρία Κόρκα, το συζητάμε, αλλά και για ό,τι άλλο είστε έτοιμη και θέλετε να αναφερθείτε...
      ΑΘΗΝΑ ΚΟΡΚΑ-ΚΩΝΣΤΑ: Θα το εισηγηθούμε αύριο;
      ΠΡΟΕΔΡΕΥΩΝ (Γεώργιος Σούρλας): Το συζητάμε σήμερα. 
      ΑΘΗΝΑ ΚΟΡΚΑ-ΚΩΝΣΤΑ: Μάλιστα, το συζητάμε σήμερα.
      Το άρθρο 2, λοιπόν, του Κεφαλαίου Β΄...
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Προηγουμένως, κύριε Πρόεδρε, μας είπατε ότι εξαιρείται το άρθρο 2.
      ΑΘΗΝΑ ΚΟΡΚΑ-ΚΩΝΣΤΑ: Είπε ο κύριος Πρόεδρος ότι το συζητάμε σήμερα. Το εισηγούμαι και αφορά τη φορολογία της μεγάλης ακίνητης περιουσίας. 
      ΠΡΟΕΔΡΕΥΩΝ (Γεώργιος Σούρλας): Έχει γίνει αναρίθμηση, κύριε Γεωργακόπουλε. 
      ΑΘΗΝΑ ΚΟΡΚΑ-ΚΩΝΣΤΑ: Ναι, ήταν αναρίθμηση.
      ΠΡΟΕΔΡΕΥΩΝ (Γεώργιος Σούρλας): Συζητάμε το νέο άρθρο 2. Υπάρχει ένα μπέρδεμα, σχετικά με τις τροπολογίες. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πείτε μας τότε για τι μιλάμε! 
      ΑΘΗΝΑ ΚΟΡΚΑ-ΚΩΝΣΤΑ: Μιλάμε για τη φορολογία.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, μιλάτε και γι’ αυτά που είστε έτοιμοι και αύριο πάλι θα έχετε χρόνο. Όμως, δεν μπορούμε να ψηφίσουμε ορισμένα άρθρα, όπως σας είπα, για λόγους νομοθετικής τάξης. Μιλάτε για όσα θέλετε και αύριο, αν θέλετε, επαναλαμβάνετε ή συμπληρώνετε, αλλά δεν μπορεί να γίνει διαφορετικά. 
      ΑΘΗΝΑ ΚΟΡΚΑ-ΚΩΝΣΤΑ: Μάλιστα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα ήθελα την ανοχή σας, συν το χρόνο που πήρα από τη δευτερολογία. Σας ευχαριστώ, κύριε Πρόεδρε.
      Στο  δεύτερο κεφάλαιο το άρθρο 2 αναφέρεται στη φορολογία της μεγάλης ακίνητης περιουσίας. 
      Συγκεκριμένα στην παράγραφο 1 αναφέρεται ότι για τον υπολογισμό του φόρου μεγάλης ακίνητης περιουσίας λαμβάνεται υπ' όψιν η αξία των ακινήτων κατά την 1η Ιανουαρίου 2005 και τα κλιμάκια με τους φορολογικούς συντελεστές του 2006. Κατ’ αυτόν τον τρόπο δεν προστίθενται νέοι υπόχρεοι στο φόρο μεγάλης ακίνητης περιουσίας, λόγω αύξησης αντικειμενικών αξιών.
      Στην παράγραφο 2 διαφαίνεται ότι διευκολύνονται οι υπόχρεοι στο συγκεκριμένο φόρο να μην υπολογίζεται από την αρχή η αξία των ακινήτων. Ταυτόχρονα, ρυθμίζονται και θέματα τακτοποίησης των δηλώσεων φόρου μεγάλης ακίνητης περιουσίας εκείνων, που έχουν ήδη υποβάλει δηλώσεις. 
      Στην παράγραφο 3 δίνεται η προθεσμία υποβολής της αρχικής δήλωσης μέχρι τις 30 Νοεμβρίου 2007.
      Το άρθρο 3 του δεύτερου κεφαλαίου αφορά τη φορολογία κληρονομιών, δωρεών, γονικών παροχών και μεταβίβασης ακινήτων από την 1η Μαρτίου 2007, που αυξάνονται τα αφορολόγητα ποσά για την απόκτηση πρώτης κατοικίας, καθώς και οι κλίμακες υπολογισμού του φόρου κληρονομιών, δωρεών, γονικών παροχών και το όριο των γονικών παροχών, για το οποίο ο φόρος υπολογίζεται στο μισό. 
      Αναφέρεται ότι για την πρώτη κατοικία το αφορολόγητο ποσό για τον άγαμο δικαιούχο είναι στα 90.000 ευρώ, για τη δε τετραμελή οικογένεια –όπως είπα και πριν- είναι 194.000 ευρώ. Αντίστοιχα και για τα οικόπεδα είναι από 42.000 ευρώ για κάθε άγαμο δικαιούχο και για μια οικογένεια με δύο παιδιά ανέρχεται στις 77.000 ευρώ συν 12.000 ευρώ για το κάθε ένα από τα δύο παιδιά και 14.000 ευρώ για το τρίτο ή το τέταρτο παιδί. 
      Επίσης για τη γονική παροχή αυξάνεται το ποσό από τα 100.000 ευρώ στα 120.000 ευρώ για κάθε γονέα, για τον οποίο ο φόρος υπολογίζεται στο μισό και σε 160.000 ευρώ, όταν ο ένας γονέας έχει ήδη πεθάνει. 
      Υπάρχει ειδική μέριμνα για κληρονόμους με αναπηρία 67%, για τους οποίους είναι μειωμένος ο φόρος και διαμορφώνονται αντιστοίχως τα κλιμάκια της φορολογικής κλίμακας για κληρονομιές και δωρεές αναλόγως των κατηγοριών με αυξήσεις από 18,75% έως 33,3%. 
      Αντιστοίχως, ο στόχος βέβαια αυτής της ρύθμισης είναι να ελαφρυνθούν οι φορολογούμενοι και να ανακουφιστεί κάθε οικογένεια και να μη χρησιμοποιούμε αυτό που ειπώθηκε επανειλημμένως σε αυτήν εδώ την Αίθουσα ότι δηλαδή οι αντικειμενικές αξίες δεν έχουν καμία σχέση με την αύξηση των αφορολογήτων ορίων, γιατί αυξήθηκαν 30%. Όχι, οι αντικειμενικές αξίες δεν αυξήθηκαν 30%!
      Έρχομαι τώρα στο κεφάλαιο Γ΄ και στο άρθρο 4, όπου ρυθμίζονται θέματα ασφάλισης των εργαζομένων στο Ταμείο Παρακαταθηκών και Δανείων, διότι αυτοί πλέον θα ασφαλίζονται στον Ο.Π.Α.Δ.. Οι δαπάνες θα βαρύνουν τον Ο.Π.Α.Δ. και εκεί θα συμμετέχουν μ’ ένα ποσό οι εργαζόμενοι, ένα μέρος το Ταμείο Παρακαταθηκών και Δανείων και ένα μέρος το δημόσιο, γιατί γνωρίζουμε πολύ καλά ότι και ο αριθμός των εργαζομένων δεν είναι πολύ μεγάλος και ότι το 70% των καθαρών κερδών του ταμείου αποδίδεται στο δημόσιο. Είναι ανάγκη, λοιπόν, και αυτοί οι άνθρωποι να διευκολυνθούν ως προς την ιατρική, τη φαρμακευτική, την οδοντιατρική και τη νοσοκομειακή περίθαλψη. 
      Με το άρθρο 5 του ιδίου κεφαλαίου ρυθμίζονται τα θέματα υπαγωγής στο Ε.Τ.Α.Τ. των ασφαλισμένων της Τράπεζας Αττικής στο Λ.Α.Κ. μέχρι 31-12-1992. Το νέο ταμείο αναλαμβάνει να καταβάλλει τις συνταξιοδοτικές παροχές, που μέχρι σήμερα επιβάρυναν το Λ.Α.Κ., χωρίς, βέβαια, να χορηγεί αυξήσεις. Οι ασφαλισμένοι μετά την 1-1-1993 δεν θα δικαιούνται των συνταξιοδοτικών παροχών από το Λ.Α.Κ. ή από το Ε.Τ.Α.Τ., ενώ προβλέπεται να επιστραφούν οι καταβληθείσες εισφορές που κατέβαλαν οι από 1-1-1993 ασφαλισμένοι του Λ.Α.Κ.. Και αυτήν την επιβάρυνση την αναλαμβάνει η Τράπεζα Αττικής. 
      Το άρθρο 6 του ιδίου κεφαλαίου αφορά το επίδομα ειδικών συνθηκών εργασίας του προσωπικού των τμημάτων της τυπογραφικής διαμόρφωσης των ηλεκτρονικών και εντύπων εκδόσεων, της Διεύθυνσης Στατιστικής Πληροφόρησης και Εκδόσεων της Γενικής Γραμματείας Εθνικής Στατιστικής Υπηρεσίας της Ελλάδος του Υπουργείου Οικονομίας και Οικονομικών. Το επίδομα αυτό εδίδετο όταν η διεύθυνση εστεγάζετο στο χώρο του Εθνικού Τυπογραφείου. Γνωρίζουμε όλοι ότι οι συνθήκες εργασίας παραμένουν οι ίδιες, παρά το γεγονός ότι μεταφέρθηκαν οι εγκαταστάσεις. Αυτό το επίδομα είχε σταματήσει και πλέον θα δίδεται στους εργαζομένους μετά τη συγχώνευση του Υπουργείου Οικονομίας και Οικονομικών. 
      Με το άρθρο 7 του ιδίου κεφαλαίου αλλάζει ο τρόπος πληρωμής πρόσθετων αμοιβών, όπως είναι και το επίδομα υπηρεσίας αλλοδαπής και επιμίσθιων για τους υπαλλήλους ή λειτουργούς του δημοσίου, μονίμους και επί συμβάσει, που υπηρετούν στο εξωτερικό, οι οποίες δεν συμπεριλαμβάνονται στις τακτικές μηνιαίες αποδοχές τους και με αυτόν τον τρόπο επιδιώκεται να εξαλειφθούν μειονεκτήματα, που παρουσίαζε το ισχύον σύστημα κατά την πληρωμή του επιδόματος με χρονοβόρες διαδικασίες, λόγω δικαιολογητικών, αλλά ταυτόχρονα επιτυγχάνουμε την έγκαιρη παρακράτηση του αναλογούντος φόρου εισοδήματος. 
      Με το άρθρο 8 του ιδίου κεφαλαίου τα κείμενα των συνταξιοδοτικών κωδίκων του δημοσίου, όπως αυτά διαμορφώνονται κάθε φορά, μετά την ενημέρωσή τους με τις μεταγενέστερες ισχύουσες διατάξεις της συνταξιοδοτικής νομοθεσίας, δημοσιεύονται με προεδρικά διατάγματα, που εκδίδονται ύστερα από πρόταση του Υπουργού Οικονομίας και Οικονομικών. 
      Εδώ θα σταματήσω, κύριε Πρόεδρε, και σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο για τη σημερινή συνεδρίαση το Βουλευτή κ. Δραγασάκη. 
      Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν κατάλαβα τι έγινε μ’ αυτήν την αναρίθμηση των άρθρων. Τόσα χρόνια είμαι εδώ και πρώτη φορά συμβαίνει αυτό. 
      ΠΡΟΕΔΡΕΥΩΝ (Γεώργιος Σούρλας): Αμφισβητώ ότι δεν το έχετε καταλάβει. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω γιατί μπερδεύετε την κατάσταση έτσι. Φαίνεται ότι της Κυβέρνησης της αρέσει να ψαρεύει στα θολά νερά. 
      ΠΡΟΕΔΡΕΥΩΝ (Γεώργιος Σούρλας): Το Προεδρείο είναι υπερκομματικό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να αρχίσω, όμως, από κάποια πράγματα, που ακούστηκαν χθες εδώ. 
      Τόσο, ο κύριος Υπουργός, όσο και ο κύριος Υφυπουργός μάς είπαν «άλλα λόγια να αγαπιόμαστε». Ο κ. Αλογοσκούφης ήρθε εδώ και μας διάβασε τα «συγκλονιστικά» στοιχεία, τα οποία και κατέθεσε στη Βουλή και μας έλεγε πόσα δάνεια παίρναμε κάθε χρόνο εκτός του Οργανισμού Διαχείρισης Δημοσίου Χρέους και τις τράπεζες, από τις οποίες τα δανειστήκαμε. Τι το μεμπτόν περιέχει αυτό το στοιχείο; Ήταν τίποτα το κρυφό; Ήταν τίποτα το πονηρό; Εμείς σας λέγαμε για τις μίζες που πήραν τα ομόλογα από το ταμείο και εσείς μας λέγατε πόσα δάνεια πήραμε. Θα γίνει διάλογος κάποτε σ’ αυτήν την Αίθουσα; Θα απαντήσετε στα ερωτήματα, τα οποία βάζουμε; Θα μας απαντήσετε σε αυτά; 
      Και εσείς, κύριε Υφυπουργέ, ήρθατε εδώ και μας είπατε ότι για ομόλογο 1.000.000.000 ευρώ πληρώσαμε προμήθεια 16.000.000 ευρώ. Όταν ακούει ο απλός πολίτης για προμήθεια 16.000.000 ευρώ, λέει: «Αμάν, τι είναι αυτό το ποσό»; Αποκρύψατε, όμως, ότι η προμήθεια είναι το 1,6%. Γιατί το κάνετε αυτό; 
      Δεν θυμάμαι τώρα τα υπόλοιπα στοιχεία, γιατί δεν τα κατέγραψα, αλλά εκείνη τη στιγμή μου «κτύπησε» το 16.000.000 στο 1.000.000.000 ευρώ και γι’ αυτό το συγκράτησα. Είναι δυνατόν, λοιπόν, να γίνεται ένας τέτοιος διάλογος και να θεωρείτε ότι πράγματι εδώ μας απαντήσατε σ’ αυτά για τα οποία σας κατηγορήσαμε; Ασφαλώς, όχι.
      Στο άρθρο 5 λέτε ότι γι’ αυτούς, οι οποίοι δεν θα πάρουν σύνταξη και έχουν καταθέσει τα χρήματά τους, οι επιστροφές οι οποίες θα γίνουν είναι 770.000 ευρώ και έρχεται η αναλογιστική μελέτη –παρακαλούμε να καταθέσετε αύριο αυτήν την αναλογιστική μελέτη- του καθηγητή κ. Φράγκου και λέει ότι το ταμείο θα χρειαστεί να πληρώσει 4.500.000. Γιατί μας λέτε ψέματα; Πώς θέλετε εμείς να εμπιστευτούμε αυτό και να ξέρουμε τι διαβάζουμε; 
      Είχε αναθέσει η τράπεζα να γίνει αναλογιστική μελέτη. Βγαίνει η αναλογιστική μελέτη μιλάει για 4.500.000 και εσείς στο νομοσχέδιο λέτε για 770.000 ευρώ. Μα, είναι δυνατόν να είναι 770.000 ευρώ, όταν μόνο το 2006 οι πληρωμές, που έκανε για μισθούς η τράπεζα ήταν 33.500.000; Το 2,5% είναι –νομίζω- 85.000 ευρώ και μόνο για τον ένα χρόνο. Αν, λοιπόν, βάλετε αυτά καταλαβαίνετε ότι εδώ δεν μιλάμε επί πραγματικών στοιχείων. 
      Μετά μας είπατε για την εισοδηματική πολιτική του 2007. Αν δείτε τα περισσότερα επιδόματα, θα δείτε ότι μόνο μερικά αφορούν το 2007 και τα  υπόλοιπα αφορούν το 2008 και το 2009. Γιατί κοροϊδεύετε τον κόσμο; Ποιος σας αναγκάζει να κάνετε αυτήν την πολιτική; Θα σας πω, παραδείγματος χάριν, κάτι χαρακτηριστικό. 
      Λέτε ότι το ειδικό επίδομα που δίνετε στα τέως Μ.Α.Τ. –το διορθώσατε αυτό- αναπροσαρμόζεται σε 80 ευρώ από 1.1.2008. Αφήστε το να το περάσετε στην εισοδηματική πολιτική του 2008. Δηλαδή, τι τους κάνετε; Τους ρίχνετε στάχτη στα μάτια, λες και είναι ηλίθιοι αυτοί οι οποίοι περιμένουν να πάρουν αυτά τα 80 ευρώ και τους λέτε από 1.1.2008 για να πείτε ότι ικανοποιήσατε τις υποσχέσεις, τις οποίες είχατε δώσει ως Κυβέρνηση. 
      Καμμία υπόσχεση δεν ικανοποιήσατε απέναντι σ’ αυτούς τους ανθρώπους, οι οποίοι σας πίστεψαν. Και όπως σας είπα και στην επιτροπή, δεν είναι μόνον ότι κερδίσατε κάποιους αστυνομικούς, πυροσβέστες, λιμενικούς, αλλά με τα ψέματα και με αυτές τις υποσχέσεις, τις οποίες δώσατε κερδίσατε ολόκληρους μηχανισμούς γιατί η Αστυνομία, το Λιμενικό και η Πυροσβεστική στις εκλογές είναι ολόκληρος μηχανισμός.
      Όσον αφορά αυτή καθεαυτή την εισοδηματική πολιτική, πού βρήκε η κυρία συνάδελφος την αύξηση 5% και 6%, όταν είναι 3,5% επί του βασικού; Δεν είναι επί των αποδοχών, γιατί αν ήταν επί των αποδοχών, θα λέγαμε ότι μπορεί τότε να έχει μια επιπλέον αύξηση. Όταν, όμως, είναι επί του βασικού και πολλά κομμάτια των τελικών αποδοχών δεν είναι συνάρτηση του βασικού μισθού, τότε το τελικό αποτέλεσμα είναι 2,6% με 2,7%. Αυτή είναι η αύξηση, την οποία παίρνουν οι εργαζόμενοι.
      Σας ρώτησα και χθες και δεν πήρα απάντηση: Πού είναι η συμμετοχή του τομέα της εργασίας στην αύξηση της παραγωγικότητας και στην αύξηση του Α.Ε.Π.; Δεν δικαιούνται και αυτοί οι άνθρωποι να πάρουν έστω ένα μικρό κομμάτι; Σας είπα ότι κατανοώ, ότι δεν θα πάρουν 7% αύξηση, που είναι η ονομαστική αύξηση του Α.Ε.Π. –το κατανοώ, όταν θέλουμε να συγκρατήσουμε πληθωρισμούς κι όταν θέλουμε να κάνουμε όλες αυτές τις καινοτομίες, τις οποίες λέτε ότι θέλετε να κάνετε στην οικονομία- αλλά δώστε και στον εργαζόμενο κάτι, γιατί εδώ έχετε αφαιρέσει εισόδημα από τους εργαζόμενους. 
      Και πάλι χθες δεν πήραμε απάντηση, όταν σας είπαμε ότι από την αύξηση των άμεσων φόρων, πληρώνουν οι εργαζόμενοι στο δημόσιο επιπλέον 450.000.000 και από την αύξηση της έμμεσης φορολογίας, πληρώνουν επιπλέον 800.000.000. Για ποια, λοιπόν, αύξηση λέτε και για ποια εισοδηματική πολιτική λέτε ότι αυξάνει τα εισοδήματά τους;
      Και αν διατηρείται η ιδιωτική κατανάλωση υψηλή, γνωρίζετε πάρα πολύ καλά, κύριε Υπουργέ, ότι η ιδιωτική κατανάλωση διατηρείται σ' αυτό το επίπεδο, γιατί αυξήθηκαν τα καταναλωτικά δάνεια, με στοιχεία τα οποία έδωσε η EUROSTAT πρόσφατα, κατά 88,5%. Σχεδόν 100% μέσα σε μία τριετία αυξήθηκαν τα καταναλωτικά δάνεια. Πολλά βέβαια από αυτά είναι για να χρηματοδοτήσουν τα προηγούμενα δάνεια τα οποία είχαν πάρει, αλλά εν πάση περιπτώσει, δεν διατηρείται η ιδιωτική κατανάλωση από την αύξηση του εισοδήματος την οποία παίρνουν οι εργαζόμενοι, δηλαδή χάριν των αυξήσεων τις οποίες εσείς τους δίνετε εδώ. 
      Μας λέτε για τη φορολογία της μεγάλης ακίνητης περιουσίας. Σας είπα και χθες, σας λέω και σήμερα, ότι είναι ένα πολύ ωραίο προεκλογικό δωράκι που γίνεται προς όλους αυτούς, οι οποίοι έχουν κάνει τις δηλώσεις της μεγάλης ακίνητης περιουσίας, γιατί τους λέτε: « Όσοι έχετε κάνει δηλώσεις, θα πληρώσετε με τις τιμές που ήταν το 2005 και με τους συντελεστές του 2005».  Αντί, λοιπόν, να αναπροσαρμόσετε τα όρια που πρέπει να τηρούνται για την κατάθεση δήλωσης φόρου μεγάλης ακίνητης περιουσίας –και αν θέλετε να είστε συνεπείς, θα έπρεπε να είναι αναλογική η αύξηση αυτή- γυρίστε πίσω, δημιουργώντας μια ακόμα στρέβλωση στο φορολογικό σύστημα. Γιατί το κάνετε αυτό; Μπορείτε να μας δώσετε μια απάντηση; Γιατί το κάνετε, εάν δεν είναι ένα δωράκι προς αυτούς, οι οποίοι έχουν τη  μεγάλη ακίνητη περιουσία; 
      Όσον αφορά το φόρο δωρεών, κληρονομιών κ.λπ., πάλι και εδώ -αντί να μειωθούν δραστικά οι συντελεστές για το φόρο μεταβίβασης που έχει σχέση με κληρονομιές, γονικές παροχές κ.λπ.- αυτά τα ποσά είναι υπολειπόμενα των αυξήσεων που έγιναν στις αντικειμενικές αξίες. Το σωστό θα ήταν να μειώσετε δραστικά τους συντελεστές και μάλιστα όταν πρόκειται για την πρώτη κατοικία. 
      Κύριε Υπουργέ –σας το είπα στην επιτροπή, θα σας το πω και εδώ- όταν πρόκειται για κληρονομιά πρώτης κατοικίας, θα πρέπει να είναι εντελώς αφορολόγητη. Η πρώτη κατοικία είναι είδος πρώτης ανάγκης. Και όταν μάλιστα καλύπτει στεγαστικές ανάγκες και όταν τυχαίνει να μένουν και μέσα στο σπίτι αυτοί οι οποίοι το κληρονομούν, ουσιαστικά τους ζητάμε να πληρώσουν το σπίτι τους δεύτερη φορά. 
      Επανέρχομαι στην Τράπεζα Αττικής, στο άρθρο 5. Δεν μας απαντήσατε, γιατί καταργείτε το Λ.Α.Κ., όταν πρόκειται περί μιας ιδιωτικής ασφάλισης και όταν μάλιστα, κατά την έκθεση της Επιστημονικής Επιτροπής της Βουλής, στο σημείο που καθορίζει τη συνταγματικότητα, είναι σαν να ακροβατούμε συνταγματικά. Σχετικά μ’ αυτό το οποίο κάνετε, πρόκειται περί συνταγματικής ακροβασίας και είμαι βέβαιος ότι στο Συμβούλιο της Επικρατείας θα «πέσει» αυτός ο νόμος. Και αν δεν πέσει στο Συμβούλιο της Επικρατείας, θα «πέσει» στα ευρωπαϊκά δικαστήρια. Αυτό είναι βέβαιο, γιατί επεμβαίνει η Κυβέρνηση με νόμο για να καταργήσει μία ιδιωτική σύμβαση, που έχει γίνει μεταξύ της Τράπεζας, του Συλλόγου Υπαλλήλων και μιας ασφαλιστικής εταιρείας.
       Σας το τονίζουμε και σας το λέμε: Ο μόνος λόγος για τον οποίο το κάνετε, είναι για να απαλλάξετε την Τράπεζα Αττικής από την υποχρέωση που έχει απέναντι στους εργαζόμενους, η οποία καταβάλλει το 9%, το οποίο 9% οι εργαζόμενοι το κέρδισαν, γιατί δεν πήραν άλλες αυξήσεις. Τους το αφαιρούμε τώρα. Ουσιαστικά τους αφαιρούμε κάποιες μισθολογικές αυξήσεις, που τις είχαν πάρει κατά τη διάρκεια της δεκαετίας του ’90 και τους λέμε: «Πάρτε τα πίσω, όσοι ήταν μέχρι το 1992 θα πάρουν συντάξεις». Βάζουμε μάλιστα και το όριο ότι δεν θα πάρουν αύξηση αυτοί οι οποίοι παίρνουν τη σύνταξη, περιορίζουμε και αυτό το όριο των αυξήσεων και μετά λέμε, κατά τα άλλα, ότι η Κυβέρνηση είναι υπέρ των εργαζομένων. Αν έτσι είναι οι κυβερνήσεις υπέρ των εργαζομένων, θέλω να μου πείτε ποιες είναι οι κυβερνήσεις που είναι εναντίον των εργαζομένων, κύριε Υπουργέ.
      Τώρα, θα ήθελα να μιλήσω για κάποια άλλα μικροεπιδόματα που υπάρχουν. Σχετικά μ’ αυτό το οποίο λέτε στο άρθρο 4 για την υγειονομική περίθαλψη, νοσοκομειακή και εξωνοσοκομειακή, για τους υπαλλήλους του Ταμείου Παρακαταθηκών και Δανείων, εμείς δεν έχουμε αντίρρηση, εφόσον αυτό καλύπτεται και εξυπηρετεί καλύτερα τους υπαλλήλους.
      Όμως, όπως σας είπα, είμαστε κάθετα αντίθετοι με το άρθρο 5.
      Επίσης, δεν έχουμε καμία αντίρρηση, το προβλεπόμενο επίδομα επικίνδυνης και ανθυγιεινής εργασίας του προσωπικού του Εθνικού Τυπογραφείου να καταβάλλεται και στο προσωπικό των Τμημάτων Φωτοστοιχειοθεσίας και Εντύπων Εκδόσεων, όπως και στις άλλες υπηρεσίες εκδόσεων, για να μη διαβάζω τα υπόλοιπα.
      Στο άρθρο 7, δεν υπάρχει κανένας λόγος να επιχειρηματολογήσει κανένας για την απλοποίηση, τη διαφάνεια και για τον έλεγχο ο οποίος γίνεται στη μισθοδοσία όλων των υπαλλήλων του εξωτερικού, όλων των κρατικών υπαλλήλων. Το να γίνεται μ’ έναν ενιαίο τρόπο, εμάς μας βρίσκει σύμφωνους, γιατί το να έχει κάθε Υπουργείο το δικό του τρόπο, με τον οποίο να πληρώνει τους υπαλλήλους του εξωτερικού, νομίζω ότι δεν συνάδει μ’ ένα σύγχρονο κράτος.
      Επίσης, θα αναφερθώ στα κείμενα των συνταξιοδοτικών κωδίκων του δημοσίου. Κύριε Υπουργέ, η συνταξιοδοτική μας νομοθεσία, όπως και άλλες νομοθεσίες -φορολογική νομοθεσία κ.λπ.- αν δεν έχουν τη μορφή των κωδίκων και αν δεν ενημερώνονται άμεσα για κάθε αλλαγή που γίνεται, το μόνο που συμβαίνει, είναι οι υπάλληλοι να μην ξέρουν τι τους γίνεται, οι δε πολίτες να μην μπορούν να βρουν άκρη για τα προβλήματά τους. Ο ένας τον παραπέμπει στον άλλο, ανάλογα με το αν έχει διαβάσει ή όχι τυχόν πρόσφατο νόμο. Είναι απαράδεκτο σήμερα, που υπάρχουν όλα τα ηλεκτρονικά μέσα, να μην υπάρχει μία άμεση κωδικοποίηση όλης της συνταξιοδοτικής νομοθεσίας, έτσι ώστε οι πολίτες να μπορούν να βρουν άκρη. 
      Πιστεύω ότι μ' αυτό το άρθρο θα το επιχειρήσετε, διότι δεν σας κρύβω ότι, επειδή έχω περάσει από αυτήν τη θέση που κατέχετε σήμερα στο Γενικό Λογιστήριο, είναι πολλές οι περιπτώσεις που πρέπει να αντιμετωπίσουν οι Διευθύνσεις Συντάξεων. Είναι πάρα πολλές, για να μη σας πω ότι ο κάθε πολίτης μπορεί να αποτελεί και μια ειδική περίπτωση. 
      Αν, λοιπόν, μέσα από τους γενικούς κανόνες δεν μπορούμε να δώσουμε λύσεις σ’ αυτά τα προβλήματα που ανακύπτουν και πρέπει κάθε φορά να ερχόμαστε να νομοθετούμε, δεν νομίζω ότι θα βρούμε άκρη πουθενά. 
      Και τελειώνοντας, κύριε Πρόεδρε, θα έλεγα ότι πιστεύω πως η Κυβέρνηση πρέπει να αποσύρει το άρθρο 5, όσο είναι καιρός, γιατί το μόνο το οποίο θα κάνει, είναι να βάλει σε ταλαιπωρία και την τράπεζα και τους εργαζόμενους και τα δικαστήρια, γιατί στο τέλος θα καταπέσει στα δικαστήρια το άρθρο 5 και τότε το δεύτερο κακό θα είναι χειρότερο του πρώτου, διότι θα έχουν δημιουργηθεί νέες συνθήκες μετά από δύο, τρία ή τέσσερα χρόνια, μέσα στα οποία πιθανόν να βγουν αυτές οι αποφάσεις.
      Τώρα, όσον αφορά τη γαλαντόμα εισοδηματική σας πολιτική, σας είπα στην αρχή ότι οι εργαζόμενοι ράβουν μεγάλες τσέπες, γιατί δεν έχουν πού να βάλουν τις μεγάλες αυξήσεις των 28 ευρώ και των 25 ευρώ, των 0,86 ευρώ την ημέρα. Αυτές είναι οι αυξήσεις που παίρνουν επί του βασικού μισθού και τα περισσότερα απ’ όσα λέτε για την επιδοματική πολιτική, την οποία ασκείτε, μοιράζοντας κάποια χρήματα σε εκπαιδευτικούς, σε κτηνιάτρους, σε νοσοκομειακούς και σε αστυνομικούς, τα παραπέμπετε στο μέλλον. 
      Καλό είναι να ψηφίζουμε την εισοδηματική πολιτική του 2007 και όχι την εισοδηματική πολιτική του 2008 και του 2009, γιατί μέχρι τότε μπορεί να μην είστε εσείς στην Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γεωργακόπουλε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κατ’ αρχήν, θα ήθελα να μιλήσω για τον αντιλαϊκό χαρακτήρα του νομοσχεδίου, κύριε Πρόεδρε, για την ταξικότητα, που και σ’ αυτό το νομοσχέδιο είναι η πολιτική της Κυβέρνησης ο κεντρικός στόχος, κάτι  που για μας τουλάχιστον δεν είναι παράδοξο ούτε έκπληξη, όπως είχαμε πει χθες.
      Ας δούμε, όμως, τι θέλουμε να πούμε και επί του νομοσχεδίου αυτού:
      Το πρώτο είναι ότι συνεχίζεται, κύριε Υπουργέ, η πολιτική της λιτότητας. Αυτά που μας είπατε χθες -και ιδιαίτερα ο Υπουργός Οικονομίας κ. Αλογοσκούφης, δηλαδή ότι από την ανάπτυξη αυτή ωφελούνται όλοι- είναι λόγια του αέρα, είναι για προπαγάνδα και τελικά είναι για να αποπροσανατολιστεί ο κόσμος. 
      Πώς ωφελούνται όλοι, όταν, για παράδειγμα, από το ’95 μέχρι σήμερα έχουμε αύξηση του Ακαθάριστου Εθνικού Προϊόντος κατά 310%; Και πώς αντανακλά αυτός ο πλούτος στους μισθούς, στις συντάξεις και στην κοινωνική πολιτική που ακολουθεί η Κυβέρνηση, όταν το 22% των πολιτών είναι άνεργοι, όταν οι μισθοί συνεχίζουν να είναι μισθοί πείνας και όταν τελικά πέρυσι δώσατε 77 ευρώ και φέτος 80; Μάλιστα, το συγκεκριμένο θα είναι και πολύ λιγότερο, όταν υπολογίζουμε ότι θα πηγαίνει μόνο επί του βασικού μισθού. Πώς ωφελούνται όλοι, όταν ακολουθείτε τελικά αυτήν την πολιτική της μονόπλευρης λιτότητας;
      Από την άλλη, όπως φαίνεται και σ’ αυτό το νομοσχέδιο, επιχορηγείτε -εκτός των άλλων- και με φορολογικά μέτρα το μεγάλο κεφάλαιο, τους «μεγαλοκαρχαρίες», δεδομένου ότι οι τράπεζες δήλωσαν ότι το πρώτο εξάμηνο του 2006 είχαν κέρδη 50%, κύριε Πρόεδρε! Πώς, λοιπόν, ωφελούνται όλοι; Ωφελείται το 22% της φτώχειας; Ωφελείται το 70% των συνταξιούχων, που παίρνουν συντάξεις κάτω από 500 ευρώ; Η πολιτική σας είναι ταξική και γι’ αυτό την καταγγέλλουμε και καλούμε τους εργαζόμενους έτσι να την αντιμετωπίσουν, έτσι να την παλέψουν και έτσι να την ανατρέψουν. 
      Επίσης, χρόνια τώρα, ακολουθείτε μία άλλη πολιτική και εσείς και οι προηγούμενες κυβερνήσεις, δηλαδή την επιδοματική πολιτική. Εμείς είμαστε ενάντια σ’ αυτού του είδους την πολιτική, κύριε Πρόεδρε. Είμαστε ενάντια στην επιδοματική πολιτική, εκτός φυσικά εκείνων των επιδομάτων που είναι κοινωνικού περιεχομένου, όπως είναι τα επιδόματα γάμου, παιδιών κ.λπ. Όλα τα άλλα θα πρέπει να ενσωματωθούν στο βασικό μισθό. Όμως και αυτά τα επιδόματα, κύριε Πρόεδρε, που είναι κοινωνικού περιεχομένου, εδώ και δεκαπέντε χρόνια είναι ονομαστικά τα ίδια. Τα προηγούμενα χρόνια ήταν 6.000 δραχμές και τώρα είναι 18 ευρώ. Το ίδιο συμβαίνει και με τα άλλα κοινωνικά επιδόματα, με το επίδομα γάμου κ.λπ., τα οποία είναι δραχμικά και σταθερά. 
      Δεύτερον, με την επιδοματική πολιτική που ακολουθείτε, αυτά δεν προσμετρώνται ούτε στη σύνταξη. Τώρα, δίνετε κάποια επιδόματα, τα οποία μπορούν να ανακουφίσουν ελάχιστα τις ανάγκες των εργαζομένων. Όμως, όταν θα φθάσουν στη σύνταξη και θα δουν ότι τελικά θα πάρουν το 1/3 του βασικού τους μισθού, συνολικά του μισθού τους συν τα επιδόματα, τότε θα φανεί το μεγάλο πρόβλημα, όπως φαίνεται σ’ αυτούς που βγαίνουν σήμερα στη σύνταξη. Τι έχετε να πείτε γι’ αυτό; Γιατί δεν τα ενσωματώνετε στο βασικό μισθό; Γιατί ακριβώς προσβλέπετε σ’ αυτήν την πολιτική της λιτότητας. 
      Έρχομαι τώρα να πω και το εξής, το οποίο επισήμανε κι άλλος ομιλητής: Κύριε Υπουργέ, δίνετε επιδόματα, τα οποία ουσιαστικά θα αρχίσουν από το 2008, ενώ μιλάμε για την εισοδηματική πολιτική του 2007. Τελικά, έχουμε τις παραγράφους 2 και 3, βάσει των οποίων και το επίδομα ειδικών συνθηκών που δίνετε και στους στρατιωτικούς και στα Μ.Α.Τ. θα αρχίσει από το 2008. 
      Εμείς φυσικά είμαστε αντίθετοι και λέμε ότι δεν πρέπει να δίνετε τέτοια επιδόματα, όπως τα λέτε εσείς, στους αστυνομικούς, με την έννοια ότι πρέπει να τους αναγνωρίσετε το επικίνδυνο και ανθυγιεινό και να τους δώσετε, όπως προβλέπει η εργατική νομοθεσία, τα επιδόματα, με τις υποχρεώσεις που απορρέουν από το νόμο.
      Από την άλλη μεριά, θα πρέπει να πούμε, κύριε Υπουργέ, ότι εδώ κάνετε μία εξαίρεση. Κύριε Πρόεδρε, όλα τα επιδόματα που ακολουθούν για τα Σώματα Ασφαλείας, τα δίνουν μόνο στην Ελληνική Αστυνομία και δεν τα δίνουν στο Πυροσβεστικό Σώμα και στους Λιμενικούς. Το ίδιο προβλέπει και μια τροπολογία που έφερε ο κ. Πολύδωρας, την οποία θα συζητήσουμε τότε.
      Επίσης, κύριε Πρόεδρε, στο σημείο αυτό, θέλουμε να πούμε το εξής: Λέτε, κύριε Υπουργέ, ότι θα δοθεί αυτό το επίδομα ειδικών αναγκών και ειδικών συνθηκών εργασίας. Μ’ αυτόν τον τρόπο, θέλετε να αποφύγετε, όπως είπα προηγουμένως, το επίδομα για ανθυγιεινές και επικίνδυνες συνθήκες εργασίας, το οποίο πρέπει να αναγνωριστεί για όλα τα Σώματα Ασφαλείας. 
      Όμως, εμάς μας ενδιαφέρει το εξής. Το επίδομα έπεται άλλων υποχρεώσεων που πρέπει να έχει η πολιτεία, η οποία πρέπει να πάρει όλα τα μέτρα ασφάλειας για τη ζωή των εργαζομένων στα Σώματα αυτά, όπως και για όλους τους εργαζόμενους που ανήκουν επαγγελματικά στα επικίνδυνα και ανθυγιεινά. Το ένα είναι αυτό.
      Δεύτερον, δίνετε 100 ευρώ σε ορισμένους, που έχουν πάθει κάποιο ατύχημα. Αποσύρονται από την εξωτερική εργασία και πηγαίνουν στα γραφεία. Γιατί μόνο 100 ευρώ; Ή μάλλον, γιατί τους κόβετε το τρακοσάρι, κύριε Υπουργέ; Γιατί αυτό θα πρέπει να κουβεντιάσουμε, δηλαδή όχι γιατί δίνετε μόνο 100 ευρώ, αλλά γιατί τους αφαιρείτε 300 ευρώ. Είμαστε τελείως αντίθετοι και πρέπει οι άνθρωποι αυτοί να πάρουν και τα 300 ευρώ που έπαιρναν. 
      Επίσης, κύριε Υπουργέ, αν τελειώσατε με…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν έχετε την καλοσύνη, να παρακολουθήσετε τον κ. Γκατζή. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν τα λέω για μένα. Λέω για εσάς τι μέτρα προτείνουμε. 
      ΠΡΟΕΔΡΕΥΩΝ (Γεώργιος Σούρλας): Παρενέβη το ΠΑ.ΣΟ.Κ., κύριε Γκατζή. Τι να κάνουμε; 
      ΝΙΚΟΛΑΟΣ ΓΚΑΤΖΗΣ: Εντάξει. 
      Επαναλαμβάνω, λοιπόν, κύριοι Υπουργοί, ότι εδώ δίνετε ένα αντιμίσθιο 100 ευρώ –έτσι το ονομάζετε- σε όσους αποσύρονται λόγω ατυχημάτων και λόγω άλλων προβλημάτων που έχουν κατά την ώρα υπηρεσίας. Δεν είναι ότι τους δίνετε 100 ευρώ. Τους αφαιρείτε 300 ευρώ. Αυτό είναι το πρόβλημα. Γιατί τους αφαιρείτε 300 και τους δίνετε 100; Πρέπει να πάρουν αυτά που έπαιρναν οι άνθρωποι αυτοί, γιατί έχουν και οικογενειακές υποχρεώσεις. 
      Μετά έχουμε μια αύξηση της υπερωριακής απασχόλησης, πάλι μόνο στα Σώματα Ασφαλείας. Γιατί, κύριοι; Στους άλλους, δηλαδή στους πυροσβέστες, όταν θα αρχίσουν σε λίγο οι πυρκαγιές –ιδιαίτερα, όταν δεν έχουμε βροχές κ.λπ.- τι θα πείτε; Γιατί δεν τους δίνετε –έστω- αυτό το επίδομα, με το οποίο εμείς μεν λέμε ότι είμαστε αντίθετοι, όμως εδώ θέλω να αναδείξω τη διάκριση που κάνετε; 
      Οι υπερωρίες, κύριε Υπουργέ, πρέπει να πληρώνονται με βάση την εργατική νομοθεσία και όχι να καθορίζετε, παραδείγματος χάριν, τόσα λεφτά για υπερωρίες, όταν ξέρουμε ότι δουλεύουν νυχτερινά, γιορτές, αργίες κ.λπ..
      Επίσης, θα ήθελα να πω και κάτι άλλο ακόμη. Έχετε ένα επίδομα το οποίο δίνετε στους δασκάλους, στους καθηγητές κ.λπ.. Εδώ πρέπει να δούμε το εξής, κύριε Πρόεδρε: Είχε δοθεί προηγούμενα ένα επίδομα, δηλαδή τα 176 ευρώ. Όμως, στους δασκάλους είχαν δώσει μόνο 70 ευρώ και έρχονται τώρα να δώσουν 105 ευρώ.  Όμως, τα 70 ευρώ τα είχαν δώσει με το χαρακτήρα της εξωδιδακτικής απασχόλησης. Ένα επίδομα πήγε εκεί. Όμως για τα υπόλοιπα, δηλαδή τα 105 ευρώ, δημιουργείτε έναν άλλο κωδικό, που τον ονομάζετε «κίνητρο απόδοσης, σχολικής προετοιμασίας» κ.λπ.. Είναι ένα δεύτερο επίδομα αυτό, αντί να ενσωματώσετε και αυτά τα επιδόματα, όπως προβλέπει και το μισθολόγιο, στο βασικό μισθό. Με όλα αυτά που είπα, κύριε Πρόεδρε και με το δεδομένο ότι το νομοσχέδιο είναι ταξικό, εμείς καταψηφίζουμε το άρθρο αυτό. 
      Έρχομαι τώρα στο άρθρο 2. Το άρθρο 2 είναι επιβεβαίωση αυτών που λέμε τόσα χρόνια. Έχουμε ένα φορολογικό σύστημα αντιλαϊκό και ταξικό. Είναι από τα πλέον δυσμενή για τους εργαζόμενους απ’ όλες τις χώρες της Ευρωπαϊκής Ένωσης. Να μην πω «το πλέον δυσμενές», αλλά σίγουρα είναι ένα από τα χειρότερα της Ευρωπαϊκής Ένωσης. 
      Να φανταστείτε ότι μόνο το 14% από το φόρο εισοδήματος  προέρχεται από τις μεγάλες επιχειρήσεις και από τα μεγάλα εισοδήματα. Όλα τα άλλα είναι μισθοί, συντάξεις, αγρότες, μικροεπαγγελματίες, αυτοαπασχολούμενοι κ.λπ., δηλαδή τα μόνιμα υποζύγια που «σηκώνουν» πάντοτε τον προϋπολογισμό. Φαίνεται και εδώ ακόμη το τέχνασμα που κάνει η Κυβέρνηση, να φορολογεί τη μεγάλη ακίνητη περιουσία με αντικειμενικές αξίες του 2005 και με συντελεστές του 2006. Άλλο κόλπο αυτό. Αυτό σημαίνει εκατομμύρια, τα οποία θα χάσει το δημόσιο και τελικά θα ανατρέξει στην άμεση φορολογία, όπως προβλέπεται. 
      Αυτό το λέω, για να δείτε, κύριε Υπουργέ, μια και δεν ήσασταν και χθες, ότι τώρα μιλάμε για την εισοδηματική πολιτική και όλοι καυχιέστε ότι οι εργαζόμενοι θα ζήσουν και ίσως θα φάνε με «χρυσά κουτάλια»! Έτσι άφησε να εννοηθεί χθες ο κύριος Υπουργός. Από την άμεση φορολογία, θα πάρετε από τους εργαζόμενους επιπλέον φέτος 6,8% και από την έμμεση φορολογία, θα πάρετε 9,4%.
     Λοιπόν χάνουν ή κερδίζουν; Θα είναι λιγότερα αυτά που θα πάρουν ή δεν θα είναι; Και πρέπει να λάβουμε υπόψη τη μεγάλη ακρίβεια που υπάρχει και τις επαναλαμβανόμενες ανατιμήσεις των ειδών πλατιάς κατανάλωσης.
     Όσον αφορά το άρθρο 2, το νομοσχέδιο επιβεβαιώνει αυτό που λέμε ταξικότητα. Κάνει μια χαριστική ακόμη πράξη σ’ αυτούς που εκτός από τα χρήματα που παίρνουν από τους αναπτυξιακούς νόμους, εκτός από τις διάφορες χαριστικές πράξεις, εκτός από την εύνοια του φορολογικού συστήματος κ.λπ. τους δίνει και τέτοιες προσαυξήσεις.
     Στο άρθρο 3 το προσαυξανόμενο ποσό απαλλαγής των φόρων στα ακίνητα είναι μικρότερο από την αύξηση που έχουν πάρει οι αντικειμενικές αξίες. Στα εκτός σχεδίου οικόπεδα και στα διάφορα άλλα ακίνητα φαίνεται η μεγάλη διαφορά που υπάρχει στην αύξηση της φορολόγησης της μικρής ιδιοκτησίας.
     Το άρθρο 4 αναφέρεται στην υγειονομική περίθαλψη κ.λπ.. Εδώ φαίνονται οι δυνατότητες που προκύπτουν όταν τελικά υπάρχει πολιτική βούληση. Γιατί αυτό να μην το δούμε και γενικότερα και ευρύτερα;
     Θα λέγαμε αυτό το μικρό ποσό που δίνουν οι εργαζόμενοι, να απαλλαγεί τελείως. Αυτό είναι το κύριο ζήτημα. Εμείς λέμε ότι όλα τα ασφάλιστρα θα πρέπει να τα πληρώνουν οι εργοδότες και το κράτος από την άλλη όταν πρόκειται για δημόσιο υπάλληλο και όχι οι εργαζόμενοι.
     Μια και μιλάμε για την εισοδηματική πολιτική, ένας μισθός που θα είναι εισαγωγικός με 1.300 ευρώ, σήμερα έρχεται η Α.Δ.Ε.Δ.Υ. και λέει 1.250 ευρώ. Να πούμε κι εμείς έστω αυτό που ζητάνε οι αστυνομικοί. Το πρόβλημα δεν είναι στα 50 ευρώ. Το πρόβλημα είναι στη μεγάλη διαφορά που υπάρχει σήμερα στους μισθούς και που οι πραγματικές ανάγκες της οικογένειας δεν καλύπτονται με τους μισθούς πείνας κ.λπ.. Δεν σημαίνει φυσικά ότι το ποσό αυτό θα σταματάει εκεί. Θα αναπροσαρμόζεται και σε όλες της κατηγορίες και κατ’ έτος.
     Το άρθρο 5 συζητήθηκε πολύ. Τα είπαμε και στην επιτροπή. Εδώ γίνεται μια ωμή παρέμβαση της πολιτείας απέναντι σε μια σύμβαση ιδιωτικού χαρακτήρα που έχουν συνάψει οι εργαζόμενοι με μια ασφαλιστική εταιρεία και με την τράπεζα. Από πού και ως πού μπορεί να έρχεται το δημόσιο και να καταργεί συμφωνίες ιδιωτών –περί αυτού πρόκειται- και να παίρνει τα χρήματα αυτά; Μάλιστα έρχεται ο διοικητής της τράπεζας αυτής και μας λέει ότι αν δεν γίνει αυτή η ρύθμιση τότε η τράπεζα θα χρεοκοπήσει κ.λπ..
     Πέρα από εκεί θα πρέπει να δούμε ότι η κατεύθυνση να φορτωθεί τα ασφαλιστικά βάρη, τα “βαρίδια” που λένε οι μεγαλοκαρχαρίες και οι τραπεζίτες αλλά και οι κυβερνήσεις, το ΙΚΑ, είναι ακόμη μια επικίνδυνη πολιτική που απορρέει απ’ αυτό το άρθρο. 
     Εμείς λέμε ότι πρέπει να αποσύρετε αυτό το άρθρο. Δεν πρέπει να το ψηφίσουμε. Απευθύνομαι και σε όλους τους Βουλευτές.
     Κύριε Υπουργέ, θα πρέπει να δείτε ότι δεν πρόκειται απλώς για αδικία. Πρόκειται για χρήματα των εργαζομένων. Πρόκειται για μια σύμβαση που έγινε. Αντί να έχουμε αύξηση των μισθών, γίνεται αυτή η ασφαλιστική πράξη, την οποία φυσικά χρηματοδοτεί και η επιχείρηση, η τράπεζα δηλαδή, αλλά και οι εργαζόμενοι.
     Απ’ αυτή την άποψη πιστεύουμε ότι δεν θα πρέπει να πειράξετε το Λ.Α.Κ., δηλαδή, το Λογαριασμό Διαχείρισης Κεφαλαίων Πρόσθετης Ασφάλισης Συμπληρωματικών Συνταξιοδοτικών Παροχών που έχουν οι εργαζόμενοι.
     Όσον αφορά το άρθρο 6, δεν έχουμε αντίρρηση. Υποψιαζόμαστε ότι με την ενοποίηση που κάνετε του επικίνδυνου και ανθυγιεινού επιδόματος με το επίδομα ειδικών συνθηκών, πάτε να σβήσετε τελικά και από τους εργαζόμενους αυτούς το επικίνδυνο και ανθυγιεινό τους επάγγελμα και να τους εντάξετε σε ειδικό επίδομα, που θα δίνετε όπως ακριβώς θέλετε εσείς, εκτός από το ό,τι προβλέπει η εργατική νομοθεσία.
      Αν δεν είναι έτσι, διαψεύστε με. Εμείς συμφωνούμε και μάλιστα λέμε, γιατί δεν το κάνετε αυτό και στα Σώματα Ασφαλείας, να αναγνωρίσετε, δηλαδή, το ανθυγιεινό επίδομα κ.λπ..
      Για τους αλλοδαπούς όσον αφορά στο άρθρο 7 δεν έχουμε αντίρρηση. 
      Το άρθρο 8 προβλέπει έκδοση προεδρικών διαταγμάτων, αλλά αυτό δεν είναι επί του παρόντος. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων σαράντα τρεις μαθητές και μαθήτριες και τέσσερις συνοδοί - καθηγητές του Γυμνασίου Παλιουρίου Χαλκιδικής. 
      Τους καλοσωρίζουμε στο Κοινοβούλιο και τους ευχόμαστε καλές σπουδές και καλή επιστροφή στην πατρίδα τους.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Δραγασάκης, έχει το λόγο.
	ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, χθες είχα την ευκαιρία να επισημάνω ότι αυτό που στην Ελλάδα ονομάζουμε εισοδηματική πολιτική εδώ και αρκετά χρόνια, δεν είναι παρά μία ανακατανομή εισοδημάτων από την εργασία στο κεφάλαιο και μία αναδιανομή από τα δημόσια στα ιδιωτικά αγαθά, δηλαδή, από τη δημόσια υγεία στην ιδιωτική, από τη δημόσια παιδεία επίσης στην ιδιωτική δαπάνη για την παιδεία. Και οι δύο αυτές ανακατανομές επιβαρύνουν τους εργαζόμενους, γεγονός που οδηγεί σε μία τεράστια και διευρυνόμενη ανισότητα. 
     Εξήγησα επίσης χθες, ότι αυτή η διαπίστωση πια γίνεται διεθνώς, διότι το πρόβλημα, βεβαίως, είναι παγκόσμιο και αναφέρθηκα εκτενώς και σε μία μελέτη που έγινε από την Κομισιόν, από την Ευρωπαϊκή Ένωση, η οποία μάλιστα και με ποσοτικά στοιχεία περιγράφει αυτήν την ανισότητα. Η πολιτική, επομένως, που συζητούμε σήμερα όχι μόνο δεν αντιστρέφει αυτήν την τάση, αλλά την επιτείνει. 
     Εκείνο, όμως, που θα έλεγα -είναι χαρακτηριστικό, ιδιαίτερο σε ό,τι αφορά την περίπτωση της χώρας μας- είναι ότι, πέραν αυτών των γενικών τάσεων που ισχύουν κι εδώ, η εισοδηματική πολιτική στην Ελλάδα στηρίζεται σε μία τεράστια, δαιδαλώδη κατάσταση επιδομάτων. Το είδαμε κι εδώ, διάφορα επιδόματα σε άλλους δίνονται, σε άλλους δεν δίνονται και προσπαθεί κάποιος να βρει την αιτιολογία γιατί τόσο και όχι τόσο, γιατί στους άλφα και όχι στους βήτα.
      Πέραν των προβλημάτων που δημιουργούνται στους ίδιους τους εργαζόμενους, εμείς επισημαίνουμε τις συνέπειες που έχει η δημιουργία εσωτερικών ανισοτήτων, δηλαδή, οι εργαζόμενοι με τις ίδιες συνθήκες, με τις ίδιες  ή παραπλήσιες σπουδές, όταν παίρνουν διαφορετικά επιδόματα, αυτό το γεγονός οδηγεί σε μία κατάσταση η οποία αγγίζει τα όρια της διάλυσης της Δημόσιας Διοίκησης. Δεν μπορεί να στηθεί Δημόσια Διοίκηση όταν οι εργαζόμενοι οι οποίοι καθημερινά ζουν μαζί, εργάζονται μαζί, αξιολογούν ο ένας τον άλλον, μέσα από την επιδοματική πολιτική να χωρίζονται σε διάφορες ομάδες αυθαίρετα.
      Αναφέρω ορισμένα γεγονότα πέραν αυτών που θα δούμε στη συνέχεια:
     Με είδαν σήμερα οι γεωλόγοι. Μου λένε, εμείς κάνουμε την ίδια δουλειά με τους μηχανικούς και τους τεχνολόγους. Οι μηχανικοί και οι τεχνολόγοι παίρνουν μία αύξηση, ένα επίδομα και ο γεωλόγος δεν το παίρνει.
Ο γεωλόγος μπορεί να είναι διευθυντής της μονάδας του, της υπηρεσίας του και να έχει χαμηλότερες αποδοχές από τον τεχνολόγο, τον απόφοιτο των Τ.Ε.Ι.. Μπορεί να πηγαίνει εκτός έδρας και ο διευθυντής να έχει μικρότερη αποζημίωση από τον απλό υπάλληλο. Δεν είμαι υπέρ του να υπάρχει μία απόλυτη ιεραρχία, αλλά δεν μπορούν να υπάρχουν ανορθολογικές καταστάσεις. Εργοδηγοί: Το ίδιο. Έρχονται οι εργοδηγοί, επισημαίνουν ότι κάνουν μία σειρά από εργασίες ομοειδείς με μηχανικούς και εν πάση περιπτώσει θέτουν μία σειρά από επιχειρήματα για ποιο λόγο και οι ίδιοι πρέπει να πάρουν το επίδομα που ισχύει για τους μηχανικούς. 
	Ποιο είναι το θέμα εδώ; Η Κυβέρνηση θεσμοθετώντας και νομοθετώντας μ’ αυτόν τον αποσπασματικό τρόπο δεν βλέπει –ή ίσως το βλέπει αλλά το αποκρύβει- ότι το επόμενο βήμα θα είναι διάφοροι κλάδοι εργαζομένων να προσφύγουν στα δικαστήρια και με βάση τη συνταγματικά κατοχυρωμένη αρχή της ισότητας να ζητούν τη γενίκευση των επιδομάτων αυτών. Η πονηρή σκέψη του Υπουργείου Οικονομικών και των εκάστοτε Υπουργών είναι «ας γίνει έτσι, θα περάσουμε τρία-τέσσερα χρόνια». Και τι θα κερδίσετε μ’ αυτόν τον τρόπο; 
	Εμείς θεωρούμε ότι πρέπει επιτέλους να προχωρήσουμε σ’ ένα ενιαίο μισθολόγιο όπου διάφορα επιδόματα -που στην ουσία δεν είναι επιδόματα αλλά είναι συμπληρώματα του βασικού μισθού- να ενσωματωθούν στο βασικό μισθό και από κει και πέρα να υπάρχει το επίδομα ως ένα εξαιρετικό γεγονός, εξαιρετικά αιτιολογημένο και να μη δημιουργείται όλη αυτή η κατάσταση.
	Το δεύτερο θέμα στο οποίο θα ήθελα να αναφερθώ είναι το θέμα των εργαζομένων στα Σώματα Ασφαλείας που αρχίζει από το άρθρο 1 αλλά υπάρχει σε διάφορες περαιτέρω διατάξεις. 
      Πρώτα-πρώτα πρέπει κι εγώ να τονίσω αυτό το οποίο αναφέρθηκε ότι, δηλαδή, όταν μιλάμε για Σώματα Ασφαλείας πρέπει να μιλάμε ταυτόχρονα για αστυνομικούς, για λιμενικούς και για πυροσβέστες και όχι τη μία φορά να ξεχνάμε τη μία κατηγορία και την άλλη φορά να ξεχνάμε την άλλη. 
	Δεύτερον, οι διάφορες ρυθμίσεις που προβλέπονται εδώ –και μάλιστα ο αρμόδιος Υπουργός επαίρεται ότι ικανοποιούν τα αιτήματα των εργαζομένων- είναι εντελώς ανεπαρκείς όχι μόνο σε σχέση με τις ανάγκες, αλλά και σε σχέση με τις ίδιες τις υποσχέσεις που έδινε η Κυβέρνηση. 
	Συνοπτικά, λοιπόν, τι προτείνουμε εμείς; Πρώτον, αυτόν τον καιρό απ’ ό,τι διαβάζουμε στον Τύπο έχει αρχίσει μία διαδικασία για τη διαμόρφωση ενιαίου μισθολογίου στο χώρο των εργαζομένων στα Σώματα Ασφαλείας με πρωτοβουλία του Υπουργείου Εθνικής Άμυνας. Αυτή η εργασία πρέπει να μεθοδευτεί, να επιταχυνθεί και να υπάρξει ένα χρονοδιάγραμμα, κυρίως όμως να υπάρξει συμμετοχή εκπροσώπων των εργαζομένων απ’ όλους τους κλάδους και απ’ όλα τα Σώματα. Μόνο έτσι θα εξασφαλιστεί ένα ενιαίο μισθολόγιο που θα λύνει προβλήματα και που αντίθετα δεν θα δημιουργεί. 
	Δεύτερον, η Νέα Δημοκρατία προεκλογικά είχε υποσχεθεί ότι ο βασικός μισθός θα φτάσει στα 880 ευρώ από τα 584 που είναι σήμερα. Τα σωματεία των εργαζομένων προτείνουν κάτι λιγότερο, προτείνουν 860, αλλά και ενσωμάτωση των επιδομάτων, όπως είπα, ούτως ώστε ο βασικός μισθός, οι μηνιαίες αποδοχές να φτάσουν περίπου τα 1.250 ευρώ. 
	Επί τη ευκαιρία θα ήθελα να ρωτήσω την Κυβέρνηση το εξής: Προεκλογικά είχε πει –και είναι γραμμένο στο πρόγραμμά της- ότι προσέβλεπε σε μία σύγκλιση μισθών και ημερομισθίων της Ελλάδας με τις άλλες χώρες της Ευρωζώνης σε έναν ορίζοντα οκτώ ετών. Εξακολουθεί να ισχύει αυτή η δέσμευση; Αν εξακολουθεί να ισχύει, εμείς θεωρούμε ότι είναι μία πολύ καλή βάση για να συζητήσει κάποιος όλα αυτά τα θέματα. Ήδη όμως τα τρία χρόνια πέρασαν και σε πολλές περιπτώσεις όχι μόνο δεν έχουμε σύγκλιση, αλλά έχουμε και απόκλιση.
 	Τρίτον, δίνεται επίδομα επικινδυνότητας.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με την ανοχή σας, κύριε Πρόεδρε, να καλύψω κι εγώ το θέμα. Έχω ανοχή, έτσι;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Ευχαριστώ.
      Το πρόβλημα εδώ με τα Σώματα Ασφαλείας είναι ότι δεν αναγνωρίζεται ότι το επάγγελμά τους είναι βαρύ και ανθυγιεινό ή –να το πω ακριβέστερα- ότι υπάρχουν επαγγέλματα βαριά και ανθυγιεινά μέσα στο χώρο αυτό των Σωμάτων Ασφαλείας. Εδώ, λοιπόν, είτε πρέπει να αναγνωριστεί αυτό το γεγονός και να γίνει ένας διάλογος για τον τρόπο υλοποίησής του είτε θα πρέπει να γενικευτεί η ρύθμιση που ορθά γίνεται στο άρθρο 6 για τους εργαζόμενους σε τμήματα φωτοστοιχειοθεσίας και τυπογραφικής διαμόρφωσης των ηλεκτρονικών και εντύπων εκδόσεων κ.λπ.. Διαφορετικά θα αναπαράγεται διαρκώς ένα πρόβλημα.
      Τέταρτον, σε ό,τι αφορά το επίδομα –να το πούμε επίδομα κι αυτό- των 100 ευρώ που δίνεται σε αστυνομικούς ή λιμενικούς ή πυροσβέστες που τραυματίζονται, νομίζω ότι είναι εύλογο το αίτημα και έχει νόημα να ανέλθει στα 300 ευρώ. Τα 12 ευρώ που δίνονται στο βαθμό του αστυφύλακα σήμερα και τα 16 για τους αστυνομικούς δεν καλύπτουν αυτό το οποίο η ίδια η Κυβέρνηση είχε υποσχεθεί ότι θα καλύψει και, επομένως, η πρόταση για τα 140 ευρώ που διατυπώνουν οι εκπρόσωποι των εργαζομένων στους χώρους αυτούς νομίζουμε ότι πρέπει να αντιμετωπιστεί.
      Συμφωνούμε με την είσπραξη των δικαιωμάτων από τις ανώνυμες εταιρείες για τις υπηρεσίες που προσφέρουν οι αστυνομικοί στα γήπεδα…
      ΝΙΚΟΛΑΟΣ ΓΚΑΤΖΗΣ: Αυτό είναι τροπολογία, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Δεν πειράζει, το αναφέρω τώρα, μια και έπιασα όλο το κεφάλαιο των αστυνομικών.
      Νομίζω ότι η ρύθμιση που γίνεται έχει μια λογική, εφόσον συμφωνούν και οι εκπρόσωποι των εργαζομένων. Διότι το να δίνετε μόνο σ’ αυτούς που είναι μέσα στο γήπεδο δημιουργεί προβλήματα. Αρχίζουν τα ερωτήματα: αυτοί που είναι έξω από το γήπεδο δεν πρέπει να παίρνουν; Αυτοί που, ενδεχομένως, θα εμπλακούν σε μέτρα τήρησης τάξης σε δρόμους της ευρύτερης περιοχής πολλές φορές; Δηλαδή εδώ δεν είναι να διχάσουμε τους αστυνομικούς, αλλά να βρεθεί ένας τρόπος πρώτον, να εισπράττεται αυτό το ποσό και δεύτερον, να πηγαίνει πράγματι για τους αστυνομικούς.
      Τέλος –να κλείσω το κεφάλαιο με τους αστυνομικούς- υπάρχει και το θέμα με τους διωχθέντες για τη φάση που γίνονταν αγώνες για να υπάρξει συνδικαλισμός στα Σώματα Ασφαλείας. Εμείς θεωρούμε ότι η δημοκρατία πρέπει να ανταμείβει όσους συνέβαλαν στη διεύρυνση και την εδραίωσή της και μ’ αυτή την έννοια νομίζουμε ότι πρέπει να υπάρξει μια ρύθμιση, ούτως ώστε αυτό το μέτρο να καλύψει πράγματι εκείνους, οι οποίοι βρέθηκαν σ’ αυτή τη θέση. Αυτοί μπορεί να είναι άτομα που διώχθηκαν για πειθαρχικά παραπτώματα που είχαν σχέση με τη δράση τους αυτή, μπορεί να είναι όμως και άτομα τα οποία υποχρεώθηκαν, εξαναγκάστηκαν να αποχωρήσουν από τα Σώματα Ασφαλείας. Και ιδίως για άτομα που δεν θεμελίωσαν συνταξιοδοτικό δικαίωμα, αυτό είναι πολύ σοβαρό. Έγινε μια συζήτηση στην επιτροπή, μπορεί να υπάρξει μια επιτροπή, η οποία να αντιμετωπίσει αυτά τα θέματα με διαφάνεια και με αντικειμενικότητα.
      Επίσης, σε ό,τι αφορά την Τράπεζα Αττικής, το θέμα είναι σοβαρό, διότι εδώ έχουμε μια ρύθμιση που έγινε ανάμεσα στους εργαζόμενους και την εργοδοσία και συνήθως αυτές οι συμβάσεις κάλυπταν κάποια ανάγκη. Συνήθως, δηλαδή, ο εργοδότης έλεγε «σας δίνω λιγότερες αυξήσεις, αλλά σας επιτρέπω αυτό τον ασφαλιστικό θεσμό». Δεν μπορεί, επομένως, να καταργούνται μονομερώς.
      Οι εργαζόμενοι έχουν προσφύγει στα δικαστήρια, διεκδικώντας την ακύρωση αυτής της προσπάθειας. Η δίκη, απ’ ό,τι πληροφορούμαι, θα γίνει τέλος Απριλίου. Με δεδομένες και τις παρατηρήσεις, με δεδομένα τα ερωτήματα –τουλάχιστον ερωτήματα- που διατυπώνει η Επιστημονική Επιτροπή της Βουλής, θεωρώ ότι η πρόταση που κάναμε ήδη στην επιτροπή να αποσυρθεί αυτό το άρθρο είναι και δικαιολογημένη και σωστή.
      Τέλος, πρέπει να παρατηρήσω, κύριε Πρόεδρε, ότι η παρουσία του διευθύνοντος συμβούλου της τράπεζας στην επιτροπή μας δημιούργησε αρνητική εικόνα.
      Δυστυχώς εδώ έχουμε το φαινόμενο κάποιοι, προκειμένου να γίνει αυτό που ήδη θεωρούν σωστό, να μη διστάζουν ακόμα και να κινδυνολογούν. Και εν πάση περιπτώσει βοήθησε το ότι η Τράπεζα της Ελλάδας δεν συμφώνησε μ’ αυτή την κινδυνολογία. Εδώ αν υπάρχει πρόβλημα να αντιμετωπιστεί κατ’ αρχάς από τους μετόχους. Να γίνει διάλογος με τους εργαζόμενους. Και όχι να υπάρξει μια τέτοια αυθαίρετη από πάνω «ετσιθελική» προσπάθεια η οποία είναι βέβαιο ότι θα αντιμετωπίσει προβλήματα και στα ελληνικά και στα ξένα δικαστήρια. 
      Τέλος, θα μιλήσω πολύ σύντομα για το θέμα της φορολογικής ρύθμισης της  μεγάλης ακίνητης περιουσίας και της πρώτης κατοικίας. Αυτά που ακούστηκαν και λέχθηκαν από συναδέλφους για το φόρο μεγάλης ακίνητης περιουσίας -ότι στην ουσία γίνεται μια ευνοϊκή ρύθμιση- είναι σωστά. Φοβάμαι όμως ότι το πρόβλημα είναι ακόμα μεγαλύτερο. Εδώ -απ’ ό,τι ακούω τουλάχιστον- η μεγάλη περιουσία των πολλών είναι σε off shore εταιρείες. Είναι έξω από την Ελλάδα. Δεν φορολογείται καν. Η Κυβέρνηση δεν νιώθει την ανάγκη να κάνει εδώ κάποια ρύθμιση; Υπάρχουν μου λένε άνθρωποι -πρέπει να είναι γνωστά και είμαι σίγουρος ότι είναι πολύ γνωστότερα στην Κυβέρνηση απ’ ό,τι σε μένα- που όλα τα περιουσιακά στοιχεία τους είναι σε off shore εταιρείες. Δηλαδή εδώ παράγεται ο πλούτος, μεγάλο μέρος του εδώ καταναλώνεται, αλλά αλλού φυλάσσεται για να μη φορολογείται. Ποιος θα πληρώνει τελικά φόρους, κύριε Υπουργέ; 
      Αλλά και το ΠΑ.ΣΟ.Κ. ενώ το θέτει στο πρόγραμμά του δεν ακούω εδώ τίποτα συγκεκριμένο. Δεν πρέπει αυτό να χτυπηθεί έστω και τώρα με καθυστέρηση;
      Σε ό,τι αφορά στην πρώτη κατοικία. Η πρώτη κατοικία είναι κοινωνικό αγαθό. Όχι μόνο δεν πρέπει να φορολογείται η μεταβίβασή της αλλά πρέπει να υπάρχει σύστημα παραγωγής πρώτης κατοικίας και να μην τρέχει ο κόσμος και παγιδεύεται σε δάνεια και αντιμετωπίζει μετά ακόμα και το πρόβλημα του πλειστηριασμού της πρώτης κατοικίας. Υπάρχει ο Ο.Ε.Κ.. Αποτελεί μια βάση. Βεβαίως αφορά μόνο τους μισθωτούς. Αλλά μπορεί να διευρυνθεί η εμβέλειά του. Να πιάσει έστω και τους ελεύθερους επαγγελματίες. Να συζητηθεί το θέμα με τους φορείς των ελεύθερων επαγγελματιών. Έχει κεφάλαια. Έχει πόρους. Μπορεί να στηθεί ένα πρόγραμμα, να χαραχθεί μια πολιτική που να εξασφαλίσει πρώτη κατοικία σε όλο τον κόσμο που τη δικαιούται με όρους οι οποίοι να είναι αποδεκτοί και γι’ αυτούς που δεν έχουν την οικονομική άνεση. 
      Οι τράπεζες, βέβαια, δεν θέλουν να υπάρχουν δημόσιες πολιτικές. Οι τράπεζες δεν θέλουν να υπάρχουν μέτρα κοινωνικής στήριξης. Διότι όλα αυτά τα βλέπουν ως πελατεία τους. 
      Συνοψίζοντας, λοιπόν, θα συζητήσουμε αύριο και για τροπολογίες. Θα γίνει ακόμα πιο αισθητό και φανερό αυτό το οποίο επεσήμανα ότι, πρώτον, αυτή η εισοδηματική πολιτική διευρύνει τις κοινωνικές ανισότητες κατ’ αρχάς, αλλά διευρύνει και την αποσπασματικότητα του όλου συστήματος στο εσωτερικό του δημόσιου τομέα, στο εσωτερικό της Δημόσιας Διοίκησης. Επομένως είναι καιρός να υπάρξουν ρυθμίσεις θεσμικού χαρακτήρα, οριζόντιου χαρακτήρα, στην κατεύθυνση του ενιαίου μισθολογίου και στην κατεύθυνση ενός βασικού μισθού ο οποίος θα επιτρέπει την αξιοπρεπή ζωή στους εργαζόμενους και να μην έχουμε τη σημερινή κατάσταση η οποία οδηγεί σε μια διεύρυνση του στρώματος των εργαζόμενων πτωχών και των νεόπτωχων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη. 
      Το λόγο έχει ο κ. Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
      Αν είχαμε τη δυνατότητα να έχουμε ένα video wall εδώ και βάζαμε την ανάλογη συζήτηση των τελευταίων είκοσι χρόνων, θα βλέπαμε περίπου το ίδιο έργο. Η μεν Κυβέρνηση, η εκάστοτε κυβέρνηση, να υπεραμύνεται των μισθολογικών αυξήσεων, η αντιπολίτευση να τις βλέπει πάντοτε ως ψίχουλα, ως δώρα, ως προεκλογικές παροχές. Είναι, όμως, έτσι τα πράγματα; Και αν είναι έτσι τα πράγματα τι είναι εκείνο που φταίει; Και αν φταίει κάτι ποιοι ευθύνονται; Εδώ, βεβαίως, είναι μεγάλο το πολιτικό ερώτημα. Και ασφαλώς κάθε πρόβλημα έχει και τη λύση του. 
      Πιστεύω, κύριε Πρόεδρε –έχω τη βεβαιότητα μάλλον- πως πολλές φορές το αντιπολιτευτικό μας πάθος μας οδηγεί σε διαζύγιο και από την αλήθεια και από την πραγματικότητα. Πολλές φορές η παραποίηση των γεγονότων, η σκανδαλολογία και το πολιτικό υβρεολόγιο –γιατί κι αυτό είναι στις μέρες μας- η κακοποίηση της αλήθειας, η παραπληροφόρηση, που δυστυχώς ακούγονται κι απ’ αυτό εδώ το Βήμα, περνάει θα έλεγα και στην ειδησεογραφία, την ηλεκτρονική και την έντυπη και σχεδόν καθημερινά παρακολουθούμε αυτό το φαινόμενο. Και όχι μόνο αυτό, αλλά κάποιοι λαλίστατοι θα έλεγα και με κομματική έμπνευση σχολιαστές και αναλυτές, δεν κάνουν τίποτε άλλο από το να αναπαράγουν και την ψευδολογία και τη διαστρέβλωση, με αποτέλεσμα και οι πολίτες να πανικοβάλλονται. 
      Κύριοι συνάδελφοι, ας μην κρυβόμαστε. Το συνταξιοδοτικό και το μισθολογικό σύστημα στη χώρα μας, χρόνια τώρα, είναι σύστημα κοινωνικών ανισοτήτων. Είναι ένα σύστημα με τέτοιες μεγάλες κοινωνικές ανισότητες, που δεν γεφυρώνεται εύκολα. Μας χωρίζει μεγάλο χάσμα με τα αντίστοιχα συνταξιοδοτικά και μισθολογικά συστήματα των χωρών-μελών της Ευρωζώνης. Αυτό είναι μια αδιάψευστη στην πραγματικότητα και τα λόγια είναι περιττά. Το ζητούμενο δεν είναι η υποκριτική αντιπολιτευτική αντιπαράθεση, η άρνηση και ο μηδενισμός. Το ζητούμενο κατά τη δική μου άποψη είναι η ανάληψη των πολιτικών ευθυνών, γι’ αυτό είπα και αναρωτήθηκα προηγουμένως αν υπάρχει πρόβλημα, πώς λύνεται και ποιοι ευθύνονται. Επιβάλλεται να δημιουργηθούν όλες εκείνες οι προϋποθέσεις, που κάποτε επιτέλους θα δώσουν τη λύση, με οποιοδήποτε οικονομικό κόστος και αν υπάρχει. 
      Γιατί κύριοι συνάδελφοι, όση προπαγάνδα, όσα ψέματα και αν αραδιάζονται καθημερινά, δεν πρέπει να μας διαφεύγει πως οι πολίτες δεν τρώνε κουτόχορτο. Το βλέπουν καθημερινά το πρόβλημα στην τσέπη τους. Το βλέπουν στη συμπεριφορά τους και στη δράση τους. Οι πολίτες σήμερα ξέρουν πολύ καλύτερα ποιοι ευθύνονται. 
      Θα μου επιτρέψετε να θυμίσω πώς το 42,3% των συνταξιούχων σήμερα στη χώρα μας, παίρνει συντάξεις από 0 έως 430 ευρώ. Το 27,6% των συνταξιούχων παίρνει συντάξεις από 431 έως 650 ευρώ το μήνα. Το 14,4% παίρνει συντάξεις από 651 έως 850 ευρώ. Το 6,5% παίρνει από 851 έως 1050 ευρώ. Δηλαδή το 90,5% των συνταξιούχων της χώρας μας παίρνει συντάξεις κάτω από 1.000 ευρώ και μόλις το 9,2% παίρνει πάνω από 1051 ευρώ το μήνα. 
      Τώρα, πώς αυτοί οι άνθρωποι έχουν καταδικαστεί σ’ αυτές τις συντάξεις της φτώχειας, της επαιτείας και της μιζέριας, είναι ένα μεγάλο ερωτηματικό. Ταυτόχρονα όμως υπάρχει και η άλλη απάντηση, γιατί τόσα χρόνια δεν μπορέσαμε, τουλάχιστον,  αφού είχαμε τη δυνατότητα της σύγκρισης με τις άλλες χώρες της Ενωμένης Ευρώπης και εφόσον αποτελούμε ένα από τα μέλη στον κεντρικό της πυρήνα, να προσπαθήσουμε να γίνει σύγκλιση με τις αντίστοιχες συντάξεις και τους μισθούς; 
      Οι πολίτες εργαζόμενοι μισθωτοί ξέρουν πολύ καλά ποιοι ευθύνονται που ο βασικός τους μισθός παραμένει χρόνια καθηλωμένος. Θυμίζω πως ο βασικός μισθός για όσους έχουν απολυτήριο γυμνασίου, είναι σήμερα 651 ευρώ. Στις 31.12.2004 ήταν 540 ευρώ. Για όσους πρωτοπιάνουν δουλειά και έχουν απολυτήριο λυκείου ο βασικός μισθός είναι 762 ευρώ. Για όσους είναι απόφοιτοι των Τ.Ε.Ι., ο βασικός μισθός είναι 853 ευρώ. Για όσους βεβαίως είναι πανεπιστημιακής εκπαίδευσης είναι 892 ευρώ. 
      Και επειδή γίνεται πολύς λόγος για τους ένστολους των Σωμάτων Ασφαλείας, εδώ τα πράγματα είναι πιο εξωπραγματικά. Μόλις 604 ευρώ για τον αστυφύλακα και για όσους είναι στο βαθμό του υπαστυνόμου, 795 ευρώ. Ξέρουν πολύ καλά οι πολίτες γιατί παραμένουν χαμηλοί οι μισθοί και γιατί εφαρμόζεται χρόνια τώρα μία επιδοματική πολιτική. 
      Ο εισηγητής του ΠΑ.ΣΟ.Κ. μίλησε για δώρα, για δωράκια αλλά αυτά τα δώρα και τα δωράκια, χρόνια τώρα πάνε και έρχονται. 
      Θυμηθείτε κι εσείς, κύριοι συνάδελφοι του ΠΑ.ΣΟ.Κ., τα 176 ευρώ που δώσατε προεκλογικά το 2004 σε μερικές κατηγορίες μισθωτών. Κι εγώ ερωτώ: Αυτό τι ήταν; Δώρο ή προεκλογικός μποναμάς; Και αυτό είχε ως αποτέλεσμα αυτά τα 176 ευρώ πρόσφατα να τα ενσωματώσουμε σε όλες τις κατηγορίες των μισθωτών.
      Κύριοι συνάδελφοι, το φαινόμενο αυτό είναι απαράδεκτο. Θα έλεγα ότι πολιτικά είναι εξωφρενικό, να ακούγεται εδώ πως η Κυβέρνηση μειώνει τις συντάξεις και τους μισθούς και ακόμα περισσότερο, πως αυξάνει τους φόρους και πως υπάρχει φορολογική επιβάρυνση.
      Ξεκαθαρίζω κάποια πράγματα: 
      Τουλάχιστον εγώ από τη Μεταπολίτευση μέχρι σήμερα, που παρακολουθώ τα πολιτικά δρώμενα, καμμία κυβέρνηση δεν μείωσε μισθούς ή συντάξεις. Δεν μειώνουμε τους μισθούς και τις συντάξεις. Είναι άλλο πράγμα η μείωση των μισθών και των συντάξεων και άλλο η αγοραστική δύναμη των μισθών σε σχέση με την ακρίβεια και τον πληθωρισμό. 
      Να ξεκαθαρίζουμε, λοιπόν, τα πράγματα και να μη λέμε εδώ κουβέντες, οι οποίες, πράγματι, και πληγώνουν και αδικούν.
      Δεν γίνεται ποτέ μείωση μισθών. Καμμία κυβέρνηση δεν κάνει μείωση. Υπάρχει, όμως, ανάγκη να βελτιωθούν οι συνολικές αποδοχές, σε σχέση με την ακρίβεια, σε σχέση με την ποιότητα ζωής, σε σχέση με τον πληθωρισμό.
      Και θα έλεγα στους συναδέλφους του ΠΑ.ΣΟ.Κ. το εξής: Τουλάχιστον πολιτική αντιπαράθεση για τη φορολογική και την αναπτυξιακή πολιτική της Κυβέρνησης έχω την αίσθηση ότι δεν σας παίρνει να κάνετε, τουλάχιστον στην παρούσα φάση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν έχω τελειώσει.
      Διότι η Κυβέρνηση της Νέας Δημοκρατίας είναι η μοναδική Κυβέρνηση, η οποία μείωσε –και αυτό για πρώτη φορά- τους φόρους, μείωσε τη φορολογική επιβάρυνση. 
      Και επειδή είμαστε στο σημείο αυτό, κύριε Υπουργέ, θα ήθελα να σας πω ότι, τουλάχιστον, στη φορολογία κεφαλαίου η Κυβέρνηση πρέπει να λάβει σοβαρότερα και αποτελεσματικότερα μέτρα. 
      Εκτιμώ και πιστεύω ότι η πρώτη κατοικία που κληρονομείται και όχι που αγοράζεται -τουλάχιστον σε πρώτο βαθμό- θα πρέπει να είναι αφορολόγητη. Και θα πρέπει να είναι αφορολόγητη, διότι πάρα πολλές φορές είμαστε μάρτυρες, άνθρωποι οι οποίοι κληρονομούν –και με την ανεργία που υπάρχει και με τον τρόπο με τον οποίο σήμερα ζει ο κόσμος- να αντιμετωπίζουν τρομερή δυσκολία στο να πληρώσουν το φόρο κληρονομιάς. Θα πρέπει εδώ, πράγματι, να γίνει μία μελέτη, για να δούμε πόσα τετραγωνικά τουλάχιστον θα πρέπει να απαλλάσσονται παντελώς από το φόρο κληρονομιάς.
      Κύριοι συνάδελφοι, πιστεύω ότι το 3,5% που νομοθετούμε ως εισοδηματική πολιτική, δεν είναι ευκαταφρόνητο ως ποσό. Δεν είναι αυτό που θέλουμε. Κανένας δεν μπορεί να ισχυριστεί, πραγματικά, πως λύνουμε άπαξ δια παντός το πρόβλημα. Υπάρχει πρόβλημα. Πρέπει, βεβαίως, να αναλογιστούμε, ότι οι μισθολογικές αυξήσεις δίδονται στα όρια της οικονομικής δυνατότητας.
      Κύριοι συνάδελφοι -κι εσείς που είστε παλαιότεροι το θυμάστε- από αυτό το Βήμα το 2003 ψηφίζατε τα εισοδηματικά πακέτα των κυβερνήσεων Σημίτη. Και τα ψηφίζατε πανηγυρικά και λέγατε ότι είναι πολύ καλοί οι μισθοί. Μα αν ήταν πολύ καλοί οι μισθοί, πώς φτάσαμε στο σημείο σήμερα να είναι τόσο καθηλωμένες και οι συντάξεις και οι μισθοί;
      Εκτιμώ, λοιπόν, ότι υπάρχει μεγάλη ανάγκη να βελτιωθεί ακόμα περισσότερο το σύστημα.
      Έχω, όμως, την αίσθηση ότι το διαθέσιμο εισόδημα των Ελλήνων πολιτών, ενισχύεται όχι μόνο με τις αυξήσεις στο 3,5%, αλλά και με μία σειρά άλλων μέτρων και μάλιστα μέσα από τη φορολογία, αλλά και με πρόσθετα δημοσιονομικά μέτρα. Και η αύξηση του αφορολογήτου στα 12.000 ευρώ και η δραστική μείωση των φορολογικών συντελεστών, αλλά πολύ περισσότερο, θα έλεγα, η διεύρυνση των κλιμακίων της φορολογίας, συμβάλλουν αποτελεσματικά στην ενίσχυση του εισοδήματος, έστω κι αν δεν φαίνεται δραχμικά. Στην ουσία, όμως, τείνει στο να βελτιώσει την κατάσταση. 
      Θα μου επιτρέψετε να σας θυμίσω, πως ένα ετήσιο εισόδημα από 23.000 ευρώ έως 30.000 ευρώ μέχρι πέρυσι φορολογείτο με 40%. Από 1.1.2007 φορολογείται με 29%. Από 1.1.2008 θα φορολογείται με 27%. Και από 1.1.2009 θα φορολογείται με 25%. Έχουμε, δηλαδή, μία δραστική μείωση συντελεστού κατά δεκαπέντε ολόκληρες μονάδες σ’ ένα εισόδημα, πράγματι, μικρομεσαίο. Δεν είναι των πλουσίων. 
      Ασφαλώς και η επιστροφή των αναδρομικών του Λ.Α.Φ.Κ.Α. σε διακόσιες χιλιάδες συνταξιούχους είναι και αυτό μία εισοδηματική ενίσχυση. Ασφαλώς θα μπορούσα να πω και για την αύξηση των συντάξεων του Ο.Γ.Α. για τετρακόσιους τριάντα χιλιάδες αγρότες. Από 171 ευρώ, που παραλάβαμε, πήγε στα 280 ευρώ. Και από 1.1.2008 θα πάει στα 330 ευρώ. 
      Σημαντική είναι, ασφαλώς, και η αύξηση του Ε.Κ.Α.Σ.. Από 111 ευρώ έφτασε να είναι σήμερα στα 195 και από 1.1.2008 θα πάει στα 230 ευρώ.
      Κύριοι συνάδελφοι, δεν θα ασχοληθώ με τα ομόλογα, γιατί βλέπω ότι ο χρόνος δεν μου φτάνει.
      Εκείνο που θα πρέπει να πω, είναι ότι και στα Σώματα Ασφαλείας, κύριε Υπουργέ, αυξάνονται κάποια επιδόματα, άλλα επεκτείνονται και χορηγούνται νέα. Νομίζω ότι το επίδομα των 105 ευρώ, το οποίο θεσπίζεται για όσους αστυνομικούς τραυματίζονται κατά την εκτέλεση της υπηρεσίας και αποσύρονται στα γραφεία –και εύχομαι αυτή η διάταξη να μην χρειαστεί ποτέ να εφαρμοστεί, αλλά στην πράξη δεν μπορεί να αποκλείσει κανείς τίποτα- πρέπει να επεκταθεί και στους πυροσβέστες και στο Λιμενικό Σώμα, αυτό υπαγορεύεται από την ανάγκη των πραγμάτων.
      Κυρίες και κύριοι συνάδελφοι, έχω την βεβαιότητα ότι η Κυβέρνηση της Νέας Δημοκρατίας, οι Υπουργοί της και οι Βουλευτές της δεν ωραιοποιούμε τα πράγματα. Δεν κρύψαμε, ούτε κρύβουμε τα προβλήματα και αυτά που κληρονομήσαμε και όποια γεννιούνται. Προχωράμε σταθερά, με ξεκάθαρο πρόγραμμα και σχέδιο στις μεγάλες και αναγκαίες αλλαγές και μεταρρυθμίσεις σε όλο το φάσμα της οικονομίας, της Δημόσιας Διοίκησης, της παιδείας, της υγείας και των Δ.Ε.Κ.Ο. Ισχυροποιούμε τον ηγετικό ρόλο της οικονομίας, βελτιώνουμε την ανταγωνιστικότητα και ενδυναμώνουμε την κοινωνική συνοχή. Σε κάθε πρόβλημα που γεννιέται, ακόμα και με σκιά υποψίας, με ψυχραιμία και νηφαλιότητα διατάσσεται έρευνα σε βάθος. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κωστόπουλε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Αυτό πρέπει να κάνετε και τώρα, κύριε Υπουργέ, με το συγκεκριμένο θέμα των ομολόγων. Πρέπει να γίνει έρευνα σε βάθος και να αποδοθούν όπου και όπως πρέπει οι όποιες ευθύνες, είτε είναι πολιτικές είτε είναι ποινικές ευθύνες, εφ’ όσον αποδειχθεί κακοδιαχείριση. 
      Θα κλείσω, κύριε Πρόεδρε, λέγοντας ότι η απέλπιδα προσπάθεια που  καταβάλλεται από τους συναδέλφους του ΠΑ.ΣΟ.Κ. να αποδειχθεί ότι όλοι είμαστε το ίδιο και όλοι είμαστε βουτηγμένοι σε σκάνδαλα και σε παρανομίες, θεωρώ ότι είναι μία ελεύθερη πτώση στο κενό. Μπορώ να πω ότι οι αποδέκτες είναι εκείνοι που τα σοφίζονται αυτά και όχι εκείνοι προς τους οποίους απευθύνονται.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κωστόπουλο.
      Το λόγο έχει ο κ. Γείτονας, ο οποίος καρτερικά περίμενε και δικαιούται και αυτός περισσότερο από τα οκτώ λεπτά.
      Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Ασφαλώς, κύριε συνάδελφε –αναφέρομαι στον κ. Κωστόπουλο, τον προλαλήσαντα συνάδελφο της Νέας Δημοκρατίας- δεν είμαστε το ίδιο. Αλίμονο εάν είμαστε το ίδιο. Ευτυχώς τώρα το βλέπει ο ελληνικός λαός και γι’ αυτό δεν σας συμφέρουν οι συγκρίσεις. 
      Κύριε Πρόεδρε, εγώ θα παρείχα ευχαρίστως δύο λεπτά από το χρόνο μου στον κ. Κωστόπουλο, διότι ευσχήμως είπε ότι δεν έχει χρόνο να ασχοληθεί με τα ομόλογα. Είναι λοιπόν δύο λεπτά για να ασχοληθεί μ’ αυτό το θέμα... 
      ΑΠΟΣΤΟΛΟΣ ΚΩΣΤΟΠΟΥΛΟΣ: Μπορώ να σας ενημερώσω, γιατί έχω ασχοληθεί μ’ αυτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας έδινα ειλικρινά χρόνο. Αλλά το αποφεύγετε ευσχήμως και εσείς και η Κυβέρνηση. Τι μας είπε στην επιτροπή ο κ. Δούκας; Δεν γνωρίζει τη διαδρομή του ομολόγου. Η Τράπεζα της Ελλάδος δεν ήξερε τίποτε! Τώρα τη βρήκαμε τη διαδρομή. Δεν γνώριζε είπε ο κ. Δούκας πώς «συναντήθηκε» η «ΑΚΡΟΠΟΛΙΣ» με το ομόλογο. Και όμως, τι αποδεικνύεται; Στημένη ήταν η μηχανή. Είχατε βρει τον πελάτη, είχατε βρει τον μεσάζοντα. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Ποιος τον βρήκε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποιος τον βρήκε; Όλα αυτά που είπα αποδεικνύονται στην πράξη. Όλα τα ξέρατε και φθάσατε, πραγματικά, να χρησιμοποιείτε και να διαχειρίζεστε τα αποθεματικά των Ταμείων ως οικογενειακή υπόθεση. Και λέτε ότι εμείς σκανδαλολογούμε; Εσείς δεν ομολογήσατε με τις αποπομπές τις ευθύνες; Μπορεί να χάθηκαν οι μίζες, αλλά δεν θα χαθούν οι ευθύνες. Θα καταλογισθούν οι ευθύνες. Έτσι είναι, να το καταλάβετε!
      Μετά την αμηχανία, σας έπιασε ο πανικός. Επιχειρείτε κουκούλωμα, επιχειρείτε πινγκ-πονγκ ευθυνών. Ο ένας δεν ήξερε, ανήξερος ο άλλος, εγώ δεν γνώριζα, δεν ήμουν σε θέση να γνωρίζω και τα τοιαύτα. Όμως, ούτε μ’ αυτά ούτε με άσχετες συγκρίσεις για δήθεν συμψηφισμούς, για αντιπερισπασμό και αποπροσανατολισμό δεν μπορείτε να καλύψετε τις μεγάλες ευθύνες σας. ΑΚΡΟΠΟΛΙΣ-ΕΞΠΡΕΣ το σκάνδαλο. Τρέχει... καραμπινάτο! Δεν τα λέμε εμείς. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Εμείς το ερευνούμε το σκάνδαλο και το στείλαμε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά, κύριε Κωστόπουλε, εκ των υστέρων τα στέλνετε. Εσείς αποκαλύπτετε ότι δεν μπορείτε να συγκαλύψετε. Αυτά δε τα μέτρα εκ των υστέρων τα οποία εξαγγέλθηκαν σήμερα, δεν πείθουν κανένα. Ήταν στημένη η μηχανή.
      Έρχομαι τώρα στο νομοσχέδιο. Είπατε πάλι κύριε συνάδελφε –και πολύ σωστά- για την ψαλίδα των εισοδημάτων. Λέτε ότι  όλες οι κυβερνήσεις κράτησαν ανοικτή την ψαλίδα.
      Ξέρετε, όμως, ποιο είναι το ερώτημα για την Κυβέρνησή σας; Την άνοιξε την ψαλίδα, ή την έκλεισε; Εμείς, αυτό που σας λέμε και σας αποδεικνύουμε, είναι πως στην πεπατημένη της Κυβέρνησής σας είναι και η φετινή εισοδηματική πολιτική. Επί τρία χρόνια, στην πράξη, αθετείτε υποσχέσεις, διευρύνετε ανισότητες. Πραγματοποιείτε στα τρία χρόνια βίαιη αναδιανομή εισοδημάτων υπέρ των ολίγων. Οι μικρές ονομαστικές αυξήσεις σε συνδυασμό με την ακρίβεια, τον υπερδανεισμό, την αύξηση των δαπανών των νοικοκυριών για δημόσια αγαθά, όπως παιδεία, υπηρεσίες υγείας, οδηγούν σε συνεχή συρρίκνωση το οικογενειακό εισόδημα. Σπρώχνουν τα νοικοκυριά στην υπερχρέωση. Δεν είναι αλήθεια αυτό; Δεν κρούει τον κώδωνα του κινδύνου η Τράπεζα της Ελλάδος; Δανείζονται τα νοικοκυριά σήμερα στην Ελλάδα επί των ημερών σας, με υψηλότερα επιτόκια σε σχέση με το μέσο της Ευρωπαϊκής Ένωσης και με καταχρηστικούς όρους από τις τράπεζες. 
      Πρόσφατα, με βάση τα στοιχεία μιας μελέτης, είδαμε ότι σ’ αυτό το διάστημα οι αυξήσεις των επιτοκίων ενώ περνούν στα στεγαστικά και στα καταναλωτικά, δεν περνούν στις καταθέσεις, με αποτέλεσμα να έχουν επιβαρυνθεί πέντε εκατομμύρια νοικοκυριά με 1.000.000.000 ευρώ. Ανοίγετε, λοιπόν, την ψαλίδα. Γι’ αυτό σας κατηγορούμε, γι’ αυτό κρίνουμε και επικρίνουμε την εισοδηματική σας πολιτική. Και με τη φετινή έχουμε απώλεια των πραγματικών εισοδημάτων. Οι αυξήσεις είναι στο βασικό μισθό και το ξέρετε. Όταν σ’ αυτά τα τρία χρόνια ενώ το κόστος διαβίωσης της ελληνικής οικογένειας αυξήθηκε περίπου 27%, έχουμε αύξηση στο μηνιαίο εισόδημα κατά 14,4%. Έχασαν τα νοικοκυριά σε αγοραστική δύναμη περίπου 245 ευρώ το μήνα. Και θέλετε να σας χειροκροτήσουμε; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Είπα ότι αθετείτε υποσχέσεις. Εσείς δεν υποσχεθήκατε νέο μισθολόγιο και προεκλογικά και μετεκλογικά και ο ίδιος ο Πρωθυπουργός στην Έκθεση της Θεσσαλονίκης; Ακροαστήκαμε την Α.Δ.Ε.Δ.Υ.. Μας είπε και πότε ακριβώς έγιναν οι δηλώσεις. Ασυνεπής πολλαπλά είπε η Α.Δ.Ε.Δ.Υ. η Κυβέρνηση στα ζητήματα αυτά. Και μόνο στα ζητήματα αυτά; Και στα επιδόματα. Έρχεστε το επίδομα διδακτικής προετοιμασίας και το δίνετε σε δόσεις στους εκπαιδευτικούς, το ίδιο και το νοσοκομειακό. Στους αστυνομικούς εσείς δεν τάξατε νέο μισθολόγιο; Δεν τους υποσχεθήκατε ένταξη στα επικίνδυνα και ανθυγιεινά; Αντ’ αυτού, τι τους δίνετε; Το επίδομα ειδικών συνθηκών. Όπως δίνετε και επιλεκτικά –αυτό περιλαμβάνεται στο νομοσχέδιο- επιδόματα σε ορισμένες μονάδες όπως στα Μ.Α.Τ.. Και ένα ελάχιστο επίδομα που δίνετε σωστά στους αστυνομικούς παθόντες εν υπηρεσία, δεν το δίνετε στους άλλους εργαζομένους στα Σώματα Ασφαλείας, στην Πυροσβεστική και στο Λιμενικό. Αυτοί δεν αντιμετωπίζουν ανάλογους κινδύνους; 
      Γενικά όσον αφορά την Αστυνομία η πολιτική σας πλέον είναι και διπρόσωπη και επικίνδυνη. Αθετείτε όλες τις υποσχέσεις για τη βελτίωση της υπηρεσιακής κατάστασης και της οικονομικής τους φυσικά θέσης κατάστασης και από την άλλη μεριά τους βάζετε αντιμέτωπους με την κοινωνία και με τους φοιτητές. Φθάσαμε στο πρωτοφανές σημείο –δεν έχει ξαναγίνει αυτό, κυρίες και κύριοι συνάδελφοι- ο πρόεδρος της Π.Ο.ΑΣ.Υ., της Πανελλήνιας Ομοσπονδίας Αστυνομικών να κατηγορεί δημόσια τον Υπουργό Δημόσιας Τάξης ότι «πυροδοτεί την ένταση και ρίχνει λάδι στη φωτιά». 
      Πράγματι, κυρίες και κύριοι συνάδελφοι, η Κυβέρνησή σας παίζει με τη φωτιά, προσπαθεί να διχάσει την κοινωνία και δημιουργεί σάλο και προβλήματα ακόμη και στην Αστυνομία. 
      Για την οικοδομή θα αναφερθώ αύριο στη συζήτηση των άρθρων. Εκείνο που θέλω να πω είναι ότι, συνεχώς, επιβαρύνεται η οικοδομή με φόρους και η αύξηση των αντικειμενικών αξιών ιδιαίτερα όσον αφορά σε ορισμένες περιοχές επιβαρύνει περισσότερο την πρώτη κατοικία, παρά την ελάφρυνση στο αφορολόγητο, κύριε Υπουργέ. Αυτή είναι η αλήθεια. 
      Και τελειώνω με μια αναφορά στη διάταξη του άρθρου 5 για την Τράπεζα Αττικής. Αυτό δείχνει πώς αντιμετωπίζετε τέτοια ασφαλιστικά θέματα στη χώρα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, ένα λεπτό ακόμα.
    ΙΩΑΝΝΗΣ ΤΣΑΚΛΙΔΗΣ: Όλοι μίλησαν περισσότερο, κύριε Πρόεδρε.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μην ενοχλείστε, ο κ. Τσακλίδης, προκειμένου να με υποστηρίξει, προφανώς υπονοούσε ότι οι προλαλήσαντες συνάδελφοι μίλησαν πολύ περισσότερο, αλλά εγώ δεν θα κάνω κατάχρηση του χρόνου. Σ’ ένα λεπτό θα τελειώσω την ομιλία μου.
    Τι κάνετε στην Τράπεζα Αττικής; Παρεμβαίνετε με αυθαίρετο τρόπο σ’ ένα ασφαλιστικό συμβόλαιο, σε μία ιδιωτική συμφωνία μεταξύ εργαζομένων και διοίκησης. Την βαφτίζετε ως καλόγηροι «δευτερεύουσα επικουρική κάλυψη», για να μπορέσετε να την εντάξετε στο νόμο σας. Καταργείτε έτσι κατοχυρωμένες παροχές στους εργαζομένους και το κάνετε, για να διευκολύνετε την τράπεζα να απαλλαγεί από συμβατικές της υποχρεώσεις, σημαντικές αναλογιστικά υποχρεώσεις σε βάθος χρόνου. Γιατί το κάνετε; Προκειμένου να διευκολύνετε την πώληση σε ιδιώτες των μετοχών που έχει το Ταχυδρομικό Ταμιευτήριο και το Ταμείο Παρακαταθηκών. 
    Και δεν φθάνει αυτό, αλλά φθάσατε στο σημείο με το διοικητή σας –τον ακούσαμε στην επιτροπή- να κινδυνολογήσετε, με αποτέλεσμα να δημιουργήσετε μεγάλο πρόβλημα στη μετοχή της τράπεζας. 
    Η ρύθμιση είναι απαράδεκτη και δείχνει, πέρα από τα άλλα, τις αντιφάσεις της πολιτικής σας. Αλήθεια, θέλω να ρωτήσω τους συναδέλφους της Νέας Δημοκρατίας: Ποια είναι, επιτέλους, η λογική σας; Σκοπεύετε από εδώ και πέρα να καταργείτε με νόμο ιδιωτικά ασφαλιστικά συμβόλαια; Ποιοι; Εσείς, οι ειδωλολάτρες της αγοράς, οι νεοφιλελεύθεροι; Σοβιετικού τύπου νεοφιλελευθερισμό ονόμασε η εφημερίδα «ΕΛΕΥΘΕΡΟΤΥΠΙΑ». Έτσι χαρακτήρισε αυτήν τη ρύθμιση. Εγώ προσθέτω ότι Ιανός είναι η πολιτική σας, διπρόσωπη, αλλάζει πρόσωπο κάθε φορά, για να εξυπηρετήσει συμφέροντα. Εκτίθεστε με αυτήν τη ρύθμιση και εκθέτετε τη χώρα. Αυτή η ρύθμιση δεν θα σταθεί στα ελληνικά δικαστήρια ούτε στα κοινοτικά όργανα. Άλλωστε, εάν αναγνώσει κάποιος ορθά και προσεκτικά την έκθεση της Επιστημονικής Υπηρεσίας της Βουλής, μας προϊδεάζει για τις δικαστικές περιπέτειες που θα ακολουθήσουν. 
    Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο συνάδελφος κ. Αρσένης έχει το λόγο. 
    ΓΕΡΑΣΙΜΟΣ ΑΡΣΕΝΗΣ: Αγαπητοί συνάδελφοι, συχνά η πολιτεία ζητά θυσίες από συγκεκριμένες κοινωνικές ομάδες ή συγκεκριμένη κοινωνική τάξη, προκειμένου να προωθηθεί το γενικό δημόσιο συμφέρον και να διαμορφωθεί στο μέλλον μία ευνοϊκότερη κατάσταση που θα ωφελήσει όλους και φυσικά, πάνω απ’ όλα, αυτούς από τους οποίους θα ζητήσει θυσίες. 
    Θυσίες τώρα, προοπτικές για σημαντικά οφέλη στο μέλλον. Η ισχύς αυτού του διπόλου αποτελεί τη «λυδία λίθο» της αξιοπιστίας του πολιτικού συστήματος γιατί, όταν γίνονται θυσίες, αλλά οι προσδοκίες διαψεύδονται αργότερα, δημιουργούνται σοβαρότατα προβλήματα αξιοπιστίας του πολιτικού συστήματος. Και όταν αυτό γίνεται κατ’ εξακολούθηση, τότε δημιουργείται σοβαρότατο πρόβλημα στο εκλογικό Σώμα, το οποίο δεν είναι διατεθειμένο να δεχθεί οποιαδήποτε θυσία, εάν δεν υπάρχουν ανταλλάγματα «εδώ και τώρα». 
    Αυτό δημιουργεί ένα σοβαρότατο πρόβλημα ομαλής λειτουργίας της δημοκρατίας και πρέπει να το λάβουμε σοβαρά υπ' όψιν. Και είναι απ’ αυτήν την οπτική γωνία που θέλω να κάνω μερικά σχόλια για την εισοδηματική πολιτική που εισάγεται με το παρόν νομοσχέδιο. Θυσίες υπάρχουν αλλά, το επιδιωκόμενο αποτέλεσμα, έστω και στο μέλλον, δεν προσδιορίζεται σε κανένα άρθρο του νομοσχεδίου. Σίγουρες θυσίες, αβέβαιο και απροσδιόριστο αποτέλεσμα. 
    Για να είμαι πιο συγκεκριμένος, εκτιμάται ότι το Α.Ε.Π. θα αυξηθεί κατά 4%, ενώ οι αμοιβές από μισθωτή εργασία, κατά δικούς μου υπολογισμούς, θα αυξηθούν μόνον κατά 2,6%. 
      Αλλά, ακόμη και αν δεχθώ την κυβερνητική εκτίμηση ότι οι αμοιβές θα αυξηθούν κατά 3,5%, το γεγονός παραμένει ότι η αύξηση υστερεί της αυξήσεως του Α.Ε.Π.. Δηλαδή, η συμμετοχή της μισθωτής εργασίας στη διαμόρφωση του εθνικού εισοδήματος υστερεί.  Αυτό σημαίνει ότι, με την πάροδο του χρόνου, έχουμε μια συνέχιση της δυσμενούς κατανομής του εθνικού εισοδήματος, εις βάρος των μισθωτών και των εργαζομένων. Η ανισότητα αυτή επαυξάνεται και από το γεγονός ότι στο ελληνικό νοικοκυριό προστίθενται τώρα νέα βάρη. Η ουσιαστική ιδιωτικοποίηση του χώρου της παιδείας και της υγείας έχει μεταφέρει σοβαρότατα βάρη στο ελληνικό νοικοκυριό. Και νομίζω ότι ένας δείκτης κόστους ζωής, αν δεν πάρουμε το συνολικό γενικό δείκτη της ιδιωτικής κατανάλωσης αλλά το δείκτη των νοικοκυριών των μισθωτών και κυρίως των δημοσίων υπαλλήλων, νομίζω ότι αυτό το 2,6% που είπα, είναι υπερβολικό. Υπάρχει, λοιπόν, πρόβλημα. Αυτό είναι το περιεχόμενο της θυσίας. Όσον αφορά, όμως, το θετικό επιδιωκόμενο αποτέλεσμα, το νομοσχέδιο δεν λέει τίποτα. Είναι αόριστο. Θυσίες για ποιο λόγο; Για ποιο αποτέλεσμα, με ποια προοπτική; Αν και δεν υπάρχει τίποτα σχετικό σ’ αυτό το νομοσχέδιο, μπορούμε από διάφορες εκθέσεις και από διάφορες τοποθετήσεις να καταλάβουμε περί τίνος πρόκειται.
      Θ’ αναφερθώ συγκεκριμένα στην πρόσφατη έκθεση του Διοικητή της Τράπεζας της Ελλάδος που την παρουσίασε και στη Διαρκή Επιτροπή Οικονομικών Υποθέσεων την περασμένη εβδομάδα. Εκεί ο κύριος Διοικητής είναι σαφής. Υποστηρίζει ότι υπάρχει ένα παραγωγικό κενό. Δηλαδή, ότι η ζήτηση για αγαθά και υπηρεσίες αυξάνεται με έναν ταχύτατο ρυθμό, ταχύτερο από τη δυνατότητα της οικονομίας, από την πλευρά της προσφοράς, να ανταποκριθεί. Αυτή, λοιπόν, η υπερβάλλουσα ζήτηση δημιουργεί πληθωριστικές πιέσεις, δημιουργεί πληθωρισμό και η καταπολέμηση του πληθωρισμού απαιτεί τη συγκράτηση της ζήτησης, τη μείωση της ζήτησης και του τζίρου. Και, επικουρικά, ο κύριος Διοικητής μας λέει ότι, ακριβώς επειδή το κόστος εργασίας, ανά μονάδα προϊόντος, είναι σχετικά υψηλό, πρέπει να μειωθεί και το κόστος της εργασίας, για να βελτιωθεί η ανταγωνιστικότητα. Και ερωτώ: Βάσει ποιας εμπειρικής μελέτης λέμε αυτά τα πράγματα; Από πού προκύπτει αυτό; Δεν σας κάνει εντύπωση ότι από τόσους οργανισμούς και εμπειρογνώμονες δεν έχουμε καμμία έκθεση που να μας λέει ποια είναι τα πραγματικά αίτια του πληθωρισμού στον τόπο μας; Δεν θα έπρεπε σήμερα να είχαμε, έστω και ex post, μια ανάλυση των αιτίων του πληθωρισμού; Σε τι ποσοστό οφείλεται ο πληθωρισμός σε υπερβάλλουσα  ζήτηση; Σε τι ποσοστό οφείλεται ο πληθωρισμός σε υψηλό κόστος εργασίας; Σε τι ποσοστό οφείλεται ο πληθωρισμός σε πλημμελή λειτουργία της αγοράς  και στην έντονη παρουσία ολιγοπωλιακών καταστάσεων; Τέλος, σε τι ποσοστό οφείλεται ο πληθωρισμός στην ατελή, άκαμπτη διάρθρωση της παραγωγής και της προσφοράς;
      Νομίζω ότι, από διάφορες επιμέρους μελέτες αλλά και από παρατήρηση του φαινομένου του πληθωρισμού, προκύπτει αβίαστα το συμπέρασμα ότι ελάχιστα συντελεί στον πληθωρισμό η υπερβάλλουσα ζήτηση και το κόστος εργασίας. Ο κύριος λόγος του πληθωρισμού στην Ελλάδα είναι διαρθρωτικός και οφείλεται στις ατέλειες της αγοράς, στον ολιγοπωλιακό ανταγωνισμό και στην ανορθολογική διάρθρωση της παραγωγής.
      Αν είναι έτσι και έτσι είναι τα πράγματα, τότε ακολουθούμε μια λανθασμένη αντιπληθωριστική πολιτική που όχι μόνο είναι άδικη, αλλά είναι και ατελέσφορη. Μάλιστα, έχει παρατηρηθεί ότι σε χώρες όπου ο πληθωρισμός είναι διαρθρωτικό φαινόμενο, αντιπληθωριστική πολιτική με μείωση της ζήτησης οδηγεί στο αντίθετο αποτέλεσμα. Η αγορά ανταποκρίνεται στη μείωση του τζίρου όχι με μείωση των τιμών, αλλά με αύξηση των τιμών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ζητήσω την ίδια ανοχή που δείξατε και στους προηγούμενους ομιλητές. Θα τελειώσω σε δυο λεπτά. 
      ΠΡΟΕΔΡΕΥΩΝ (Ιωάννης Τραγάκης): Εντάξει κύριε Αρσένη. 
      ΓΕΡΑΣΙΜΟΣ ΑΡΣΕΝΗΣ: Ευχαριστώ. 
      Έτσι λοιπόν, μια πολιτική αυτού του είδους της λιτότητας, οδηγεί σε στάσιμο πληθωρισμό. Πληθωρισμό έχουμε τώρα. Η αλήθεια είναι όμως, θα μου πείτε, πως δεν έχουμε στασιμότητα, έχουμε μια αύξηση του εθνικού εισοδήματος. Αυτό είναι σωστό. Γιατί όμως έχουμε αύξηση; Έχουμε αύξηση γιατί, γενικά, η μακροοικονομική πολιτική της Κυβέρνησης είναι αντιφατική. Από τη μια μεριά έχουμε μια περιοριστική εισοδηματική πολιτική, από την άλλη μεριά έχουμε μια απλόχερη πιστωτική πολιτική, μεγάλη ρευστότητα των τραπεζών, που τροφοδοτεί τον ιδιωτικό δανεισμό. Τα νοικοκυριά, για να αντιμετωπίσουν τις ανάγκες τους που δεν καλύπτονται από το εισόδημά τους, προσφεύγουν στον ιδιωτικό δανεισμό. 
      Κοιτάξτε τώρα το παράδοξο: Ναι, μειώνεται, λέτε, το έλλειμμα του δημόσιου τομέα, αλλά τι κάνετε; Μεταφέρετε το έλλειμμα του δημόσιου τομέα σε έλλειμμα του ιδιωτικού τομέα. Αποτέλεσμα μηδέν. Κοινωνικές ανισότητες σημαντικές. Πού θα πάει αυτό το πράγμα; Εάν η αύξηση του ακαθάριστου εγχώριου προϊόντος οφείλεται τώρα στην ιδιωτική κατανάλωση, αυτό δεν μπορεί να συνεχιστεί με συνέχιση του δανεισμού των ιδιωτών. Κάποια στιγμή λοιπόν, πέρα από τον πληθωρισμό, θα έχουμε και τη στασιμότητα. Δεν πρέπει λοιπόν, τώρα να επαναξιολογήσουμε την οικονομική μας πολιτική; Και αν είναι έτσι, και αν το πρόβλημα είναι διαρθρωτικό, τότε το πρόβλημα θα πρέπει να το δούμε αλλιώς. Θα πρέπει να αρχίσουμε από την καρδιά του προβλήματος. 
      Δηλαδή τι θα έπρεπε να κάνουμε τώρα, επειδή ζητάτε και εναλλακτικές πολιτικές σε αυτό που κάνετε; Θα έπρεπε να αρχίσουμε ακριβώς από ένα πρόγραμμα μεσοπρόθεσμο, τετραετές ή πενταετές, όπου θα βάλουμε συγκεκριμένους στόχους, ποσοτικούς στόχους, όπως αύξηση της παραγωγικότητας, εντοπίζοντας τους κλάδους ακριβώς στους οποίους θα επιδιώξουμε να αυξηθεί η παραγωγικότητα και θα προσδιορίσουμε και το ρόλο όλων που εμπλέκονται στην παραγωγή: Των εργαζομένων, των επιχειρήσεων, των αγροτών και του κράτους, σε ένα δεσμευτικό πρόγραμμα για να πετύχουν κάποιοι συγκεκριμένοι στόχοι. Και, μέσα σ’ αυτό το πλαίσιο της επιδίωξης συγκεκριμένων παραγωγικών και αναπτυξιακών στόχων, μπορούμε να δούμε και την εισοδηματική πολιτική, να δούμε σε εκείνα τα πλαίσια τα όρια τα οποία θα δημιουργούνται για την αύξηση του εργατικού εισοδήματος. Αυτό όμως απαιτεί μια ανατροπή της υπάρχουσας λογικής, απαιτεί, πάνω απ’ όλα, την εγκατάλειψη ενός αποτυχημένου υποδείγματος, του μοντέλου της «Συναίνεσης Ουάσιγκτον», που, από πολλά χρόνια ακολουθείται σε πολλές χώρες και έχουμε τον απόηχό του  στην Ευρωπαϊκή Ένωση, έχουμε το Σύμφωνο της Σταθερότητας. Υπάρχουν όμως περισσότερες φωνές τώρα από πριν, ότι αυτό το μοντέλο έχει πλέον αποδειχθεί ακατάλληλο για να αντιμετωπίσει προβλήματα στάσιμο πληθωρισμού. Νομίζω ότι ήρθε ο καιρός να εξετάσουμε μια εναλλακτική πρόταση, στοιχεία της οποίας ήδη σας έδωσα και είμαι φυσικά στη διάθεση του Σώματος, αν θέλει να κάνει και να ανοίξει έναν τέτοιο διάλογο, για να δούμε ότι με μια διαφορετική πορεία θα μπορέσουμε να δώσουμε μια αναπτυξιακή διέξοδο με κοινωνική δικαιοσύνη. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, και η εισοδηματική πολιτική του τελευταίου έτους της διακυβέρνησης της Νέας Δημοκρατίας, στην προεκλογική δηλαδή χρονιά του 2007 είναι περιοριστική, είναι πολιτική λιτότητας. Και είναι αυταπόδεικτο ότι είναι πολιτική λιτότητας, διότι, αγαπητοί συνάδελφοι, με πυρήνα ετήσιου πληθωρισμού 3,5%, οι ονομαστικές αυξήσεις στο βασικό μισθό είναι 3,5%. Με την φοροεπιδρομή, με αύξηση των έμμεσων φόρων, με τις γνωστές πολιτικές και τις επιβαρύνσεις στους έμμεσους φόρους, στα τσιγάρα και με άλλες πολιτικές καταδεικνύεται και είναι αυταπόδεικτο ότι οι μισθοί στους δημοσίους υπαλλήλους είναι χαμηλότεροι από τον πληθωρισμό, είναι χαμηλότεροι από αυτό που προσδοκούσαν οι δημόσιοι υπάλληλοι. 
      Και φυσικά, δεν μπορούσε να είναι διαφορετική, δεν μπορούσε να κάνει κάτι διαφορετικό μια νεοφιλελεύθερη Κυβέρνηση, η οποία στην ουσία ακολουθώντας το μοντέλο του περιορισμού των μισθών, των συντάξεων των εργαζομένων και δίνοντας προνόμια προσπαθεί να δημιουργήσει συνθήκες ανάπτυξης στην οικονομία. Όμως, αυτό το μοντέλο το έχουν εγκαταλείψει όλες οι συντηρητικές και οι νεοσυντηρητικές κυβερνήσεις στην Ευρώπη, διότι θεωρούν ότι είναι αδιέξοδο. ‘Εχουν προσχωρήσει σε μείγματα πολιτικής οικονομικής πιο λαϊκά, πιο λαϊκογενή, για να μπορούν να επιβιώσουν οι ίδιες στην Ευρωπαϊκή Ένωση.
      Είπαν και άλλοι συνάδελφοι ότι οι πραγματικές αυξήσεις θα είναι κοντά στο 2,5%. Όλοι οι υπολογισμοί κατά εκεί κατατείνουν με πυρήνα ετήσιου πληθωρισμού 3,5% και φυσικά με αύξηση του Α.Ε.Π. κοντά στο 3,5%, όπου και εδώ φαίνεται ότι η μισθωτή εργασία δεν απολαμβάνει της αύξησης του πλούτου σε ετήσια βάση. Είναι βαθιά ταξική η πολιτική σας. Είναι βαθιά η ταξική η πολιτική της μεταφοράς πλούτου από τους φτωχούς, τους πολλούς στους λίγους. Και δεν είναι τυχαίο ότι κάποιοι μιλούν για εκατόν πενήντα χιλιάδες οικογένειες που νέμονται όλον τον παραγόμενο πλούτο ή την μεγάλη πλειοψηφία του πλούτου. Δεν είναι τυχαία η αναφορά της Ευρωπαϊκής Ένωσης που λέει ότι το 20% των συμπολιτών μας απολαμβάνουν το 80% του παραγόμενου πλούτου σ’ αυτήν την χώρα και μάλιστα δίνει και συμβουλές, κάνει και συστάσεις στην Ελλάδα. Καταρρέει το Ε.Σ.Υ., λέει, καταρρέουν τα Πανεπιστήμια, η παιδεία και η Κυβέρνηση θεωρεί πως πρέπει να είναι απαθής μπροστά σ’ αυτές τις εξελίξεις. 
      Και φυσικά, κύριε Υπουργέ, είστε ασυνεπής σε πολλές κατηγορίες δημοσίων υπαλλήλων. Είστε ασυνεπής στους αστυνομικούς που τους τάζατε προεκλογικά. Είστε ασυνεπής στους δασκάλους και στους καθηγητές που τους τάζατε τα μύρια όσα. 
      Και ξέρετε ποιο είναι το εντυπωσιακό; Μας έστειλε σε όλες τις θυρίδες –οι συνάδελφοι το παρέλαβαν- ένα γράμμα ο κ. Πολύδωρας που λέει ότι έγιναν κάποιες ψιλοβελτιώσεις και ότι έχει άλλες δέκα κατηγορίες διεκδικήσεων ή υποσχέσεων τις οποίες προώθησε προς τον Υπουργό Οικονομίας. Μα είναι δυνατόν Κυβέρνηση να παρουσιάζει αυτήν την εικόνα, να λέει ένας Υπουργός προς τους Βουλευτές «εγώ προσπαθώ, αλλά το Υπουργείο Εθνικής Οικονομίας δεν μου επιτρέπει να δώσω αυτά τα οποία είχα υποσχεθεί ή αυτά τα οποία διεκδικούν»;
      Είστε ασυνεπής, κύριε Υπουργέ, προς τους αγρότες. Να σας θυμίσω ότι προεκλογικά λέγατε ότι η επιστροφή του Φ.Π.Α. ήταν μικρή και λέγατε ότι θα το πάτε στο 13% με 14%. Τώρα ξέρετε τι κάνατε; Κάνατε μια αύξηση στο 7% με 8%, αλλά κοιτάξτε που είναι η μεγάλη απάτη. Δεν θα δοθεί στο σύνολο της αξίας που απολαμβάνουν οι αγρότες, αλλά στην εμπορική αξία. Στα περισσότερα προϊόντα όμως η εμπορική αξία είναι το ένα τρίτο της εμπορικής αξίας. Φωνάζατε τότε. Εμείς δίναμε επί του συνόλου της αξίας στον καπνό και στο βαμβάκι επιστροφή του Φ.Π.Α.. Λέγατε ότι θα δώσετε μεγαλύτερη. Τώρα δίνετε 7% και 8% επί της εμπορικής αξίας. Εξαπάτηση.
      Είστε εκτεθειμένοι με τις αυξήσεις των αντικειμενικών συντελεστών φορολόγησης των ακίνητων. Θα σας πω την εμπειρία μου από την Πιερία, επειδή η Πιερία όλως ξαφνικά, κύριε Υπουργέ, έχει αύξηση των συντελεστών 30%. Είναι ο πρώτος νομός, μετά έρχεται η Δράμα με 28% και φυσικά…
      ΙΩΑΝΝΗΣ ΤΣΑΚΛΙΔΗΣ: Παραπάνω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Παραπάνω, ναι. Αύξηση συντελεστών 30%, κύριε Τσακλίδη. 
      Φυσικά, η Εκάλη και η Ανατολική Αττική έχει 8%, έχει χαμηλότερες. Ακούστε. Στην Πιερία ξαφνικά έγινε έκρηξη της αξίας των ακινήτων και πήραν τέτοιες αξίες τα ορεινά χωριά μας, που πια πρέπει να πληρώνουν μεγάλο φόρο οι αγρότες. Ακούστε όμως τι γίνεται. Και στην αγορά των ακινήτων, πρώτη φορά μετά από πολλά χρόνια θα έχουμε εμπορικές πράξεις, θα έχουμε αγοραπωλησίες κάτω από τις εμπορικές αξίες. Δηλαδή, θα γίνονται εμπορικές πράξεις και θα δίδεται φόρος σε αξίες και συντελεστές, οι οποίοι θα είναι μεγαλύτεροι από την εμπορική. Δηλαδή, θα δίνει φόρο για μη υπάρχουσες αξίες ο αγοραστής, αυτή είναι η πραγματικότητα. Και γίνεται πράξη αυτήν τη στιγμή, ξεκίνησε η αγορά να διαμορφώνεται κατ’ αυτόν τον τρόπο, όπου οι αντικειμενικές αξίες είναι, όπως προσδιορίζει η εφορία, πάνω από τις εμπορικές αξίες. Δεν έχει ξαναγίνει αυτό ποτέ μεταπολιτευτικά στη χώρα. 
      Έρχομαι στην Τράπεζα Αττικής, ένα άλλο σημείο μελανό κατά τη γνώμη μου. Είναι στη λογική του να ξεπουλήσουμε και αυτήν την τράπεζα, εσείς λέτε να την «αποκρατικοποιήσετε», μια τράπεζα, η οποία στη μετοχική της σύνθεση είναι το Τ.Σ.Μ.Ε.Δ.Ε. με 40%, είναι διάφορα ταμεία. Είναι κοινωνικού, δεν είναι κρατικού αμιγώς χαρακτήρα, αλλά εν πάση περιπτώσει την έχετε προγραμματίσει να την πουλήσετε σε ιδιώτες. Και έρχεστε και κάνετε αυτό που κάνατε σε άλλες τράπεζες, δηλαδή απαλλάσσετε τους εν δυνάμει αγοραστές από την ανάγκη να πληρώσουν την επικούρηση, τα μεταφέρετε όλα στο Ι.Κ.Α.-Τ.Ε.Α.Μ., αυτό κάνατε στην Εμπορική, αυτό κάνατε στην Αγροτική, να γίνουν ελαφριές για να μπορέσουν να της αγοράσουν οι αγοραστές. 
      Κοιτάξτε όμως ποιο είναι το περίεργο. Εκεί μεταφέρατε την επικούρηση. Μεταφέρατε τα επικουρικά ταμεία στο Ι.Κ.Α.-Τ.Ε.Α.Μ.. Εδώ παίρνετε ένα συμβόλαιο ιδιωτικό, δηλαδή οι εργαζόμενοι…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Νομίζω ότι την ίδια μεταχείριση θα έχω και εγώ.
      Οι εργαζόμενοι έχουν ένα συμβόλαιο με την Εθνική Ασφαλιστική και λέει ότι το ένα ιδιωτικό συμβόλαιο το θεωρεί ότι είναι δευτερογενής η επικούρηση και λέει «αυτό το καταργώ δια νόμο το πάω στο Ι.Κ.Α.-Τ.Ε.Α.Μ., για να απαλλαγεί ο εν δυνάμει αγοραστής». Παρεμβαίνετε δηλαδή σε μια ιδιωτική σύμβαση, την ονοματίζετε δευτερογενή επικούρηση και φυσικά θα καταπέσει αυτή στα δικαστήρια. Είναι παράλογο αυτό που κάνετε. Και φυσικά βγήκε ο κ. Κολλίτζας και είπε ότι καταστρέφεται η τράπεζα. Σας μεταφέρω από την μακρά εμπειρία μου στα τραπεζικά συστήματα ότι δεν είναι δυνατόν να βγαίνει ο διοικητής και να λέει ότι η τράπεζα είναι κατεστραμμένη. Βούλιαξε αμέσως η μετοχή και γελάει όλος ο τραπεζικός χώρος και ο χώρος της χρηματοοικονομικής αγοράς, γελάει με αυτήν τη δήλωση του κ. Κολλίτζα και όμως ο κ. Κολλίτζας που καταστρέφει και απαξιώνει την τράπεζα παραμένει στη θέση του.
      Κλείνω, κύριε Πρόεδρε, με την εξής παρατήρηση σχετικά με  τη φιλολογία γύρω από τα ομόλογα. Θα αναφέρω μόνο το εξής: Γιατί δεν είχε την ευαισθησία ο κύριος Πρόεδρος του Ταμείου των Δημοσίων Υπαλλήλων, να διαπιστώσει το εξής απλό, ότι το ομόλογο που εκδόθηκε στις 24/5/2006 –κουπόνι, όπως λέγεται, 30/90- είναι πεντέμισι χρόνων. Εκδόθηκε στις 24/5/2006 με λήξη το 2011. Είναι για πεντέμισι περίπου χρόνια. Όλη την περίοδο που γινόταν η διαπραγμάτευση του Η.Δ.Α.Τ. στη δευτερογενή αγορά, η ανώτερη τιμή που έπιασε ήταν 100,080 ευρώ, όλη την περίοδο. Δηλαδή, γίνονταν αγοραπωλησίες, αγόραζαν και πούλαγαν οι αγοραστές στη δευτερογενή αγορά του Η.Δ.Α.Τ. αυτό το ομόλογο για ένα χρόνο και έφτασε μέχρι 100,080 ευρώ. Την ημέρα που πουλήθηκε, αν δει κάποιος τα dealing rooms, στο καντράν παρακαλώ, είχε 99 ευρώ. Και την ίδια ώρα ο κύριος Πρόεδρος της «Ακρόπολις» με μεγάλη κοινωνική ευαισθησία  είμαστε στα έτη του κοινωνικού χαρακτήρα των επιχειρήσεων- το πρότεινε στον κύριο Πρόεδρο του Ταμείου με 106, κοντά 107 ευρώ. 
      Δηλαδή, κύριε Υπουργέ, τι άλλη χρεία αποδείξεως χρειάζεστε, για να καταλάβετε ότι αυτή η πράξη ήταν αμιγώς εγκληματική; Τώρα, όλα τα άλλα τα οποία λέτε και η προσπάθεια να συμψηφίσετε τα πάντα, δεν σας βοηθάει κατά τη γνώμη μου, δεν βοηθάει κανέναν. Βεβαίως τα ταμεία δεν έχουν know-how για να μπουν σε αυτές τις αγορές, μπορούσαν να έχουν όμως. Βεβαίως, καταργήσατε -και έχετε ευθύνες- την επιτροπή, η οποία προληπτικά έλεγχε.
      Υπάρχει όμως και η ευθύνη της εταιρείας που πούλησε, του γνωστού κυρίου και αυτού που αγόρασε με 107 ευρώ, ένα ομόλογο που επί ένα χρόνο πουλιέται στην αγορά με 100 ευρώ περίπου. Υπάρχει πιο ασφαλές κριτήριο από την αγορά; Υπάρχει γενικότερο πρόβλημα, κύριε Υπουργέ. Αυτό είναι το κλασικό παράδειγμα του ομολόγου. Αν χρειαστεί –επειδή ασχολούμαι λίγο- θα σας καταθέσω άλλα δέκα ομόλογα που πουλήθηκαν κατά αυτό τον τρόπο, όχι με αυτή την κραυγαλέα διαφορά τιμής αγοράς, τιμής που διαμορφώθηκε για ένα χρόνο και τιμής που πούλησε η «ΑΚΡΟΠΟΛΙΣ» εις βάρος των αποθεματικών και της περιουσίας των εργαζομένων. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, το νομοσχέδιο που συζητάμε για την εισοδηματική πολιτική της Κυβέρνησης αποδεικνύει, επικυρώνει και σφραγίζει την οικονομική και κοινωνική αποτυχία της Κυβέρνησης της Νέας Δημοκρατίας. Παράλληλα, όμως, προκαλεί απογοήτευση, εμπνέει ανησυχία και ανασφάλεια σε όλους τους Έλληνες πολίτες. Η κυβερνητική καραμέλα περί γενναίων αυξήσεων σε μισθούς και συντάξεις και οι εξαγγελίες του Υπουργού Οικονομίας και Οικονομικών για καταπολέμηση της φτώχειας είναι πλέον κακόγουστο αστείο. Δεν χρειαζόταν το σημερινό νομοσχέδιο για να γίνει αυτό. 
      Δεν είναι η πρώτη φορά που οι πολιτικές επιλογές της Κυβέρνησης έρχονται σε πλήρη αντίφαση με όσα υπεστήριζε προεκλογικά το κόμμα της Νέας Δημοκρατίας όταν κατέκρινε την Κυβέρνηση του ΠΑ.ΣΟ.Κ. για πολλά και μεταξύ των άλλων και για αυξήσεις ψίχουλα. Έχετε καταφέρει, κύριε Υπουργέ, να γεμίσετε τους Έλληνες πολίτες, όχι μόνο με απογοήτευση, αλλά –και αυτό είναι το σπουδαιότερο- με το κυρίαρχο αίσθημα της εξαπάτησης. 
      Για να δούμε ποιος είναι ο απολογισμός της τριετίας για την αύξηση των εισοδημάτων, για την πάταξη της ακρίβειας, για την μείωση της ανεργίας, για την στήριξη των αγροτών, για την διαφάνεια και κυρίως για την πάταξη της διαφθοράς; Ο απολογισμός σας δεν είναι ούτε καν μηδενικός. Δυστυχώς είναι αρνητικός. Τα πραγματικά εισοδήματα μειώνονται. Η ακρίβεια καλπάζει. Οι εργαζόμενοι, αλλά ακόμα και το κράτος καταφεύγουν συνεχώς σε υπερβολικό δανεισμό για να ανταπεξέλθουν στις υποχρεώσεις τους. Η ανεργία αυξάνεται. Οι αγρότες βρίσκονται στο χειρότερο αδιέξοδο των τελευταίων είκοσι πέντε ετών. Τα «γαλάζια» κυκλώματα, οι κουμπάροι, οι φίλοι οι συγγενείς έχουν στήσει μια πρωτοφανή κερδοσκοπική μηχανή υπό την άμεση προστασία της Κυβέρνησης και του κόμματος της Νέας Δημοκρατίας.
      Τα αποθεματικά των ταμείων γίνονται βορά στα χέρια των κομματικών στελεχών, των φίλων σας, κουμπάρων και συγγενών σας οι οποίοι πλουτίζουν από την έκνομη διαχείρισή τους. Θέλω να απαντήσω για όλα όσα ακούγονται εδώ από την Κυβέρνηση και τους Βουλευτές της Νέας Δημοκρατίας στην προσπάθειά τους να δικαιολογήσουν τα αδικαιολόγητα: «Εμείς τα καταγγέλλουμε, εμείς προσπαθούμε να τα πατάξουμε» λέτε. Τα δημιουργήσατε; Αυτό έχει σημασία. Όλοι οι Έλληνες πλέον δεν μπορούν και κάποια στιγμή θα κουραστούν να μετρούν, όπως και εσείς, τα ατελείωτα σκάνδαλα που ξεσπούν τα οποία δημιουργήθηκαν από στελέχη σας, από πρόσωπα που προωθήσατε εσείς οι ίδιοι σε θέσεις κλειδιά. 
      Με την διακυβέρνηση της Νέας Δημοκρατίας το κόστος διαβίωσης της μέσης ελληνικής οικογένειας αυξήθηκε κατά 26,8%. Το ίδιο διάστημα το εισόδημά τους αυξήθηκε κατά 14,4%. Δηλαδή υπήρξε μια επιβάρυνση 245 ευρώ το μήνα. Η βασική προεκλογική σας δέσμευση –ακόμη και του ιδίου του Πρωθυπουργού- για ενιαίο μισθολόγιο παραπέμπεται για άλλη μια φορά στις καλένδες. Τις παχυλές σας υποσχέσεις τις διαδέχεται δυστυχώς η ισχνή απογοητευτική πραγματικότητα. Το σημερινό νομοσχέδιο έρχεται απλώς να επιδεινώσει την βεβαρημένη οικονομική κατάσταση της πλειοψηφίας των Ελλήνων πολιτών με αυξήσεις 3,5% στους βασικούς μισθούς και 4% στις συντάξεις, δηλαδή ούτε ένα ευρώ την ημέρα.  Μισθωτοί και συνταξιούχοι απάντησαν δια των εκπροσώπων τους με εντονότατες διαμαρτυρίες. Η  Γ.Σ.Ε.Ε. μίλησε για πρόκληση και εμπαιγμό και ανακοίνωσε ότι η αύξηση ψίχουλα, η αύξηση φιλοδώρημα παρατείνει την άγρια λιτότητα, την ώρα που οι επιχειρήσεις και οι τράπεζες πραγματοποιούν κέρδη ρεκόρ.
      Η κοροϊδία για τους συνταξιούχους είναι πρωτοφανής. Οι αυξήσεις ύψους 3,5% στους βασικούς  μισθούς, που επικαλείσθε, είναι πλασματικές, γιατί δίνονται επί του βασικού μισθού και όχι επί του συνόλου, δηλαδή το 35% των αποδοχών τους δεν παίρνει αύξηση. 
      Αν σε όλα αυτά συνυπολογιστεί και η φορολογική επιβάρυνση που προκύπτει από τη νέα φορολογική κλίμακα, που αφορά αυτούς που έχουν 23.000 ευρώ, δηλαδή τους περισσότερους, τότε οι τελικές αυξήσεις μεταφράζονται ουσιαστικά σε μείωση των αποδοχών. Όλα αυτά είναι αλχημείες και μαγειρέματα και το καταλαβαίνουν όλοι. Ό,τι δίνετε θεωρητικά, το έχετε εισπράξει πολλαπλά με τη φορολογική σας πολιτική. 
      Η πολυδιαφημισμένη από την Κυβέρνηση φορολογική μεταρρύθμιση, την οποία συνεχώς επικαλείστε για να χρυσώσετε το χάπι, είναι άνθρακας. Η μεταρρύθμιση στη φορολογία πρέπει να σημαίνει μεταρρύθμιση υπέρ του κόσμου της εργασίας. Αυτοί που κατέχουν τον πλούτο, επιτέλους να πληρώσουν αυτό που τους αναλογεί. 
      Τα 2.000.000.000 που υποσχέθηκε σε βάθος πενταετίας, στους μη προνομιούχους ο κύριος Υπουργός Οικονομίας, σ’ ένα βράδυ σχεδόν τα έβγαλαν οι μεγαλοεπιχειρηματίες από τη μείωση των φορολογικών συντελεστών στα κέρδη τους. Και αυτό ήταν μία από τις σαράντα ρυθμίσεις-δώρο που έδωσε η Κυβέρνησή σας στους ισχυρούς. 
      Για ακόμα μια φορά σε διάστημα δύο χρόνων η Κυβέρνηση φέρνει αλλαγές στη φορολογία ακινήτων. Προσπαθείτε να τις παρουσιάσετε ως αναγκαίες, αλλά είναι φανερός ο εισπρακτικός τους σκοπός, για να δημιουργήσετε καινούριες πηγές εσόδων, αυξάνοντας και πάλι τους φόρους για τους μικροϊδιοκτήτες ακινήτων. Αυτό είναι  ξεκάθαρο. 
      Το αφορολόγητο όριο για την πρώτη κατοικία, που αποτελεί κοινωνικό αγαθό, αυξάνεται μόνο κατά 20%, όταν οι αντικειμενικές αξίες των ακινήτων είναι πολύ μεγαλύτερες. Άρα και εδώ έχουμε αδικία. Το πιο παράδοξο, όμως, είναι ότι τα βάρη αυξάνονται πολύ περισσότερο σε περιοχές που διαμένουν αδύναμα κοινωνικά στρώματα, ενώ αντιθέτως σε περιοχές όπως η Εκάλη ελαφρύνονται, για λόγους που όλοι κατανοούμε. 
      Ας πάμε τώρα στη ρύθμιση για την Τράπεζα Αττικής. Είναι η πολλοστή νομοθετική παρέμβαση που γίνεται απροκάλυπτα υπέρ των τραπεζιτών και εις βάρος του Ι.Κ.Α.- Ε.Τ.Ε.Α.Μ., εις βάρος των τραπεζοϋπαλλήλων, εις βάρος του Έλληνα φορολογούμενου. Προκαλεί έκπληξη και οργή η αντισυνταγματική απόφαση της Κυβέρνησης να μεταφέρει στο Ι.Κ.Α.-Ε.Τ.Ε.Α.Μ. και την ομαδική ιδιωτική ασφάλιση των εργαζομένων στην Τράπεζα Αττικής, προκειμένου να καταστήσει την ιδιωτικοποίηση της Τράπεζας πιο ελκυστική. 
      Μεταφέρετε στο Ι.Κ.Α-ΕΤΕΑΜ οικονομικές υποχρεώσεις και βάρη της Τράπεζας Αττικής, προκειμένου να διευκολύνετε την εκποίησή της. Είναι δυνατόν να επεμβαίνετε σ’ ένα ιδιωτικό ασφαλιστήριο και να καταργείτε τα δικαιώματα των εργαζομένων χωρίζοντάς τους σε δύο κατηγορίες; Την ώρα, λοιπόν, που μεγάλα συμφέροντα αντιμετωπίζονται με τόση έγνοια, μισθωτοί και συνταξιούχοι βλέπουν να συρρικνώνεται συνεχώς η αγοραστική τους δύναμη. 
      Να ξέρετε, όμως, ότι τα σχέδια της Κυβέρνησής σας για την οικονομική περιθωριοποίηση των εργαζομένων δεν θα γίνουν ανεκτά από την πλειοψηφία του ελληνικού λαού. Η αποτυχία της οικονομικής σας πολιτικής, η αλαζονεία της Κυβέρνησής σας και ο τρόπος διαχείρισής σας θα πάρουν την απάντηση από τον ελληνικό λαό πολύ σύντομα. 
      Η Νέα Δημοκρατία θα γίνει και πάλι μια αρνητική παρένθεση μέσα σε περιόδους αλλαγής, δημιουργίας για την πατρίδα μας, τις περιόδους που γνώρισε διαχρονικά με όλες τις κυβερνήσεις το ΠΑ.ΣΟ.Κ.. Όπως εσείς προσπαθείτε με κάθε τρόπο να ξεχάσετε το παρελθόν σας και δη την τριετία της Κυβέρνησης Μητσοτάκη, θεωρούμε δεδομένο ότι ακόμα και σήμερα, αλλά αμέσως μετά από τις επόμενες εκλογές, οι διάδοχοί σας θα προσπαθούν να ξεχάσουν τη δική σας διακυβέρνηση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Ο κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, η εισοδηματική πολιτική της Κυβέρνησης πιστεύω ότι είναι η «λυδία λίθος», με την οποία δοκιμάζεται για μία ακόμα φορά η αξιοπιστία των δεσμεύσεων, των υποσχέσεων που δόθηκαν προεκλογικά και που ως προγραμματικές δηλώσεις επαναλήφθησαν μετά την ανάληψη της διακυβέρνησης από τη Νέα Δημοκρατία.
      Πρόκειται για μια εισοδηματική πολιτική έντονα περιοριστική. Είναι συμβατή με τη φιλοσοφία και την πολιτική που ακολουθεί η Νέα Δημοκρατία, που έχει σαν στόχο τη μείωση των ελλειμμάτων μέσα από τον περιορισμό της ζήτησης, μέσα από τη μείωση της αγοραστικής δύναμης των λαϊκών στρωμάτων. Είναι μια πολιτική ατελέσφορη. Είναι μια πολιτική που εγκαταλείπεται ακόμη και από τις συντηρητικές κυβερνήσεις της Ευρωπαϊκής Ένωσης, είναι μια πολιτική που έχει μόνο ένα αποτέλεσμα: να οδηγεί στη φτώχεια όλο και μεγαλύτερα στρώματα της ελληνικής κοινωνίας και στον υπερδανεισμό, στην υπερχρέωση των ελληνικών νοικοκυριών.
      Αλήθεια, κύριε Υπουργέ, τι έγιναν αυτές οι περίφημες υποσχέσεις για αναβάθμιση του βιοτικού επιπέδου του ελληνικού λαού, για αύξηση του εισοδήματος, για αύξηση της αγοραστικής δύναμης των λαϊκών στρωμάτων, για ευημερία; Πέρασαν τρία χρόνια και κάθε χρόνος που περνάει ουσιαστικά μειώνεται η αγοραστική δύναμη των εργαζομένων είτε με την ελάχιστη, αναιμική αύξηση των εισοδημάτων τους, όπως γίνεται φέτος, που ουσιαστικά οι αυξήσεις που δίνετε στο βασικό μισθό ισοδυναμούν με μείωση του πραγματικού εισοδήματος των εργαζομένων είτε με αφαίμαξη του εισοδήματος μέσω της ακρίβειας και της αυξήσεως του κόστους ζωής είτε μέσω των εμμέσων φόρων. Όλα αυτά, χρόνο με το χρόνο, συντείνουν στο να αποκλίνουν οι υποσχέσεις και οι δεσμεύσεις που αναλάβατε από την πραγματικότητα. Πολύ εύκολα τα ξεχάσατε.
      Δεν τα ξέχασε, όμως, ο Έλληνας εργαζόμενος. Τα θυμάται έντονα και μάλιστα, τα θυμάται σήμερα, σε μια συγκυρία έντονα αρνητική για την Κυβέρνηση, σε μια συγκυρία όπου η οσμή των σκανδάλων κυριαρχεί παντού. Σήμερα προκαλείται ο εργαζόμενος όταν ακούει ότι τα «γαλάζια τρωκτικά» λυμαίνονται το δημόσιο χρήμα. Σήμερα που μιλάμε για πενιχρές αυξήσεις, κάποιοι τσεπώνουν δισεκατομμύρια και τα τσεπώνουν με την κάλυψη ή, εν πάση  περιπτώσει, την ανοχή της Κυβέρνησης. Από κυβέρνηση της μηδενικής ανοχής μετατραπήκατε σε κυβέρνηση εξάντλησης της αντοχής και της υπομονής του Έλληνα πολίτη, τόσο σε οικονομικό, όσο και σε ηθικό πλέον επίπεδο. Δεν μπορείτε πια ούτε να δεσμευθείτε για τίποτα ούτε να γίνετε πιστευτοί στο παραμικρό. Έρχεται σήμερα η εισοδηματική σας πολιτική να επιβεβαιώσει την αποτυχία σας.
      Δεν θα μπω σε πολλά επιμέρους ζητήματα. Θα πω απλώς ότι με την πολιτική σας αυτή διαιωνίζετε τις εισοδηματικές ανισότητες, τις κάνετε ακόμη πιο βαθιές στο χώρο των εργαζομένων. Δεν δείχνετε συνέπεια σε συγκεκριμένες ομάδες εργαζομένων, σε σχέση με τις προηγούμενες δεσμεύσεις και υποσχέσεις σας. Αυτοί είναι οι αστυνομικοί, οι λιμενικοί, είναι πολλές άλλες κατηγορίες εργαζομένων όπως οι εκπαιδευτικοί, στους οποίους είχατε υποσχεθεί πολλά, χωρίς βεβαίως να διευκρινίσετε το πότε θα τα δώσετε. Επειδή, λοιπόν, ο χρόνος περνάει, αρχίζετε και βλέπετε ορίζοντα οκταετίας, ορίζοντα ακόμη πιο μακρύ και βεβαίως, έχετε πάντα την εύκολη δικαιολογία: «Δεν φταίμε εμείς. Όλα αυτά είναι αποτέλεσμα των ελλειμμάτων που άφησε το ΠΑ.ΣΟ.Κ., είναι αποτέλεσμα της απογραφής και στη συνέχεια της επιτήρησης που μας έβαλε η Ευρωπαϊκή Ένωση». Φθάσατε, μάλιστα, στο σημείο, για να δικαιολογήσετε αυτή την πολιτική σας, να κάνει δηλώσεις σήμερα ο κ. Αντώναρος, ο οποίος ούτε λίγο ούτε πολύ –ευτυχώς βγήκε μετά ο κ. Αλογοσκούφης και τα μάζεψε- δικαίωνε τον κ. Σαρκοζί στην επίθεση που έκανε στον Αντιπρόεδρο της Ευρωπαϊκής Τράπεζας, τον κ. Παπαδήμα, λέγοντας ότι λίγο πολύ δικαιολογημένα ο κ. Σαρκοζί είπε αυτά που είπε. Φτάσατε σε τέτοιο σημείο, να επιστρατεύετε επιχειρήματα κύκλων που εκφράζονται σε βάρος των συμφερόντων της χώρας μας, για να δικαιολογήσετε αυτή σας την πολιτική. 
      Όμως θεωρώ ότι πολύ σύντομα, όποτε έρθει η ώρα –όπως εσείς λέτε ή λέει ο Πρωθυπουργός- ο ελληνικός λαός θα δώσει την απάντησή του και αυτή θα είναι μια ηχηρή απάντηση για την εξαπάτηση που υπέστη ο ελληνικός λαός και υφίσταται ακόμα, για εσάς που από κήρυκες και τιμητές, που διακηρύξατε την κάθαρση και τη διαφάνεια παντού, μετατραπήκατε σήμερα σε σιωπηρούς παρατηρητές όλης αυτής της πρωτοφανούς λεηλασίας του δημοσίου χρήματος.
      Και κάτι επιμέρους που αφορά το νησιώτικο χώρο και τις νησιώτικες περιοχές. Ξέρετε και εσείς προσωπικά, κύριε Υπουργέ, το πρόβλημα που υπήρχε στο νησιώτικο χώρο με την αποχή των μηχανικών από τις εκτός έδρας μετακινήσεις, με αποτέλεσμα να υπάρχουν τεράστιες καθυστερήσεις στο Πρόγραμμα Δημοσίων Επενδύσεων, στην απορροφητικότητα του Π.Ε.Π. νοτίου Αιγαίου –μιας και είναι η περιφέρειά μου, γι’ αυτό αναφέρομαι σ' αυτό- καθυστερήσεις που είχαν σοβαρές επιπτώσεις και στην ανάπτυξη και στην απορροφητικότητα. 
      Με πολύ-πολύ μεγάλη καθυστέρηση και αφού συνέβησαν όσα επιζήμια συνέβησαν, έρχεστε σήμερα να τα καλύψετε, κάνοντας μια αύξηση, βεβαίως, στο μηνιαίο επίδομα που παίρνουν οι μηχανικοί και παραπέμποντας σε Κοινή Υπουργική Απόφαση για την αύξηση των εκτός έδρας αποζημιώσεων των μηχανικών. 
      Δεν γνωρίζουμε πότε και τι θα περιλαμβάνει αυτή η Κοινή Υπουργική Απόφαση. Θέλω να είμαι καλόπιστος και να δεχτώ ότι θα ανταποκρίνεται στα αιτήματα που με αγωνία, ένταση και έντονη διεκδίκηση διατύπωναν εδώ και αρκετούς μήνες οι τεχνικοί του νησιώτικου χώρου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, ειδικά για το νησιώτικο χώρο, θα ήθελα να τελειώσω, λέγοντας ότι η συνταγματική επιταγή, το άρθρο 101, επιβάλλει στη διοίκηση να λαμβάνει υπ' όψιν της τις ιδιαιτερότητες του νησιώτικου χώρου. Αυτό είναι υποχρέωση συνταγματική σε όλα τα νομοθετήματα.  
      Και σ' αυτό, λοιπόν, το νομοθέτημα βλέπουμε ότι καμία ιδιαίτερη μέριμνα δεν λαμβάνεται και στο επίπεδο της εισοδηματικής πολιτικής και στο επίπεδο των μετακινήσεων εκτός έδρας –αυτό θα το δούμε στη συνέχεια- έτσι ώστε να γίνεται σεβαστή αυτή η συνταγματική διάταξη. Αν δεν υπάρχει σαφής πολιτική κινήτρων για την προσέλκυση γενικότερα υπαλλήλων, στελεχών και ειδικότερα τεχνικών στο νησιώτικο χώρο, είναι σίγουρο ότι ο δημόσιος τομέας θα απαξιώνεται, θα αδυνατεί να αντιμετωπίσει τα προβλήματα και τις ανάγκες των νησιωτών και σε λίγο θα έχουμε μια δημόσια διοίκηση ανίσχυρη, ανήμπορη να αντιμετωπίσει τις προκλήσεις των καιρών και τις ανάγκες των πολιτών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΠΑΝΑΓΙΩΤΗΣ ΡΗΓΑΣ: Γι’ αυτό, κύριε Υπουργέ, θα ήθελα, πέρα από τη γενικότερη κριτική που άσκησα στο νομοσχέδιο, να λάβετε σοβαρά υπ' όψιν σας και τα αιτήματα που έχουν διατυπωθεί για τους υπαλλήλους των νησιώτικων περιοχών. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ. 
      Το λόγο έχει ο συνάδελφος κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Συζητάμε για τις αποδοχές των δημοσίων υπαλλήλων, που είναι και το βασικό θέμα του νομοσχεδίου, σ’ ένα ζοφερό περιβάλλον. Ο καταιγισμός των αποκαλύψεων για τη διαχείριση των αποθεματικών των ασφαλιστικών ταμείων των δημοσίων υπαλλήλων, δυστυχώς αποτελεί πλήγμα και για τη δημοκρατική νομιμότητα, για το πολιτικό μας σύστημα, αλλά και για την κοινωνική συνοχή. 
      Ο μέσος πολίτης στέκεται απέναντι σ’ αυτές τις αποκαλύψεις και στα φαινόμενα εμβρόντητος, δηλώνοντας πως δεν είναι δυνατόν η ελληνική πολιτεία να μην μπορεί να αναλαμβάνει τις ευθύνες της σε τέτοια βασικά και κρίσιμα θέματα. Εν έτει 2007 δεν είναι δυνατόν, να αναζητούμε ακόμη τη θέσπιση κανόνων για τη διαχείριση του δημοσίου χρήματος, όταν δεν έχουμε υλοποιήσει τους κανόνες που ήδη ισχύουν. Κανέναν δεν πείθει, δυστυχώς, το πολιτικό σύστημα. Και δεν χάνει μόνον η Κυβέρνηση που, ούτως ή άλλως, έχει μπλέξει σε αυτό το κουβάρι των αποκαλύψεων, αλλά χάνει το πολιτικό μας σύστημα ακόμα ένα μεγάλο απόθεμα αξιοπιστίας κι αυτό είναι πολύ κακό για τη συνέχεια. Χάνει, όμως και η κοινωνική συνοχή σε μια δύσκολη εποχή για την οικονομία και για τη χώρα γενικότερα, αναγκαίες και μεγάλες προσαρμογές για να επανακτήσουμε τη χαμένη ανταγωνιστικότητα και παραγωγικότητα της εθνικής μας οικονομίας, ιδιαίτερα σε ζωτικούς κλάδους. Σε μια εποχή, δηλαδή, όπου ζητούμε από τη δημόσια διοίκηση και τον ευρύτερο δημόσιο τομέα να αναβαθμίσει την παραγωγικότητα και την ανταγωνιστικότητα, να βελτιώσει τις παρεχόμενες υπηρεσίες για να βοηθήσει στη μεγάλη αναπτυξιακή προσπάθεια του ελληνικού λαού, του ιδιωτικού τομέα της οικονομίας. 
      Με αυτό το πλήγμα που δέχεται η δημόσια διοίκηση, ο δημόσιος υπάλληλος, πλήττεται η κοινωνική συνοχή, πλήττεται η εμπιστοσύνη στο πολιτικό σύστημα. Αντί να συζητούμε αυτή την εποχή τη σχέση των αποδοχών με την παραγωγικότητα, τη σχέση των αποδοχών με την ανταγωνιστικότητα της υπηρεσίας, με την ποιότητα της δημόσιας διοίκησης και των υπηρεσιών που προσφέρει για να εξυπηρετεί τον πολίτη, για να βοηθά την ανάπτυξη, συζητούμε πώς θα διαφυλάξουμε τα αποθεματικά των ταμείων των δημοσίων υπαλλήλων, τον ιδρώτα και το αίμα τους τη δουλειά τους, δηλαδή, των προηγούμενων χρόνων, που είναι το αποκούμπι τους για τα επόμενα χρόνια, για τα χρόνια της σύνταξής τους, για την πρώτη δύσκολη στιγμή τους. Τα αποθεματικά των ασφαλιστικών ταμείων και ειδικά του στενού και ευρύτερου δημόσιου τομέα είναι και το αποκούμπι της εθνικής μας οικονομίας. 
      Αντί να συζητούμε κατά πόσο αυτή η αύξηση του 3,5% που κινείται στα όρια του ονομαστικού πληθωρισμού, είναι πολύ πιο κάτω από τις πραγματικές ανάγκες των εργαζομένων στη δημόσιο διοίκηση, συζητούμε πώς θα προφυλάξουμε τα δικά τους αποθέματα, πώς θα προφυλάξουμε το αποτέλεσμα της δουλειάς και της προσπάθειάς τους από την ασέλγεια ορισμένων κρατικών λειτουργών εις βάρος των ταμείων των δημοσίων υπαλλήλων. 
      Φυσικά, η Κυβέρνηση και οι κυβερνητικοί αξιωματούχοι, όπως σε κάθε τέτοια αποκάλυψη, αφού ξεπερνούν το πρώτο σοκ, αφού ξεπερνούν τις πρώτες αγωνίες, αφού ξεπερνούν τις πρώτες τους ανασφάλειες, αντί να αναλάβουν τις πολιτικές τους ευθύνες, αντί να αναζητήσουν τις ευθύνες στους λειτουργούς που αυτοί έχουν διορίσει, κοιτούν πως θα βρουν δρόμους διαφυγής. Αναζητούν σκοτεινά συμφέροντα που τους καταδιώκουν, χωρίς φυσικά να τα κατονομάζουν. Δαιμονοποιούν την πολιτική ζωή για να καλύψουν τις δικές τους πολιτικές ευθύνες.
      Κύριε Πρόεδρε, η αύξηση του 3,5% για τους εργαζόμενους στη δημόσια διοίκηση δεν καλύπτει καθόλου τις σημερινές τους ανάγκες και πολύ περισσότερο τις αυριανές. Η Κυβέρνηση, με τη φορολογική, αλλά και την πολιτική που ασκεί σε μια σειρά κρίσιμους τομείς, όπως ο ενεργειακός, όπως οι αυξήσεις που έχει προσθέσει στα καπνά, στα τσιγάρα και σε μια σειρά από ανελαστικές καταναλωτικές ανάγκες της μέσης ελληνικής οικογένειας, έχει ήδη πάρει από πολλούς δρόμους και με πολλούς τρόπους τον προηγούμενο, αλλά και τα προηγούμενα χρόνια πολλαπλάσια απ’ αυτά που πενιχρά και διστακτικά τώρα προσφέρει στους δημοσίους υπαλλήλους. Πώς, λοιπόν, θα τους καλέσει να συμμετέχουν με αυταπάρνηση στη μεγάλη αναπτυξιακή προσπάθεια της χώρας; Την άρνησή τους και την απογοήτευσή τους θα συναντήσει, δυστυχώς, για τη χώρα και την οικονομία. Αυτό είναι ένα από τα πιο οδυνηρά αποτελέσματα της ασκούμενης κυβερνητικής πολιτικής, με άμεσες και έμμεσες επιπτώσεις στην πολιτική, οικονομική και κοινωνική ζωή της χώρας.
      Κύριε Πρόεδρε, η Κυβέρνηση έχει εισπράξει πολλαπλάσια από την αύξηση της φορολόγησης της κατοικίας, πέφτοντας  πάνω στις πλάτες του τελικού καταναλωτή –του αγοραστή, δηλαδή, του ακινήτου- με τη προσθήκη του Φόρου Προστιθέμενης Αξίας και την προαναγγελία της επιβολής του. Μαζί με την αναγγελία της αύξησης των αντικειμενικών αξιών –την παρατεταμένη και κλιμακωτή αύξηση επί μια τριετία- έστειλε τους καταναλωτές εκβιαστικά στο κισσέ των τραπεζών για να πάρουν στεγαστικά δάνεια.
      Τώρα πλέον οι κατασχέσεις κορυφώνονται. Τα επιτόκια ανεβαίνουν. Καμιά προστασία στο δανειολήπτη των στεγαστικών δανείων. Οι κατασχέσεις κορυφώνονται και τα επόμενα χρόνια θα είναι ακόμα χειρότερα. Και η προσωρινή δανειακή ανάπτυξη που έχει πετύχει η Κυβέρνηση με την τεχνητή ζήτηση που έχει δημιουργήσει στην αγορά, είτε με τα στεγαστικά δάνεια είτε με τα καταναλωτικά δάνεια δεν καλύπτει τα κενά της κοινωνικής και εισοδηματικής πολιτικής της. Βαθαίνουν την υπερχρέωση του ελληνικού νοικοκυριού, το εξαρτούν ακόμα περισσότερο από τις τράπεζες. Αυτή η ανάπτυξη δεν είναι αυτοτροφοδοτούμενη, αυτή η ανάπτυξη είναι κοντόθωρη και την επόμενη διετία θα βρεθεί η εθνική οικονομία μας και το μέσο νοικοκυριό, η αγορά, σε πρωτοφανές αδιέξοδο.
      Τότε, όμως, η Νέα Δημοκρατία θα είναι στην Αντιπολίτευση. Η επόμενη κυβέρνηση του ελληνικού λαού, η κυβέρνηση του ΠΑ.ΣΟ.Κ., θα είναι αυτή που θα χρεωθεί το βάρος και την προσπάθεια της ανόρθωσης της οικονομίας από την ύφεση και το τέλμα, στο οποίο θα την έχει οδηγήσει η πολιτική της Νέας Δημοκρατίας.
      Ολοκληρώνω, κύριε Πρόεδρε, αναφερόμενος σε μια τροπολογία για τον Οργανισμό Λιμένος Θεσσαλονίκης και την ανάληψη από αυτόν της ευθύνης για την κατασκευή της επέκτασης του Δικαστικού Μεγάρου.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αύριο θα το συζητήσουμε αυτό, κύριε συνάδελφε.
      ΠΡΟΕΔΡΕΥΩΝ (Ιωάννης Τραγάκης): Δεν πειράζει. Ας το αναφέρει  σήμερα μια και έχει λίγο χρόνο.
      ΙΩΑΝΝΗΣ ΜΑΓΚΡΙΩΤΗΣ: Θα το αναφέρω και σήμερα. Αναφέρομαι επί της αρχής ουσιαστικά, γιατί η συζήτηση είναι η προέκταση αυτής. 
      Θα ήθελα να πω, κύριε Πρόεδρε, πως και ο δικαστικός κόσμος και ο νομικός, αλλά και οι Θεσσαλονικείς και η ευρύτερη περιοχή θέλουν αυτή την επέκταση και χρόνια την προσδοκούν. Υπήρξε τα προηγούμενα χρόνια χωροθέτηση. Δεν την υιοθετήσατε. Δεν θα αρνηθώ την τελική χωροθέτηση μέσα στους χώρους του Οργανισμού Λιμένος Θεσσαλονίκης. Άλλωστε είναι δίπλα στο Δικαστικό Μέγαρο. 
      Θα ήθελα, όμως, να κάνω δύο παρατηρήσεις. Η πρώτη είναι ότι μαζί με το μεγάλο τμήμα από τα γήπεδα του Οργανισμού Λιμένος Θεσσαλονίκης που παίρνει η Υποθαλάσσια Αρτηρία, μαζί με το κομμάτι που παίρνει το Δικαστικό Μέγαρο, θα ήθελα να ρωτήσω τον κύριο Υπουργό, ποιο είναι το επιχειρησιακό σχέδιο για την ανάπτυξη του Λιμανιού της Θεσσαλονίκης, που είναι το μεγάλο διαμετακομιστικό κέντρο της χώρας μας; Ας μας το πει επιτέλους, γιατί η προ τετραετίας σχεδιασθείσα πολιτική και για την ανάπτυξη του έκτου προβλήτα, αλλά και για την κατασκευή του μεγάλου εμπορευματικού κέντρου, ουσιαστικά έχουν ακυρωθεί. 
      Βεβαίως και πάλι φόρτωσαν στις πλάτες του Οργανισμού Λιμένος Θεσσαλονίκης το βάρος ο ίδιος να προχωρήσει σε δανεισμό για την κατασκευή και την επέκταση του έκτου προβλήτα. Πότε, όμως, θα ξεκινήσει αυτό το έργο; Δεν μπορεί να χάνονται ευκαιρίες. Τα ανταγωνιστικά λιμάνια ήδη καλύπτουν τα κενά.
      Τέλος, εδώ και πάλι έχουμε ένα ιδιότυπο κρατικό Σ.Δ.Ι.Τ.. Δηλαδή ο Οργανισμός Λιμένος Θεσσαλονίκης θα δανειστεί για να χτίσει το Δικαστικό Μέγαρο και στη συνέχεια θα το νοικιάσει στο Υπουργείο Δικαιοσύνης.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, πράγματι είστε καινοτόμοι και πρωτότυποι. Η αλχημεία σας γύρω από τα δημόσια οικονομικά είναι πρωτοφανής. Ξέρετε πως με αυτόν τον τρόπο αποφεύγετε να εγγράψετε αυτήν την επένδυση και στα ελλείμματα και στο δημόσιο χρέος, επιβαρύνετε όμως τον Οργανισμό Λιμένος Θεσσαλονίκης, ο οποίος σας θυμίζω ότι είναι εισηγμένος στο Χρηματιστήριο, έχουν επενδύσει ιδιώτες και κανείς δεν τους ρωτά, κάνοντας απλώς χρήση της πλειοψηφίας που έχει το δημόσιο. 
      Αυτή δεν είναι υγιής και διάφανη οικονομική πολιτική, δεν διαχειρίζεται σωστά το επενδυτικό κοινό και πάνω από όλα την αναπτυξιακή προοπτική του Οργανισμού Λιμένος Θεσσαλονίκης και της ευρύτερης περιοχής. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει, ο τελευταίος ομιλητής, ο κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κυρίες και κύριοι συνάδελφοι, συζητάμε την εισοδηματική πολιτική της Κυβέρνησης για το 2007. 
      Οι ονομαστικές αυξήσεις που δίνονται στους δημοσίους υπαλλήλους είναι 3,5%. Είναι βέβαιο ότι οι αυξήσεις αυτές δίνονται πάνω στο βασικό μισθό και όχι στο συνολικό μισθό. Ο βασικός μισθός είναι περίπου τα 2/3 του συνολικού μισθού. Αυτό σημαίνει ότι η αύξηση του 3,5% στο βασικό μισθό ανάγεται σε αύξηση 2,3% περίπου πάνω στο συνολικό μισθό, με έναν πληθωρισμό 3% με 3,1%. Άρα, οι αυξήσεις που δίνονται στους υπαλλήλους είναι μικρότερες από τον πληθωρισμό.
Να σημειώσω ότι η ονομαστική αύξηση του Α.Ε.Π. είναι 7,1% που σημαίνει ότι οι ονομαστικές αυξήσεις στους μισθούς είναι περίπου το 1/3 της ονομαστικής αύξησης του Α.Ε.Π. 
      Ασφαλώς, δεν μπορεί να υπερηφανεύεται η Κυβέρνηση γι’ αυτήν την εισοδηματική πολιτική και ασφαλώς αυτές οι αυξήσεις είναι πολύ κατώτερες απ’ αυτά που είχε υποσχεθεί η Κυβέρνηση προεκλογικά στους εργαζόμενους, συνολικά. 
      Η Κυβέρνηση ισχυρίζεται ότι οι εργαζόμενοι υπάλληλοι θα κερδίσουν από τη μείωση της άμεσης φορολογίας. Και αυτό είναι αναληθές, διότι η άμεση φορολογία στα εισοδήματα μέχρι 23.000 ευρώ αυξάνεται. Για τα μεγάλα εισοδήματα, πράγματι μειώνεται, αλλά για τα εισοδήματα των μικρών και μεσαίων υπαλλήλων μέχρι 23.000 ευρώ το χρόνο η άμεση φορολογία αυξάνεται. 
      Βεβαίως, το μεγάλο θέμα το οποίο επιβαρύνει τα νοικοκυριά και τους Έλληνες πολίτες είναι η μεγάλη αύξηση που έγινε τα τελευταία χρόνια στην έμμεση φορολογία. Η αύξηση αυτή επιβαρύνει πάρα πολύ τα μικρά και μεσαία νοικοκυριά, τους πολίτες συνολικά και, μάλιστα, κατά τρόπο πολύ άνισο σε ό,τι αφορά τα μικρά και μεγάλα εισοδήματα. Η έμμεση φορολογία επιβαρύνει κυρίως τους φτωχούς πολίτες, τα μεσαία εισοδήματα κατ’ εξοχήν. Θυμίζω την αύξηση του Φ.Π.Α., θυμίζω τις αλλεπάλληλες αυξήσεις στον ειδικό φόρο στα καύσιμα, τις αυξήσεις στα φθηνά τσιγάρα, τα ποτά, τα τέλη τηλεφώνου. 
      Άρα, όχι μόνο φέτος, αλλά τα τρία χρόνια που κυβερνά αυτή η Κυβέρνηση, έχουμε μείωση των αποδοχών σε σχέση με την αύξηση του κόστους ζωής μιας μέσης ή πολύ περισσότερο μιας φτωχής οικογένειας. Βεβαίως, υποσχεθήκατε άλλα. 
      Η πραγματικότητα είναι ότι και η ακρίβεια σήμερα είναι πολύ μεγαλύτερη απ’ ό,τι ήταν παλιά και τα φτωχά και μεσαία εισοδήματα σήμερα είναι χειρότερα απ’ ό,τι ήταν πριν από τρία χρόνια. Αυτή είναι μια αλήθεια, την οποία κανείς δεν μπορεί να αμφισβητήσει. 
      Βεβαίως, ισχυρίζεστε ότι για όλα αυτά δεν φταίτε εσείς, αλλά φταίει το ΠΑ.ΣΟ.Κ., φταίει η κληρονομιά που έχετε από το ΠΑ.ΣΟ.Κ., ότι δεν περιμένατε ότι θα βρείτε τόσα μεγάλα προβλήματα. Μία άλλη εκδοχή είναι ότι μπορεί σήμερα ή πέρυσι ή πρόπερσι οι εργαζόμενοι ή οι αγρότες να είναι χειρότερα, αλλά υπάρχει ελπίδα.
      Και αυτό είναι αναληθές. Και θα σταθώ σ’ αυτά τα δύο θέματα. Πρώτα- πρώτα, δεν κληρονομήσατε άσχημη οικονομία. Βεβαίως, μπορούσαν τα πράγματα να είναι πολύ καλύτερα –πάντα μπορούν να είναι καλύτερα τα πράγματα- αλλά η οικονομία των ετών 2003-2004, καθώς και των τελευταίων χρόνων, ήταν περίπου η καλύτερη σε σχέση με το παρελθόν τα τελευταία είκοσι, τριάντα χρόνια. Ποτέ δεν ήταν καλύτερα η οικονομία.  
      Το 1993, όταν παραλάβαμε εμείς, κύριε Υφυπουργέ, το έλλειμμα ήταν 14% και εμείς το παραδώσαμε 3% όπως λέμε εμείς, 5%, 5,5%, 6%, όπως εσείς λέτε με την απογραφή, για την οποία δεν θα πω τώρα πόσο σωστά έγινε. Το 1993 ήταν 14%. Ο πληθωρισμός το 1993 ήταν 14%, 15%, 16%, 17%, 18%. 
      Επομένως όλα ήταν καλύτερα το 2003 από ό,τι ήταν στο παρελθόν ή το 1993, όταν εσείς παραδώσατε την Κυβέρνηση.
      Τώρα, έχω τα στοιχεία της Τράπεζας της Ελλάδας, αλλά και δικά σας στοιχεία, που αφορούν τους προϋπολογισμούς. Μας λέτε ότι το ΠΑ.ΣΟ.Κ. άφησε μεγάλα χρέη, μεγάλα ελλείμματα. Προχθές, μας έδωσε ο Διοικητής της Τράπεζας της Ελλάδας την έκθεσή του, η οποία λέει ότι το 1989 το δημόσιο χρέος –εννοώ της γενικής κυβέρνησης- ήταν 68% του Α.Ε.Π.. 
      Πάρτε την έκθεση του Διοικητή της Τράπεζας της Ελλάδας. Πόσο ήταν το 1993; Ήταν 110,1% του Α.Ε.Π.. Πόσο ήταν το Δεκέμβριο του 2003; Ήταν 107,8%. Άρα, ποιος ευθύνεται για το μεγάλο χρέος της γενικής κυβέρνησης; Η δική σας Κυβέρνηση. Από το 1989 μέχρι το 1993, σχεδόν διπλασιάσατε το δημόσιο χρέος. 
      Αναφέρεστε συχνά στο έλλειμμα του 2004, ότι πήγε δηλαδή στο 7,8%. Βεβαίως, γ’ αυτό δεν ευθύνεται το ΠΑ.ΣΟ.Κ.. Εγώ θα πω ότι ευθύνη έχει και το ΠΑ.ΣΟ.Κ., αλλά και η Νέα Δημοκρατία. Εσείς υλοποιήσατε τον Προϋπολογισμό.
      Λέω ένα παράδειγμα, κύριε Υφυπουργέ. Τα έσοδα από έμμεσους φόρους το 2003 ήταν 14,7% του Α.Ε.Π. και το 2004 έπεσαν στο 13,3% του Α.Ε.Π. Ποιος φταίει; Οι συντελεστές δεν άλλαξαν. Ποιος φταίει, δηλαδή, για το ότι οι ελεγκτικοί μηχανισμοί δεν μπόρεσαν να εισπράξουν έσοδα το 2004; Εσείς κυβερνούσατε! Ποιος φταίει που διέλυσε τους ελεγκτικούς μηχανισμούς το 2004; Ποιος φταίει για το κλίμα που δημιουργήσατε, δηλαδή ότι δήθεν οι Έλληνες δεν θα πλήρωναν φόρους αν βγαίνατε εσείς; Εσείς φταίτε! Μπορώ να πω και άλλα πράγματα, αλλά ας πάμε σ’ ένα άλλο παράδειγμα.
      Το έλλειμμα της γενικής κυβέρνησης το 2001, σύμφωνα με δικά σας στοιχεία, ήταν 5,6%. Και αυτό –επαναλαμβάνω- σύμφωνα με δικά σας στοιχεία μετά την απογραφή. Εγώ αμφισβητώ την απογραφή, αλλά θα το δεχθώ χάρη του επιχειρήματος που θα αναφέρω παρακάτω. Το έλλειμμα, λοιπόν, ήταν 5,6%. Πόσο ήταν το έλλειμμα της γενικής κυβέρνησης το 2005; Ήταν 5,2% με αστερίσκο από την Ευρωπαϊκή Ένωση, γιατί αμφισβητεί τον τρόπο καταγραφής των αμυντικών δαπανών. Και εγώ σας λέω και έναν άλλο αστερίσκο γιατί δεν βάλατε τα χρέη των νοσοκομείων.
      Ακούστε τώρα που θα κάνω μία σύγκριση. Το 2001, το Πρόγραμμα Δημοσίων Επενδύσεων ήταν 5,7% του Α.Ε.Π.. Το 2005 ήταν 4,2% του Α.Ε.Π.. Άρα, κερδίσατε 1,5% στο έλλειμμα από τη μείωση του Προγράμματος Δημοσίων Επενδύσεων. Δεν πιστεύω να είστε περήφανοι γι’ αυτό!
      Δεύτερον, σύμφωνα με δικά σας στοιχεία των δικών σας προϋπολογισμών, το 2001 πληρώναμε τόκους 7,4% του Α.Ε.Π. Το 2005 πληρώσαμε τόκους 5,4% του Α.Ε.Π.. Αμφισβητώ την αλήθεια των στοιχείων, διότι εγώ πιστεύω ότι μεταφέρατε τόκους για τα επόμενα χρόνια. Πάντως, χάριν του συγκεκριμένου επιχειρήματος, δέχομαι ότι πληρώσατε τόκους 5,4% του Α.Ε.Π. έναντι 7,4% του Α.Ε.Π. το 2001. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, κερδίσατε στο έλλειμμα δύο μονάδες από τη μείωση των τόκων και μιάμιση μονάδα από τη μείωση του Προγράμματος Δημοσίων  Επενδύσεων. Αν αναφερθώ μόνο σ’ αυτά τα δύο στοιχεία, κερδίσατε δύο συν ενάμισι, τρεισήμισι μονάδες από το Πρόγραμμα Δημοσίων Επενδύσεων και από τους τόκους. Αν προσθέσετε, κύριε Υφυπουργέ, στο 5,2% που ήταν το έλλειμμα το 2005 άλλες τρεισήμισι μονάδες, το έλλειμμα θα ήταν 8,7% με δύο αστερίσκους. Άρα, δεν βελτιώσατε τίποτα. 
      Θέλετε να πάω και στο 2006; Εκεί κερδίζετε 1,5% από το Πρόγραμμα Δημοσίων Επενδύσεων, σε σχέση με το 2001 και το 2002. Κερδίζετε 2,4% σε σχέση με τους τόκους. Άρα, 3,9% και 2,6% μας κάνουν 6,5%. Επομένως, δεν βελτιώσατε τίποτα στην οικονομία.
      Και θα σας πω γιατί δεν βελτιώσατε τίποτα στην οικονομία. Τα φορολογικά έσοδα ήταν 26% του Α.Ε.Π. πριν το 2003. Τώρα είναι 23%. Μειώσατε τα έσοδα. Ποιος φταίει; 
      Ακούστε, λοιπόν, το εξής: Σας είπα και νωρίτερα ότι τα έσοδα από έμμεσους φόρους το 2003 ήταν 14,7% του Α.Ε.Π.. Εσείς αυξήσατε το Φ.Π.Α. και τους έμμεσους φόρους. Πόσα, λοιπόν, είναι τα έσοδα το 2006 από έμμεσους φόρους; Είναι 13,6%, έναντι 14,7% που ήταν το 2003. Αν υπολογίσουμε και τις αυξήσεις στους συντελεστές των έμμεσων φόρων, έπρεπε αντί 14,7% να είναι 15,9% και είναι 13,6%. Χάνουμε δύο μονάδες. Οι πολίτες επιβαρύνονται, πληρώνουν, υποφέρουν τους έμμεσους φόρους και εσείς δεν τους εισπράττετε. Ποιος φταίει; Τι διορθώσατε λοιπόν; Άρα, δεν υπάρχει ούτε ελπίδα. Και αυτό είναι ψέμα; 
      Τι κάνατε μέχρι τώρα; Μειώσατε τους φόρους στους πλούσιους και με όλα τα μέτρα που παίρνετε, μειώνετε τα εισοδήματα των μικρών και μεσαίων στρωμάτων και έτσι οι πλούσιοι γίνονται πλουσιότεροι και οι φτωχοί, φτωχότεροι.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε. 
      Πείτε μου κάτι, κύριε Υπουργέ. Ποιος φταίει για το γεγονός ότι τα προϊόντα στους παραγωγούς τώρα είναι φθηνότερα απ’ ότι τα παλιά και στον καταναλωτή ακριβότερα;  Ποιος φταίει, λοιπόν; Πάλι το ΠΑ.ΣΟ.Κ.; 
      Όσον είναι καιρός λοιπόν -και νομίζω ότι δεν έχετε πλέον καιρό- πρέπει να αλλάξετε κατεύθυνση. Όμως, δεν μπορείτε να το κάνετε διότι είστε δέσμιοι –και λυπάμαι που το λέω- των μεγάλων συμφερόντων. Γι’ αυτό χρειάζεται να γίνει αλλαγή και η αλλαγή θα γίνει ξανά από τον ελληνικό λαό για να μπει και πάλι το ΠΑ.ΣΟ.Κ. και να μπορέσει να αντιστρέψει αυτή την πορεία, να βοηθήσει τους μικρούς και τους μεσαίους και όχι τους πλούσιους, όπως εσείς. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Κυρία και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 8 του νομοσχεδίου και θα γίνει η ψήφισή τους χωριστά. 
    Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό, το οποίο θα αποτελέσει το άρθρο 4 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2, το οποίο θα αποτελέσει το άρθρο 4 του νομοσχεδίου, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό, το οποίο θα αποτελέσει το άρθρο 5 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3, το οποίο θα αποτελέσει το άρθρο 5 του νομοσχεδίου, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό, το οποίο θα αποτελέσει το άρθρο 8 του νομοσχεδίου; 
    ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4, το οποίο θα αποτελέσει το άρθρο 8 του νομοσχεδίου, έγινε δεκτό, όπως τροποποιήθηκε από τον κύριο Υπουργό, ομοφώνως. 
    Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό, το οποίο θα αποτελέσει το άρθρο 9 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 5, το οποίο θα αποτελέσει το άρθρο 9 του νομοσχεδίου, έγινε δεκτό, όπως τροποποιήθηκε από τον κύριο Υπουργό,  κατά πλειοψηφία. 
    Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό, το οποίο θα αποτελέσει το άρθρο 10 του νομοσχεδίου; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6, το οποίο θα αποτελέσει το άρθρο 10 του νομοσχεδίου, έγινε δεκτό, όπως τροποποιήθηκε από τον κύριο Υπουργό, ομοφώνως.  
    Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό, το οποίο θα αποτελέσει το άρθρο 11 του νομοσχεδίου; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7, το οποίο θα αποτελέσει το άρθρο 11 του νομοσχεδίου, έγινε δεκτό, όπως τροποποιήθηκε από τον κύριο Υπουργό, ομοφώνως.  
    Ερωτάται το Σώμα: Γίνεται δεκτό το άρθρο 8 ως έχει, το οποίο θα αποτελέσει το άρθρο 12 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8, το οποίο θα αποτελέσει το άρθρο 12 του νομοσχεδίου, έγινε δεκτό ως έχει  κατά πλειοψηφία. 
     Κυρία και κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 13 Φεβρουαρίου 2007  και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Τρίτης 13 Φεβρουαρίου 2007  επικυρώθηκαν.
     Κυρία και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.43΄, λύεται η συνεδρίαση για αύριο ημέρα Τετάρτη 21 Μαρτίου 2007 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εισοδηματική πολιτική έτους 2007, φορολογικές και άλλες διατάξεις», σύμφωνα με την ημερήσια διάταξη που έχει διανεμηθεί. 
    
    Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



Τελευταία Αποθήκευση:	26/3/2007 8:55:00 μμ	Από:	M.papadatou
Εκτυπώθηκε:	26/3/2007 12:04:00 μμ

