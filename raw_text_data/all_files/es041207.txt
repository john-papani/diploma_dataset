      
      ΣΥΝΕΔΡΙΑΣΗ ΟΕ΄
      Τρίτη 7 Δεκεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτή κ. Ε. Χριστοφιλοπούλου, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων:
      i) σχετικά με τη λήψη μέτρων αντιμετώπισης του γεωλογικού φαινομένου στο δρόμο Ηρακλείου-Βιάννου Κρήτης, σελ.
      ii) σχετικά με την αξιοποίηση των ελευθέρων χωρών στην Αθήνα, σελ.
      iii) σχετικά με την ολοκλήρωση των κάθετων ειδικών αξόνων Ηρακλείου-Μεσσαράς και Ηρακλείου Βιάννου, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Μνημονίου Συνεννόησης σχετικά με τη λειτουργία του Κέντρου κατά της παράνομης εμπορίας στον Αυλώνα», σελ.
      2. Ψήφιση επί του συνόλου του σχεδίου νόμου του Υπουργείου Ανάπτυξης: «Συνήγορος του Καταναλωτή, ρύθμιση θεμάτων του Υπουργείου Ανάπτυξης και άλλες διατάξεις», σελ.
      3. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση», σελ.
      
      ΟΜΙΛΗΤΕΣ
      Α. Επί των αναφορών και ερωτήσεων:
      ΑΛΑΒΑΝΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΞΑΝΘΟΠΟΥΛΟΣ Θ., σελ.
      ΣΤΡΑΤΑΚΗΣ Ε., σελ.
      
      Β. Επί του σχεδίου νόμου του Υπουργείου Δημόσιας Τάξης:
      ΠΑΝΤΕΛΑΚΗ Ε., σελ.
      
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΓΓΕΛΗΣ Α., σελ.
      ΑΛΙΒΙΖΑΤΟΣ Π., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ  Α., σελ.
      ΑΝΔΡΟΥΛΑΚΗΣ Δ., σελ.
      ΒΕΡΕΛΗΣ Χ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΕΩΡΓΙΑΔΗΣ Ν., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΚΑΣΤΑΝΙΔΗΣ Χ., σελ.
      ΚΑΡΠΟΥΖΑΣ Α., σελ.
      ΚΕΓΚΕΡΟΓΛΟΥ Β., σελ.
      ΚΕΛΕΤΣΗΣ Σ., σελ.
      ΛΕΓΚΑΣ Ν., σελ.
      ΛΕΟΝΤΑΡΙΔΗΣ Θ., σελ.
      ΛΥΚΟΥΡΕΝΤΖΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΠΕΖΑΣ Α., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΓΕΩΡΓΙΟΥ Γ., σελ.
      ΠΟΛΥΔΩΡΑΣ Β., σελ.
      ΠΟΛΥΖΟΣ Ε., σελ.
      ΠΡΩΤΟΠΑΠΠΑΣ Χ., σελ.
      ΣΙΟΥΦΑΣ Δ., σελ.
      ΣΠΗΛΙΟΠΟΥΛΟΣ Κ., σελ.
      ΤΖΙΜΑΣ Μ., σελ.
      ΤΣΑΝΤΟΥΛΑΣ Δ., σελ.
      ΦΩΛΙΑΣ Χ., σελ.
      ΦΩΤΙΑΔΗΣ Η., σελ.
      ΧΑΙΤΙΔΗΣ Ε., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ ΟΕ΄
     Τρίτη 7 Δεκεμβρίου 2004
     Αθήνα, σήμερα στις 7 Δεκεμβρίου 2004, ημέρα Τρίτη και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Αχαΐας ζητεί τον ανακαθορισμό της σύνθεσης των μελών του ΔΣ του ΤΥΔΚΥ.
     2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Συλλόγων Εκτάκτου Εκπαιδευτικού Προσωπικού ΤΕΙ ζητεί την ικανοποίηση θεσμικών και οικονομικών αιτημάτων των μελών της.
     3) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Πταισματοδίκης Ρόδου ζητεί την έγκριση δαπάνης καθαριότητας.
     4) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε  αναφορά με την οποία ο Δήμαρχος Αχελώου Καρδίτσας ζητεί την επάνδρωση και επαναλειτουργία του Αστυνομικού Σταθμού Βραγκιανών με πρόβλεψη και Τμήματος Αγροτικής Ασφάλειας.
     5) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χορήγηση επιδόματος θέρμανσης στα άτομα με αναπηρία και τις οικογένειές τους.
     6) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να γίνουν τροποποιήσεις και προσθήκες στο Νέο Φορολογικό Νομοσχέδιο.
     7) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Ρεθύμνου ζητεί την ίδρυση και στελέχωση Τμήματος Δίωξης Ναρκωτικών και την ανέγερση Αστυνομικού Μεγάρου στο Ρέθυμνο.
     8) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία Φορείς της Κω ζητούν την αντιμετώπιση του προβλήματος των ακτοπλοϊκών συγκοινωνιών με τη δρομολόγηση σύγχρονων πλοίων, την τακτική καθ΄ όλο το έτος σύνδεση των νησιών με την ηπειρωτική Ελλάδα κ.λπ.
     9) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος Ρίου Αχαΐας ζητεί τη μετάταξη στο Δήμο του απολυμένων υπαλλήλων της «Διακοινοτικής Αναπτυξιακής Επιχείρησης Γεφυροπλάστιγγα Ρίου - Ακταίου».
     10) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορές με τις οποίες η Ανώτατη Συνομοσπονδία Γονέων και Μαθητών Ελλάδας και Μαθητές, Φοιτητές, Σπουδαστές, Εκπαιδευτικοί και Γονείς Νομού Θεσσαλονίκης ζητούν το διπλασιασμό των δαπανών του κρατικού προϋπολογισμού για τη δημόσια παιδεία, την επίλυση προβλημάτων στέγασης των σχολείων της περιοχής κ.λπ.
     11) Ο Βουλευτής Φθιώτιδας  κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Σύλλογος του διευρυμένου Δήμου Σπερχειάδας «Ο ΣΠΕΡΧΕΙΟΣ» ζητεί τον οριστικό αναδασμό της περιοχής Βίστριζας.
     12) Ο Βουλευτής Φθιώτιδας  κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Εταιρεία Agroinvest ζητεί να της ανατεθεί η εξυγίανση με χημική επεξεργασία φορτίου ιχθυαλεύρου από το Περού.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2151/14-7-04 ερώτηση των Βουλευτών κυρίων Κωνσταντίνου Τσιπλάκη και Ευστάθιου Κουτμερίδη δόθηκε με το υπ’ αριθμ. 429/3-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κύριοι Κ. Τσιπλάκης, Ε. Κουτμερίδης, για τα θέματα της αρμοδιότητάς μας, σας πληροφορούμε τα εξής:
     1. Σύμφωνα με το άρθρο 4 παρ. 4 του Κανονισμού Ασφάλισης Φυτικής Παραγωγής του ΕΛΓΑ, εξαιρούνται από την ασφαλιστική κάλυψη οι ζημιές από πλημμύρα, για τις καλλιέργειες που καταλαμβάνουν εκτάσεις μέσα στην περίμετρο της ανώτατης στάθμης των φυσικών ή τεχνητών ρευμάτων ή άλλου όγκου γλυκού νερού, οι οποίες αποκαλύπτονται κατά τις διακυμάνσεις της στάθμης του νερού, καθώς και για τις καλλιέργειες που καταλαμβάνουν εκτάσεις, οι οποίες σύμφωνα με τις διατάξεις της ισχύουσας Νομοθεσίας, χαρακτηρίζονται σαν «ζώνες έργων».
     Ο ΕΛΓΑ για ζημιά στη φυτική παραγωγή ποσοστού 100% αποζημιώνει το 75% περίπου, ποσοστό από τα μεγαλύτερα διεθνώς.
     Σημειώνουμε ότι, η κάλυψη των ζημιών σε ποσοστό 100%, δηλαδή από μηδενική βάση, είναι πέρα από τα όρια κάθε ασφαλιστικής πρακτικής διεθνώς, σύμφωνα με την οποία, σε κάθε ζημιά, συμμετέχει κατά ένα ποσοστό υποχρεωτικά και ο ασφαλισμένος.
     2. Όσον αφορά τα έργα στην περιοχή της λίμνης Κερκίνης, καθώς και τα έργα αντιπλημμυρικής προστασίας αυτά αποτελούν αντικείμενο αρμοδιότητας του ΥΠΕΧΩΔΕ, προς το οποίο κοινοποιούνται τα παρόντα έγγραφα μας με αντίγραφα αυτών.
     Ο Υπουργός
     Σ. ΤΣΙΤΟΥΡΙΔΗΣ»
     2. Στην με αριθμό 2145/14-7-04 ερώτηση του  Βουλευτή κ. Μιλτιάδη Έβερτ δόθηκε με το υπ’ αριθμ. 427/4-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Έβερτ. για τα θέματα της αρμοδιότητάς μας, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων χρηματοδοτεί την εκτέλεση δασοτεχνικών έργων μόνο από Εθνικούς Πόρους του Προγράμματος Δημοσίων Επενδύσεων. Στα πλαίσια αυτά κατανέμονται πιστώσεις στις περιφερειακές δασικές υπηρεσίες για τη διάνοιξη και συντήρηση δασικών δρόμων, οι οποίες για το έτος 2004 ανέρχονται κατ' αρχήν στο ύψος των 4.000.000€ για όλη την επικράτεια.
     Πέραν αυτών, υπάρχει η δυνατότητα χρηματοδότησης έργων πρόληψης (καθαρισμός δασών και διανοίξεις δρόμων), από πιστώσεις του Γ' ΚΠΣ, το οποίο όμως για τον τομέα Δασών υλοποιείται από τα Επιχειρησιακά Προγράμματα των Περιφερειών της χώρας (ΠΕΠ).
     Άλλες ενέργειες του Υπουργείου αφορούν τη χρηματοδότηση της απογευματινής λειτουργίας των Περιφερειακών Δασικών Υπηρεσιών τις εργάσιμες, Κυριακές και εξαιρέσιμες, την αποστολή περιπόλων στις περιοχές ευθύνης των Δασαρχείων, καθώς και την πρόσληψη συνεργείων (10-20 μελών) εργατών τρίμηνης απασχόλησης για τον καθαρισμό της υπορόφου βλαστήσεως των δασών, κυρίως κατά μήκος του δασικού οδικού δικτύου. Η χρηματοδότηση των ανωτέρω. ενεργειών γίνεται από πιστώσεις Τακτικού Προϋπολογισμού και ανέρχεται για όλη τη χώρα (102 Δασαρχεία) στο ύψος των 7.500.000€.
     Ο Υφυπουργός
     Ε. ΜΠΑΣΙΑΚΟΣ»
     3. Στην με αριθμό 1810/29-6-2004 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 30601/ΕΥΣ5525/5-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσαν οι Βουλευτές κ. Γκατζής και κ. Τσιόγκας, σας γνωρίζουμε τα ακόλουθα:
     Σχετικά με την πρόταση του Γυναικείου Αγροτουριστικού Συνεταιρισμού Ζαγοράς με αριθ. πρωτ. 3350/15-10-2003 που υποβλήθηκε στο πλαίσιο ενεργοποίησης του Μέτρου 2.2., η συγκεκριμένη πρόταση απορρίφθηκε για λόγους που αφορούν μεταξύ των άλλων την μη τεκμηριωμένη δυνατότητα κάλυψης της ιδίας συμμετοχής, σύμφωνα με τα κριτήρια της ΚΥΑ 506/22-11-2002 όπως τροποποιήθηκε και ισχύει.
     Οι αρμόδιες Υπηρεσίες στις οποίες υποβάλλονται και αξιολογούνται οι σχετικοί φάκελοι, είναι οι Διευθύνσεις Γεωργικής Ανάπτυξης των αντίστοιχων Περιφερειών, που συνιστούν και τους Τελικούς Δικαιούχους των εν λόγω δράσεων.
     Σε ό,τι αφορά τη δυνατότητα χρηματοδότησης του Αγροτικού συνεταιρισμού Ζαγοράς στο πλαίσιο του συγκεκριμένου μέτρου του ΠΕΠ Θεσσαλίας, σημειώνεται ότι εντός του επόμενου έτους αναμένεται νέα προκήρυξη στην οποία δύναται να επανυποβάλει σχετική πρόταση.
     Επιπλέον, σημειώνεται ότι σχετικές δράσεις ενίσχυσης της γυναικείας επιχειρηματικότητας και της ανταγωνιστικότητας του αγροτικού τομέα εντάσσονται στο γενικότερο πλαίσιο της αναπτυξιακής στρατηγικής του ΠΕΠ Θεσσαλίας και χρηματοδοτούνται από ένα σύνολο μέτρων.
     Ειδικότερα, το Μέτρο 2.2. προσφέρει σημαντικές ευκαιρίες στοχεύοντας στην ευαισθητοποίηση και υποστήριξη των κατοίκων του αγροτικού χώρου για την επίτευξη συγκεκριμένων στόχων και επίσης το Μέτρο 2.9 «Ειδικές δράσεις ανάπτυξης Υπαίθρου» περιλαμβάνει δράσεις που στοχεύουν στη δημιουργία ίσων ευκαιριών για άνδρες και γυναίκες.
     Ο Υφυπουργός
     ΧΡΗΣΤΟΣ ΦΩΛΙΑΣ»
     4. Στην με αριθμό 2063/120/9-7-04 ερώτηση του Βουλευτή κ. Γιάννη Μακριώτη δόθηκε με το υπ’ αριθμ. 214/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ Βουλευτή τα ακόλουθα:
     Για το έργο «Επέκταση του διαδρόμου προσαπογειώσεων αεροσκαφών 10-28 (μετά παραλλήλου τροχοδρόμου) κατά 1000 μ. στη θάλασσα», προϋπολογισμού 220,1 εκατ. ευρώ η διαδικασία του διαγωνισμού ξεκίνησε το 2001 και σήμερα στο δεύτερο εξάμηνο του 2004 δεν είχε ολοκληρωθεί ούτε η Προεπιλογή των διαγωνιζόμενων που θα λάμβαναν μέρος στη φάση υποβολής των οικονομικών προσφορών με άγνωστο χρονικά το πέρας της όλης διαδικασίας.
     Με τις 988, 989 και 990/2003 αποφάσεις του Συμβουλίου της Επικρατείας με τις οποίες έγιναν δεκτές αιτήσεις ασφαλιστικών μέτρων εργοληπτικών επιχειρήσεων που συμμετείχαν στο διαγωνισμό και απεκλείσθηκαν από την περαιτέρω διαδικασία, απαιτείται οι αποφάσεις της επιτροπής προεπιλογής του διαγωνισμού να στηρίζονται σε κριτήρια που δυστυχώς δεν συνάδουν με τα κριτήρια που ορίζει η διακήρυξη του διαγωνισμού και ως εκ τούτου η συνέχιση του διαγωνισμού θα ήταν άσκοπη αφού δεν μπορεί σε οποιοδήποτε βάθος χρόνου να οδηγήσει σε αποτέλεσμα.
     Το έργο της επέκτασης του αεροδιαδρόμου δεν ακυρώνεται. Αντιθέτως το έργο αυτό απελευθερώνεται από μία ατέρμονα διαδικασία κρίσεων επιλογών και προσφυγών στην δικαιοσύνη. Οπωσδήποτε την πολιτική ευθύνη για την απαράδεκτη αυτή κατάσταση που οδήγησε στον κίνδυνο απώλειας χρηματοδοτήσεων από την Ευρωπαϊκή Ένωση δεν έχει η παρούσα Κυβέρνηση.
     Η επέκταση του αεροδιαδρόμου θα επαναδημοπρατηθεί σύντομα, με το νέο θεσμικό πλαίσιο και πιστεύουμε ότι το αργότερο μέχρι το Φεβροuάριο του 2005 θα αναδειχθεί ο ανάδοχος. Αν συνεχιζόταν η παλιά διαδικασία του διαγωνισμού δεν θα υπήρχε αποτέλεσμα για μεγάλο χρονικό διάστημα.
     Το έργο αυτό είναι ενταγμένο στο Γ΄ ΚΠΣ και θα ολοκληρωθεί εντός 3,5 ετών από την εγκατάσταση του αναδόχου.
     Όσον αφορά το έργο «Νέος Αεροσταθμός» προϋπολογισμού 500 εκατ.ευρώ το κτήριο του αεροσταθμού (terminal), το Δεκέμβριο του 2005 θα αποπερατωθεί η επέκταση του κατά 17.000 μ2 και ο εκσυγχρονισμός του υπάρχοντος κτηρίου. Έτσι οι συνολικές εγκαταστάσεις επιφάνειας 32.000 μ2, μαζί με την νέα κυκλοφοριακή ρύθμιση, Ρarkίng κλπ. που προβλέπονται να ολοκληρωθούν τον Απρίλιο του 2005 ολοκληρώνεται στη Συμπρωτεύουσα ένας σύγχρονος αεροσταθμός που θα καλύψει τις ανάγκες της.
     Ο νέος αεροσταθμός θα αντιμετωπισθεί σύμφωνα με τον προγραμματισμό στο Δ΄ ΚΠΣ. Έργα που εντάσσονται στο πρόγραμμα αυτό θα μπορούν να εκτελούνται από το 2007.
     Η αρμόδια Υπηρεσία ΕΥΔΕ/Αεροδρομίων Βορείου Ελλάδος εισηγήθηκε την σχετική απόφαση του Υπουργείου.
     Τα έγγραφα λόγω του όγκου τους είναι στη διάθεσή σας στις αρμόδιες Υπηρεσίες.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 2357/22-7-2004 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. 30732/ΔΕ 6390/2-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την παραπάνω ερώτηση του Βουλευτή κ. Θεόδωρου Πάγκαλου για την χρηματοδότηση της κατασκευής κολυμβητηρίου στο Δήμο Παλλήνης, σας γνωρίζουμε ότι στο Πρόγραμμα Δημοσίων Επενδύσεων τoυ τρέχοντος έτους, εντάχθηκε το έργο «Κατασκευή ανοικτού κολυμβητηρίου τύπoυ Κ1 στο Δήμο Παλλήνης" με προϋπολογισμό 1.500.000,00 ευρώ και πιστώσεις 300.000 ευρώ.
     Για την υλοποίηση τoυ έργου αρμόδιος φορέας είναι το Υπουργείο Πολιτισμού.
     Ο Υφυπουργός
     ΧΡΗΣΤΟΣ ΦΩΛΙΑΣ»
     6. Στην με αριθμό 2285/20-7-2004 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 30426/ΔΕ 6550/2-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του Βουλευτή κ. Νικόλαου Λέγκα σχετικά με την προμήθεια οικίσκων για την αποκατάσταση παλιννοστούντων στο Δήμο Φαρκαδόνας Τρικάλων, σας γνωρίζουμε ότι στο ΠΔΕ του τρέχοντος έτους (ΣΑΕ 069 του ΥΠΕΧΩΔΕ) έχει ενταχθεί έργο (κωδ.2004ΣΕ06900000) με προϋπολογισμό 2.000.000 ευρώ και ισόποσες πιστώσεις.
     Η υλοποίηση του ως άνω έργου εμπίπτει στις αρμοδιότητες του ΥΠΕΧΩΔΕ.
     Ο Υφυπουργός
     ΧΡΗΣΤΟΣ ΦΩΛΙΑΣ»
     7. Στην με αριθμό 2479/28-7-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 43085/18-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στα πλαίσια των αρμοδιοτήτων μας, σας πληροφορούμε ότι η δυνατότητα υλοποίησης των αναφερόμενων έργων θα εξετασθεί από την Περιφέρεια σε συνεργασία με τη Νομαρχιακή Αυτοδιοίκηση Σερρών στα πλαίσια των οικονομικών δυνατοτήτων και ύστερα από ιεράρχηση των αναγκών της.
     Ο Υφυπουργός
     Α. ΝΑΚΟΣ»
     8. Στην με αριθμό  1949/2-7-04 ερώτηση του Βουλευτή κ.  Κων/νου Τσιπλάκη δόθηκε με το υπ’ αριθμ. 106148/2055/472Β/22-7-04  έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σχετ: α) Ερώτηση στη Βουλή με αριθμό 1949/2.7.04 του βουλευτή κ. Κ. Τσιπλάκη. 
     β) ΚΥΑ 7589Π31/200 ( ΦΕΚ 514/Β/11.4.00): Καθορισμός μέτρων και όρων για τη διαχείριση των πολυχλωροδιφαινυλίων και πολυχλωροτριφαινυλίων (PCB/PCT)
     γ) ΚΥΑ 18083/1098 Ε.103/2003 (ΦΕΚ 606/Β): Σχέδια διάθεσης / απολύμανσης συσκευών που περιέχουν PCB - Γενικές κατευθύνσεις για τη συλλογή και μετέπειτα διάθεση συσκευών και αποβλήτων με PCB, σύμφωνα με το άρθρο 7 της κοινής υπουργικής απόφασης 7589Π31/2000 (Β΄ 514)
     δ) ΚΥΑ 19396/1546/1997 (ΦΕΚ 604/Β) : Μέτρα και όροι για τη διαχείριση επικινδύνων αποβλήτων
     ε) Οδηγία 96/59/ΕΚ, για τη διάθεση των PCB και PCT
     Σε συνέχεια της παραπάνω σχετικής ερώτησης , σας πληροφορούμε τα εξής:
     Η καταγραφή των PCBs ( κλοφέν ) από το ΥΠΕΧΩΔΕ γίνεται κυρίως δια μέσου των Νομαρχιακών Αυτοδιοικήσεων της χώρας και της ΔΕΗ, αλλά και μέσω απευθείας επικοινωνίας με Δημόσιες Υπηρεσίες / επιχειρήσεις και άλλους πιθανούς σημαντικούς κατόχους του ιδιωτικού τομέα,
     Σύμφωνα με τη β) σχετική ΚΥΑ και την ε) σχετική Οδηγία, η τελική ημερομηνία απόσυρσης των PCB είναι το τέλος του έτους 2010. Σε εφαρμογή αυτής της νομοθεσίας, το ΥΠΕΧΩΔΕ επεξεργάστηκε μια ειδικότερη νομοθετική ρύθμιση, η οποία εκδόθηκε πρόσφατα γ) σχετική ΚΥΑ] και προβλέπει μεταξύ των άλλων, γενικές κατευθύνσεις σχετικά με τη συλλογή και μετέπειτα διάθεση (απόσυρση) των συσκευών και των αποβλήτων που περιέχουν PCB. Μάλιστα, τα άρθρα 4 και 5 της ΚΥΑ αυτής περιέχουν οδηγίες που αφορούν αντίστοιχα την απολύμανση των ως άνω συσκευών και την κατάρτιση σχεδίων για τη διάθεση ή απολύμανση αυτών από τους κατόχους τους.
     Η παραπάνω ΚΥΑ προβλέπει επίσης τους απαιτούμενους ελέγχους των συσκευών με PCB από τους κατόχους τους, καθώς και μια σειρά μέτρων ασφάλειας που θα πρέπει να τηρούνται.
     Τέλος σας γνωρίζουμε ότι το ΥΠΕΧΩΔΕ έχει επανειλημμένα αποστείλει, σε όλες τις Δημόσιες Υπηρεσίες της χώρας (Υπουργεία, Περιφέρειες, Νομαρχίες), στη ΔΕΗ και σε λοιπούς ενδιαφερόμενους φορείς, βασικές οδηγίες για τους κατόχους και χρήστες συσκευών που περιέχουν PCB, με βάση τις διατάξεις της ισχύουσας νομοθεσίας.
     Επίσης έχει ήδη ζητηθεί από τη ΔΕΗ να καταθέσει το ισχύον σήμερα πρόγραμμα αντικατάστασης των υπόψη συσκευών της, αρχίζοντας από τα σημεία που χρήζουν ιδιαίτερης προστασίας (Δημόσια κτίρια κλπ).
     Ο Υπουργός
     Γ. ΣΟΥΦΛΙΑΣ»
     9. Στην με αριθμό  1920/5-7-04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 106016/2053/461Β/22-7-04  έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε συνέχεια της παραπάνω σχετικής ερώτησης . σας πληροφορούμε τα εξής:
     Η χώρα μας δεν διαθέτει κατάλληλη υποδομή (εγκεκριμένες εγκαταστάσεις επεξεργασίας ή καταστροφής ήlκαι χώροι διάθεσης επικίνδυνων αποβλήτων, με τις απαραίτητες τεχνικές προδιαγραφές για την αξιοποίηση, την επεξεργασία και την τελική διάθεσή τους) .διαχείρισης των επικίνδυνων αποβλήτων.
     Το θέμα αντιμετωπίζεται προς το παρόν. με τους παρακάτω τρόπους. σύμφωνα με τα προβλεπόμενα από την κείμενη νομοθεσία (ΚΥΑ 19396/1564/18.7.97, ΦΕΚ 604/Β «Μέτρα & όροι για τη διαχείριση επικίνδυνων αποβλήτων»):
     - Επαναχρησιμοποίηση (σαν δευτερογενές καύσιμο ή πρόσθετο υλικό στην παραγωγική διαδικασία ). αναγέννησή τους σε βιομηχανικές εγκαταστάσεις.
     - Προσωρινή αποθήκευσή τους στους χώρους παραγωγής τους, μετά από τη χορήγηση ειδικών για το σκοπό αυτό αδειών από τις αρμόδιες Υπηρεσίες της κατά περίπτωση αρμόδιας Νομαρχιακής Αυτοδιοίκησης
     - Διασυνοριακή μεταφορά των αποβλήτων σε χώρες κράτη/μέλη της Ε. Ε.. με
     σκοπό της ασφαλή τελική τους διάθεση ( αξιοποίηση, θερμοκαταστροφή , ταφή).
     Ειδικότερα σε ότι αφορά στη διαχείριση των αποβλήτων λιπαντικών ελαίων (ΑΛΕ) και των χρησιμοποιημένων ηλεκτρικών στηλών (ΗΣ) και συσσωρευτών, τα οποία εντάσσονται στο πεδίο εφαρμογής του Νόμου 2939/01 (ΦΕΚ 179 Α), προβλέπεται η οργάνωση συστημάτων εναλλακτικής διαχείρισης (ήδη έχει εγκριθεί ένα σύστημα για τα λιπαντικά έλαια ενώ βρίσκεται σε τελικό στάδιο η διαδικασία έγκρισης δύο συστημάτων για ΗΣ και συσσωρευτές και ενός επιπλέον συστήματος για λιπαντικά έλαια). Τα συστήματα θα οργανώσουν τη συλλογή, μεταφορά και αξιοποίηση των εν λόγω ρευμάτων επικινδύνων αποβλήτων ενώ δεσμεύονται να επιτύχουν συγκεκριμένους ποσοτικούς στόχους έως το τέλος του έτους 2006 (οι όροι, προϋποθέσεις, στόχοι και προγράμματα για την εναλλακτική διαχείριση των ΑΛΕ καθώς των χρησιμοποιημένων ΗΣ και συσσωρευτών, προβλέπονται στα Προεδρικά Διατάγματα υπ'αρ.82/2004 ΦΕΚ 64 Α/2.3.04 και υπ'αρ.115 ΦΕΚ 80 Α/5.3.04 )
     Η μεταφορά επικίνδυνων αποβλήτων στο εξωτερικό, διενεργείται μετά από σχετική άδεια που χορηγείται από το ΥΠΕΧΩΔΕ , σε εταιρείες που διαθέτουν Νομαρχιακές Άδειες διαχείρισης των εν λόγω αποβλήτων και υπόκειται σε ιδιαίτερα αυστηρούς όρους για την προστασία της δημόσιας υγείας και του περιβάλλοντος. Η συγκεκριμένη διαδικασία, αφορά επικίνδυνα απόβλητα για τα οποία δεν υπάρχει δυνατότητα διαχείρισής τους στη χώρα μας. Η όλη σχετική διαδικασία από τη συλλογή μέχρι την τελική διάθεση ή αξιοποίηση των αποβλήτων, ελέγχεται σύμφωνα με τα προβλεπόμενα από το σχετικό Κανονισμό 259/93/ΕΟΚ και τις τροποποιήσεις του.
     Επισημαίνεται ότι καταβάλλεται προσπάθεια η διασυνοριακή μεταφορά (εξαγωγή) επικίνδυνων αποβλήτων να πραγματοποιείται από το λιμάνι που βρίσκεται, κατά το δυνατόν πλησιέστερα στην παραγωγή των αποβλήτων.
     Ο Υπουργός
     Γ. ΣΟΥΦΛΙΑΣ»
     10. Στην με αριθμό 1916/1-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90022/17889/349/22-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 1916/1-7-2004 ερώτηση, που κατέθεσε στη Βουλή ο Βουλευτής Κος Κωνσταντίνος Τσιπλάκης, σχετικά με την καθυστέρηση έκδοσης συνταξιοδοτικής απόφασης από τον ΟΓΑ λόγω αναπηρίας της κ. Μαρίας Τσίπη, σας πληροφορούμε τα εξής:
     Σύμφωνα με όσα μας γνώρισε ο Οργανισμός, για την ανωτέρω προωθήθηκε πράξη συνέχισης συνταξιοδότησης, προκειμένου να πληρωθεί το μήνα Σεπτέμβριο του 2004, αναδρομικά από 1-5-2002 και εν συνεχεία οριστικοποιείται η συνταξιοδότησή της, δεδομένου ότι πληρεί το κριτήριο της δωδεκαετούς συνεχούς συνταξιοδότησης λόγω αναπηρίας.
     Ο Υφυπουργός
     Ν. ΑΓΓΕΛΟΠΟΥΛΟΣ»
     11. Στην με αριθμό 1971/6-7-04 ερώτηση του Βουλευτή κ. Νίκου Κορτσάρη δόθηκε με το υπ’ αριθμ. 398/22-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Κορτσάρης, σας πληροφορούμε τα εξής:
     Σύμφωνα με τον Κανονισμό Ασφάλισης Φυτικής Παραγωγής, δεν καλύπτονται ασφαλιστικά από τον ΕΛΓΑ και δεν αποζημιώνονται οι ζημιές στη Φυτική Παραγωγή, εφόσον το ζημιογόνο γεγονός συνέβη πριν από την εμφάνιση των φυτών.
     Ο Υπουργός
     Σ. ΤΣΙΤΟΥΡΙΔΗΣ»
     12. Στην με αριθμό 1960/5-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 396/22-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Α. Μακρυπίδης, σας πληροφορούμε τα εξής:
     1. Για το ανωτέρω θέμα έχουμε απαντήσει με το αριθ. 277/ 23-6-04 έγγραφό μας επί της ερώτησης 1395/9-6-04 του ιδίου Βουλευτή.
     2. Συμπληρωματικά αναφέρουμε ότι σύμφωνα με τα ισχύοντα στην 101664/2784/28-9-2001 Υπουργική Απόφαση για το πρόγραμμα της Βιολογικής Κτηνοτροφίας, ο παραγωγός υποχρεούται να συνάψει σύμβαση με εγκεκριμένο Οργανισμό Ελέγχου και Πιστοποίησης Βιολογικών Προϊόντων. Σε περίπτωση που η διάρκεια του συμβολαίου είναι μικρότερη της πενταετίας, ή σε περίπτωση σύμβασης με άλλο εγκεκριμένο Οργανισμό Ελέγχου οφείλει να προσκομίζει αντίγραφο της ανανέωσης του συμβολαίου, ή της νέας σύμβασης.
     3. Μετά την τήρηση των δεσμεύσεων για ένα πλήρες ημερολογιακό έτος (με εξαίρεση τους ενταγμένους το 2001) ο δικαιούχος υποβάλλει στη Δινση Αγροτικής Ανάπτυξης της οικείας Νομαρχιακής Αυτοδιοίκησης αίτηση πληρωμής/δήλωση εφαρμογής. Η αίτηση πληρωμής συνοδεύεται από Βεβαίωση του Οργανισμού Ελέγχου και Πιστοποίησης, με τον οποίο ο παραγωγός έχει συνάψει τη σύμβαση ελέγχου, ότι ο δικαιούχος τήρησε' τις διατάξεις του «Κανονισμού» για ένα πλήρες ημερολογιακό έτος με εξαίρεση τους ενταγμένους το 2001.
     4. Σύμφωνα με τα παρακάτω στοιχεία τα οποία τηρούνται στο αρχείο του Ο.Π.Ε.Κ.ΕΠ.Ε.,ο εν λόγω Οργανισμός ενέκρινε προς πληρωμή μέσα στο 2004 οικονομικές ενισχύσεις σε δικαιούχους της Νομαρχιακής Αυτοδιοίκησης Αιτωλοακαρνανίας, που αφορούσαν σε πληρωμές των περιόδων αναφοράς 2002 - 2003 και 2003 - 2004 τα παρακάτω ποσά:
     (Να φωτογραφηθεί ο πίνακας)
     5. Έκτοτε δεν έχουν σταλεί άλλοι φάκελοι πληρωμής προς τον ΟΠΕΚΕΠΕ από την αρμόδια Δ/νση Αγροτικής Ανάπτυξης και συνεπώς δεν υπάρχει στο στάδιο αυτό φάκελος πληρωμής δικαιούχων σε εκκρεμότητα.
     Ο Υφυπουργός
     Α. ΚΟΝΤΟΣ»
     13. Στην με αριθμό  ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/66475/23-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1903/1-7-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με τα μεταλλαγμένα προϊόντα, σας γνωρίζουμε τα εξής:
     Το θέμα των γενετικά τροποποιημένων φυτών και των προϊόντων που παράγονται από αυτά είναι πολυδιάστατο και τα επιστημονικά δεδομένα είναι αμφιλεγόμενα και περιορισμένα, τόσο ως προς τα αναμενόμενα οφέλη, όσο και ως προς τους ενδεχόμενους κινδύνους για τη δημόσια υγεία και το περιβάλλον γενικότερα.
     Για τον καθορισμό μέτρων και όρων για τη σκόπιμη ελευθέρωση γενετικώς τροποποιημένων μικροοργανισμών στο περιβάλλον εφαρμόζονται οι διατάξεις της ΚΥΑ 88740/1883/ΦΕΚ 1008 τΒ/11-12-95, σε εναρμόνιση της κοινοτικής οδηγίας 90/220/ΕΟΚ, η οποία αναθεωρήθηκε με την οδηγία 2001/18/ΕΟΚ (δεν έχει εναρμονισθεί στην εθνική νομοθεσία).
     Αρμόδια αρχή για την εφαρμογή των διατάξεων της ανωτέρω ΚΥΑ είναι το ΥΠΕΧΩΔΕ, το οποίο και συντονίζει τα συναρμόδια Υπουργεία για τη λήψη και εφαρμογή των αναγκαίων μέτρων που απαιτούνται, ώστε να προστατεύεται η Δημόσια Υγεία και το περιβάλλον από αρνητικές συνέπειες.
     Στο πλαίσιο των διατάξεων της ως άνω ΚΥΑ έχει συσταθεί με απόφαση του Υπουργού ΠΕΧΩΔΕ διυπουργική επιτροπή από εκπροσώπους των συναρμόδιων Υπουργείων, η οποία γνωμοδοτεί για τον κάθε υπoβληθέντα φάκελο γνωστοποίησης. Μέχρι σήμερα για λόγους προστασίας της δημόσιας υγείας και του περιβάλλοντος γενικότερα, το Υπουργείο Υγείας και Κοινωνικής Αλληλεγγύης επ’ αυτών αρνητικά. Όσον αφορά τους ελέγχους, την ιχνηλασιμότητα και τη σήμανση των προϊόντων αυτών που προορίζονται για ανθρώπινη κατανάλωση ισχύουν οι κανονισμοί 1829 και 1830/2003 της Ευρωπαϊκής Κοινότητας με αρμόδιους φορείς τα Υπουργεία ΠΕΧΩΔΕ, Αγροτικής Ανάπτυξης, Ανάπτυξης (Ενιαίος Φορέας Ελέγχου Τροφίμων) και Οικονομίας (Γενικό Χημείο του Κράτους).
     Ο Υφυπουργός
     Α. ΓΙΑΝΝΟΠΟΥΛΟΣ»
     14. Στην με αριθμό 1946/2-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 394/20-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     1.Για τις καλυπτόμενες από τον ΕΛΓΑ ζημιές που προξενήθηκαν από διάφορα ζημιογόνα αίτια στο Ν. Σερρών μέχρι και τέλος Ιανουαρίου 2004, έχουν ήδη καταβληθεί οι αποζημιώσεις και συγκεκριμένα, για όλες τις ζημιές από 1-1-2003 έως και 31-1-2004 έχουν καταβληθεί αποζημιώσεις ύψους 9.779.126 ευρώ.
     Εκκρεμεί η καταβολή αποζημιώσεων για τους ανοιξιάτικους (2004) παγετούς σε καλλιέργειες σιτηρών και οπωροφόρων οι οποίες θα αρχίσουν να καταβάλλονται από τον Αύγουστο 2004 και η καταβολή αποζημιώσεων για τις ζημιές από βροχοπτώσεις - χαλαζοπτώσεις, Μαΐου - Ιουνίου 2004. Για τις παραπάνω ζημιές διενεργούνται ακόμη εκτιμήσεις.
     2.Για τις μη καλυπτόμενες από τον ΕΛΓΑ ζημιές που προξενήθηκαν από τις δυσμενείς καιρικές συνθήκες Νοεμβρίου 2001-Ιανουαρίου 2002 στο φυτικό κεφάλαιο και στη φυτική παραγωγή του Ν. Σερρών (πρόγραμμα FROGY του ΕΛΓΑ) καταβλήθηκαν από τον Οργανισμό μέχρι 13-7-2004 Κρατικές ενισχύσεις ύψους 14.527.246 ευρώ.
     Τα ποσά αυτά αφορούν ενισχύσεις για ανασύσταση φυτικού κεφαλαίου, απώλεια παραγωγής και 1η και 2η ετήσιες δόσεις για τις περιπτώσεις που έχουν πραγματοποιηθεί οι εργασίες αποκατάστασης και αυτό έχει βεβαιωθεί από τους αρμόδιους Γεωπόνους.
     Για τις παραπάνω ζημιές εκκρεμεί η καταβολή 5.900.000 ευρώ περίπου, τα οποία αφορούν ενισχύσεις για ανασύσταση φυτικού κεφαλαίου και 3η και 4η ετήσιες δόσεις' συμπληρωματικής ενίσχυσης. Οι ενισχύσεις για ανασύσταση θα καταβληθούν στους παραγωγούς, μόλις αυτοί πραγματοποιήσουν τις εργασίες αποκατάστασης του φυτικού κεφαλαίου και αυτό επιβεβαιωθεί από τους αρμόδιους Γεωπόνους του ΕΛΓΑ (οι εργασίες αποκατάστασης του φυτικού κεφαλαίου πρέπει να ολοκληρωθούν μέχρι το τέλος του 2004). Η 3η ετήσια δόση θα καταβληθεί το Δεκέμβριο του 2004 και η 4η ετήσια δόση αργότερα.
     Για τις ζημιές του προγράμματος FROGY στο πάγιο κεφάλαιο έχουν καταβληθεί Κρατικές Ενισχύσεις ύψους 277.765 ευρώ και εκκρεμεί η καταβολή 633.703 ευρώ, τα οποία θα καταβληθούν στους ενδιαφερόμενους παραγωγούς μόλις αυτοί αποκαταστήσουν τις ζημιές που υπέστησαν και αυτό βεβαιωθεί από την αρμόδια επιτροπή διαπίστωσης της αποκατάστασης των ζημιών.
     Επίσης εκκρεμεί η καταβολή ενισχύσεων για τις ζημιές από βροχόπτωση-πλημμύρα της 5ης Σεπτεμβρίου 2002 και 31 ης Δεκεμβρίου 2002 (πρόγραμμα RAGBY). Για τις ζημιές αυτές έχουν ολοκληρωθεί οι εκτιμήσεις και τα πορίσματα θα κοινοποιηθούν μετά την Δημοσίευση της ΚΥΑ στην Εφημερίδα της Κυβέρνησης και την έκδοση της σχετικής Εφαρμοστικής Απόφασης.
     Τέλος εκκρεμεί η καταβολή ενισχύσεων για τις ζημιές από τις ανεμοθύελλες 25ης Ιουνίου 2003 και 29ης Ιουλίου 2003 σε πάγιο κεφάλαιο ( πρόγραμμα FAR).
     Για τις ζημιές αυτές έχουν ολοκληρωθεί οι εκτιμήσεις και τα πορίσματα θα κοινοποιηθούν μετά την έγκριση του προγράμματος FAR από την Ευρωπαϊκή Ένωση.
     Ο Υπουργός
     Σ. ΤΣΙΤΟΥΡΙΔΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Πρώτη είναι η με αριθμό 2591/9-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων αντιμετώπισης του γεωλογικού φαινομένου στο δρόμο Ηρακλείου-Βιάννου Κρήτης. 
     Η ερώτηση του κ. συναδέλφου έχει ως εξής:
     «Την 31-7-2004 εκδηλώθηκε γεωλογικό φαινόμενο μεγάλης έκτασης στο δρόμο Ηράκλειο-Βιάννος κοντά στο χωριό Ζήντα. Το φαινόμενο αυτό προφανώς επηρεάζει την ολοκλήρωση της κατασκευής του δρόμου και απαιτεί πρόσθετες παρεμβάσεις προκειμένου να αντιμετωπιστεί.
     Ερωτώνται οι Υπουργοί, σε τι ενέργειες πρόκειται να προβούν προκειμένου να αντιμετωπιστεί αυτό το γεωλογικό φαινόμενο και ο δρόμος να εκτελεστεί αν είναι δυνατόν στα ορισμένα χρονοδιαγράμματα;»
     Το λόγο έχει ο Υφυπουργός ΠΕΧΩΔΕ κ. Ξανθόπουλος για τρία λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Θα ήθελα κατ’ αρχάς να επισημάνω ότι τα έργα αυτά δεν είναι πλέον αρμοδιότητα επί της ουσίας του ΥΠΕΧΩΔΕ. Έχουν περάσει όλα στην Περιφέρεια Κρήτης και αναμένεται να ρυθμιστεί το θέμα επί του νομικού του σκέλους, έτσι ώστε πράγματι οι καθ’ ύλην αρμόδιες υπηρεσίες με τα στοιχεία τα οποία έχουν να μπορούν να είναι αποτελεσματικότερες αλλά και είναι ακριβέστερες στις απαντήσεις προς τους κυρίους Βουλευτές. Παρά ταύτα έχουμε συγκεντρώσει ορισμένα στοιχεία από την περιφέρεια και η απάντηση έχει ως εξής:
     Πράγματι αυτός ο άξονας Ηράκλειο-Βιάννος ανήκει στο επαρχιακό δίκτυο και υπάρχουν εκεί τέσσερις εργολαβίες εγκατεστημένες και σε εξέλιξη. Το επίμαχο κομμάτι στο οποίο έγινε η κατολίσθηση είναι το Αλάγνι-Αρκαλοχώρι. Και πράγματι μετά την επί των τριακοσίων αυτών μέτρων υποχώρηση του δεξιού πρανούς σε ένα βάθος εκατόν πενήντα μέτρων περίπου δημιουργήθηκε ένα μείζον πρόβλημα συνέχισης των έργων. Ήδη έχουν μελετηθεί τρεις εναλλακτικές λύσεις και εκτιμάται ότι η προσφορότερη που είναι και η τρίτη λύση και συνοψίζεται στη μετάθεση του δρόμου οκτώ έως δέκα μέτρα ανάντη θα προκριθεί μέσα στους επόμενους δύο-τρεις μήνες και θα αρχίσει η κατασκευή του έργου.
     Επί της ουσίας, όμως, δεν διακόπτεται η λειτουργία του άξονα, διότι έως ότου ολοκληρωθεί η κατασκευή, σε όλο το άλλο τμήμα της κύριας αρτηρίας θα υπάρχει μία δίιχνη με ΛΕΑ κυκλοφορία χωρίς καμία δυσκολία, στο δε υπ’ όψιν τμήμα θα υπάρχει ένας μονόιχνος με ΛΕΑ  δρόμος ο οποίος θα εξυπηρετεί την κατάσταση με κάποιες καθυστερήσεις επί των τριακοσίων αυτών μέτρων. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κεγκέρογλου, έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, οι τρεις κάθετοι άξονες του Νομού Ηρακλείου που διαπερνούν το νομό από το βορρά προς το νότο είναι οι εξής: Ηράκλειο-Μεσαρά, Ηράκλειο-Πύργος, Ηράκλειο-Βιάννος και αποτελούν τη βάση μαζί με το νότιο οδικό άξονα για την ανάπτυξη όλου του νομού. Επομένως θα πρέπει να είναι στο επίκεντρο του ενδιαφέροντος όχι μόνον της περιφέρειας, αλλά και του Υπουργείου σας και της Κυβέρνησης. 
     Για το δρόμο Ηράκλειο-Βιάννος που αφορά στη σημερινή επίκαιρη ερώτηση θα ήθελα να πω ότι τα τμήματα Άγιος Σώζων-Αλάγνι, Αλάγνι-Αρκαλοχώρι και Αρκαλοχώρι-Ίνι έχουν δημοπρατηθεί και έχουν αρχίσει από την προηγούμενη κυβέρνηση και σήμερα εκτελούνται με τις χρηματοδοτήσεις που είχαν εξασφαλιστεί τότε. 
     Για το τμήμα Ίνι-Μάρθα του συγκεκριμένου δρόμου καθυστερεί αδικαιολόγητα κατά την άποψή μου η χρηματοδότησή του και η δημοπράτησή του
     Στο τμήμα Αλάγνι-Αρκαλοχώρι κοντά στα χωριά Ζήντα και Χουμέρι που σημειώθηκε το γεωλογικό φαινόμενο πρέπει να δώσετε χρηματοδότηση περίπου εκατόν πενήντα εκατομμυρίων (150.000.000) δραχμών προκειμένου να υλοποιηθεί η προτεινόμενη τεχνική λύση.
     Για το τμήμα Άγιος Σώζων-Αλάγνι που εκτελείται, σύμφωνα με την πληροφόρησή μου, απαιτείται και εκεί συμπληρωματική χρηματοδότηση πεντακοσίων εκατομμυρίων (500.000.000) δραχμών.
     Βέβαια σε απανωτές ερωτήσεις που έχω κάνει προς το Υπουργείο σας μου απαντάτε ότι το έργο μέχρι το Αρκαλοχώρι θα ολοκληρωθεί μέχρι τέλος του έτους. Αυτή δεν είναι η αλήθεια κύριε Υπουργέ. Πρέπει να δώσετε τις απαιτούμενες χρηματοδοτήσεις από το τομεακό πρόγραμμα του ΥΠΕΧΩΔΕ προκειμένου να ολοκληρωθεί το έργο. Η περιφέρεια δεν έχει πιστώσεις για να ολοκληρωθούν τα συγκεκριμένα έργα. Και νομίζω ότι αφού παραλάβατε ένα έργο με εξασφαλισμένη κατ’ αρχάς χρηματοδότηση εκτός από τα γεωλογικά φαινόμενα που έχουν συμβεί, θα πρέπει να συνεχίσετε τους γρήγορους ρυθμούς της εκτέλεσής του, αλλιώς τα έργα αυτά θα βαλτώσουν.
     Θα πρέπει, λοιπόν, κύριε Υπουργέ, από το τομεακό πρόγραμμα να χρηματοδοτήσετε το συγκεκριμένο έργο. 
     Ευχαριστώ κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός κ. Ξανθόπουλος, έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επί των υπολοίπων τμημάτων αυτού του πράγματι ζωτικού άξονα της περιοχής Ηρακλείου θα απαντήσω εδώ σε επόμενη ερώτηση η οποία αναλύει και την όλη διαδικασία εξέλιξης των έργων στον άξονα αυτό. 
     Για το υπ΄ όψιν τμήμα της κατολίσθησης δεν υπάρχει καθυστέρηση από αμέλεια. Αντιθέτως οι μελέτες ολοκληρώνονται με τον προβλεπόμενο ρυθμό, επαναλαμβάνω όχι με δική μας ευθύνη, αλλά με δική μας τεχνική εποπτεία. Και είμαι σίγουρος ότι θα είμαστε έτοιμοι σύμφωνα με το χρονοδιάγραμμα. Δηλαδή σε δύο μήνες περίπου θα έχει επιλεγεί η τελική λύση και στη συνέχεια θα προχωρήσουμε στην υλοποίηση του έργου.
     Γενικότερα πάντως επισημαίνω ότι η αποκέντρωση ορισμένων ζωτικών αξόνων όπως αυτός που είπατε και το πέρασμα της ευθύνης από το ΥΠΕΧΩΔΕ στην περιφέρεια δεν ήταν πάντοτε προς την καλύτερη κατεύθυνση. Υπενθυμίζω -γιατί μπορεί να το έχετε ξεχάσει- ότι το 2001 με απόφαση του τότε Υπουργού ΠΕΧΩΔΕ η αρμοδιότητα για την κατασκευή του υπ΄ όψιν άξονα πέρασε στην Περιφέρεια Κρήτης. Ήταν μια απόφαση που είχε τις δικαιολογίες της για λόγους χρηματοοικονομικούς την εποχή εκείνη αλλά στέρησε από το ΥΠΕΧΩΔΕ τη δυνατότητα παρέμβασης με τα δικά του μέσα που είναι ισχυρότερα οπωσδήποτε απ’ αυτά της περιφέρειας.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα πως η συνάδελφος Βουλευτής του ΠΑΣΟΚ κ. Εύη Χριστοφιλοπούλου ζητεί άδεια ολιγοήμερης απουσίας στο εξωτερικό για το διάστημα 8 με 10 Δεκεμβρίου 2004.
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΡΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Η με αριθμό 3673/1.10.2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαΐας, διαγράφεται λόγω κωλύματος του κυρίου Βουλευτή.
     Θα συζητηθεί η με αριθμό 3462/24.9.2004 ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση των ελευθέρων χώρων στην Αθήνα.
     Το ειδικότερο περιεχόμενο της ερώτηση του κ. Αλαβάνου έχει ως εξής:
     «Οι μελέτες για την αξιοποίηση έξι ελεύθερων χώρων στην Αθήνα (Φιξ Πατησίων, Φιξ Συγγρού, Γουδί, χώρος πίσω από τον Άρειο Πάγο, χώρος στο Στάδιο Ειρήνης και Φιλίας, πρώην ιππόδρομος) παραμένουν ανενεργές παρά τις κατά καιρούς εξαγγελίες για τη διαμόρφωσή τους και παρά το γεγονός ότι η ανάπλαση θα μπορούσε να προσδώσει άλλη όψη στην Αθήνα και μάλιστα στις πιο πυκνοκατοικημένες περιοχές της. Οι χώροι, συνολικής έκτασης μεγαλύτερης των χιλίων πεντακοσίων στρεμμάτων, παραμένουν χρόνια τώρα αναξιοποίητοι και σύμφωνα με δημοσιεύματα, πολλοί από αυτούς έχουν μετατραπεί σε αυτοσχέδια πάρκινγκ ή σε εστίες μόλυνσης.
     Ερωτάται ο κύριος Υπουργός:
     Ποια είναι τα σχέδια της Κυβέρνησης για τους συγκεκριμένους χώρους; Σκοπεύει άμεσα να εφαρμόσει τις υπάρχουσες μελέτες  και να τους αξιοποιήσει προς όφελος των κατοίκων; Ποιες είναι συγκεκριμένα οι προτάσεις της, ξεχωριστά για κάθε περιοχή;
     Με ποιο τρόπο προτίθεται να συνδράμει στο συντονισμό όλων των ενδιαφερομένων φορέων για κάθε περιοχή (Δήμοι, ΚΕΔ, Εκκλησία, ΔΕΗ κλπ.) με σκοπό να αμβλυνθούν εκεί που υπάρχουν, οι διαφορετικές απόψεις και να υπάρξει μια ενιαία και σταθερή πολιτική;»
     Ο κ. Καλογιάννης, Υφυπουργός ΠΕΧΩΔΕ, έχει το λόγο για τρία λεπτά.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σχετικά με το θέμα της αξιοποίησης των ελεύθερων χώρων στην Αθήνα και παρά το ότι ο χρόνος είναι περιορισμένος για να μπορέσω να δώσω επαρκή στοιχεία για όλες τις περιπτώσεις, θέλω να αναφέρω τα εξής:
     Για το χώρο του Φιξ Πατησίων προβλέπεται η απομάκρυνση του εργοστασίου και η απόδοση του χώρου σε κοινόχρηστο πράσινο, πολιτιστικές δραστηριότητες, παιδική χαρά και υπόγειο γκαράζ. 
     Για το Φιξ της Λεωφόρου Συγγρού προβλέπεται πέραν των άλλων, κοινόχρηστο πράσινο και χώρος γκαράζ.
     Θέλω να ενημερώσω τον κύριο Βουλευτή ότι προωθείται τροποποίηση του γενικού πολεοδομικού σχεδίου του Δήμου Αθήνας, σύμφωνα με το οποίο καθορίζονται στην περιοχή χώροι μετεπιβίβασης, υπόγειος χώρος στάθμευσης, μικρά εμπορικά καταστήματα και ένας χώρος πρασίνου περίπου 2,5 στρεμμάτων στο συγκεκριμένο χώρο. Το θέμα βρίσκεται στη διαδικασία έγκρισης από το ΥΠΕΧΩΔΕ.
     Για τον χώρο που βρίσκεται πίσω από τον Άρειο Πάγο προβλέπεται χώρος πρασίνου με υπόγειο χώρο στάθμευσης.
     Για τους τρεις προηγούμενους χώρους θέλω να πω ότι για να υλοποιηθούν αυτοί οι στόχοι απαιτείται η άμεση συνεργασία των οικείων δήμων. Μέχρι σήμερα στο ΥΠΕΧΩΔΕ έχουν υποβληθεί οι σχετικές προτάσεις για περαιτέρω προώθηση μόνο για την περιοχή «Κουντουριώτικα». 
     Σε ό,τι αφορά το χώρο του Σταδίου Ειρήνης και Φιλίας σύμφωνα με το γενικό πολεοδομικό σχέδιο του Δήμου Πειραιά, ο χώρος προβλέπεται ως χώρος αθλητισμού.
     Δυτικά του ΣΕΦ προβλέπεται να γίνει χώρος πρασίνου, ενώ ο χώρος ανατολικά του ΣΕΦ προβλέπεται ως χώρος ιδιαίτερων χρήσεων και ως χώρος στάθμευσης. Ο ίδιος χώρος ρυθμίζεται πιο αναλυτικά με πρόσφατο Προεδρικό διάταγμα το οποίο εκδόθηκε ως εξειδίκευση του ρυμοτομικού σχεδίου της Αθήνας για τον παράκτιο χώρο του ανατολικού Σαρωνικού.
     Σύμφωνα με το γενικό πολεοδομικό σχέδιο του Δήμου Καλλιθέας προβλεπόταν η απομάκρυνση του Ιπποδρόμου. Αυτό έχει ήδη υλοποιηθεί. Προβλέπεται επίσης η δημιουργία χώρων αθλητισμού και πρασίνου και η οργάνωση του Φαληρικού Όρμου ως υπερτοπικού πόλου αναψυχής κατόπιν ειδικής μελέτης. Ωστόσο για την ίδια περιοχή ισχύει και ο νόμος 2730/99 ο οποίος προβλέπει τη δημιουργία πόλου χωροθέτησης ολυμπιακών εγκαταστάσεων. Προβλέπεται ότι ο χώρος αυτός θα λειτουργήσει ως υπερτοπικός πόλος τουρισμού και αναψυχής με δυνατότητα ανάπτυξης χρήσεων των τουριστικών ζωνών με εξαίρεση τα ξενοδοχεία, κέντρα διασκέδασης και αναψυχής, γήπεδα γκόλφ και καζίνο.
     Στο πλαίσιο αυτό έχει παραχωρηθεί ήδη από την ΚΕΔ μέσα στο 2004 η έκταση στο Δήμο Καλλιθέας για τη δημιουργία και χρήση της ως χώρου πρασίνου, πολιτισμού, περιπάτου, άθλησης. Οι όροι αξιοποίησης του συγκεκριμένου χώρου εξειδικεύονται σε προγραμματική σύμβαση του ΥΠΕΧΩΔΕ με τον αρμόδιο δήμο και με το Υπουργείο Οικονομίας και Οικονομικών.
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ: Η ερώτηση, ήταν μία γραπτή ερώτηση. Τα ερωτήματα ήταν  συγκεκριμένα και είναι δύσκολο ίσως να καλυφθούν. Ήλθε εδώ γιατί δεν απαντήθηκε από το Υπουργείο έγκαιρα. 
     Άκουσα την απάντηση του κυρίου Υπουργού. Αναφέρθηκε σε πολλούς χώρους. Είναι δύσκολο να κάνει κανείς μία εκτίμηση. Φοβάμαι, όμως, ότι μια εικόνα της κατάστασης που υπάρχει και των προθέσεων που υπάρχουν μας την έδωσε. Εγώ θα ήθελα να επαναλάβω το ερώτημά μου σε σχέση με χρονοδιαγράμματα που αφορούν όλα αυτά που μας είπε ο κύριος Υπουργός. Υπάρχουν κάποιες δεσμεύσεις πόρων γι’ αυτά τα έργα εκ μέρους του Υπουργείου; Ξέρω ότι πολλές φορές χρειάζεται μια συνεννόηση και συμφωνία με τους συγκεκριμένους δήμους η οποία φοβάμαι ότι δεν υπάρχει. Πάντως θα έπρεπε να επιδιωχθεί. Για παράδειγμα δεν είναι δυνατόν από το Δήμο της Αθήνας να υπάρχουν ερωτηματικά για τόσο παλιά θέματα όπως είναι το «FIX»  της Πατησίων, το «FIX» της Συγγρού, το Γουδί, κλπ. Θέλω να πιστεύω ότι η Δήμαρχος η κυρία Μπακογιάννη, ενδιαφέρεται γι’ αυτά τα ζητήματα.
     Ειδικά με το Δήμο Αθηναίων υπάρχει συμφωνία και συνεννόηση από την Κυβέρνηση για τα θέματα που τον αφορούν; Εάν ο κύριος Υπουργός δεν μπορεί να μας πει εάν υπάρχουν χρονοδιαγράμματα μπορεί να μας δώσει σε λίγες μέρες μια συγκροτημένη τοποθέτηση στο Κοινοβούλιο στους Βουλευτές Αθηνών γι’ αυτά τα θέματα;
     ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Όπως είπατε και εσείς κύριε Αλαβάνε, το συγκεκριμένο θέμα δεν αφορά μόνον το ΥΠΕΧΩΔΕ. Απαιτείται μια ευρύτερη συνεργασία με τους αρμόδιους δήμους, με την ΚΕΔ, ενδεχομένως και με την εκκλησία .
     Θέλω να σας διαβεβαιώσω ότι το ΥΠΕΧΩΔΕ δια του Οργανισμού της Αθήνας έχει ουσιαστικά τον συντονιστικό ρόλο και βρίσκεται σε άμεση επικοινωνία με τους συναρμόδιους οργανισμούς που προανέφερα για να μπορέσουμε να προωθήσουμε τα συγκεκριμένα θέματα.
     Σήμερα δεν είναι εφικτό να σας δώσω χρονοδιαγράμματα. Σας μίλησα πριν για συγκεκριμένες περιοχές. Μόνο για τα Κουντουριώτικα έχει έρθει η σχετική πρόταση από το Δήμο της περιοχής. 
     Συνεπώς θα πρέπει να ξεκινήσει και από κάτω αυτή η πρωτοβουλία για να μπορέσει στη συνέχεια το Υπουργείο ΠΕΧΩΔΕ να προχωρήσει τα έργα.
     Σε ό,τι αφορά στις χρηματοδοτήσεις τα επιχειρησιακά προγράμματα του Υπουργείου ΠΕΧΩΔΕ είναι υπό αναθεώρηση, μέχρι τέλους του έτους και εφόσον όλα θα πάνε καλά και θα έχουν εγκριθεί, πόροι υπάρχουν, και θα δούμε από εκεί και πέρα τι μπορούμε να χρηματοδοτήσουμε. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στο δεύτερο κύκλο των αναφορών και ερωτήσεων.
     Αναφορές κα ερωτήσεις δεύτερου κύκλου:
     Θα συζητηθεί η με αριθμό 2550/3.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό ΠΕΧΩΔΕ, σχετικά με την ολοκλήρωση των κάθετων ειδικών αξόνων Ηρακλείου-Μεσσαράς και Ηρακλείου Βιάννου.
     Η ερώτηση του κυρίου συναδέλφου έχει ως εξής:
     «Τα δημοσιεύματα του τοπικού Τύπου αναφέρονται τις τελευταίες ημέρες στο ότι ο εργολάβος του έργου του δρόμου Ηρακλείου-Μεσσαρά απέσυρε το σύνολο των μηχανημάτων του και το έργο έχει σταματήσει, καθώς και στο ότι στο δρόμο Ηράκλειο-Βιάννος σταμάτησαν οι εργασίες, επειδή σε κάποιο τμήμα υπήρξε κατολίσθηση. Αυτά τα γεγονότα αποδεικνύουν ότι οι ρυθμοί με τους οποίους πραγματοποιούνται τα έργα έχουν αλλάξει, για λόγους που δεν είναι ευρύτερα γνωστοί.
     Ο κίνδυνος να μην ολοκληρωθούν οι εργολαβίες στις προβλεπόμενες ημερομηνίες είναι ορατός. Οι κάτοικοι των περιοχών της κεντρικής και της νότιας Κρήτης αγωνιούν για το αν και πότε θα τελειώσουν αυτά τα μεγάλης σημασίας για την ανάπτυξη και την πρόοδο των περιοχών τους έργα. Δεν είναι γνωστό εάν οι λόγοι των καθυστερήσεων είναι οικονομικοί. Ωστόσο, πρέπει να γίνει αντιληπτό το αυτονόητο, ότι δηλαδή τα συγκεκριμένα έργα είναι πρώτης προτεραιότητας και πρέπει να συνεχιστούν άμεσα.
     Ερωτώνται οι κύριοι Υπουργοί.
     Αν προτίθενται να εγκρίνουν τις αναγκαίες πιστώσεις και να εκταμιεύσουν τα ποσά που απαιτούνται για να συνεχιστούν τα έργα.
     Με ποιο χρονοδιάγραμμα αναμένεται να γίνει η ολοκλήρωση των έργων, ώστε οι οδικοί άξονες να δοθούν στην κυκλοφορία στο σύνολό τους».
     Ο Υφυπουργός κ. Ξανθόπουλος έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν έχουν αλλάξει οι ρυθμοί, κύριε Στρατάκη, αντιθέτως έχουν επιταχυνθεί. Το πρόβλημα είναι ότι αυτοί οι ρυθμοί θα είναι ασυντόνιστοι στα επί μέρους κομμάτια του υπ΄όψιν κρίσιμου άξονα Ηρακλείου-Μεσσαράς. Αυτό γιατί το κάθε υποσύνολο του έργου αντιμετωπίστηκε τελείως χωριστά από πλευράς και πιστώσεων και έναρξης της κατασκευής. 
     Συγκεκριμένα στο πρώτο κομμάτι Σίβα-Αυγενική η μία εργολαβία εγκαταστάθηκε μόλις πρόσφατα στις 14 Ιουνίου και έχει ξεκινήσει η κατασκευή του έργου. Προφανώς θα χρειαστεί δύο χρόνια για να ολοκληρωθεί. 
     Για το δεύτερο κομμάτι υπάρχει εργολαβία από το 2002. Αυτό το κομμάτι είχε πολλά γεωτεχνικά προβλήματα, ελύθησαν τα προβλήματα αυτά και με τις τελευταίες εκτιμήσεις της περιφέρειας που έχει και την ευθύνη των έργων, επί της ουσίας, το κομμάτι θα ολοκληρωθεί το Μάρτιο του 2005.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΨΑΡΟΥΔΑ-ΜΠΕΝΑΚΗ)
     Το τρίτο κομμάτι Αγία Βαρβάρα- Άγιοι Δέκα, είναι ακόμα στο στάδιο εκπόνησης της μελέτης. Είναι ένα δύσκολο κομμάτι μήκους δεκαπέντε χιλιομέτρων σε δύσβατα και όχι πολύ καλής ποιότητας εδάφη και εκτιμάται ότι σε μερικούς μήνες θα έχουν ολοκληρωθεί οι μελέτες και θα μπορεί να δημοπρατηθεί με σοβαρό τρόπο έχοντας εκτιμήσει επί της ουσίας τον προϋπολογισμό αλλά και τα τεχνικά χαρακτηριστικά του δρόμου, με προϋπολογισμό περίπου εκατό εκατομμύρια (100.000.000) ευρώ. Πρέπει να εξασφαλιστεί αυτό το κόστος με μια αναδιάρθρωση του ΠΕΠ - Κρήτης έτσι ώστε να μην παραμείνει ο άξονας με ένα κομμάτι στη μέση, ανεκτέλεστο.
     Τέλος, υπάρχουν άλλα δύο κομμάτια, το τμήμα Καλοχώρι-Κίνη μήκους έξι χιλιομέτρων όπου υπάρχει πρόσφατη εργολαβία και ο χρόνος περαίωσης του είναι για το 2006 και το κομμάτι Κίνη-Μάρτα άλλα έξι χιλιόμετρα τα οποία είναι προς δημοπράτηση.
     Το τελευταίο κομμάτι, όπως ξέρετε καλύτερα από εμένα, Μάρτα-Βιάννος είναι κατασκευασμένο.
     Συνεπώς επιταχύνονται οι ρυθμοί, συντονίζονται επιμέρους κομμάτια από την περιφέρεια και εκτιμάται ότι από λίγους μήνες έως δύο χρόνια θα υπάρχει μια ολοκλήρωση του άξονα αυτού.
     ΠΡΟΕΔΡΟΣ (Άννα Μπενάκη - Ψαρούδα): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, τα πράγματα δεν είναι έτσι όπως μας τα λέτε. Μακάρι να ήταν.  Θα ήταν ευχής έργον.
     Αλλά αν κάνετε μία περιοδεία, μία βόλτα στην περιοχή, θα δείτε ότι αυτό που αναφέρεται στα δημοσιεύματα είναι γεγονός. Και βέβαια πρέπει να σας πω ότι ήδη στο πρώτο κομμάτι Ηράκλειο-Βιάννος που είναι από τον Άγιο Σώζοντα μέχρι το Αλάγνι ουσιαστικά δεν έχουν ολοκληρωθεί οι εργασίες, ενώ υποτίθεται ότι σε ένα-ενάμισι μήνα θα πρέπει να έχει παραδοθεί και ολοκληρωθεί το έργο. Αυτό είναι ένα ζήτημα. 
     Πέραν αυτού υπάρχει μία υπέρβαση, στο Τμήμα Άγιος Σώζων-Αλάγνι -το Ηράκλειο-Άγιος Σώζων έχει γίνει- της τάξεως περίπου των πεντακοσίων εκατομμυρίων (500.000.000) δραχμών και υπάρχει κίνδυνος να σταματήσει εντελώς το έργο, γιατί δεν υπάρχουν αυτήν τη στιγμή τα χρήματα, όπως ακριβώς δεν υπάρχουν καθόλου χρήματα, σε σχέση μ’ αυτό που είπατε για το Ίνι νότιος άξονας Μάρθα, που σημαίνει ότι τα 3,7 δισεκατομμύρια δραχμές που απαιτούνται για εκείνο το κομμάτι, ασφαλώς θα πρέπει να εξευρεθούν για να δημοπρατηθούν τα έργα. Διαφορετικά αυτά που μας λέτε εδώ δεν ανταποκρίνονται στην πραγματικότητα. Δεν πρόκειται δηλαδή, ούτε σε δύο, ούτε σε τέσσερα χρόνια να ολοκληρωθούν τα έργα. 
     Όσον αφορά στο δύσκολο πράγματι έργο του Ηράκλειο-Μεσσαρά που έχει σχέση με μελέτες κλπ., θα πρέπει να σας θυμίσω ότι υπήρχε μια δέσμευση της προηγούμενης κυβέρνησης ότι από το αποθεματικό του ΥΠΕΧΩΔΕ θα δίνονταν περίπου δεκατρία δισεκατομμύρια (13.000.000.000) έως δεκαπέντε δισεκατομμύρια (15.000.000.000) δραχμές, προκειμένου να ολοκληρωθεί αυτό το έργο, που είναι πραγματικά πρώτης προτεραιότητας για την ανάπτυξη της ενδοχώρας του κάμπου της Μεσσαράς και κυρίως της Νότιας Κρήτης. Αυτά τα χρήματα δεν έχουν εξασφαλιστεί.
     Και δεν φθάνει βέβαια αυτό, αλλά εκείνο το οποίο εδώ μας λέτε, ότι θα πρέπει να διασφαλιστούν από το ΠΕΠ χρήματα της τάξης των εκατό εκατομμυρίων (100.000.000) ευρώ για να ολοκληρωθούν τα έργα είναι κάτι αδύνατο. Μας λέτε δηλαδή, στην πράξη, κύριε Υπουργέ, ότι τα έργα αυτά δεν πρόκειται να τελειώσουν ποτέ. Ενώ είχαν δρομολογηθεί, ενώ πήγαιναν με ένα σοβαρό και σταθερό ρυθμό και ο κόσμος ανέμενε ότι κάποια στιγμή θα είχαν τελειώσει, παρατηρούμε καθημερινά ότι τα έργα μένουν εντελώς πίσω. Και αυτό που μας λέτε ότι από το ΠΕΠ θα εξευρεθούν τα εκατό εκατομμύρια (100.000.000) για να ολοκληρωθούν είναι εντελώς αδύνατο. 
     Εγώ θα ήθελα να σας παρακαλέσω πράγματι -και τότε αυτά που μας λέτε θα ανταποκρίνονται στην πραγματικότητα- να δεσμευτείται -είναι και παρών ο κ. Φώλλιας που είναι και αρμόδιος του Υπουργείου Εθνικής Οικονομίας- ότι το ΥΠΕΧΩΔΕ θα διαθέσει χρήματα, όπως η προηγούμενη πολιτική ηγεσία είχε δεσμευτεί ότι θα διέθετε ανάλογα χρήματα, προκειμένου να ολοκληρωθούν τα έργα. Διαφορετικά θα λέμε λόγια, έργα δεν θα γίνονται και ασφαλώς τα πράγματα θα μένουν πίσω. 
     Πρέπει να επισημάνω και το εξής: σε πολλές από τις εργολαβίες που υπάρχουν και είναι σε εξέλιξη, το κόστος ανά χιλιόμετρο είναι περίπου τριακόσια εκατομμύρια (300.000.000) δραχμές, ενώ με στις τελευταίες εργολαβίες –το ξέρετε πάρα πολύ καλά- το κόστος υπερβαίνει το ένα δισεκατομμύριο (1.000.000.000) δραχμές ανά χιλιόμετρο. Άρα, λοιπόν, εξυπηρετεί πολλές πλευρές του όλου θέματος η ολοκλήρωση των έργων με τις εργολαβίες που υπάρχουν και γι’ αυτό πρέπει να δώσετε τα χρήματα που απαιτούνται για να προχωρήσουμε. Ευχαριστώ πολύ. 
     ΠΡΟΕΔΡΟΣ (Άννα Μπενάκη-Ψαρούδα): Ο κ. Ξανθόπουλος, έχει το λόγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Λυπάμαι διότι θα επισημάνω ότι οι υποσχέσεις πράγματι δόθηκαν, αλλά χρήματα δεν εντάχθηκαν στα αρμόδια προγράμματα χρηματοδότησης. Συνεπώς ήταν λίγο-πολύ κουβέντες, όπως θα λέγαμε εμείς, του αέρα. Τώρα αυτά τα χρήματα αναζητούνται. 
     Η νέα Κυβέρνηση επιχειρεί, έχοντας φοβερά, όπως ξέρετε, οικονομικά προβλήματα, να τα εξεύρει, κάνοντας αναδιαρθρώσεις των διαφόρων πόρων και στην Περιφέρεια Κρήτης. Συνεπώς δεν είναι ότι υπήρχαν χρήματα και χάθηκαν, απλώς δεν είχαν μπει στο πρόγραμμα από τότε που έπρεπε να είχαν μπει, δηλαδή έγκαιρα. 
     Επί της ουσίας τώρα, πράγματι πιστεύω και εγώ ότι το όλο αυτό έργο, ασυντόνιστο όπως είναι σήμερα, δεν έχει προοπτική σαφούς περαίωσης υπό τις παρούσες συνθήκες. Επιχειρείται να μπει, όμως, σε μία τάξη και κυρίως το κομμάτι Άγια Βαρβάρα-Άγιοι Δέκα που όπως είπατε και εσείς προηγουμένως είναι ένα δύσκολο κομμάτι, πολύ ακριβό κομμάτι, που δυστυχώς ακόμα δεν έχει καν ενταχθεί σε πρόγραμμα και δεν έχουν ολοκληρωθεί οι μελέτες. 
     Παρά ταύτα επαναλαμβάνω ότι σε συνεργασία με την περιφέρεια και με το Υπουργείο Εθνικής Οικονομίας και Οικονομικών ελπίζουμε και οι πόροι να εξευρεθούν και κυρίως να μπορέσει να ολοκληρωθεί γρήγορα η υποδομή του έργου, που είναι πρακτικώς οι μελέτες του στα δύσκολα κομμάτια και να ξεκινήσει μια αξιόπιστη και τελική διαδικασία κατασκευής του σε κάποιο εύλογο χρονικό διάστημα. 
     ΠΡΟΕΔΡΟΣ (Άννα Μπενάκη-Ψαρούδα): Ολοκληρώθηκε η συζήτηση των αναφορών και ερωτήσεων. 
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι εγγραμμένα στην ημερήσια διάταξη. 
     Υπουργείου Ανάπτυξης. 
     Ψήφιση στο σύνολο του σχεδίου νόμου: «Συνήγορος του Καταναλωτή – Ρύθμιση θεμάτων του Υπουργείου Ανάπτυξης». 
     Το νομοσχέδιο θα ψηφιστεί απόψε. 
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση». 
     Το νομοσχέδιο θα συζητηθεί κατά τη σημερινή συνεδρίαση.
     	Υπουργείου Δικαιοσύνης
     Μόνη συζήτηση επί της αρχής, των άρθρων και του συνόλου του σχεδίου νόμου: «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού».
     	Ερωτάται το Σώμα: Γίνεται δεκτό το νομοσχέδιο;
     	ΜΕΡΙΚΟΙ ΒΟΥΛΕΥΤΕΣ: Κρατείται.
     	ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
     	Υπουργείου Δημόσιας Τάξης
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συνεννόησης σχετικά με τη λειτουργία του Κέντρου κατά της παράνομης εμπορίας στον Αυλώνα».
     	Το Μνημόνιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του Άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
     	Θέλει κάποιος συνάδελφος να λάβει το λόγο;
     	ΕΛΠΙΔΑ ΠΑΝΤΕΛΑΚΗ: Μάλιστα, κυρία Πρόεδρε.
     	ΠΡΟΕΔΡΟΣ (Άννα Μπενάκη-Ψαρούδα): Ορίστε, κυρία Παντελάκη, έχετε το λόγο.
     	ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
     	Δε θα αναφερθώ συγκεκριμένα στο περιεχόμενο. Το καταψηφίζουμε κατά πλειοψηφία και ισχύει η τοποθέτηση του κ. Σκυλλάκου στην επιτροπή.
     	ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Μνημονίου Συνεννόησης σχετικά με τη λειτουργία του Κέντρου κατά της παράνομης εμπορίας στον Αυλώνα».
     	Ερωτάται το Σώμα: Γίνεται δεκτό το νομοσχέδιο και στο σύνολο;
     	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     	ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Δημόσιας Τάξης: «Κύρωση του Μνημονίου Συνεννόησης σχετικά με τη λειτουργία του κέντρου κατά της παράνομης εμπορίας στον Αυλώνα» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωριστεί το κείμενο του νομοσχεδίου σελ.25α)
     ΠΡΟΕΔΡΟΣ (Άννα Μπενάκη-Ψαρούδα): Επανερχόμαστε στη ημερήσια διάταξη.
     Ψήφιση στο σύνολο του σχεδίου νόμου «Συνήγορος του Καταναλωτή, ρύθμιση θεμάτων του Υπουργείου Ανάπτυξης και άλλες διατάξεις» ως διενεμήθη και με τη νομοτεχνική διόρθωση του κ. Υπουργού.
     	Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     	ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό στο σύνολο κατά πλειοψηφία.
     Συνεπώς το νομοσχέδιο του Υπουργείου Ανάπτυξης «Συνήγορος του Καταναλωτή, ρύθμιση θεμάτων του Υπουργείου Ανάπτυξης και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Να καταχωριστεί το κείμενο του νομοσχεδίου σελ.26α)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     	ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση».
     	Η Διάσκεψη των Προέδρων αποφάσισε στη συνεδρίαση της 1/12/2004 να διατεθούν για τη συζήτηση του νομοσχεδίου τέσσερις συνεδριάσεις, δύο επί της αρχής και δύο επί των άρθρων. 
     	Προτείνουμε η τέταρτη συνεδρίαση να διεξαχθεί αύριο, Τετάρτη το απόγευμα, δηλαδή να προσθέσουμε εμβόλιμη συνεδρίαση και αν χρειαστεί, ανάλογα με την εξέλιξη της συζήτησης την Πέμπτη ή να παραταθεί η πρωινή συνεδρίαση ή να διεξαχθεί νέα εμβόλιμη συνεδρίαση την Πέμπτη το απόγευμα. 
     	Συμφωνεί το Σώμα;
     	ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
     	ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε κατά πλειοψηφία.
     	Κύριε Υπουργέ, έχετε να κάνετε καμία παρατήρηση, καμία αλλαγή;
     	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μάλιστα, κυρία Πρόεδρε.
     	ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
     	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Έχω να κάνω κάποιες διορθώσεις επί του σχεδίου νόμου. Αν θέλετε, μπορώ να τις διαβάσω. Αν θέλετε θα ζητήσω να μας τις φωτοτυπήσουν και θα τις μοιράσω στο Σώμα για οικονομία χρόνου.
     	ΠΡΟΕΔΡΟΣ (Άννα Μπενάκη-Ψαρούδα): Να τις αναγνώσετε και να μοιραστούν. Κύριε Υπουργέ, αν υπάρχει κάποια ουσιαστική αλλαγή, πείτε τη για να προϊδεαστούν οι συνάδελφοι…
     	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Οι περισσότερες είναι τυπικές.
     	ΠΡΟΕΔΡΟΣ (Άννα Μπενάκη-Ψαρούδα): Τότε καταθέστε τις και θα διανεμηθούν αμέσως, κύριε Υπουργέ.
     	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θα μοιράσω τις φωτοτυπίες στο Σώμα.
     	(Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
     «ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ
     «Κίνητρα Ιδιωτικών Επενδύσεων για την Οικονομική Ανάπτυξη
     και την Περιφερειακή Σύγκλιση»
     Άρθρο 2
     Παραγρ. 1, 4η σειρά μετά την λέξη «(Β.Ε.ΠΕ)» προστίθεται η φράση «όπως καθορίζονται στο άρθρο 1 του Ν.2545/1977 (ΦΕΚ 254/ΑΙ1997),»
     Άρθρο 3
     Παραγρ. 1 περ.(δ) υποπερ. (ii) στην 1η σειρά μετά την λέξη «μεταφορικών» προστίθεται φράση «ή και εμπορικών» και στην ίδια σειρά μετά την λέξη «επιχειρήσεων» προστίθεται η φράση «,υπο ενιαίο φορέα,».
     Παραγρ. 3, 5η σειρά μετά την φράση «(ΕL 2001 L 10/33)» προστίθεται η φράση «όπως τροποποιήθηκε και ισχύει».
     Παραγρ., 5. περ. (α), υποπερ. (ν) στη 2η σειρά μετά τη φράση «αυτοματοποίησης διαδικασιών» προστίθεται η φράση «συστημάτων δημιουργίας ηλεκτρονικών αγορών» και επίσης μετά τη λέξη «λογισμικού» προστίθεται η φράση «καθώς και δαπανών εξοπλισμού για τη διασφάλιση του ηλεκτρονικού περιεχομένου» .
     Μετά τις προσθήκες η παράγραφος τροποποιείται 'ως εξής: «Την αγορά και εγκατάσταση καινούργιων σύγχρονων συστημάτων αυτοματοποίησης διαδικασιών, συστημάτων δημιουργίας ηλεκτρονικών αγορών και μηχανοργάνωσης, συμπεριλαμβανομένων των δαπανών αγοράς του αναγκαίου λογισμικού καθώς και δαπανών εξοπλισμού για τη διασφάλιση του ηλεκτρονικού περιεχομένου.».
     Στο ίδιο άρθρο παραγρ. 5. περ. (α) μετά την υποπερίπτωση (xxii) προστίθεται υποπερίπτωση (xxiii) ως εξής: «Δαπάνες κατασκευής δικτυακών υποδομών πρόσβασης καθώς και ειδικών βοηθητικών εγκαταστάσεων και εξοπλισμού ηλεκτρονικών επικοινωνιών που αποσκοπεί στη λειτουργία του δικτύου και στην υποστήριξη της διασύνδεσής του με υφιστάμενα δίκτυα.».
     Άρθρο 5
     Παραγρ.1 περ.(α) στην 5η πρόταση αντικαθίσταται η φράση «στην Σύσταση της Επιτροπής της 6-5-2003 (2003/361/EK)» με την φράση «βάσει του Κανονισμού (ΕΚ) αριθμ.70/2001 της Ευρωπαϊκής Επιτροπής της 12.1.2001 (ΕL 2001 L 10/33) όπως τροποποιήθηκε και ισχύει.».
     Παραγρ. 1 περ.(β), μετά την λέξη «επενδυτικά σχέδια» προστίθεται ή φράση «εκσυγχρονισμού βιοτεχνικών μονάδων που πραγματοποιούνται από πολύ μικρές επιχειρήσεις, ».
     Άρθρο 6
     Παρ.1 περ. (δ) υποπερ. (iii) προστίθεται 40 εδάφιο ως εξής: 
     «Αναβάθμιση σε ανώτερη κατηγορία αστέρων (*) προκειμένου για επενδύσεις εκσυγχρονισμού ξενοδοχειακών μονάδων καθώς και σε ανώτερη τάξη προκειμένου για τουριστικές οργανωμένες κατασκηνώσεις».
     Παρ.1 περ. (δ) υποπερ. (iv) 3ο εδάφιο στην 1η σειρά μετά την λέξη, «διαδικασία» απαλείφεται η φράση «η ο χαρακτηρισμός των προϊόντων ως καινοτομικών».
     Παρ.1 περ. (δ) υποπερίπτωση (iv) προστίθεται 4ο εδάφιο ως εξής: «Κέντρα αποθεραπείας και αποκατάστασης και στέγες αυτόνομης διαβίωσης για άτομα με ειδικές ανάγκες»
     Άρθρο 10
     Παρ. 3. Η παράγραφός αντικαθίσταται ως εξής:
     «Με απόφαση του Υπουργού Οικονομίας και οικονομικών καθορίζεται η διαδικασία, ο τρόπος επέλευσης των. συνεπειών σε περίπτωση μη τήρησης των ανωτέρω υποχρεώσεων και κάθε άλλη αναγκαία λεπτομέρεια. Για την επιβολή ολικής ή μερικής επιστροφής η οποία μπορεί να κυμαίνεται μεταξύ 0,5% έως 30%,. της ενίσχυσης που έχει εγκριθεί, εκτιμώνται οι ειδικότερες περιστάσεις κάθε υπόθεσης και λαμβάνονται υπόψη κατά περίπτωση, κριτήρια όπως, ο χρόνος αθέτησης της υποχρέωσης, το ύψος του ποσοστού συμμετοχής στην εταιρική σύνθεση της εταιρείας, το μέγεθος της ενισχυθείσας επένδυσης που εκμισθώθηκε, το ύψος της αξίας των πάγιων περιουσιακών στοιχείων που έχουν ενισχυθεί και μεταβιβάστηκαν καθώς και ο βαθμός αναίρεσης της υλοποίησης και λειτουργίας της επένδυσης κατά τους όρους της υπαγωγής.»
     Άρθρο 12
     παρ. 5. Απαλείφεται το περιεχόμενο της και διαμορφώνεται με νέο περιεχόμενο ως εξής:
     «Η παρ. 3 του άρθρου 11 του ν. 2601/98, όπως τροποποιήθηκε με το άρθρο 6 του ν. 3219/2004 και αντικαταστάθηκε με το άρθρο 21 του ν. 3259/2004 τροποποιείται με την διάταξη της παραγράφου 3 του άρθρου 10 του παρόντος, από τότε που ίσχυσε.»
     7 ΔΕΚΕΜΒΡΙΟΥ 2004-12-13
     Ο ΥΠΟΥΡΓΟΣ ΕΘΝΙΚΗΣ ΟΙΚΟΝΟΜΙΑΣ
     ΓΕΩΡΓΙΟΣ ΑΛΟΓΟΣΚΟΥΦΗΣ»)
     	ΠΡΟΕΔΡΟΣ (Άννα Μπενάκη-Ψαρούδα): Κατά τη συζήτηση του νομοσχεδίου αυτού ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ, ορίζει ως ειδικό αγορητή τη Βουλευτή κ. Παντελάκη.
     	Ο Πρόεδρος του Συνασπισμού κ. Κωνσταντόπουλος ορίζει ως ειδικό αγορητή το Βουλευτή κ. Δραγασάκη.
     	Το λόγο έχει ο εισηγητής της Νέας Δημοκρατίας κ. Λέγκας και αρχίζει η εγγραφή στον κατάλογο.
     ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, έχω την τιμή να εισηγούμαι στην Ολομέλεια ένα σημαντικό νομοσχέδιο, το οποίο μαζί με το φορολογικό και τον προϋπολογισμό προδιαγράφουν την οικονομική πολιτική της Κυβέρνησης.
     Πριν ξεκινήσουμε να δούμε τα κίνητρα και τις επιμέρους ρυθμίσεις, αλλά και το τι νέο φέρνει αυτό το καινούργιο αναπτυξιακό νομοσχέδιο, κρίνω σκόπιμο να καταθέσω την άποψη ότι ένας αναπτυξιακός νόμος μπορεί να είναι ένα σημαντικό όργανο μόχλευσης του επενδυτικού ενδιαφέροντος, μπορεί να δημιουργεί κανόνες και κίνητρα στην αναπτυξιακή διαδικασία, δεν είναι ωστόσο πανάκεια, μιας και το επενδυτικό κλίμα συντίθεται αλλά και επηρεάζεται από μία σειρά παραγόντων, αφού είναι μία υπόθεση πολύπλοκη και πολυπαραμετρική. 
     Κρίνω επίσης σκόπιμο να επισημάνω ότι στον ευρωπαϊκό χώρο τα κίνητρα προς τις επιχειρήσεις παραδοσιακά αποτέλεσαν ένα βασικό εργαλείο άσκησης περιφερειακής πολιτικής. Όλες σχεδόν οι χώρες χρησιμοποίησαν ένα πολυποίκιλο πλέγμα κριτηρίων για τη στήριξη του εθνικού τους παραγωγικού συστήματος. Δημιουργήθηκε έτσι μία διεθνής πρακτική, αλλά και ένας διεθνής ανταγωνισμός κινήτρων που κάνει δύσκολη την εξαγωγή συμπερασμάτων ως προς την ένταση και την ορθολογικότητα των εθνικών μηχανισμών που αναφέρονται στα κίνητρα. 
     Μία επίσης αναδρομή στην ιστορία των κινήτρων στη χώρα μας καταγράφει πολυμορφία κινήτρων για τη στήριξη του παραγωγικού μηχανισμού της οικονομίας. Το βασικό χαρακτηριστικό αυτών των κινήτρων ήταν η εστίασή τους σε μεμονωμένους στόχους και όχι μόνο αυτό. 
     Σε όλες τις μελέτες που έχουν δει το φως της δημοσιότητας αποτυπώνεται η φτωχή αποτελεσματικότητα της μέχρι σήμερα ασκηθείσης πολιτικής κινήτρων στη χώρα μας. Η παραπάνω διαπίστωση δείχνει ότι κάποια βασικά στοιχεία της πολιτικής αυτής δεν λειτούργησαν αποτελεσματικά, δεν οδήγησαν σε αποτέλεσμα, αφού σε πάρα πολλές περιπτώσεις λειτούργησαν με πολιτικά κριτήρια και μέσα σε ένα δίκτυο πολιτικού προστατευτισμού και πελατειακών σχέσεων. Δεν οδήγησαν σε ανάπτυξη, αφού δεν ήταν ενσωματωμένα σε μια συνολικότερη και αποτελεσματικότερη αναπτυξιακή πολιτική και δεν κάλυπταν βασικά κενά της παραγωγικής διαδικασίας, όπως η μειωμένη εγχώρια τεχνολογική ικανότητα, αλλά και το περιορισμένο καινοτόμο ιστορικό της ελληνικής  κοινωνίας.  Γιατί είναι σαφές –κι εδώ νομίζω ότι θα συμφωνήσουμε όλοι στην Αίθουσα- ότι το μοίρασμα χρημάτων δεν προεξοφλεί και το οικονομικό αποτέλεσμα, όπως είναι σαφές ότι η αφθονία και η παροχή χωρίς έλεγχο κινήτρων περιφερειακής ανάπτυξης, κινητοποιεί ανθρώπους με ελάχιστη επαγγελματική εμπειρία να επενδύσουν, προκειμένου να επωφεληθούν από τις επιχορηγήσεις.
     Αναφέρομαι στο φαινόμενο των κουφαριών, στις επιχειρήσεις δηλαδή που δεν λειτούργησαν ποτέ, επειδή τα κίνητρα γέννησαν και εξέθρεψαν τυχοδιωκτικές επιχειρηματικές κινήσεις, οι οποίες δεν αξιολογήθηκαν επαρκώς. 
     Πέρα, όμως, απ’ αυτές τις ακραίες καταστάσεις θα πρέπει, νομίζω, να δούμε με προσοχή τα προβλήματα που δεν έλυσε η παροχή κινήτρων.
     Είναι ενδεικτική, κυρίες και κύριοι συνάδελφοι, η μελέτη αξιολόγησης των προηγούμενων αναπτυξιακών νόμων από το ΚΕΠΕ, η οποία καταγράφει ότι ενισχύθηκαν πολύ μικρές παραδοσιακές επενδυτικές δραστηριότητες, κυρίως του δευτερογενούς τομέα, ότι οι επενδυτές προτίμησαν το κίνητρο της επιχορήγησης, ότι οι ενισχυόμενες ξενοδοχειακές μονάδες δεν αλλάζουν το χαρακτήρα του τουριστικού προϊόντος τους, ότι δεν πραγματοποιήθηκαν επενδύσεις στους τομείς έρευνας και υψηλής τεχνολογίας, ότι ακόμη οι ενισχυόμενες επενδύσεις χωροθετούνται στις περισσότερο αναπτυγμένες περιοχές, ότι οι νησιωτικές, παραμεθόριες και υποβαθμισμένες περιφέρειες εμφανίζουν μονομερή εξειδίκευση σε κάποιον τομέα, ότι από τα ενισχυόμενα προγράμματα μόνο το ένα από τα τρία έχουν ολοκληρωθεί, ότι την περίοδο 1982-2003 κονδύλια πάνω από ένα τρισεκατομμύριο (1.000.000.000.000) δραχμές έχουν κατευθυνθεί σε επενδυτικά προγράμματα, αλλά ο στόχος της περιφερειακής σύγκλισης απέτυχε, αφού οι ενδοπεριφερειακές ανισότητες και η ανεργία αυξήθηκαν. 
     Με βάση τα παραπάνω, ο νέος αναπτυξιακός νόμος θα πρέπει να αποτελέσει ένα εργαλείο οικονομικής ανάπτυξης και βασικό μέσο άσκησης της περιφερειακής πολιτικής για πραγματική σύγκλιση. Γιατί νομίζω ότι είναι ώρα -για να είμαστε ακριβείς θα έπρεπε χθες να γίνει αυτό- να περάσουμε από τις προβληματικές περιφέρειες στα περιφερειακά στρατηγικά προβλήματα και σ΄ ένα σύστημα εξειδικευμένων κινήτρων που κινούνται σε επίπεδο περιφερειακό και ενδοπεριφερειακό.
     Κυρίες και κύριοι συνάδελφοι, θα μου επιτρέψετε προκαταρκτικά να αναφερθώ, μιας και έχει απόλυτη σχέση με το συζητούμενο νομοσχέδιο, στη συμβατότητα, αλλά και στα περιθώρια που παρέχουν οι κατευθυντήριες γραμμές της Ευρωπαϊκής Ένωσης για τις κρατικές ενισχύσεις περιφερειακού χαρακτήρα. 
     Είναι γνωστό ότι το 1998 η χώρα μας διαπραγματεύτηκε το χάρτη περιφερειακών ενισχύσεων, χωρίς να εξαντλήσει τα περιθώρια. Και εδώ βεβαίως υπάρχει ενδιαφέρον να ακούσουμε το γιατί, προτείνοντας μάλιστα σε πολλές περιπτώσεις, οι εντάσεις αυτών των ενισχύσεων να είναι αρκετά χαμηλότερες από τις μέγιστες τιμές.
     Αποτέλεσμα ήταν να δημιουργηθεί ένας χάρτης περιφερειακών ενισχύσεων στα πλαίσια του νόμου 2601/98, με αρκετές στρεβλώσεις, ενώ δηλωτικές ήταν και οι διεκδικητικές προτάσεις των διαφόρων νομών για αλλαγή στις ζώνες κινήτρων που εκδηλώθηκαν και εκδηλώνονται ακόμη και σ’ αυτές τις μέρες.
     Ενδεικτικά αναφέρω ότι ενώ υπήρχε το περιθώριο να ενισχύονται οι περισσότεροι κλάδοι με ποσοστά έως και 50%, σημαντικοί κλάδοι, όπως η μεταποίηση και ο πρωτογενής τομέας, καθηλώθηκαν στο 35,1%. 
     Είναι χαρακτηριστικό ότι η μόνη περίπτωση στην οποία εξαντλήθηκαν τα όρια των κατευθυντήριων γραμμών, ήταν οι χώροι στάθμευσης με ποσοστό 50%. Πουθενά αλλού δεν αξιοποιήθηκαν οι οροφές. Και βεβαίως εδώ τίθεται το ερώτημα αν ήταν λάθος, αν ήταν σκοπιμότητα, αν ήταν παράλειψη. Όπως επίσης θα είχε ενδιαφέρον να μάθουμε γιατί ποτέ δεν αξιοποιήθηκε η δυνατότητα να δώσουμε επιπλέον ενισχύσεις στις μικρομεσαίες, παρά το γεγονός ότι ο νόμος 2601/98, πολλαπλώς αναθεωρήθηκε, παρά το γεγονός ότι το άρθρο 4, 9 των κατευθυντήριων γραμμών επέτρεπε και έδινε αυτήν τη δυνατότητα. 
     Παρόλα αυτά, αρκετοί συνάδελφοι του ΠΑΣΟΚ, έκαναν λόγο στην επιτροπή για την αναγκαιότητα αλλαγής του χάρτη περιφερειακών ενισχύσεων, παραβλέποντας ωστόσο ότι το κόμμα τους ποτέ δεν αξιοποίησε αυτήν την ευκαιρία, αγνοώντας ότι ένας νέος χάρτης μπορεί να τεθεί σε ισχύ μετά την 1.1.2007 και προσπερνώντας το γεγονός ότι ένα τέτοιο ενδεχόμενο θα καθιστούσε το νέο νόμο ανενεργό για ένα χρόνο τουλάχιστον. 
     Επισημαίνουμε ότι με τις ρυθμίσεις του νομοσχεδίου εξαντλούνται τα ανώτατα όρια του χάρτη, τα οποία με ευθύνη της προηγούμενης κυβέρνησης δεν εξαντλήθηκαν. Ο νέος αναπτυξιακός χάρτης, παρέχοντας αυξημένες ενισχύσεις έως και δεκαπέντε ποσοστιαίες μονάδες για τις μικρομεσαίες επιχειρήσεις, δηλαδή για το 97% των επιχειρήσεων στην Ελλάδα, τακτοποιεί τις στρεβλώσεις του παρελθόντος, χωρίς την απαίτηση αλλαγής του χάρτη περιφερειακών ενισχύσεων. Μάλιστα η κατανομή του επιπλέον ποσοστού γίνεται σε επίπεδο νομού, με βάση αντικειμενικά κριτήρια και οικονομικά δεδομένα.
     Κυρίες και κύριοι συνάδελφοι, ο νέος αναπτυξιακός νόμος εκφράζει τη φιλοσοφία της νέας οικονομικής πολιτικής να ενισχύσει την οικονομική ανάπτυξη, να προωθήσει την περιφερειακή σύγκλιση, να αυξήσει την απασχόληση, να διασφαλίσει την κοινωνική συνοχή. Εκφράζει ένα φιλικό περιβάλλον για την επιχειρηματικότητα, αφού λύνονται χρονίζοντα προβλήματα και προωθείται η άρση των επενδυτικών αντικινήτρων. Γι’ αυτό άλλωστε η μεγάλη πλειοψηφία του επιχειρηματικού κόσμου τοποθετήθηκε θετικά στις γενικότερες και ειδικότερες κατευθύνσεις του νομοσχεδίου.
     Ποια είναι, όμως, τα καινοτόμα στοιχεία αυτού του νομοσχεδίου, τι καινούργιο φέρνει ο νέος αναπτυξιακός νόμος; Κατ’ αρχάς ο νέος αναπτυξιακός νόμος είναι απλός, ολοκληρωμένος και αυτοτελής. Έχουμε να κάνουμε με ένα κατανοητό κείμενο, εύληπτο για όλους με δώδεκα άρθρα και το πιο σημαντικό, χωρίς παραπομπές σε παλιότερους νόμους.
     Έχουμε ένα νόμο αυθύπαρκτο, ένα νόμο που ξεκινάει από την αρχή. Το δεύτερο καινοτόμο στοιχείο είναι η άρση της διάκρισης των παλαιών και νέων φορέων. Αίρεται έτσι μια σημαντική στρέβλωση του παρελθόντος που απέκλειε υφιστάμενες επιχειρήσεις από τις άμεσες επιχορηγήσεις για την πραγματοποίηση επενδύσεων. 
     Το τρίτο στοιχείο είναι η παροχή πρόσθετων ενισχύσεων στις μικρομεσαίες επιχειρήσεις, καθόσον προβλέπεται αύξηση των ενισχύσεων προς τις επιχειρήσεις αυτές μέχρι και δεκαπέντε ποσοστιαίες μονάδες σε σχέση με τις προβλεπόμενες ανά περιοχή της χώρας. Αξιοποιούμε έτσι τις οροφές των ενισχύσεων που είναι συμβατές με τη νομοθεσία της Ευρωπαϊκής Ένωσης και εισάγουμε μια σοβαρή  πτυχή στην περιφερειακή αντίληψη που υπακούει άμεσα στην κινητοποίηση των στόχων της πραγματικής και οικονομικής σύγκλισης. 
     Το τέταρτο στοιχείο είναι η ουσιαστική προώθηση της δημιουργίας νέων θέσεων εργασίας. Για πρώτη φορά εισάγεται ως κίνητρο η επιδότηση του μισθολογικού κόστους των νέων θέσεων εργασίας που δημιουργούνται από μία επένδυση. Το μέτρο αυτό αναμφισβήτητα αναμένεται να συμβάλει ουσιαστικά στη δημιουργία νέων θέσεων εργασίας και στην αύξηση της απασχόλησης ιδιαίτερα στις περιπτώσεις επενδύσεων εντάσεως εργασίας, αλλά και υψηλής εξειδίκευσης, όπου το κόστος απασχόλησης είναι υψηλότερο από το κόστος επένδυσης. 
     Το πέμπτο στοιχείο είναι η τροποποίηση των διαδικασιών υποβολής αιτήσεων αξιολόγησης, παρακολούθησης και καταβολής των ενισχύσεων. Οι πιο σημαντικές διαφοροποιήσεις  επιτρέπουν την υποβολή αιτημάτων ενίσχυσης. Και εδώ πρόκειται περί ουσιαστικής καινοτομίας καθ’ όλην την διάρκεια του έτους καθώς επίσης και την εντός διμήνου έγκριση ή απόρριψη του επενδυτικού σχεδίου. 
     Τέλος, διευρύνονται οι επιχειρηματικές δραστηριότητες που ενισχύονται, καθόσον περιλαμβάνονται δραστηριότητες του τριτογενούς τομέα και εμπορίου, ενώ μειώνεται και αυτό είναι πολύ σημαντικό η ίδια η συμμετοχή στα επενδυτικά σχέδια από το 40% στο 25%.
     Επειδή κυρίες και κύριοι συνάδελφοι, αναπτύχθηκε αρκετός προβληματισμός για τη σκοπιμότητα και την αποτελεσματικότητα της προαναφερθείσας ρύθμισης, θα ήθελα να κάνω ένα σχόλιο. Ειπώθηκε με έμφαση από τους συναδέλφους του ΠΑΣΟΚ ότι μία τέτοια ρύθμιση προδιαθέτει και εξυφαίνει κινήσεις για τη δημιουργία επιχειρηματικών κουφαριών και νομίζω  ότι αυτή η σκέψη, αν μη τι άλλο, είναι υπεραπλούστευση. Γιατί τα κουφάρια της Θράκης παραδείγματος χάριν δεν δημιουργήθηκαν επειδή η συμμετοχή ήταν χαμηλή ούτε επειδή τα κίνητρα ήταν υψηλά. Δημιουργήθηκαν επειδή δεν  υπήρχε ουσιαστική αξιολόγηση και επειδή δεν υπήρχε έλεγχος των επενδύσεων. Δημιουργήθηκαν, γιατί τα κίνητρα, όπως είπαμε στην αρχή, γέννησαν με την ανοχή των ελεγκτικών μηχανισμών τυχοδιωκτικές επιχειρηματικές κινήσεις. Εκεί ήταν το πρόβλημα και καλό είναι να μη το παραβλέπουμε, γιατί υπάρχει ο κίνδυνος να επαναλάβουμε ένα τέτοιο πρόβλημα. 
     Γι’ αυτό το λόγο το συζητούμενο νομοσχέδιο προβλέπει να αξιολογείται και αυτό είναι πολύ ουσιαστικό και ο φορέας της επένδυσης και η επενδυτική πρόταση και η βιωσιμότητα, αλλά και η συμβολή της επένδυσης στους στόχους του αναπτυξιακού νόμου δηλαδή στην αύξηση της απασχόλησης, στην περιφερειακή σύγκλιση, στην περιβαλλοντική προστασία. Πέρα, όμως, από τα ανωτέρω η μείωση της ιδίας συμμετοχής βοηθά τις νέες επιχειρηματικές δραστηριότητες, αλλά και τα φιλόδοξα επενδυτικά σχέδια των νέων ανθρώπων που ομολογουμένως έχουν χαμηλότερη δυνατότητα πρόσβασης στη διάθεση υψηλών κεφαλαίων, αλλά και δυσκολότερη πρόσβαση στο τραπεζικό σύστημα. 
     Οι ελαχιστοποιήσεις των επιπλέον κεφαλαίων κίνησης δίνουν αέρα στις περιπτώσεις των υπερβάσεων των επενδυτικών σχεδίων, που συνήθως σημειώνονται και οι οποίες κάνουν προβληματικούς πολλούς φορείς πριν καν ξεκινήσουν. 
     Κλείνοντας, κυρίες και κύριοι συνάδελφοι, επειδή πιστεύουμε ότι αυτό το νομοσχέδιο βοηθά στο να αποκτήσει η χώρα μας ένα σύγχρονο και αποτελεσματικό αναπτυξιακό νόμο, πραγματικό εργαλείο για την ενθάρρυνση νέων επενδυτικών σχεδίων, έναν αναπτυξιακό νόμο που θα συμβάλει στην οικονομική και περιφερειακή ανάπτυξη, σας καλούμε να το ψηφίσετε μαζί μας. Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ο εισηγητής της Αξιωματικής Αντιπολίτευσης κ. Χρίστος Βερελής έχει το λόγο.
     ΧΡΙΣΤΟΣ ΒΕΡΕΛΗΣ: Κυρία Πρόεδρε, το σχέδιο νόμου έχει τίτλο «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση και άλλες διατάξεις». Θα μπορούσε να περιοριστεί ο τίτλος στον όρο «Κίνητρα Ιδιωτικών Επενδύσεων», γιατί δυστυχώς ούτε η περιφερειακή ανάπτυξη ενισχύεται, ούτε η περιφερειακή σύγκλιση επιχειρείται. 
     Κατ’ αρχάς, υπάρχει ένα θέμα. Υπήρξε πλαίσιο αναπτυξιακού νόμου που λειτουργούσε. Τον Ιανουάριο του 2004 με τον νόμο 3219 η κυβέρνηση του ΠΑΣΟΚ εισηγήθηκε και ψηφίστηκε από τη Βουλή ένας νόμος ο οποίος συμπλήρωνε το θεσμικό πλαίσιο του νόμου 2601. Το σχέδιο νόμου που συζητάμε σήμερα μεταφέρει, αφού κατήργησε το καλοκαίρι περίπου το 90% των διατάξεων οι οποίες είχαν καταργηθεί. Ποιο ήταν το αποτέλεσμα της διαδικασίας αυτής: Το αποτέλεσμα ήταν ότι για μεγάλο χρονικό διάστημα, για σχεδόν ένα χρόνο, μια και έχουμε Δεκέμβριο σήμερα, δεν λειτούργησε ο αναπτυξιακός νόμος. 
     Ζήτησα από τους Υπουργούς να μας ενημερώσουν για τον αριθμό των αιτήσεων που είχαν γίνει εντός του 2004, για τις υπαγωγές που έγιναν στον αναπτυξιακό νόμο εντός του 2004 και για τις εγκρίσεις που υπήρχαν. Δεν κατέστη δυνατόν να πάρω απάντηση, παρά μόνο για τις αιτήσεις οι οποίες υπήρξαν. Και αυτό -υποθέτω- γίνεται διότι δεν υπήρξε διαδικασία υπαγωγών ή δεν υπήρξαν ακόμα, παρά ελάχιστες χρηματοδοτήσεις. Αυτό φαίνεται και από τον προϋπολογισμό. Αν δείτε στον προϋπολογισμό τον πίνακα 3-8 για την ενίσχυση αναπτυξιακών νόμων, θα δείτε ότι το 2003 διατέθηκαν εκατόν σαράντα τέσσερα εκατομμύρια (144.000.000) ευρώ και εκτιμάται ότι το 2004 θα διατεθούν εκατόν επτά εκατομμύρια (107.000.000) εκατομμύρια ευρώ. Υποθέτω -και υποθέτω βασίμως- ότι το ποσό θα είναι ουσιωδώς χαμηλότερο, θα είναι πολύ χαμηλότερο των εκατό εκατομμυρίων (100.000.000) εκατομμυρίων ευρώ. 
     Γι’ αυτό το σχέδιο νόμου έγινε μία συζήτηση στη Διαρκή Επιτροπή. Και λυπάμαι που έρχομαι εδώ σήμερα και δεν φρόντισε το Υπουργείο, δεν φρόντισαν οι Υπουργοί να δώσουν τουλάχιστον εγκαίρως στους εισηγητές τις αλλαγές που έχουν κάνει και θα τις πληροφορηθώ αφού κατέβω από το Βήμα. Άρα δεν μπορώ να τοποθετηθώ σ’ αυτές. Και το λέω αυτό, γιατί δεν είναι δυνατόν ακροάσεις επτά φορέων, τέσσερις συνεδριάσεις στην επιτροπή που ήταν μεστές και ουσιαστικές, να μην έχουν αποτυπωθεί  ως αλλαγή στο νόμο, εκτός αν η Βουλή χρησιμοποιείται σαν ένα αναγκαίο βήμα ταλανισμού των Βουλευτών και της Κυβέρνησης ενδεχομένως, αλλά όχι σαν ένα βήμα στο οποίο επιχειρείται και γίνεται πραγματική σύνθεση απόψεων, κάτι το οποίο δικαιολογεί την έννοια της Βουλής, η οποία υπάρχει προκειμένου να μεταφέρει την εμπειρία της, να διορθώνει σχέδια νόμων και να δίνει τη δυνατότητα μεταφοράς της άποψης οργανωμένων ομάδων της κοινωνίας και φορέων που μπορούν να έχουν άποψη για συγκεκριμένα θέματα. 
     Το σχέδιο νόμου, κυρία Πρόεδρε, προκειμένου να εφαρμοστεί και να λειτουργήσει ως νόμος, απαιτεί να εκδοθούν τουλάχιστον εξήντα κοινές υπουργικές αποφάσεις, προεδρικά διατάγματα και μία απόφαση περιφερειάρχη.
     Ορισμένες απ’ αυτές τις υπουργικές αποφάσεις και τις κοινές υπουργικές αποφάσεις έχουν εξαιρετική βαρύτητα και ανάλογα με το τι θα αποφασιστεί να συμπεριληφθεί σ’ αυτές, είναι δυνατόν να αλλοιωθεί πλήρως το κείμενο, το οποίο θα ψηφιστεί από τη Βουλή αυτή. Και υποθέτω ότι θα ψηφιστεί κατά πλειοψηφία γιατί, όπως θα δείτε στη συνέχεια, δεν είναι ένα κείμενο νόμου, όπου θα μπορούσε κανείς να συμφωνήσει, ιδιαίτερα όταν μετά από τόσες ημέρες συζήτησης δεν έχει υπάρξει ούτε μία θετική προσέγγιση από την πλευρά της Κυβέρνησης.
     Υπάρχουν λοιπόν θέματα, όπως είναι οι κατηγορίες των επενδυτικών σχεδίων, που είναι σαράντα τέσσερις περιπτώσεις, οι οποίες «θα» αποκτήσουν προδιαγραφές μέσα από τη διαδικασία των κοινών υπουργικών αποφάσεων, που θα εκδοθούν άγνωστο πότε. Υπάρχουν κριτήρια υπαγωγής -μιλάω για τα ουσιώδη πράγματα, τα οποία ρυθμίζει αυτός ο νόμος- που περιγράφονται γενικά, αλλά με υπουργική απόφαση θα καθοριστούν τα στοιχεία αξιολόγησης, θα καθοριστούν η βαθμολόγηση, η λειτουργία, ο τρόπος εφαρμογής των κριτηρίων κ.ο.κ. Θα αποφασιστεί δηλαδή ο τρόπος, με τον οποίον θα γίνονται οι εντάξεις. Αυτά που αναφέρονται στα αντίστοιχα άρθρα, έχουν αξία περισσότερο φιλολογική παρά ουσιαστική. Δεν υπάρχει αναφορά σε διαθέσιμα και δεσμευόμενα ποσά, προκειμένου να λειτουργήσει ο νόμος. Δεν αναφέρονται καν στην έκθεση του Γενικού Λογιστηρίου του Κράτους. 
     Μπορούμε εμμέσως να συνάγουμε ότι τα ποσά αυτά θα είναι εξαιρετικά χαμηλά από δύο γεγονότα: 
     Το πρώτο είναι ότι προκειμένου να λειτουργήσει ο νόμος, θα περάσει ένα μεγάλο διάστημα. Να σας πω ότι τα κείμενα του παραγώγου δικαίου του ν. 2601, του προηγούμενου δηλαδή αναπτυξιακού νόμου, υπερέβαιναν τις τριακόσιες σελίδες. Οι εξήντα αυτές υπουργικές αποφάσεις και κοινές υπουργικές αποφάσεις θα είναι τουλάχιστον αντιστοίχου εκτάσεως. Το αποτέλεσμα θα είναι το παράγωγο δίκαιο να είναι στη διάθεση των επενδυτών μετά από ένα χρονικό διάστημα, το οποίο δεν υπάρχει περίπτωση να είναι μικρότερο των έξι μηνών.
     Ζητήσαμε στην επιτροπή από τους Υπουργούς να μας δώσουν μέρος του παραγώγου δικαίου εν σχεδίω, το οποίο ενδεχομένως έχουν ετοιμάσει. Δεν υπήρξε καμία ανταπόκριση και λυπάμαι γι’ αυτό. Πρέπει ακόμα να σας πω ότι θα τεθεί η έναρξη εφαρμογής υπό την προϋπόθεση της εγκρίσεως από την Ευρωπαϊκή Επιτροπή του καθεστώτος ενίσχυσης, το οποίο εγκαθιδρύει αυτός ο νόμος. Και αυτό θα γίνει βεβαίως όχι άμεσα. Θα γίνει μετά από ένα χρονικό διάστημα και εφόσον βεβαίως η Ευρωπαϊκή Επιτροπή δεν ζητήσει και αυτή με τη σειρά της –και ίσως ευλόγως- να πληροφορηθεί για το περιεχόμενο των υπουργικών και κοινών υπουργικών αποφάσεων, αφού τόσο ουσιώδεις είναι αυτές. 
     Το δεύτερο γεγονός, από το οποίο συνάγω ότι ο νόμος αυτός θα λειτουργήσει εντελώς περιορισμένα, άρα είναι και πολύ μικρή η σημασία του, είναι: Μέχρι το τέλος του 2006 θα λειτουργήσει αυτός ο συγκεκριμένος χάρτης περιφερειακών ενισχύσεων. Από την 1.1.2007 θα αντικατασταθεί με καινούργιο χάρτη περιφερειακών ενισχύσεων, όπου βεβαίως θα συμπεριληφθούν είκοσι πέντε πλέον κράτη-μέλη και όχι δεκαπέντε, που είναι σήμερα. Και αυτό έχει ένα προφανές αποτέλεσμα: Οι ενισχύσεις θα είναι μικρότερες. 
     Τα δύο, λοιπόν, γεγονότα είναι ο πολύ συντετμημένος χρόνος αφ’ ενός και τα ποσά, τα οποία δεν είναι προσδιορισμένα, αλλά μπορούμε να τα συνάγουμε -και τα συνάγουμε- εμμέσως από το γεγονός ότι προβλέπεται εδώ η αξιολόγηση από ιδιώτες αξιολογητές. Προβλέπεται, λοιπόν, ένα ποσό 8%ο γι’ αυτούς τους ιδιώτες αξιολογητές και έχει εγγραφεί στον προϋπολογισμό, μέσα στην έκθεση του Γενικού Λογιστηρίου του Κράτους, ένα ποσό 600.000 ευρώ. Κάνοντας μία απλή αναγωγή, βρίσκουμε ότι το ποσό, που αφορά το 8%ο ως 600.000 ευρώ, είναι περίπου 75.000.000 ευρώ. Μιλούμε, δηλαδή, για το 2005 για ένα ποσό, το οποίο είναι πραγματικά ανεπαρκέστατο και σε καμία βεβαίως περίπτωση δεν μπορεί να δημιουργήσει επενδυτικές προϋποθέσεις και κύμα επενδύσεων, διότι αυτό το ποσό είναι περίπου το 1,5% του συνόλου των ιδιωτικών επενδύσεων, που θα γίνουν φυσιολογικά εντός του 2005, εκτός εάν έχουμε άλλου είδους προβλήματα εκεί, τα οποία δεν είναι η στιγμή να τα αναφέρω. 
     Άρα, λοιπόν, ο νόμος τον οποίο συζητούμε αυτήν τη στιγμή, δεν ορίζει τι εντάσσεται -«θα» ενημερωθούμε γι’ αυτό- δεν ορίζει πώς και με ποια κριτήρια εντάσσεται -«θα» ενημερωθούμε και γι’ αυτό- δεν καθορίζει με τι ύψος κονδυλίων θα ισχύσει, προφανώς θα είναι πάρα πολύ λίγα. Και γνωρίζουμε ότι θα έχει μία πολύ περιορισμένη διάρκεια. Προβλέπεται λοιπόν να είναι, κατά την προσωπική μου άποψη, ένα ποσό για τον ενάμιση χρόνο που θα λειτουργήσει ο νόμος, το οποίο δεν θα υπερβεί τα 150.000.000 εκατομμύρια ευρώ.
     Μίλησε, λοιπόν, ο Πρόεδρος του ΠΑΣΟΚ, ο Γιώργος Παπανδρέου και είπε: «Πολύ κακό για το τίποτε». Έτσι δικαιολογείται αυτή η έκφραση και το λέγω αυτό, διότι υπήρξε μία έντονη αντίδραση από την πλευρά της Κυβέρνησης για το ότι γίνεται στείρα αντιπολίτευση. Δεν γίνεται στείρα αντιπολίτευση. Ο νόμος, κυρίες και κύριοι συνάδελφοι, λειτουργεί σαν μία τεράστια εξουσιοδότηση προς τους Υπουργούς. 
     Κατά την παρουσίαση του νομοσχεδίου γι΄ αυτόν τον αναπτυξιακό νόμο, οι αρμόδιοι Υπουργοί της Κυβέρνησης δήλωσαν ότι με το νομοσχέδιο αυτό κάνουμε ένα μεγάλο βήμα -έτσι είπαν- στην ενίσχυση της οικονομικής ανάπτυξης της χώρας. Μίλησαν για ποιοτική επανάσταση και για μία νέα πραγματικότητα, που διαμορφώνεται με την ψήφιση αυτού του νόμου. Δυστυχώς, η πραγματικότητα είναι εντελώς διαφορετική. 
     Λέγοντας για τους Υπουργούς οι οποίοι συνέβαλαν στο να γίνει ο νόμος αυτός, γι’ αυτούς που υπογράφουν, πρέπει να κάνω ως πρώτη παρατήρηση το ότι απουσιάζει η συνεργασία ενός βασικού παράγοντα για τη λειτουργία του αναπτυξιακού νόμου στη χώρα μας. Και αυτός, όπως γνωρίζουν όλοι οι συνάδελφοι και κυρίως οι πιο έμπειροι, είναι ο Υπουργός ΠΕΧΩΔΕ. Ο Υπουργός με τις αποφάσεις του, με την πολιτική του, με τα νομοθετήματα, με τις εντάξεις περιοχών, με τα χωροταξικά, καθορίζει σε πολύ μεγάλο βαθμό εάν λειτουργεί και σε ποιο βαθμό λειτουργεί ο αναπτυξιακός νόμος. Εδώ δεν κατάφερα να καταλάβω εάν υπήρξε η παραμικρή συνεργασία. 
     Ο νόμος αυτός επιτυγχάνει κάτι άλλο όμως. Δημιουργεί χιμαιρικές προσδοκίες με τις οποίες επιχειρεί η Κυβέρνηση να δώσει σε όλες τις επιχειρήσεις την εντύπωση ότι εντάσσονται, κάτι που μας θυμίζει συνειρμικά το τι έγινε με τις διακόσιες πενήντα χιλιάδες των συμβασιούχων. Επιχειρεί να δημιουργηθεί η εντύπωση ότι στο προτεινόμενο νομοσχέδιο κάθε επιχείρηση θα βρει τρόπο να προωθήσει τις επενδύσεις της. Με τα 150.000.000 ευρώ προφανώς, τα οποία διατίθενται, θα αλλάξει ο αναπτυξιακός χάρτης της χώρας και ειδικότερα στην παρούσα συγκυρία μίας αναγκαστικής δημοσιονομικής προσαρμογής που ξεκινάει σαν ήπια, αλλά στη συνέχεια θα καταστεί βίαια, όπως φοβάμαι. 
     Μιλάει για περιφερειακή σύγκλιση. Πώς θα γίνει αυτή; Διατηρείται ο υφιστάμενος χάρτης περιφερειακών ενισχύσεων. Εδώ πρέπει να παρατηρήσω ότι έγινε ένα παιχνίδι εντυπώσεων με την περίπτωση της Καβάλας και της Δράμας, οι οποίες υπάρχουν στην εισηγητική έκθεση, ενώ η πολυδιαφημισθείσα ενίσχυση των μικρομεσαίων επιχειρήσεων με ποσοστό έως 15%, ανάλογα με το νομό στον οποίο βρίσκονται και ανάλογα με το μέσο ποσοστό του ΑΕΠ που έχει ο κάθε νομός, είναι κάτι που αφήνει πάρα πολλούς νομούς έξω, διότι υπάρχει παραδοξότητα στα στατιστικά στοιχεία. 
     Θα σας αναφέρω, λοιπόν, ότι δεν εντάσσεται, για παράδειγμα, η Φωκίδα. Δεν εντάσσεται η Κοζάνη, η Φθιώτιδα, το Λασίθι, η Αρκαδία, η Εύβοια, οι Κυκλάδες, η Ευρυτανία, η Λευκάδα, η Χαλκιδική, η Λέσβος, τα Χανιά, το Ρέθυμνο, η Μαγνησία, το Ηράκλειο, η Λάρισα, η Αργολίδα κ.ο.κ. 
     Υπάρχει η δυνατότητα να κάνουμε μία στείρα στατιστική εφαρμογή κάποιων Ακαθάριστων Εθνικών Προϊόντων, τα οποία καθορίζονται από τυχαίους παράγοντες; Η Κοζάνη, για παράδειγμα, έχει μονάδες της ΔΕΗ. Αυτές καθορίζουν το μεγάλο ΑΕΠ, δεν το καθορίζει ο παραγωγικός ιστός της περιοχής. Είναι δυνατόν να αφήνεται απ’ έξω η δυνατότητα μιας προσέγγισης με βάση την ανεργία της κάθε περιοχής, με βάση την αποδυνάμωση του βιομηχανικού ιστού, με βάση τις αλλαγές οι οποίες υπάρχουν; Είναι δυνατόν να ταυτίζουμε απολύτως τη βιομηχανική παραγωγή με την τουριστική ανάπτυξη χωρίς καμία προσπάθεια διαφοροποίησης;
     Όλα αυτά μας δίνουν ένα δεύτερο συμπέρασμα. Δεν υπάρχει στόχευση, κυρίες και κύριοι συνάδελφοι, σ’ αυτόν το νόμο. Δεν υπάρχει στόχευση και τα κριτήρια, τα κίνητρα, ιδιαίτερα τα φορολογικά, λειτουργούν οριζόντια: Τα ίδια για την Αττική, όπως για την υπόλοιπη περιφέρεια, με 35%. Δεν υπάρχει στόχευση ενίσχυσης κρίσιμων κλάδων, που αποτελούν στρατηγικά πλεονεκτήματα της χώρας μας. 
     Έφερα ένα παράδειγμα, στο οποίο επέμεινα ιδιαίτερα στη διάρκεια της συζήτησης στην επιτροπή και αυτό είναι η έρευνα. Η Ελλάδα έχει ένα ανθρώπινο δυναμικό, το οποίο ενδεχομένως έχει από τις καλύτερες μεταπτυχιακές σπουδές που υπάρχουν στον ευρωπαϊκό χώρο. Χιλιάδες Ελληνόπουλα με εξαιρετικούς τίτλους σπουδών. Τι γίνονται αυτοί οι τίτλοι σπουδών; Συνήθως γίνονται μόρια για το ΑΣΕΠ και εκεί τελειώνει η ιστορία. 
     Είπα και ζήτησα να δοθεί η δυνατότητα να ενταχθεί η έννοια της ερευνητικής εταιρείας. Δεν γνωρίζω, κύριε Υπουργέ, αν υπήρξε μια  ανταπόκριση στο θέμα αυτό. Δεν γνωρίζω ακόμα εάν κάνατε κάποιες αλλαγές, προκειμένου να έχουμε έτσι τη δυνατότητα απασχόλησης μεγάλου αριθμού επιστημόνων σ’ ερευνητικές εταιρείες και να κάνουμε ένα βήμα, να κάνουμε μία προσπάθεια, εν πάση περιπτώσει, να μην έχουμε ηττοπάθεια.
     Γίνεται μείωση των ιδίων κεφαλαίων από το 40%, που ίσχυε μέχρι τώρα, στο 25%. Εδώ υπήρξε μία έντονη αντίδραση της ΓΣΕΒΕΕ και υπήρξε και αδιαφορία έως απαξίωση του γεγονότος αυτού από τη μεριά του ΣΕΒ. Άρα, ποιος είναι αυτός ο οποίος πιέζει από το 40% να πάμε στο 25%, χωρίς να πούμε ότι δικαιολογείται αυτό για κάποιες ειδικές περιπτώσεις κάποιων νέων επιχειρήσεων ή κάποιων καινοτόμων επενδύσεων, οι οποίες θα γίνουν; Εάν το συνδέσετε δε αυτό με το γεγονός ότι εισάγεται η έννοια των ιδιωτών αξιολογητών, τότε -το είπαμε και στην επιτροπή -δημιουργούνται -και αυτό δυστυχώς πρέπει να το πούμε- προϋποθέσεις αδιαφάνειας. 
     Ο αξιότιμος συνάδελφος και εισηγητής, ο οποίος έκανε και εξαιρετική δουλειά στην επιτροπή,  ο κ. Λέγκας, μίλησε για τα επενδυτικά κουφάρια. Εγώ θα το επαναλάβω. Ναι, να μη δημιουργήσουμε πάλι τέτοιες προϋποθέσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα την ανοχή σας για ένα, δύο λεπτά. 
     Αποσυνδέεται και στην πράξη και δεν θα λειτουργεί πια η δημιουργία θέσεων εργασίας σε σύνδεση με την αναγνώριση και την έλευση των επενδύσεων. Δημιουργείται ένα άλλο σχήμα, το οποίο λέει ότι μπορεί κανείς διακεκριμένα να επιλέξει αυτόν τον τρόπο της ενίσχυσης. Δεν θα το κάνει κανείς, κυρίες και κύριοι συνάδελφοι. 
     Με τον προηγούμενο αναπτυξιακό νόμο δημιουργήθηκαν περίπου είκοσι τέσσερις χιλιάδες θέσεις εργασίας. Με τον παρόντα αναπτυξιακό νόμο οι θέσεις αυτές θα είναι ελάχιστες. Ίσως να είναι μερικές εκατοντάδες, αν και γι’ αυτό αμφιβάλλουμε πάρα πολύ. Ζητήσαμε και γι’ αυτό να υπάρχει μια ασφαλιστική δικλίδα. 
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Η εμπειρία έδειξε  μέχρι σήμερα ότι σε κάθε 50.000 με 60.000 ευρώ επενδύσεων, δημιουργείται μία θέση απασχόλησης. Είπαμε να μπει μία δικλίδα τουλάχιστον για τις 80.000 με 90.000 ευρώ, προκειμένου να έχουμε ταυτόχρονα αυτή τη λειτουργία. 
     Με τον τρόπο αυτό, κύριε Πρόεδρε, αγνοείται το μεγαλύτερο πρόβλημα της ελληνικής οικονομίας και της ελληνικής κοινωνίας. Λειτούργησε ένας μηχανισμός, ο οποίος ενημέρωσε όλους τους εμπόρους της χώρας και τους έφερε το χαρμόσυνο γεγονός ότι θα ενταχθεί το εμπόριο στον αναπτυξιακό νόμο. Διαβάζουμε ότι υπάρχουν μόνο διαμετακομιστικά και εμπορευματικοί σταθμοί, που απαιτούν τη συνεργασία με μεταφορικές εταιρείες, ενώ στην εισηγητική έκθεση, που είναι ένα κείμενο που δεν έχει ιδιαίτερη σημασία, αναφέρεται πομπωδώς ότι περιλαμβάνεται στις επενδύσεις και το εμπόριο. Υπάρχει επίσης και η παροχή υπηρεσιών εφοδιαστικής αλυσίδας, χωρίς να υπάρχει μέσα από το νόμο η δυνατότητα να αντιληφθεί κανείς με περιγραφή τι είναι οι εφοδιαστικές αλυσίδες. Υπάρχουν νέες μορφές επενδύσεων, οι οποίες αναφέρονται χωρίς να έχουν αναλυθεί και χωρίς να υπάρχει η δυνατότητα να αντιληφθεί κανείς σε τι αφορούν. Για παράδειγμα, σας αναφέρω μόνο γιατί μας έχει κινήσει την περιέργεια η δυνατότητα δημιουργίας πλωτών σταθμών αυτοκινήτων και δεν ξέρω εάν αφορά αυτό τη Θεσσαλονίκη. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
     ΧΡΙΣΤΟΣ ΒΕΡΕΛΗΣ: Τελειώνω, κύριε Πρόεδρε. 
     Δημιουργούνται  δυνατότητες με βάση τα αστέρια στα ξενοδοχεία. Γνωρίζουμε, όμως, όλοι ότι τα αστέρια μπαίνουν αυτήν τη στιγμή κατά δήλωση των ξενοδόχων. Άρα, δεν μπορεί κανείς βασίμως να υπολογίζει ότι θα λειτουργήσει θετικά όλη αυτή η ιστορία. 
     Κυρίες και κύριοι συνάδελφοι, οι Έλληνες επιχειρηματίες με το νόμο αυτό σε μεγάλο βαθμό παραπλανούνται. Οι έμποροι μένουν εκτός νυμφώνος, η περιφέρεια και η ανάπτυξη θα στηριχθούν σε υποδομές που εξελίσσονται, άλλες απ’ αυτές που προγραμματίστηκαν και εντάχθηκαν από τις προηγούμενες κυβερνήσεις. Και εδώ βεβαίως υπάρχει ένας λόγος, που συμβαίνουν όλα αυτά. Ο λόγος είναι ότι δεν υπάρχουν…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Βερελή. 
     ΧΡΙΣΤΟΣ ΒΕΡΕΛΗΣ: Τελειώνω, κύριε Πρόεδρε, τη φράση μου να τελειώσω. Άλλωστε είναι τόσο σημαντικό το νομοσχέδιο, που αφιερώνουμε τέσσερις συνεδριάσεις. 
     ΠΡΟΕΔΡΕΥΩΝ (Σωτήρης Χατζηγάκης): Είναι πάνω από εβδομήντα εγγεγραμμένοι. 
     ΧΡΙΣΤΟΣ ΒΕΡΕΛΗΣ: Νομίζω ότι ένα λεπτό στον εισηγητή δεν θα δημιουργήσει μεγάλο πρόβλημα στη ροή των εργασιών της Βουλής ούτε της Ελληνικής Δημοκρατίας. 
     Η σύνδεση, λοιπόν, με τα δημοσιονομικά είναι αυτή, η οποία εξηγεί τον τρόπο με τον οποίο έγινε το συγκεκριμένο νομοσχέδιο. Σήμερα διαπιστώνεται ότι υπάρχει κατάρρευση των εσόδων. Με την κατάρρευση αυτή των εσόδων, ήταν αδύνατον να γίνει ένας νόμος, ο οποίος θα μπορούσε να έχει στοχεύσεις, θα μπορούσε να έχει έντονα κίνητρα, προκειμένου να έχουμε αποτελέσματα. 
     Τι έγινε λοιπόν; Έγινε ένας νόμος, ο οποίος αυτήν τη στιγμή δίνει ελπίδες για όλους και στο βάθος του χρόνου θα υπάρξει η απάντηση προς όλους ότι οι ελπίδες ήταν φρούδες. 
     Για το λόγο αυτό καταψηφίζουμε επί της αρχής το νομοσχέδιο. 
     (Χειροκροτήματα από την πτέρυγα του ΠΑΣΟΚ).
     ΠΡΟΕΔΡΕΥΩΝ (Σωτήρης Χατζηγάκης): Η κ. Ελπίδα Παντελάκη έχει το λόγο. 
     Παρακαλώ, κύριοι συνάδελφοι, να είστε όσο μπορείτε πιο σφιχτοί στα περιθώρια του χρόνου, όχι για την καταστρατήγηση του Κανονισμού, αλλά κυρίως για να μπορέσουν να μιλήσουν όλοι οι συνάδελφοι. 
     Ορίστε, κυρία Παντελάκη. 
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο αναπτυξιακός νόμος και το φορολογικό νομοσχέδιο, σύμφωνα με τη γνώμη του Κομμουνιστικού Κόμματος, είναι δύο εργαλεία –όχι μοναδικά εργαλεία στο σύνολο της πολιτικής- που εκφράζουν τη βασική ταξική επιλογή, που κάνει η Κυβέρνηση, για την ενίσχυση της ανταγωνιστικότητας των επιχειρηματιών για των επιχειρηματικών μονοπωλιακών ομίλων. Απαντούν στην ανάγκη του κεφαλαίου και την αναπαραγωγή του και τη στήριξη της κερδοφορίας του και δίνονται κίνητρα και εντός και εκτός Ελλάδας με χρήματα του ελληνικού λαού. Μαζί με τον κρατικό προϋπολογισμό, ολοκληρώνεται η προσπάθειά της σε πρώτη φάση να στραγγίξει και τον τελευταίο ιδρώτα των εργαζομένων με την αναδιανομή του εθνικού εισοδήματος υπέρ του κεφαλαίου, ακολουθώντας κατά τα άλλα ήπια δημοσιονομική προσαρμογή για την πλειοψηφία του ελληνικού λαού, η οποία εκφράζεται στην πράξη με μισθούς και συντάξεις πείνας. 
     Η ακρίβεια ροκανίζει το εισόδημα. Ο άνεργος και ο συνταξιούχος σήμερα και όχι μόνο αυτοί βέβαια, μπροστά στην κοινωνία της αφθονίας των καταναλωτικών αγαθών, γίνονται αμέτοχοι και ανήμποροι και στεγνώνει η ζωή τους από την έλλειψη και των πιο στοιχειωδών μέσων για να ζήσουν. Αυτή είναι η μια πλευρά. 
     Είναι και η άλλη πλευρά, όλων αυτών που έχουν τη φορολογική ενημερότητα και μπορούν και βγάζουν πιστωτικές κάρτες, δάνεια. Και αυτοί ακριβώς έχουν ένα μεγάλο φέσι στις τράπεζες, 48.000.000.000 ευρώ, όταν τα 8.000.000.000 ευρώ είναι αυτά που χρωστάνε με τρίμηνη καθυστέρηση στις τράπεζες. 
     Βεβαίως παρακολουθούμε τις τελευταίες μέρες τον οδοστρωτήρα των εξελίξεων που εκτοπίζονται από τις δουλειές, που ξεθεμελιώνονται βασικά εργασιακά δικαιώματα. Τα παραδείγματα βοούν. Οι εξελίξεις στον ΟΤΕ, στις τράπεζες, η εθελούσια έξοδος κλπ., όλα γίνονται για την ανταγωνιστικότητα  και όλα σημαίνουν ανταγωνιστικότητα. Λιγότερα χέρια, περισσότερη δουλειά. Η γραμμή είναι σαφής: Κίνητρα στους λίγους, μισή ζωή για τους πολλούς.
     Η Κυβέρνηση λέει ότι ο αναπτυξιακός νόμος θα συμβάλει στην ανάπτυξη και στην αντιμετώπιση της ανεργίας, έστω και λίγο. Η εμπειρία είναι σαφής, δεν χρειάζονται πολλά επιχειρήματα. Ανάπτυξη είχαμε το προηγούμενο διάστημα, με υψηλούς ρυθμούς, παραγωγικότητα είχαμε, αλλά το αποτέλεσμα είναι ότι αυξήθηκε η ανεργία με ταυτόχρονη αύξηση και μετατροπή της μόνιμης απασχόλησης σε μερική. 
     Αυξάνεται η μερική απασχόληση. Φουντώνουν οι επιχειρήσεις σ΄ όλη την Ελλάδα που κλείνουν. Χαρακτηριστικά παραδείγματα οι Όμιλοι Λαναρά, Ηλιάδη, που κλείνουν και επιχορηγούνται για να ανοίξουν σε βαλκανικές χώρες. Μόνο ο Λαναράς έχει δυόμισι χιλιάδες άτομα στην Αλβανία και στη Βουλγαρία. Και έπεται συνέχεια με άλλες επιχειρήσεις. Λόγω χρόνου, τα παραδείγματα δεν θα τα αναφέρω.
     Αυτά τι δείχνουν; Ότι η τάση είναι σαφής. Όλα τα προηγούμενα χρόνια τι ζήσαμε με όλες αυτές τις εξελίξεις; Τρομοκρατία στο χώρο της δουλειάς. Δεν υπήρχε απεργία, που να μη βγήκε παράνομη και καταχρηστική. Και μήπως επιστρατεύετε και την τρομοκράτηση το τελευταίο διάστημα; Γιατί είχαμε συλλήψεις συνδικαλιστών από το Πανεργατικό Αγωνιστικό Μέτωπο, που αφισοκολλούσαν για την εκδήλωση που θα γίνει την επόμενη Πέμπτη. Αν είναι τυχαίο το περιστατικό, δεν σας αδικεί κανείς. Η ζωή θα αποδείξει το αντίθετο στην πορεία. Είναι αυτό το κομμάτι του συνδικαλιστικού κινήματος, που δεν συνδιαλέγεται και δεν σας φιλοφρονεί και αντιπαλεύει την πολιτική σας. Γι΄ αυτό λέμε αν είναι τυχαίο το περιστατικό.
     Βεβαίως οι βιομήχανοι δέχθηκαν με μεγάλη ικανοποίηση το νομοσχέδιο. Στο φορολογικό είχαν κάποιες αντιρρήσεις.
     Ο αναπτυξιακός νόμος, λοιπόν, είναι ένα κουστούμι στα μέτρα και στις απαιτήσεις του ΣΕΒ. Η βασική κατεύθυνση και η στρατηγική βέβαια έρχεται σε συνέχεια των προηγούμενων. Ο νόμος αυτός καθορίζει το περιεχόμενο και την κατεύθυνση της ανάπτυξης με βάση το χάρτη περιφερειακών ενισχύσεων. Πάει και τέλειωσε, αυτό είναι το ζήτημα. Και ο Υπουργός ανέφερε ότι το περιεχόμενο είναι σύνοψη των νόμων, δηλαδή το τι θα παράγει η χώρα, ποιος θα το παράγει, που θα παραχθεί. Αυτό το αποφασίζει με βάση τον καταμερισμό η Ευρωπαϊκή Ένωση και με τη συνυπευθυνότητα των κυβερνήσεων που συμφωνούν.
     Επιδιώκεται η ενσωμάτωση της ελληνικής οικονομίας στις «ευρωνοσιακές» δομές. Διευκολύνεται παραπέρα η κυκλοφορία εμπορευμάτων και κεφαλαίου. Ποιο είναι το περιεχόμενο με λίγα λόγια: σύγχρονη τεχνολογία, εμπόριο, μεταφορές, τουρισμός. Η όλη προσπάθεια μέσα απ’ όλες τις δράσεις –στην κατ’ άρθρο συζήτηση θα αναφερθούμε λεπτομερέστερα- έχει μια βασική αρχή: Να συγκεντρώνεται η γη, η παραγωγή, η διακίνηση προϊόντων και υπηρεσιών σε λίγα χέρια. Ταυτόχρονα επιτυγχάνεται να ιδιωτικοποιούνται παροχές και υπηρεσίες με το να έχουμε ιδιωτική επιχειρηματική δραστηριότητα σε κάποιους τομείς. Παράδειγμα είναι οι σταθμοί, οι αποθήκες συσκευασίας και τυποποίησης.
     Βεβαίως όλες αυτές οι προτάσεις για υπόγεια γκαράζ και για πλωτά γκαράζ, δείχνουν ότι δεν υπάρχει επαφή με την πραγματικότητα που βιώνει ο κόσμος. Θα έπρεπε από τον κρατικό προϋπολογισμό να επιχορηγηθούν τα μαζικά μέσα μεταφοράς και να γίνει προσπάθεια να βγάλει ο κόσμος τα αυτοκίνητα από τις πόλεις.
     Υπάρχουν παραδείγματα για το πώς ιδιωτικοποιούνται ορισμένες υπηρεσίες. Κέντρο αποθεραπείας και αποκατάστασης. Έρχεται εδώ ο ν. 2072/1992. ‘Εχουμε και τις μονάδες παροχής στέγης και αυτόνομης διαβίωσης. Αντί να παίρνουμε μέτρα μέσα από ένα δημόσιο σύστημα υγείας απέναντι στα άτομα με ειδικές ανάγκες, τα δίνουμε στην ιδιωτική επιχειρηματική δραστηριότητα, που θα την αναλάβουν με το αζημίωτο μέσα από τα ασφαλιστικά ταμεία οι ιδιώτες.
     Δεύτερον, επενδύσεις για καινοτόμες δράσεις που αφορούν κάθε καινοτόμο ιδέα, χιονοδρομικά κέντρα, ιαματικές πηγές κλπ. Τα πάντα στην ιδιωτική πρωτοβουλία. Μάλιστα ξεθάβουν και επαναφέρουν άρθρα του καταργημένου ν. 4171/1961 περί λήψεως γενικών μέτρων για την υποβοήθηση της χώρας. Έτσι θα δοθεί η ευκαιρία να βγει στο σφυρί η δημόσια ακίνητη περιουσία και οι ευαίσθητα περιβαλλοντικά περιοχές, όπως αυτές που διέπονται από τις διεθνείς συμβάσεις Νatura και Ramsar.
     Η τρίτη περίπτωση είναι σκέτη πρόκληση και έρχεται σε συνέχεια ρυθμίσεων του ΠΑΣΟΚ, όταν ήταν κυβέρνηση το ΠΑΣΟΚ και η Νέα Δημοκρατία ψήφισε μαζί του το ελληνικό σχέδιο για την ανασυγκρότηση των Βαλκανίων. Αφού εκπολιτίστηκαν με τον πόλεμο, τώρα ανασυγκροτούνται με το ξεζούμισμά τους και από χρήματα του ελληνικού λαού χρηματοδοτούνται επενδύσεις στην αλλοδαπή. 
     Η Κυβέρνηση το καλοκαίρι ψήφισε νόμο για τον επαναπατρισμό των κεφαλαίων με το χαριστικό 3%. Τώρα παίρνει μέτρα, για να ξαναβγαίνει το κεφάλαιο. Με τη δική σας λογική είστε συνεπείς. Με νύχια και με δόντια προσπαθεί η Κυβέρνηση να εξυπηρετήσει το μεγάλο κεφάλαιο. Τα κίνητρα είναι τα νέα μέτρα που θεσπίζει στη βάση της συνέχειας των προηγούμενων αναπτυξιακών νόμων, δηλαδή αποδέσμευση των επιχορηγήσεων από τις θέσεις εργασίας. Εξάλλου ο προηγούμενος αναπτυξιακός νόμος του ΠΑΣΟΚ από το 1998 μέχρι το 2003 έδωσε είκοσι τέσσερις χιλιάδες τριακόσιες έντεκα θέσεις εργασίας. Ούτε σταγόνα στον ωκεανό, όταν μόνο στον κλάδο της κλωστοϋφαντουργίας στη Βόρειο Ελλάδα χάθηκαν τριάντα πέντε χιλιάδες θέσεις εργασίας.
     Θεσμοθετεί ειδικό καθεστώς με κίνητρα και φοροαπαλλαγές για επενδύσεις από 50.000.000 και επάνω με απροκάλυπτα ευνοϊκή τη μείωση της ιδίας συμμετοχής. Τη μειώνει στο 25% από το 40%. Φοροαπαλλάσσει μέχρι και 100% τις μεγάλες επενδύσεις. Στην αρχική επένδυση δίνει το περισσότερο που της επιτρέπει η Ευρωπαϊκή Ένωση, 55%. Με άλλα λόγια η ίδια συμμετοχή είναι «ψύλλοι στα άχυρα». Η αξιολόγηση των επενδύσεων θα παραδίδεται στην αγορά. Και έτσι τα μελετητικά γραφεία που θα αξιολογούν τα επιχειρηματικά πλάνα, θα είναι και οι πελάτες τους. 
     ‘Ερχομαι τώρα στις μικρομεσαίες επιχειρήσεις. Αυτός ο νόμος τους δίνει τη χαριστική βολή. Διαφημίστηκε ότι το 70% των επιχειρήσεων θα έχει πρόσβαση στο νόμο. Είναι ψέμα. Οι μικρομεσαίες επιχειρήσεις, με βάση την κοινοτική οδηγία, αφορούν επιχειρήσεις με μέχρι διακόσιους πενήντα εργαζόμενους. Να μην έχουν προσδοκίες οι αυτοαπασχολούμενοι, τα νοικοκυριά τα οικογενειακά που έχουν επιχειρήσεις και ιδιαίτερα οι επιχειρήσεις που έχουν προσωπικό ένα έως εννέα άτομα. Απευθύνεται στους μεγάλους, είναι σαφέστατο αυτό, γιατί σύμφωνα με την κοινοτική οδηγία πρέπει να έχουν κύκλο εργασιών 50.000.000 ευρώ. Επομένως θέλουν μόνο να δημιουργήσουν προσδοκίες σ’ αυτόν τον κόσμο. 
     Τώρα αν λάβουμε υπόψη μας το πρόγραμμα ενίσχυσης ολοκληρωμένων επιχειρηματικών σχεδίων, το προηγούμενο διάστημα ήταν εκτός ενδιαφέροντος οι πολύ μικροί με αυτό το νόμο, θα οδηγήσετε αυτόν τον κόσμο στην ανεργία με τη γενικότερη πολιτική της απελευθέρωσης της αγοράς, με την πλημμυρίδα των εισαγωγών και με την απροστάτευτη παραγωγή μας στο εσωτερικό.
     Και μετά χύνονται κροκοδείλια δάκρυα για την κατάσταση των μικρών επιχειρήσεων και μαγαζιών που πλήττονται και γονατίζει ο κόσμος.
     Η  άλλη πλευρά πώς εκφράζεται στον πρωτογενή τομέα και στη μεταποίηση; Και εδώ έχουμε υποσχέσεις: Είσαστε όλοι μέσα. Ποια είναι η πραγματικότητα; Η χρηματοδότηση  προς τα πού θα κατευθυνθεί; Θα πάει στους αγροτοβιομηχανικούς συνεταιρισμούς και στις ενώσεις ομάδων παραγωγών, που λειτουργούν όχι μόνο ανταγωνιστικά, αλλά εξαφανίζουν και τους ήδη καταχρεωμένους αγροτικούς συνεταιρισμούς. Είδατε σήμερα τι γινόταν στα κανάλια, όπου έχουν ξεσηκωθεί οι αγρότες από τις Σέρρες. Αυτά να πάει να τα πει η Κυβέρνηση στους αγρότες, που προειδοποιούν από τις τηλεοράσεις ότι είναι αποφασισμένοι να πάνε και φυλακή, με την απόγνωση και δυστυχία που έχουν. Τα προϊόντα τους μένουν απούλητα και το κόστος τους μεγαλώνει. 
     Αυτά σε σχέση με τον πρωτογενή τομέα. Όμως από την άλλη, δίνεται η δυνατότητα στις επιχειρήσεις να φύγουν από την Ελλάδα και να πάνε στα Βαλκάνια να κάνουν θερμοκήπια και αλιευτικές επιχειρήσεις. Η ζωντανή παραγωγή δεν είναι επιλέξιμη στη χώρα μας και από την Ευρωπαϊκή Ένωση και από την Κυβέρνηση, που είναι συνυπεύθυνη γι’ αυτό. 
     Τώρα όσον αφορά τη μεταποίηση, εμείς κάναμε πάρα πολλές προτάσεις στην επιτροπή, παρ΄ ότι έχουμε μια διαφορετική συνολική αντίληψη για την ανάπτυξη, που θέλει άλλη πολιτική και επιμένουμε ότι πρέπει να δοθεί μια ανάσα σ΄ αυτούς που πλήττονται, να πεθάνουν αργότερα σε τελική ανάλυση. Πιστεύω ότι θα δημιουργηθούν οι πολιτικές συνθήκες αργότερα, ώστε να ανατραπεί αυτή η πολιτική. 
     Δεν υπήρχε, όμως, ίχνος θετικής ανταπόκρισης. Δεν επιχορηγούνται οι κλάδοι που έχουν βιοτεχνική δραστηριότητα, γιατί κατατάσσονται από τη Στατιστική Υπηρεσία στις υπηρεσίες. Εμείς προτείναμε να επιχορηγηθούν κλάδοι για την επισκευή αυτοκινήτων, στεγνοκαθαριστήρια, αρτοποιεία, ηλεκτρολογικές και υδραυλικές εγκαταστάσεις και επιχειρήσεις επισιτισμού. Να επιχορηγηθεί η υποχρεωτική μετεγκατάσταση, που λόγω αλλαγής χρήσης φεύγει ένας κόσμος ιδιαίτερα στην Α΄ Περιφέρεια και αντιμετωπίζουν οξύ πρόβλημα. 
     Οι Υπουργοί, όμως, ήταν αρνητικοί και ήταν μόνιμη η επωδός ότι αυτά που λέτε είναι καλά, μακάρι να μπορούσαμε να τα κάνουμε, αλλά δεν μπορούν να γίνουν, γιατί δεν είναι στο πρόγραμμα της επιλεξιμότητας της Ευρωπαϊκής Ένωσης. 
     Γι’ αυτό το Κομμουνιστικό Κόμμα Ελλάδας λέει ότι στην  ανάπτυξη της Ελλάδας μέσα από την Ευρωπαϊκή Ένωση  δεν έχει μέλλον, ο εργάτης, ο επαγγελματίας, ο βιοτέχνης, ο αγρότης. Έχει μέλλον μόνο το μεγάλο κεφάλαιο. Εμείς, άμα το λέμε, μας λένε δογματικούς. Έτσι μπαίνει το δίλημμα: Καλύτερα είναι μέσα ή έξω; Καλύτερα είναι να μπορείς να έχεις μια ανάπτυξη, που να συμφέρει το λαό συνολικά και να αξιοποιείς τις παραγωγικές δυνατότητες της χώρας. 
     Βέβαια οι αντιλήψεις του Κομμουνιστικού Κόμματος θεωρούνται παρωχημένες και δογματικές, όπως, παραδείγματος χάριν, να έχουμε λιπασματοβιομηχανία, φαρμακοβιομηχανία, ναυπηγική βιομηχανία, βιομηχανία τροφίμων μέσα από εθνικό σχεδιασμό. Όλα αυτά είναι παρωχημένα στα πλαίσια του διεθνούς καταμερισμού, της παγκοσμιοποίησης, των νέων δεδομένων, όπως λέτε, αφού η ανάπτυξη τελικώς είναι με τους ιδιώτες. Αν τα έχουν όλα οι ιδιώτες στα χέρια τους, όλα τα εργαλεία της ανάπτυξης, κάνουν την κατανομή, διευθύνουν τα πάντα, κάνουν το κουμάντο, ρωτάτε, ποιες είναι οι προϋποθέσεις με τις οποίες μπορεί να βελτιωθεί η ζωή του λαού; Είναι λογικό ότι πάντα θα κινούνται με κριτήριο το κέρδος. Σαφέστατο είναι αυτό.
     Δεν είμαστε, λοιπόν, ενάντια γενικώς στις επιχειρήσεις, αλλά ενάντια στους επιχειρηματικούς ομίλους και στους καπιταλιστές, που υπάρχουν χάρη στους εργαζόμενους. Αυτοί παράγουν τον πλούτο και βοηθάνε να ζήσει και να  αναπτυχθεί το καπιταλιστικό σύστημα. Η ζωή δείχνει ότι η πολιτική αυτή είναι αδιέξοδη, γιατί δεν δέχεται ούτε επιμέρους ρυθμίσεις, ελάχιστα πράγματα. Τίποτα δεν δέχεται. 
     Γι΄ αυτό  πρέπει να αμφισβητηθεί η ουσία της πολιτικής, για να μπορείς -αν θέλεις- να λύνεις και μικρά πράγματα μέσα από αγώνες. 
     Πάντως εμείς κάναμε προτάσεις. Εμείς λέμε ότι  αυτός ο νόμος πρέπει να αποσυρθεί και όλο αυτό το χρήμα από τις δημόσιες επενδύσεις να μην πηγαίνει καθόλου σ΄ αυτήν την κατεύθυνση, αλλά να πάει σε απλά πράγματα, που δεν θα μπορούσε να διαφωνήσει κανείς, όπως στην υγεία, στα νοσοκομεία, να γίνουν προσλήψεις που χρειάζονται με τους παλιούς οργανισμούς. Αυτοί οι κωδικοί είναι με τους παλιούς οργανισμούς. Επίσης να πάνε σε εκπαιδευτικά ιδρύματα. Πού αλλού μπορούμε να δώσουμε χρήματα από τις δημόσιες επενδύσεις, πλούτο που παράγεται σε διάστημα ενός χρόνου, αν όχι στα παιδιά μας; Αυτήν τη στιγμή τα ΤΕΙ δεν κάνουν μάθημα και τα παιδιά μας είναι έξω από τα σχολειά. Μπορούν να δοθούν ακόμα στην κοινωνική πρόνοια και σε τομείς που αφορούν κρίσιμα θέματα, όπως στην αντισεισμική θωράκιση. Τι άλλο να περιμένουμε; Να συμβεί κάτι κακό και να κλαίμε μετά; Δεν πρέπει να παρθούν μέτρα; Έχουμε ακόμα την αντιπλημμυρική προστασία. Αυτά είναι αμέσως απαιτητά και είναι καθαρά αμυντικές αυτές οι προτάσεις που κάνει το ΚΚΕ.
     Αυτές, λοιπόν, οι προτάσεις δεν έχουν προτεραιότητα, δεν μπαίνουν όχι μόνο μέσα από τον αναπτυξιακό νόμο, αλλά συνολικότερα ούτε μέσα από τον κρατικό προϋπολογισμό, που το επόμενο διάστημα θα συζητήσει το Σώμα και δίνονται ψίχουλα. Και γνωστό είναι το τι γίνεται με τις ουρές των πληρωμών που κρατάνε κάτι δεκαετίες. Γι’ αυτό και τα έργα αρχίζουν και δεν έχουν τέλος. 
     Επομένως δεν είναι αποφασισμένη η Κυβέρνηση αυτήν τη στιγμή ούτε μία μικρή ανάσα να δώσει σ΄ αυτούς τους χιλιάδες εργάτες, υπαλλήλους, συνταξιούχους που συνθλίβονται. Δεν έχει να δώσει μία ανάσα και είναι ντροπή και να το λέμε ανάσα, ιδιαίτερα για τα νέα παιδιά, για τους νέους ανθρώπους, τους νέους και τις νέες  που τους πλήττει η ανεργία και αυτήν τη στιγμή μπροστά στη ζωή τους έχουν συρματοπλέγματα, αντί να έχουν στα χέρια τους τη δύναμη, για να προχωρήσουν μπροστά. Αυτή ακριβώς  η πολιτική τους εμποδίζει. 
     Πιστεύω ότι το κυριότερο είναι ότι πρέπει να βγουν συμπεράσματα από όλους μας και από τον κόσμο, ο οποίος πλήττεται από αυτήν την πολιτική. Και δεν το λέμε, επειδή μας ακούνε, για να έρθουν με το Κομμουνιστικό Κόμμα. Να πάνε με τον εαυτό τους. Αυτό είναι το κύριο. Οι εργάτες, οι υπάλληλοι, όσοι πλήττονται, να πάνε με τον εαυτό τους και να δημιουργήσουν τη δική τους συμμαχία, το δικό τους μέτωπο, απέναντι στο μέτωπο που υπάρχει, των βιομηχάνων, των τραπεζιτών, που σήμερα έχει υπηρέτη τη σημερινή Κυβέρνηση, για να διαχειρίζεται και να υπηρετεί τα κέρδη τους. 
     Εάν δεν γίνει αυτό, ό,τι προτάσεις και να κάνουμε, δεν θα έχουν αποτέλεσμα, γιατί ακριβώς είναι αποφασισμένη η Κυβέρνηση να εξυπηρετήσει αυτήν τη στρατηγική πολιτική των καπιταλιστικών αναδιαρθρώσεων, του κεφαλαίου, για να αντέξει τον ανταγωνισμό στην Ευρώπη, που στην Ευρώπη το βιοτικό επίπεδο των εργαζομένων πάει από το κακό στο χειρότερο, για να ανταγωνιστεί όλη η Ευρώπη την Αμερική, στην οποία Αμερική, πέρα από τη μία πλευρά, από τη βιτρίνα των υψηλών ρυθμών ανάπτυξης, υπάρχει και η άλλη Αμερική, των πεινασμένων, των άστεγων, όπου αντί να χτίζουν σχολεία, φτιάχνουν φυλακές. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. 
     Ο κ. Δραγασάκης έχει το λόγο. 
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, τα ερωτήματα που τίθενται, είναι κατά πόσο μπορούν οι περιφέρειες της χώρας μας να περιμένουν κάποια απάντηση στα προβλήματά τους μετά τη ψήφιση αυτού του νόμου, κατά πόσο οι άνεργοι που ζητούν δουλειά, μπορούν να προσδοκούν ότι θα υπάρξουν περισσότερες θέσεις εργασίας και κατά πόσο γενικά μπορούμε να προβλέψουμε ότι αυτός ο νόμος θα έχει κάποιο θετικό αποτέλεσμα στα μεγάλα προβλήματα που αντιμετωπίζουμε, ιδίως στο χώρο των περιφερειών, των μικρών επιχειρήσεων κλπ.
     Νομίζω ότι είναι σωστό, πριν προσπαθήσουμε να απαντήσουμε σ΄ αυτά τα ερωτήματα, να θέσουμε ένα γενικότερο ερώτημα, ποια είναι γενικά η συμβολή των κινήτρων στην αντιμετώπιση αυτών των προβλημάτων, δεδομένου ότι αυτός ο νόμος δεν είναι ο πρώτος αναπτυξιακός νόμος που ψηφίζεται και λειτουργεί στη χώρα μας. Έχουν ψηφιστεί δεκάδες τέτοιοι νόμοι στο παρελθόν και επομένως έχει γεννηθεί εκ των πραγμάτων ένα τέτοιο ερώτημα. 
     Η απάντηση που μπορούμε να δώσουμε, είναι ότι το καλύτερο κίνητρο για επενδύσεις και ανάπτυξη, συνολική και περιφερειακή, είναι πρώτον, η ύπαρξη ενός στρατηγικού σχεδίου συνολικά για τη χώρα και για την κάθε περιφέρεια, για το τι επιδιώκουμε, ποιες δραστηριότητες θέλουμε να αναπτυχθούν, ποιοι κλάδοι. 
     Δεύτερον, η επάρκεια υλικών υποδομών. 
     Τρίτον, η ύπαρξη δημόσιων φορέων, συλλογικών φορέων μεταφοράς πληροφοριών και γνώσης, για την οποία τόσος λόγος γίνεται. 
     Επίσης η ύπαρξη χωροταξικού σχεδιασμού και η σαφήνεια σε ό,τι αφορά τις χρήσεις γης, είναι τεράστιας σημασίας προϋπόθεση. Τέλος, η ύπαρξη μίας αποτελεσματικής και φιλικής προς τον πολίτη γραφειοκρατίας διοίκησης. 
     Όλη η παγκόσμια εμπειρία, αλλά και η δική μας, δείχνει ότι αυτό είναι το καλύτερο κίνητρο και μόνο στη βάση αυτών των συλλογικών όρων και προϋποθέσεων μπορούν να έχουν μία συμβολή τα εξατομικευμένα κίνητρα που συζητάμε και ισχύουν για κάθε επιχείρηση. Τα προηγούμενα είναι συλλογικοί όροι για την ανάπτυξη και την απασχόληση. 
     Χωρίς, λοιπόν, αυτές τις συλλογικές προϋποθέσεις πρέπει να πούμε ότι ο όποιος νόμος περί κινήτρων, είτε αυτός είτε άλλος θα είχε εξαιρετικά οριακά, αμφίβολα και αμφισβητήσιμα αποτελέσματα. 
     Αυτό το συμπέρασμα το επιβεβαιώνουν τόσο η ελληνική εμπειρία όσο και η διεθνής. Και δεν το λέμε μόνο εμείς αυτό. Έχω μπροστά μου την έκθεση της ΟΚΕ, της Οικονομικής και Κοινωνικής Επιτροπής, η οποία διαπιστώνει ότι «η μέχρι σήμερα εφαρμογή των διαφόρων κατά περιόδους αναπτυξιακών νόμων είχε αποτελέσματα κατώτερα των προσδοκιών». Το διατυπώνει κομψά. 
     Η ουσία, λοιπόν, είναι ότι και άλλες φορές είχαμε νόμους και  αναπτύχθηκαν προσδοκίες. Θυμάμαι ειδικότερα –το θυμάσθε και σεις- τη δεκαετία του ΄80, το 1892 του οποίου το αποτέλεσμα ήταν πενιχρό και από ορισμένες απόψεις και αρνητικό. 
     Σε ό,τι αφορά τώρα τη διεθνή εμπειρία. Η διεθνής εμπειρία μας λέει επίσης κάτι ανάλογο. Σας διαβάζω ένα μικρό απόσπασμα από ένα άρθρο που δημοσιεύτηκε στο περιοδικό «ΟΙΚΟΝΟΜΙΚΑ ΧΡΟΝΙΚΑ» του Οικονομικού Επιμελητηρίου Ελλάδος.
     Λέει: «Τα συμπεράσματα από τη διεθνή εμπειρία και μελέτες που έχουν γίνει δείχνουν ότι οι επιχορηγήσεις κεφαλαίων είναι ένα αμφισβητήσιμο εργαλείο περιφερειακής και βιομηχανικής πολιτικής, τουλάχιστον όσον αφορά στις επιπτώσεις τους στην εταιρική αποδοτικότητα, στην αύξηση της παραγωγικότητας και στην εταιρική επιβίωση». Είναι αμφίβολου αποτελέσματος ακόμα και για τις επιχειρήσεις που θα ευνοηθούν.
     Δεύτερον, τι υποδεικνύεται ως συμβουλή από τον ΟΟΣΑ; Η συμβουλή που δίνεται είναι: «Τα όποια κίνητρα να είναι ιδιαίτερα επιλεκτικά, να έχουν δηλαδή σαφείς στόχους και να υπόκεινται σ΄ ένα αξιόπιστο σύστημα ελέγχων». Αυτά λέει η διεθνής και η ελληνική εμπειρία. Ενσωματώνονται αυτές οι εμπειρίες στο παρόν νομοσχέδιο; Νομίζω πως όχι. Είναι στην αντίθετη λογική. Αντί των επιλεκτικών στόχων, έχουμε μια ισοπεδωτική τάση και αντίληψη.
     Το δεύτερο ερώτημα, το οποίο νομίζω ότι είναι σημαντικό, είναι, ειδικότερα, εάν αυτός ο νόμος υπηρετεί το στόχο της περιφερειακής ανάπτυξης και της ενίσχυσης των μικρών και των πολύ μικρών επιχειρήσεων, διότι αυτό, ισχυρίζεται η Κυβέρνηση ότι θέλει να κάνει.
     Σε ό,τι αφορά την περιφερειακή ανάπτυξη, ισχύουν ήδη αυτά που είπα. Δηλαδή οι γενικότερες προϋποθέσεις για την περιφερειακή ανάπτυξη δεν συντρέχουν. Έρχεται αυτός ο νόμος που δίνει κάποια κίνητρα χωρίς πάλι εδώ σαφείς περιφερειακούς προσδιορισμούς και με μία γενικότερη αμφιβολία, αν όχι καχυποψία, από τους φορείς που ακούσαμε στην επιτροπή και λέει ότι αν δεν υπάρξει ποσόστωση, αναφορικά με τους πόρους που θα πάνε στην περιφέρεια και ει δυνατόν και στην κάθε περιφέρεια, οι περισσότεροι απ΄ αυτούς θα συγκεντρωθούν στην Αθήνα.
     Σε ό,τι αφορά τις μικρές και μεσαίες επιχειρήσεις, εδώ το πρόβλημα το οποίο πρέπει να αναγνωρίσουμε ότι υπάρχει, είναι το εξής: Η μικρή επιχείρηση αντιμετωπίζει ένα ιδιότυπο και σκληρό ανταγωνισμό, είναι σε μειονεκτική θέση εξ αντικειμένου λόγω των πρακτικών που χρησιμοποιούν οι μεγάλες επιχειρήσεις και οι πολυεθνικές. Άρα χωρίς λήψη μέτρων που να αίρουν αυτό το εγγενές, ας το πω έτσι, μειονέκτημα, ό,τι κίνητρα και να δοθούν, θα έχουν αμφίβολο αποτέλεσμα.
     Ειδικότερα, όμως, εδώ υπάρχουν και άλλα προβλήματα. Τα σημειώνει και αυτά, ορισμένα τουλάχιστον, η ΟΚΕ. Την αναφέρω, διότι εκεί συμμετέχουν και οι μικροί και οι μεγάλοι και οι εργαζόμενοι, οι εκπρόσωποί τους και άρα υπάρχει κάποια αντικειμενικότητα. 
     «Η πρόθεση» - λέει η γνώμη της ΟΚΕ- «για ενίσχυση των μικρών επιχειρήσεων είναι δυνατόν να ακυρωθεί, αφ΄ενός λόγω των πολύπλοκων διαδικασιών και αφ΄ετέρου λόγω της μη δέσμευσης ικανών και συγκεκριμένων οικονομικών πόρων ανά μέγεθος επιχείρησης και ανά περιφέρεια».
     Επανέρχεται, δηλαδή, το πρόβλημα αυτό. Είχαμε προτείνει στην επιτροπή να μην περιμένουμε την υπουργική απόφαση και να δεσμευθεί ο Υπουργός εδώ στην Ολομέλεια πολιτικά ότι αν οι πόροι είναι π.χ. εκατό, ένα συγκεκριμένο ποσοστό θα είναι για τις μικρές επιχειρήσεις, ούτως ώστε να μην υπάρχει ο κίνδυνος πέντε μεγάλες επενδύσεις να απορροφήσουν τον κύριο όγκο των πόρων και ανάλογα πάλι με την περιφέρεια.
     Δεύτερον, εφόσον η Κυβέρνηση ακολουθεί αυτή τη λογική, θέλει να βοηθήσει τις μικρές επιχειρήσεις, βάζει ένα όριο 100.000 ευρώ. Φαίνεται μικρό το όριο. Όμως για κάποια βιοτεχνία που θέλει να πάρει ένα καινούργιο μηχάνημα, για ένα αγρότη που θέλει να κάνει ένα σύγχρονο θερμοκήπιο, το όριο αυτό σε τέτοιες περιπτώσεις θα μπορούσε να ήταν χαμηλότερο, να ήταν 50.000 ευρώ, διότι έχουμε την οικογενειακή στην ουσία επιχείρηση, που αυτή πρέπει να ενισχυθεί όσο γίνεται περισσότερο. 
     Τρίτον, υπάρχει το πρόβλημα του χάρτη περιφερειακών ενισχύσεων. Δεν έχουν πειστεί οι κάτοικοι και οι φορείς των περιφερειών που θίγονται. Η Καβάλα, η Λακωνία, η Ευρυτανία έχουν υποβάλει σε όλους μας αιτήματα και δεν έχουμε πειστική απάντηση να τους δώσουμε. Το σκεπτικό του είναι: «Υπάρχει ο χάρτης», αλλά έγιναν έτσι κι αλλιώς αλλαγές. Γιατί δεν μπορούν να γίνουν και τώρα και να περιληφθούν κάποιοι νομοί;». Πιστεύω ότι όλοι αναγνωρίζουμε την οξύτητα του προβλήματος της ανεργίας και της υπανάπτυξης σ’ αυτές τις περιοχές. Επαναφέρουμε, λοιπόν, το αίτημα και περιμένουμε κάποια ανταπόκριση, έστω κάποια πειστική απάντηση, προς τους ίδιους τους φορείς της περιοχής. 
     Τέταρτο ερώτημα. Υπηρετεί το στόχο της απασχόλησης αυτός ο νόμος; Γιατί τελικά εδώ δεν μιλάμε για το πού, αν και  πώς πρέπει να γίνονται γενικά επιχειρήσεις, εδώ μιλάμε αν πρέπει και υπό ποιους όρους να δώσουμε χρήμα δημόσιο, χρήμα του Έλληνα φορολογούμενου, στις επιχειρήσεις. Αν δεν υπάρχει κοινωνική ανταπόδοση, δεν νομιμοποιούμαστε καν να ψηφίζουμε τέτοιους νόμους. 
     Υπήρχε στον προηγούμενο νόμο κάποια σχέση της απασχόλησης με την επιχορήγηση, η οποία καταργείται. Είναι θετικό αυτό ή αρνητικό; Κατά τη γνώμη μας είναι αρνητικό. Θέλω με έμφαση να πω ότι και ο προηγούμενος νόμος δεν έκανε θαύματα. Η μέση απασχόληση που δημιούργησε ανά έτος, ήταν περίπου τρεις χιλιάδες θέσεις εργασίας, δηλαδή ένας πολύ μικρός αριθμός. Η κατάργηση όμως και αυτής της σύνδεσης μόνο θετικά αποτελέσματα δεν μπορεί να έχει. 
     Η Κυβέρνηση επιχειρηματολογεί λέγοντας: «Καταργώ τη σύνδεση με την απασχόληση, αλλά εισάγω το κίνητρο της επιχορήγησης του μισθολογικού κόστους. Άρα, μία επιχείρηση μπορεί να επιλέξει αυτό το κίνητρο και επομένως μ’ αυτόν τον τρόπο θα έχουμε αύξηση της απασχόλησης». Αυτό θα είχε λογική, κύριε Υπουργέ, αν υπήρχε κάποια δέσμευση. Δηλαδή θα μπορούσατε να πείτε «τόσο επιχορήγηση γενική και τόσο επιχορήγηση του μισθολογικού κόστους». Εφόσον ο επιχειρηματίας μπορεί να διαλέξει ή το ένα ή το άλλο, όλοι οι επιχειρηματίες θα διαλέξουν την άμεση επιχορήγηση. Συμφέρει περισσότερο, αυτό θα κάνουν. Συνεπώς το επιχείρημά σας είναι επικοινωνιακού χαρακτήρα, δεν έχει αποτέλεσμα.
     Έρχομαι σε ορισμένα ειδικότερα θέματα. 
     Αυτό το σχέδιο νόμου επιχορηγεί επενδύσεις στο εξωτερικό. Θέσαμε το θέμα και στην επιτροπή, αλλά δεν πήραμε πειστική απάντηση. Προβλέπεται, λέει, στα πλαίσια του ΕΣΟΑΒ. Μα, το ΕΣΟΑΒ υποτίθεται ότι είναι ένα σχέδιο εμπλοκής της Ελλάδας στην ανασυγκρότηση των Βαλκανίων. Δεν μας υποχρεώνει για το πώς και τι θα κάνουμε ακριβώς. Αυτό είναι θέμα ρύθμισης. Να βοηθήσουμε να γίνουν οι υποδομές, να βοηθήσουμε την εκεί ανάπτυξη. Γιατί να βοηθήσουμε μία επιχείρηση να πάει να κάνει θερμοκήπια στη Βουλγαρία, λες και στην Ελλάδα δεν μπορούν να γίνουν θερμοκήπια! Υπάρχουν και ορισμένοι φορείς, όπως το ΕΒΕΑ, που αναρωτιούνται γι’ αυτή τη ρύθμιση. Δεν μπορούμε να επιχορηγούμε την εξαγωγή του ελληνικού κεφαλαίου στο εξωτερικό και μετά να επιχορηγούμε την εισαγωγή κεφαλαίου στην Ελλάδα, είναι παραλογισμός.
     Δεύτερο ειδικό θέμα. Ψηφίσατε στο φορολογικό νομοσχέδιο την πλήρη φοροαπαλλαγή της Εκκλησίας σε ό,τι αφορά εισοδήματα από ακίνητα. Ήταν ένας φόρος 10%, τον κάνατε μηδέν. Είπα και τότε: «Τα ασφαλιστικά ταμεία, αν έχουν εισοδήματα από ακίνητα, πληρώνουν 38%. Γιατί η Εκκλησία πληρώνει μηδέν; Είναι χριστιανικό αυτό;». Απάντηση: «Διότι θα κάνει κοινωφελές έργο η Εκκλησία». 
     Και ερχόμαστε τώρα σ’ αυτόν το νόμο, που τι λέει; Η εκκλησία και οι ναοί της, μπορούν να υπάγονται στο νόμο περί ιδιωτικών επενδύσεων. Δηλαδή η Εκκλησία μ΄ αυτά τα αφορολόγητα θα επιδοτηθεί για να κάνει ιδιωτικές επενδύσεις; Και δεν χρειάζεται να κάνει εταιρεία, δεν χρειάζεται να κάνει ισολογισμό. Και πώς θα ελέγξετε; Δεν θα έχει γίνει κάποιος έλεγχος; Και αν γίνουν ιδιωτικές εταιρείες, δεν θα κάνουν ισολογισμό, δεν θα γίνει φορολόγηση κερδών; Τι είναι αυτό το κομφούζιο, που δημιουργείται εδώ; 
     Είπα και στην επιτροπή ότι δεν έχουμε εμείς αντίρρηση, για να προλάβω και τους καλοθελητές. Εάν μια εκκλησία έχει ένα μοναστήρι και θέλει να το ανακαινίσει, να ψηφίσουμε ειδικό πρόγραμμα για πολιτιστικό έργο στα πλαίσια του Υπουργείου Πολιτισμού, αλλά όχι στον τομέα «ιδιωτικές επενδύσεις» μαζί με τα καζίνο. Πραγματικά αναρωτιέμαι εάν η ηγεσία της Εκκλησίας τα ζήτησε αυτά ή έγιναν από κάποια κεκτημένη ταχύτητα, από κάποιο σύμβουλο του Υπουργείου.
     Επομένως εάν είναι πολιτιστικά έργα, να τα δούμε, ως πολιτιστικά έργα να τα ενισχύσουμε, εάν είναι ιδιωτικές κερδοσκοπικές επενδύσεις, να κάνουν εταιρείες, να δημοσιεύουν ισολογισμούς, να υπάρχει διαφάνεια, να υπάρχει έλεγχος. 
     Ολοκληρώνοντας, θα παρακαλέσω, θα ήθελα να χρησιμοποιήσω τώρα λίγο από το χρόνο της δευτερολογίας που δεν θα κάνω για να καταλήξω σε δύο συμπεράσματα. 
     Η Κυβέρνηση λέει ότι θα διαθέσει πεντακόσια εκατομμύρια (500.000.000) γι’ αυτές τις επιχορηγήσεις. Μακάρι να βρει τους πόρους. ‘Όμως εμείς βλέπουμε το εξής: Το βέβαιο που θα συμβεί, είναι μια αναδιανομή πόρων από το κοινωνικό σύνολο προς τις επιχειρήσεις. Αυτό είναι το σίγουρο που θα γίνει. Το αβέβαιο είναι τι αναπτυξιακό αποτέλεσμα θα προκύψει. Το πιθανό είναι να έχουμε μια νέα γενιά προβληματικών επιχειρήσεων, διότι τα ίδια κεφάλαια είναι πολύ χαμηλά -25% και ακόμη χαμηλότερα θα πάνε στην πράξη- διότι οι επιχορηγήσεις είναι πολύ υψηλές και διότι έχουμε και μια τέτοια παράδοση επιχειρηματικότητας στην Ελλάδα, για να το πω συνοπτικά. 
     Εμείς δεν θα είχαμε αντίρρηση στα πλαίσια ενός συνολικότερου στρατηγικού σχεδιασμού και με την τήρηση κάποιων ποιοτικών κριτηρίων να δοθούν ενισχύσεις. 
     Αλλά σας ρωτώ, κυρίες και κύριοι συνάδελφοι, διότι θα σας ρωτήσουν και οι ψηφοφόροι σας, αν μια επιχείρηση παραβιάζει συστηματικά την εργατική νομοθεσία, αν μια επιχείρηση δεν πληρώνει το ΙΚΑ, αν μια επιχείρηση καταστρέφει συστηματικά το περιβάλλον, δέχεστε αυτή η επιχείρηση να επιχορηγηθεί δήθεν για να κάνει επενδύσεις και να «σώσει την Ελλάδα;» Δεν θα πρέπει να μπουν κάποια τέτοια κριτήρια; Δεν θα πρέπει να προσδιοριστεί ποιου είδους επιχειρηματικότητα ενισχύουμε με λεφτά των φορολογουμένων και ποια όχι; Αρα συνολικός σχεδιασμός, συγκεκριμένοι στόχοι, ποιοτικά κριτήρια. Μέσα εκεί θα βλέπαμε θετικά κίνητρα. Και το δεύτερο: Γιατί να μη συζητήσουμε και να λύσουμε κάποια συγκεκριμένα προβλήματα; Παραδείγματος χάριν, το είπαμε και στην επιτροπή, υπάρχουν επιχειρήσεις, ιδίως εδώ στην Αθήνα και στη Θεσσαλονίκη, που άλλες δεν έχουν άδεια, για άλλες έχει αλλοιωθεί το περιβάλλον και ο περίγυρός τους, ενοχλούν τον κόσμο και σε άλλες χρειάζεται να δώσουμε κίνητρα μετεγκατάστασης. 
     Δεύτερον, έρχονται τα κινέζικα προϊόντα ελεύθερα. Πολλές επιχειρήσεις θα αντιμετωπίσουν οξύ πρόβλημα ανταγωνισμού. Να βοηθήσουμε εκείνες τις επιχειρήσεις που θέλουν να κάνουν αλλαγή αντικειμένου. Αντί να βγάζουν πουκάμισα, που ενδεχομένως δεν θα μπορούν να τα πωλούν και έχουν κάποιο σχέδιο να παράγουν κάποιο άλλο χρήσιμο προϊόν, να βοηθηθούν να κάνουν αυτόν το μετασχηματισμό δραστηριότητας.
     Τρίτον, έχουμε τα συνεργεία και άλλες δραστηριότητες διάσπαρτες εδώ στην Αθήνα. Συνάδελφοι από το ΚΚΕ, δεν είναι η Ευρωπαϊκή Ένωση που φταίει γι’ αυτό. Στην Ευρωπαϊκή Ένωση τα έχουν λύσει αυτά. Η Κυβέρνηση φταίει. Δεν μπορούμε, λοιπόν, να δώσουμε κίνητρα να βοηθήσουν βαφεία, συνεργεία, άλλες δραστηριότητες, να τους φτιάξουμε πάρκα σε συγκεκριμένα μέρη των πόλεων και να ανασυγκροτηθεί ο οικονομικός ιστός των πόλεων; Όχι μόνο των μεγάλων γιατί και στις μικρές πόλεις αρχίζουν τέτοια προβλήματα. 
     Συμπέρασμα: Υπάρχουν πεδία που θα μπορούσαν να υπάρξουν πραγματικά χρήσιμες και αποτελεσματικές παρεμβάσεις. Δεν είναι αυτός ο προσανατολισμός του νόμου. Είναι περισσότερο πολιτικός. Συνηθίσαμε άλλωστε στην Ελλάδα η κάθε κυβέρνηση να ξεκινάει το έργο της μ’ ένα φορολογικό νόμο, μ’ ένα αναπτυξιακό νόμο και μ΄ έναν εκλογικό νόμο. Να δούμε πότε θα έρθει και ο εκλογικός νόμος, για να ολοκληρωθεί το πάζλ στο οποίο έχουμε συνηθίσει.
     Ευχαριστώ.
     	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Δραγασάκη.
     	Κυρίες και κύριοι συνάδελφοι, πριν προχωρήσουμε στον κατάλογο των ομιλητών επί της αρχής, θέλω να σας ανακοινώσω ότι υπάρχουν εβδομήντα οκτώ εγγεγραμμένοι ομιλητές. Βάσει της απόφασης που πήραμε προηγουμένως, η Βουλή θα συζητήσει επί της αρχής σε δύο συνεδριάσεις. Επομένως, όπως αντιλαμβάνεστε, είναι ανέφικτο να μιλήσουν όλοι οι εγγεγραμμένοι ομιλητές με τους χρόνους που προβλέπονται από τον Κανονισμό, γι’ αυτό υποβάλλω το αίτημα στη Βουλή να σμικρύνουμε τους χρόνους σε έξι λεπτά για όλους, ώστε με μία προσπάθεια να μιλήσουν όλοι. 
     	ΗΛΙΑΣ ΦΩΤΙΑΔΗΣ: Είναι πολύ λίγα τα έξι λεπτά για ένα τόσο σημαντικό νομοσχέδιο.
     	ΠΡΟΕΔΡΕΥΩΝ (Σωτήρης Χατζηγάκης): Ο χρόνος ορίζεται σε έξι λεπτά. 
     	Δεύτερον, θέλω να παρακαλέσω όλους τους συναδέλφους, που θα μιλήσουν, να τηρήσουν το εξάλεπτο όχι για λόγους κυρίως Κανονισμού, αλλά για λόγους σεβασμού προς τους συναδέλφους. 
     	Τρίτον, παρακαλώ αύριο η συνεδρίαση να αρχίσει στις 10.30’ ακριβώς. Παρακαλώ και τους παριστάμενους Υπουργούς αλλά και τους συναδέλφους να είναι εδώ αύριο στις 10.30’. Όποιος δεν θα είναι, θα διαγράφεται.
     	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, να ορίσουμε και μέχρι ποια ώρα θα συνεδριάσουμε σήμερα.
     	ΠΡΟΕΔΡΕΥΩΝ (Σωτήρης Χατζηγάκης): Θα δούμε στην πορεία, αλλά περίπου υπολογίζουμε μέχρι τις δώδεκα το βράδυ.
     	Εισερχόμαστε στον κατάλογο των ομιλητών.
     	Ο κ. Ηλίας Φωτιάδης έχει το λόγο για έξι λεπτά.
     	ΗΛΙΑΣ ΦΩΤΙΑΔΗΣ: Κύριε Πρόεδρε, είναι δυνατό για ένα σοβαρό νομοσχέδιο να προετοιμαζόμαστε να μιλάμε για δέκα λεπτά τουλάχιστον για τα τόσα προβλήματα που έχει η περιφέρεια, τα οποία αναπτύξαμε, και το Υπουργείο να έρχεται σήμερα να λύσει τα προβλήματα της περιφέρειας και να μου λέτε να μιλάμε για πέντε-έξι λεπτά; Καλύτερα να παραιτηθώ και να μη μιλήσω καθόλου.
     (Χειροκροτήματα από την πτέρυγα της Νέας Δημοκρατίας)
     	Κύριε Πρόεδρε, κυρίες και κύριοι συνάδελφοι, μ’ όλον το σεβασμό, η διασφάλιση της αναπτυξιακής πορείας της χώρας αποτελεί βασική προτεραιότητα της κυβερνητικής πολιτικής της Νέας Δημοκρατίας, η οποία με αίσθημα ευθύνης απέναντι στον πολίτη στέκεται με αποφασιστικότητα μπροστά στην πρόκληση για τη δημιουργία μιας καλύτερης Ελλάδας που θα αφήσει οριστικά στο παρελθόν τα «πέτρινα» χρόνια των περιφερειακών ανισοτήτων, της καλπάζουσας ανεργίας, της επιχειρηματικής πενίας και της επενδυτικής «ανυδρίας».
     	Ένας από τους καταλυτικούς «μοχλούς» αυτής της προσπάθειας αποτελεί ο νέος αναπτυξιακός νόμος που θωρακίζει την ισόρροπη επιχειρηματικότητα στη χώρα, βελτιώνει την ανταγωνιστικότητα, ενώ παράλληλα επιταχύνει την αποτελεσματικότητα στην αξιοποίηση των ανενεργών μέχρι σήμερα θυλάκων ανάπτυξης στην ελληνική περιφέρεια. 
     Δεν είναι δυνατό μία χώρα που θέλει να λέγεται ισχυρή να διαθέτει έξι από τις έντεκα πιο φτωχές περιφέρειες της Ευρωπαϊκής Ένωσης, να βλέπει το 21% των Ελλήνων να ζουν κάτω από το όριο της φτώχειας και τα ποσοστά της ανεργίας να αγγίζουν το 11%, όταν το 1980 έφθαναν μόλις το 2,7%. Αυτήν την «κληρονομιά» άφησε στη χώρα η επιζήμια οικονομική πολιτική των κυβερνήσεων του ΠΑΣΟΚ, μία περιφέρεια ερειπωμένη, την επιχειρηματικότητα καθηλωμένη, την ανάπτυξη «αποστεωμένη». 
     	Με το νέο αναπτυξιακό νομοσχέδιο η Κυβέρνηση προχωρά επιτέλους στην εφαρμογή ενός πλαισίου κινήτρων, που επιταχύνουν το ρυθμό ανάπτυξης, ενθαρρύνουν την τεχνολογική καινοτομία και απλοποιούν τις διαδικασίες αξιολόγησης και αποτίμησης των επενδυτικών στοιχείων και σχεδίων με άξονες που προβλέπουν την ενίσχυση επενδυτικών σχεδίων πλέον και όχι επιχειρήσεων, που διευρύνουν τις κατηγορίες επιλέξιμων επενδύσεων, που αίρουν τη διάκριση μεταξύ νέων και παλαιών φορέων, ώστε όλες οι επιχειρήσεις να έχουν δικαίωμα πρόσβασης σε όλα τα είδη των χορηγούμενων κινήτρων, με κριτήρια που θεσμοθετούν την επιδότηση της απασχόλησης, που παρέχουν φορολογικές ελαφρύνσεις και εισάγουν αυξημένες ενισχύσεις μέχρι και 15% στις μικρομεσαίες επιχειρήσεις.
     Κυρίως όμως, το νέο νομοσχέδιο εξαντλεί τα ανώτατα όρια των ενισχύσεων που προβλέπει ο δεσμευτικός μέχρι το τέλος του 2006 χάρτης περιφερειακών ενισχύσεων της Ευρωπαϊκής Ένωσης, η αμαρτωλή ιστορία σύνταξης του οποίου καταδεικνύει την ανευθυνότητα της προηγούμενης κυβέρνησης του ΠΑΣΟΚ, που, ενώ μπορούσε με βάση την οικονομική κατάσταση των περιφερειών της χώρας να εντάξει κατά την περίοδο των διαπραγματεύσεων για τη σύνταξη του χάρτη του 1998 την ελληνική επικράτεια μόνο σε δύο ζώνες με ισχυρά ποσοστά ενίσχυσης 50% και 40%, επέλεξε αστόχως να μην εφαρμόσει αυτόν τον κανόνα, αλλά αντίθετα να κατασκευάσει ένα χάρτη κατανομής στα πλαίσια του προηγούμενου αναπτυξιακού νόμου διαιρώντας αυθαίρετα τη χώρα σε τέσσερις αντί για δύο ζώνες κινήτρων και προβλέποντας εντάσεις ενισχύσεων χαμηλότερες από τις μέγιστες τιμές των κατευθυντήριων γραμμών της Ευρωπαϊκής Ένωσης. Με τις πολιτικές αυτές, τις αλχημείες, το ΠΑΣΟΚ στέρησε την περιφέρεια από πολύτιμους οικονομικούς πόρους για τη βιωσιμότητά της. 
     Η πάλαι ποτέ εργατούπολη της Νάουσας και τόπος καταγωγής μου, άλλοτε πρότυπο βιομηχανικής ανάπτυξης, με έξι χιλιάδες εργάτες, αποτελεί σήμερα μια πόλη με 45% ανεργία. 
     (Χειροκροτήματα)
     Ναι, βεβαίως, το λέω ότι έχουμε ανεργία με τις εργασιακές και εργοστασιακές μονάδες να κλείνουν. Και, βεβαίως, ποιος φταίει; Εγώ, κύριοι, επειδή είμαι και γεωπόνος, επ’ ευκαιρία να σας αναπτύξω ότι η πρόληψη είναι καλύτερη της θεραπείας. Και επειδή ξέρετε τη ροδακινιά όλοι, κύριοι, ενώ το φθινόπωρο δεν έχει φύλλα η ροδακινιά, την ψεκάζουμε τώρα, για να καταπολεμήσουμε τον εξώασκο, μια ασθένεια η οποία θα φανεί το Φεβρουάριο. Έτσι πρέπει να λειτουργούν όλες οι κυβερνήσεις, όλοι οι γεωπόνοι, όλοι οι πολίτες και όλα τα νοικοκυριά.
     (Χειροκροτήματα)
     Η απαράδεκτη επιχειρηματική άπνοια, η πλήρης αδυναμία επενδυτικής εκμετάλλευσης του αστείρευτου φυσικού, τουριστικού και αρχαιολογικού πλούτου του Νομού Ημαθίας, σε συνδυασμό με την έντονη εσωτερική μετανάστευση των κατοίκων σε άλλες περιοχές της χώρας για εύρεση εργασίας, συνθέτουν ένα γκρίζο ψηφιδωτό ενός νομού, που η προηγούμενη κυβέρνηση του ΠΑΣΟΚ δυστυχώς το κατέταξε με τις προτάσεις της στην τρίτη ζώνη αναπτυξιακών κινήτρων.
     Το νέο αναπτυξιακό νομοσχέδιο δίνει πολλές ακτίνες φωτός σ’ αυτό το σκοτεινό τοπίο για το Νομό Ημαθίας. Προβλέπει θέσπιση ειδικών κινήτρων ενίσχυσης περιφερειών της επικράτειας ή τμημάτων τους για επενδύσεις, για βιωσιμότητα. Προβλέπει την αξιοποίηση συγκριτικών πλεονεκτημάτων, όπως αγροτική παραγωγή, μεταποίηση αγροτικών προϊόντων, οινοποιία, κλωστοϋφαντουργία, τουρισμός, για την ενίσχυση μεταποιητικών επιχειρήσεων που βρίσκονται σε δυσμενή κατάσταση.
     Παράλληλα βέβαια, ο Νομός Ημαθίας βρισκόμενος ήδη σε μια μακρόχρονη φθίνουσα πορεία αξιώνει, κύριε Υπουργέ, τη θεσμοθέτηση ειδικών κινήτρων για την περιοχή που θα αποτελέσουν τονωτική ένεση στην προσπάθεια βιωσιμότητάς του. Η άμεση υλοποίηση τοπικών προγραμμάτων του ΟΑΕΔ για τους ανέργους, η επιδότηση των εισφορών του ΙΚΑ, του εργατικού κόστους και του τραπεζικού δανεισμού, η τριετής απαλλαγή των εισφορών του ΙΚΑ για τις επιχειρήσεις και τους εργαζομένους αποτελούν αιτήματα δίκαια και εφαρμόσιμα, προκειμένου να εδραιωθεί ξανά η περιοχή σε πόλο ανάπτυξης.
     Κυρίες και κύριοι συνάδελφοι, η κριτική του ΠΑΣΟΚ πάνω στο νέο αναπτυξιακό νομοσχέδιο μου θυμίζει τα λόγια του μεγάλου ρήτορα Ισοκράτη, ο οποίος έλεγε ότι «εκείνος που δίνει συμβουλές χωρίς να τις εφαρμόζει ο ίδιος, μοιάζει με τυφλό που κρατά φανό, για να φέγγει τους άλλους». Το παρόν νομοσχέδιο έχει τη σφραγίδα της Κυβέρνησης της Νέας Δημοκρατίας -και αξίζουν συγχαρητήρια στο Υπουργείο για την κατάθεσή του και στον Πρωθυπουργό μας κ. Κώστα Καραμανλή- και υλοποιεί τη δέσμευση για την ανάπτυξη του τόπου μας και την εδραίωση μιας ισχυρής Ελλάδας που όλοι οραματιζόμαστε.
     Κλείνοντας, για το λόγο, αυτό με αίσθημα ευθύνης το υπερψηφίζω και σας ευχαριστώ για την αγάπη και για την υπομονή σας.
     (Χειροκροτήματα)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φωτιάδη.
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο αναπτυξιακός νόμος θα μπορούσε να αποτελέσει ένα σημαντικό εργαλείο για την ενίσχυση των μη κρατικών επενδύσεων που μπορούν να συμβάλουν με τη σειρά τους στην αύξηση των ρυθμών ανάπτυξης και στη βελτίωση της ανταγωνιστικότητας της ελληνικής οικονομίας. Είναι σαφές ότι το οικονομικό περιβάλλον που διαμορφώνεται κάθε φορά παίζει πάρα πολύ σημαντικό ρόλο στην προώθηση των επενδύσεων. Και εσείς ως Κυβέρνηση κάνατε ό,τι μπορούσατε με το φιάσκο της απογραφής, προκειμένου να δημιουργήσετε αρνητικό οικονομικό περιβάλλον. 
     Κύριε Υπουργέ, αφήνετε τη χώρα χωρίς αναπτυξιακό νόμο από τις 7 του Μάρτη ουσιαστικά για δύο χρόνια: Ένα χρόνο μέχρι αυτός να ψηφιστεί, να δημοσιευτεί και να ανετοιμότητά σαςκαι άλλον ένα χρόνο μέχρι να αρχίσει να απορροφά κονδύλια. Υποσχεθήκατε προεκλογικά –αναληθώς, όπως αποδεικνύεται- ότι αμέσως μετά τις εκλογές είσαστε έτοιμοι να ψηφίσετε νέο αναπτυξιακό νόμο. Την προχειρότητα και την ανεντιμότητά σας αυτή δεν μπορεί να την πληρώνει ο τόπος. Αντιγράψατε με ωραίες εκφράσεις το ν. 2601 και συμπληρώσατε δράσεις και τομείς που οι εξελίξεις επιβάλλουν να ενταχθούν στον αναπτυξιακό νόμο. Εδώ πρέπει να πούμε ότι η τεχνοκρατική ομάδα, αν παραβλέψουμε τη μεγάλη καθυστέρηση, έκανε σχετικά καλή δουλειά, στα πλαίσια όμως των πολιτικών κατευθύνσεων που είχε. Μετέθεσε όμως την πολλή δουλειά για μετά. 
     Προκειμένου να λειτουργήσει αυτός ο νόμος απαιτείται η έκδοση προεδρικών διαταγμάτων, υπουργικών και κοινών υπουργικών αποφάσεων που ξεπερνούν τον αριθμό των εξήντα. Δεν φροντίσατε να απλοποιήσετε τις διαδικασίες και να διδαχθείτε από την εμπειρία της μέχρι τότε εφαρμογής του νόμου. Η υποβάθμιση των κέντρων υποδοχής επενδύσεων και η αναστολή της απλούστευσης των διαδικασιών, που είχε ξεκινήσει, θα επιτείνουν το πρόβλημα. Το κυρίαρχο όμως θέμα είναι ότι το συζητούμενο νομοσχέδιο έχει έλλειψη πολιτικής κατεύθυνσης και στόχευσης. Και η έλλειψη είναι σε όλες τις προϋποθέσεις, προκειμένου αυτό να αποδώσει. 
     Ένας αναπτυξιακός νόμος πρέπει να είναι εργαλείο για την περιφερειακή ανάπτυξη και μέσο για την άρση των περιφερειακών ανισοτήτων. Αντί να θεσμοθετήσετε ευνοϊκότερα και ελκυστικότερα κίνητρα και κατώτερο πλαφόν για κάθε περιφέρεια, δίνοντας ώθηση στην περιφερειακή ανάπτυξη, μειώνετε τα ανώτερα ποσά επενδυτικών σχεδίων που μπορούν να εξετάζουν οι περιφέρειες και αυξάνετε μόνο για την Κεντρική Μακεδονία, επιβεβαιώνοντας την αναπτυξιακή σας φιλοσοφία που εκφράζεται από το ετεροβαρές δίπολο «Αθήνα με ολίγη Θεσσαλονίκη». 
     Δεν προωθείτε την άρση των ενδοπεριφερειακών ανισοτήτων. Έχει αναπτυχθεί μια ολόκληρη θεωρία από την Ευρωπαϊκή Ένωση για την ανασυγκρότηση της υπαίθρου. Και στην Ελλάδα δεν είναι λίγοι αυτοί που χύνουν κροκοδείλια δάκρυα για την ερήμωση της υπαίθρου. Και η Νέα Δημοκρατία προεκλογικά είχε επικεντρώσει την κριτική της στο ΠΑΣΟΚ για την εγκατάλειψη της υπαίθρου. Ιδού λοιπόν, λαμπρό πεδίον δόξης! 
     Γιατί, κύριε Υπουργέ, δεν δίνετε εδώ και τώρα παραπάνω κίνητρα για την ύπαιθρο; Γιατί δεν αποδεικνύετε ότι αυτά που λέγατε τα πιστεύατε και δεν ήταν για να υφαρπάξετε την ψήφο του κατοίκου της υπαίθρου; Στο τέλος της τετραετίας θα υλοποιηθεί και αυτή η υπόσχεση μαζί με τις άλλες; Γιατί μια μεταποιητική μονάδα, παραδείγματος χάρη, για νωπά οπωροκηπευτικά ή σταφύλια, την αναγκάζετε να πάει στη βιομηχανική περιοχή αφήνοντας την ύπαιθρο στη μοίρα της; Γιατί δεν δίνετε ένα ποσοστό ενίσχυσης 15% παραπάνω στις μεταποιητικές επιχειρήσεις προϊόντων του πρωτογενή τομέα που θα εγκατασταθούν κοντά στον τόπο παραγωγής, θα δώσουν εργασία στους ανθρώπους της υπαίθρου και θα συμβάλουν στην ανάπτυξη και ανασυγκρότηση της υπαίθρου και στην προσπάθεια συγκράτησης του πληθυσμού; Αν δεν επενδύσουν στην ύπαιθρο οι Έλληνες επιχειρηματίες που ασχολούνται με τα ελληνικά προϊόντα, ποιοι θα επενδύσουν; Οι Κινέζοι που εμπορεύονται παιχνίδια; 
     Εδώ όμως αντί να θεσμοθετείτε επιπλέον κίνητρα για την ύπαιθρο, αφαιρείτε και αυτά που υπήρχαν στο ν. 2601. Αφαιρείτε τη δυνατότητα για ένταξη επενδύσεων για νέες καλλιέργειες που θα αντικαταστήσουν παλιές. Αυτή είναι η αλήθεια για την πολιτική σας. Η ΠΑΣΕΓΕΣ διαμαρτύρεται –και δικαίως- για τον ημιαποκλεισμό των συνεταιριστικών οργανώσεων και των δράσεων στον αγροτικό χώρο. Αν λάβουμε υπ’ όψιν τα στενά περιθώρια του προγράμματος αγροτικής ανάπτυξης, ο αναπτυξιακός νόμος πρέπει να σηκώσει το βάρος το επόμενο διάστημα με τις αναγκαίες επενδύσεις. 
     Το σοβαρότερο όμως πρόβλημα για την εφαρμογή του προτεινόμενου νόμου είναι η έλλειψη χρηματοδότησης. Ενώ το Υπουργείο ανακοινώνει ότι στοχεύει να κινητοποιήσει κεφάλαια ύψους 1,5 δισεκατομμυρίων ευρώ, στον προϋπολογισμό φαίνεται ότι υπάρχουν μόνο 150 εκατομμύρια ευρώ. Αυτό το ποσό είναι λιγότερο και από αυτό που απορροφούσε για κάθε χρόνο ο ν. 2601 για τα πέντε προηγούμενα χρόνια. Με τον προηγούμενο αναπτυξιακό νόμο από το 1998 και μετά εγκρίθηκαν περίπου τρεις χιλιάδες επενδυτικά σχέδια, υλοποιήθηκαν και υλοποιούνται επενδύσεις πάνω από 3,5 δισεκατομμύρια ευρώ και δημιουργήθηκαν πάνω από είκοσι πέντε χιλιάδες θέσεις εργασίας.
     Ο πήχης, κυρίες και κύριοι συνάδελφοι, μπορεί να μην τοποθετήθηκε από την κυβέρνηση του ΠΑΣΟΚ όσο ψηλά θέλαμε, όμως είναι τοποθετημένος και η Κυβέρνηση οφείλει να περάσει πάνω απ’ αυτόν και όχι κάτω, όπως κάνει με όλες τις υποσχέσεις που έχει δώσει προεκλογικά. Ο χάρτης των περιφερειακών ενισχύσεων όχι μόνο δεν αλλάζει αλλά δεν έγινε και καμία προσπάθεια διαπραγμάτευσης με την Ευρωπαϊκή Ένωση. Καταργείται η υποχρέωση για δημιουργία νέων θέσεων εργασίας ως προϋπόθεση, δίνεται η δυνατότητα ανάθεσης αξιολόγησης των επενδυτικών σχεδίων στον ιδιωτικό τομέα, χωρίς να διασφαλίζονται οι προϋποθέσεις για την αντικειμενική κρίση και αδιάβλητη λειτουργία του συστήματος. Η μείωση της ιδίας συμμετοχής δεν συνδυάζεται με τη διασφάλιση και υλοποίηση της επένδυσης. Δεν διασφαλίζονται οι πόροι για τις μικρές, πολύ μικρές και μεσαίες επιχειρήσεις.
     Γι’ αυτούς και για άλλους λόγους, που θα αναφέρω στη συζήτηση κατ’ άρθρον, δεν μπορώ να ψηφίσω το συγκεκριμένο νομοσχέδιο. Θα αναφέρω μόνο έναν τώρα: Δεν θεσμοθετείται ο κοινωνικός έλεγχος των διαδικασιών. Τα χρήματα για τις επενδύσεις προέρχονται από τη φορολογία του Έλληνα πολίτη και θα πρέπει να υπάρχει περιοδική αξιολόγηση και ενημέρωσή του στο κατά πόσο συμβάλλουν αυτά τα χρήματα στην περιφερειακή ανάπτυξη, στην κοινωνική συνοχή, στη μείωση της ανεργίας. Και δεν το κάνει αυτό ο νόμος. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Κεγκέρογλου. 
     Και πάλι κάνω την έκκληση προς όλους τους συναδέλφους να κρατηθεί το εξάλεπτο στα πλαίσια που είπαμε. 
     Ο κ. Ανδριανόπουλος έχει το λόγο.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, διάβασα με προσοχή το νομοσχέδιο και παρακολούθησα όλους τους ομιλητές και εδώ και στην επιτροπή. Φοβάμαι πως είμαστε μπροστά σε ένα τεράστιο δέντρο, έχοντας κολλήσει περίπου τη μύτη μας πάνω στο φλοιό του και δεν βλέπουμε καθόλου το δάσος. 
     Θα ήθελα ειλικρινά να ρωτήσω τον κύριο Υπουργό: νομίζει πως με αυτό το νομοσχέδιο πράγματι θα συμβάλει στην κινητοποίηση αυτού που αποτελεί τον ακρογωνιαίο λίθο της πολιτικής τους, δηλαδή την ανάπτυξη; Εγώ φοβάμαι πως δεν είναι τίποτε άλλο παρά ένα ακόμα γραφειοκρατικό κείμενο, το οποίο βγαίνει από τα συρτάρια του Υπουργείου Οικονομίας. Είναι κάπως καλύτερο από τον προηγούμενο αναπτυξιακό νόμο, αλλά δεν νομίζω ότι δίνει την ώθηση που χρειάζεται ο τόπος για να βγει από τα τεράστια προβλήματα που αντιμετωπίζει. Ξέρετε πολύ καλά τι ελλείμματα έχουμε και ξέρετε πολύ καλά ότι βρισκόμαστε μπροστά σε ένα επερχόμενο αδιέξοδο, για το οποίο αναρωτιέμαι πώς δεν συζητάμε. Αισθάνομαι ότι είμαστε κάτω από ένα ηφαίστειο, το οποίο έχει εκραγεί, κατεβαίνει το πυροκλαστικό νέφος κι εμείς συζητάμε για το αν το μεσημέρι θα φάμε ψάρι στη σχάρα ή τηγανιτό. Δεν βλέπουμε, δηλαδή, τα τεράστια αδιέξοδα που ορθώνονται μπροστά μας. Και όταν μιλάμε για ανάπτυξη είναι ο μόνος μοχλός για να τα αντιμετωπίσουμε.  Θα σας δώσω ένα παράδειγμα:
     Κύριε Πρόεδρε, εάν λίγο ακόμα αυξηθεί η ισχύς του ευρώ απέναντι στο δολάριο, η χώρα δεν θα μπορεί να εξάγει ούτε χαρούπια. Τι θα συμβεί όταν όλα τα προϊόντα γύρω μας είναι φθηνά και θα πρέπει να ζούμε καταναλώνοντας εισαγωγές, μη μπορώντας να εξάγουμε τίποτα; Πώς το αντιμετωπίζουμε αυτό το πρόβλημα; Είμαστε ουσιαστικά εγκλωβισμένοι σε ένα σύστημα, όπου μία αδύναμη οικονομία στηρίζεται πάνω σε ένα πανίσχυρο νόμισμα. Μοιάζουμε –το είπα και στην επιτροπή αυτό- με την Αργεντινή όταν οδηγήθηκε στην καταστροφή, με τη διαφορά ότι εμείς έχουμε το μαξιλάρι της Ευρωπαϊκής Ένωσης. Μιας Ευρωπαϊκής Ένωσης όμως, η οποία δεν περνάει τις καλύτερες μέρες της. Έχει και αυτή πάρα πολύ σοβαρές δυσκολίες. 
     Σας είπε ο κ. Δραγασάκης προηγουμένως για τα κινέζικα προϊόντα. Θα σας έλεγα ότι αυτήν τη στιγμή σε παγκόσμια κλίμακα υπάρχει ένας περίεργος καταμερισμός εργασίας. 
     Οι μόνες χώρες που φαίνεται να επιβιώνουν ουσιαστικά στο καινούργιο κλίμα των ανοιχτών αγορών και των ανοιχτών συνόρων είναι εκείνες οι χώρες οι οποίες έχουν επενδύσει στην τεχνολογία και στη γνώση και εκείνες οι οποίες έχουν στοιχεία πάρα πολύ φθηνού εργατικού δυναμικού και άλλων συνθηκών παραγωγής, που δεν μπορούν βεβαίως χώρες σαν τη δική μας να υιοθετήσουν. Όλες οι ενδιάμεσες καταρρέουν. 
     Αυτήν την ώρα οι Ηνωμένες Πολιτείες έχουν πρόβλημα, διότι ρίχνουν το δολάριο για να μπορέσουν να ισορροπήσουν το ισοζύγιο των εξωτερικών τους πληρωμών, αλλά την ίδια ώρα η Κίνα έχει «δέσει» το νόμισμά της με το δολάριο και πέφτει και αυτή και πλημμυρίζει και τις Ηνωμένες Πολιτείες με προϊόντα πάμφθηνα -και πολύ καλά όμως- και την Ευρώπη. Και μη νομίζετε ότι η λύση μπορεί να έλθει αν ενδεχόμενα κάποια στιγμή καταρρεύσει η οικονομία της Κίνας, διότι αν συμβεί αυτό –ο μη γένοιτο, θα έλεγα- η Κίνα θα εξάγει ακόμα φθηνότερα προϊόντα για να μπορεί να καλύψει την έλλειψη εξαγωγών που θα έχει. Άρα τα πάντα θα πλημμυρίσουν. 
     Και εδώ φέρνετε ένα νομοσχέδιο το οποίο από την αρχή μέχρι το τέλος μιλάει ουσιαστικά για ενισχύσεις και κίνητρα στη μεταποίηση. Ποια μεταποίηση, κύριοι συνάδελφοι; Μιλάμε σοβαρά ότι μπορεί η Ελλάδα να συζητήσει για ανάπτυξη με στήριγμα τη μεταποίηση; Είναι αστείο και να το συζητάμε. Ένα όπλο έχετε στα χέρια σας: να μπορέσουμε να βρούμε κάποια δίοδο, κάποια διέξοδο, κάποιο κομμάτι αγοράς στο οποίο να εισχωρήσουμε, είτε αυτό θα είναι, αν θέλετε, βιομηχανική παραγωγή αλλά σε ειδικά προϊόντα στα οποία μπορούμε εμείς να έχουμε ένα ανταγωνιστικό πλεονέκτημα -και εκεί πρέπει να ψάξουμε να βρούμε ποια είναι και εκεί χρειάζεται μια κρατική βιομηχανική πολιτική- ή να επενδύσουμε τα πάντα σε αυτό που λέγεται γνώση και τεχνολογία, που δεν το βλέπω να συμβαίνει. 
     Από ό,τι ξέρω, τουλάχιστον από τις χώρες που έχω μπορέσει να ψάξω να δω τι συμβαίνει, αναπτυξιακά νομοσχέδια δεν υπάρχουν πουθενά. Όλες οι χώρες την ανάπτυξη την αποσαφηνίζουν με τον προϋπολογισμό, όπου το κύριο εργαλείο για την προώθησή της είναι βεβαίως η φορολογία, αν μειώσουμε τους φόρους, αν καταργήσετε τη γραφειοκρατία για το στήσιμο των νέων επιχειρήσεων, καταργώντας το χαρτομάνι και εισάγοντας την αρχή μιας υπεύθυνης δήλωσης με δειγματοληπτικούς ελέγχους, που αν κάποιος πιάνεται να έχει παραβιάσει αυτό που υπεύθυνα έχει υπογράψει να μη μπορεί να ξανακάνει τον επιχειρηματία και όχι σαν την Ελλάδα που έχουμε κάποιους επιχειρηματικούς «αστέρες», οι οποίοι έχουν πρωταγωνιστήσει κατά το παρελθόν και στο αστυνομικό δελτίο. Μόνο στην Ελλάδα συμβαίνουν αυτά. Να ξέρουν ότι οι ποινές θα είναι εξοντωτικές. Αλλά να δώσετε την ευκολία να στήνονται επιχειρήσεις γρήγορα και παράλληλα να βρείτε κάποιους τρόπους να συνδέσουμε την τεχνολογία με την παραγωγή. 
     Σήμερα οι Ηνωμένες Πολιτείες, για παράδειγμα, έχουν πάψει να ασχολούνται με το αν θα καλύψουν και θα κατοχυρώσουν πατέντες. Δεν τους πειράζει να αγοράζουν ή να δίνουν τεχνολογία στο εξωτερικό, γιατί έχουν προωθήσει πάρα πολύ ουσιαστικά τη μεταποίηση του προϊόντος τεχνολογίας σε προϊόν αγοράς. Εμείς τι κάνουμε εδώ; Έχετε σκεφθεί τη δημιουργία τεχνολογικών πυρήνων που θα έρχεται σε επαφή η επιχειρηματική δράση με την επιστημονική έρευνα και με κάποιου είδους αποτελέσματα τεχνολογικών ερευνών; Πού είναι αυτά; Εκεί πρέπει να στρέψετε την προσοχή σας. Το να συζητάμε τώρα ότι θα φέρετε νομοσχέδιο με κάποιες επί μέρους διατάξεις είναι αστείο πράγμα και να το συζητάμε. Δεν πρόκειται να φέρει κανένα απολύτως αποτέλεσμα και λυπάμαι γι’ αυτό, γιατί δέχομαι ότι τις προθέσεις τις έχετε. Αποτελεσματικότητα δεν βλέπω.
     Σας ευχαριστώ. 
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Κελέτσης.
     ΣΤΑΥΡΟΣ ΚΕΛΕΤΣΗΣ : Κύριε Πρόεδρε, η δική μου οπτική προσέγγισης στο θέμα αυτό δεν μπορεί να είναι άλλη από εκείνη του Βουλευτή της περιφέρειας, οι άνθρωποι της οποίας αισθάνονται -δικαίως- τα τελευταία χρόνια απογοήτευση, αισθάνονται αδικημένοι και παραγκωνισμένοι.
     Από τη μια η οικονομική και αναπτυξιακή πολιτική των προηγούμενων κυβερνήσεων και από την άλλη ο μεγάλος στόχος τον οποίο θέσαμε όλοι μαζί της τέλεσης των Ολυμπιακών Αγώνων στην Αθήνα είναι αλήθεια ότι διεύρυνε το χάσμα της ανάπτυξης μεταξύ του κέντρου και της περιφέρειας. Η διαπίστωση ότι με τα έργα που έγιναν στην Αθήνα για την Ολυμπιάδα διευρύνθηκε το χάσμα της ανάπτυξης μεταξύ κέντρου και περιφέρειας είναι μία αντικειμενική διαπίστωση και είναι μία διαπίστωση ανεξάρτητα από το αν συμφωνούμε ή δεν συμφωνούμε με το στόχο που είχαμε θέσει όλοι για την επιτυχή τέλεση των Ολυμπιακών Αγώνων στην Αθήνα. Η Ολυμπιάδα αποτέλεσε έναν εθνικό στόχο και αξίζουν συγχαρητήρια σε όλους όσους δούλεψαν για την επίτευξη του στόχου αυτού.
     Σήμερα, όμως, η Κυβέρνηση έχει μπροστά της μία και μόνη επιλογή, αυτήν της ανάπτυξης της περιφέρειας. Η νέα εθνική στρατηγική που αποτελεί και μοναδική επιλογή όπως την ανέπτυξε ο Πρωθυπουργός από το βήμα της Διεθνούς Έκθεσης Θεσσαλονίκης είναι το βάρος να πέσει στην ανάπτυξη της περιφέρειας. Οι πυλώνες της περιφερειακής ανάπτυξης κατά την ταπεινή μου άποψη είναι τέσσερις. 
     Ο πρώτος πυλώνας είναι ο αναπτυξιακός νόμος τον οποίο συζητούμε σήμερα εδώ. Ο δεύτερος πυλώνας είναι τα μεγάλα αναπτυξιακά έργα, μέρος των οποίων ανακοινώθηκε από τον Υπουργό Δημοσίων Έργων πριν από λίγες ημέρες, και έργα τα οποία θα επιλεγούν ακόμη στο μέλλον και τα οποία θα πρέπει να ταιριάζουν στη φυσιογνωμία και τις ανάγκες της κάθε περιφέρειας. Εδώ θα πρέπει να πω ότι τη φυσιογνωμία και τις ανάγκες της κάθε περιφέρειας θα πρέπει η Κυβέρνηση να τις λαμβάνει υπ’ όψιν της σοβαρά σε κάθε της επιλογή, ακόμη και σε εκείνες τις επενδύσεις τις οποίες θα κληθεί να εγκρίνει η ίδια κεντρικά, διότι -όπως ξέρουμε- με το νέο αναπτυξιακό νόμο ορισμένες επενδύσεις πάνω από ένα ύψος δύο εκατομμυρίων ευρώ υπάγονται πλέον στο Υπουργείο Οικονομίας, υπάγονται στη Γενική Διεύθυνση Ιδιωτικών Επενδύσεων, όπου θα πρέπει, όταν αποφασίζει για το ποιες επενδύσεις θα γίνουν σε κάθε περιφέρεια, να λαμβάνει σοβαρά υπόψη τις ιδιαιτερότητες καθώς και τις απόψεις των τοπικών κοινωνιών.
     Παραδείγματος χάρη, εμείς στον Έβρο και στη Θράκη είμαστε κάθετα αντίθετοι με την επένδυση του χρυσού, η οποία έχει εμφανιστεί τα τελευταία χρόνια και την οποία προσπαθούν με κάθε τρόπο να περάσουν στη Θράκη οι επενδυτές, οι οποίοι καλά κάνουν βέβαια, είναι δικαίωμά τους. Εμείς, λοιπόν, λέμε ότι εδώ έχουμε μια κάθετη αντίθεση και της κοινωνίας και των φορέων στη Θράκη απέναντι στο χρυσό και πρέπει η Κυβέρνηση να τις λάβει σοβαρά υπ’ όψιν, προκειμένου να μη μπει χωρίς λόγο σε περιττές περιπέτειες.
     Ο τρίτος πυλώνας της αναπτυξιακής πολιτικής είναι μια νέα αγροτική πολιτική. Δεν θα αναφερθώ βέβαια σήμερα εδώ στην αγροτική πολιτική που περιμένουμε να εφαρμόσει η Κυβέρνηση, αλλά όλοι γνωρίζουμε το αγροτικό πρόγραμμα της Νέας Δημοκρατίας, που είναι ένα φιλόδοξο πρόγραμμα και το οποίο περιμένουμε σιγά-σιγά να αναπτυχθεί, να ξεδιπλωθεί και να εφαρμοσθεί.
     Ο τέταρτος πυλώνας είναι βέβαια η Τοπική Αυτοδιοίκηση που κατά την άποψή μου θα πρέπει να ενισχυθεί, κυρίως η πρωτοβάθμια αυτοδιοίκηση και βεβαίως η περιφερειακή αυτοδιοίκηση, στην οποία θα πρέπει κάποτε και ως χώρα να περάσουμε. Πρωτοβάθμια, λοιπόν, αυτοδιοίκηση και αυτοδιοίκηση σε επίπεδο περιφέρειας νομίζω ότι θα είναι ο τέταρτος πυλώνας στον οποίο θα στηριχθεί η περιφερειακή ανάπτυξη.
     Σε ό,τι αφορά το νομοσχέδιο, θα κάνω μία γενική αναφορά για να πω ότι επιτέλους για πρώτη φορά μπορούμε να μιλήσουμε για αναπτυξιακό νόμο χωρίς να χρησιμοποιήσουμε εισαγωγικά. Αυτό το λέω διότι οι μέχρι σήμερα αναπτυξιακοί νόμοι, οι παρεμβάσεις που έγιναν από το ’97 και μετά και τελευταία τον Ιανουάριο, όπως αναφέρθηκε ο κ. Βερελής, ουσιαστικά έβαλαν ταφόπλακα στην ανάπτυξη της ελληνικής περιφέρειας. Αυτή είναι η πραγματικότητα και δεν χρειάζεται ο κ. Βερελής να αναζητά από τους Υπουργούς της Νέας Δημοκρατίας τα στοιχεία για τις υπαγόμενες επενδύσεις στον αναπτυξιακό νόμο που ίσχυε μέχρι σήμερα, αλλά ας πάει να δει τα στοιχεία της προηγούμενης περιόδου, των προηγούμενων κυβερνήσεων των τελευταίων χρόνων, όπου θα δει ότι στη Θράκη, για παράδειγμα, ούτε μία επένδυση με αυτό το αναπτυξιακό πλαίσιο το οποίο υπήρχε δεν έγινε τα τελευταία χρόνια.
     Δεν θα αναφερθώ, γιατί δεν έχω χρόνο, σε ορισμένες καινοτομίες που εισάγει αυτός ο αναπτυξιακός νόμος, οι οποίες είναι πάρα πολύ σημαντικές και ενισχύουν την περιφερειακή ανάπτυξη. Αναφέρθηκε άλλωστε και ο εισηγητής μας και θα αναφερθούν –φαντάζομαι- και άλλοι ομιλητές.
     Θα ήθελα απλά τελειώνοντας να πω ότι δεν τρέφουμε αυταπάτες. Ο αναπτυξιακός νόμος από μόνος του δεν είναι αρκετός για να δώσει την αναπτυξιακή ώθηση στην περιφέρεια. Πιστεύουμε όμως ότι είναι ένα πολύ σημαντικό εργαλείο για την ανάπτυξη της περιφέρειας που, σε συνδυασμό με τη συνολική οικονομική πολιτική της Κυβέρνησης, με την προσπάθεια για δημοσιονομική εξυγίανση την οποία κάνει η Κυβέρνηση για να υπάρξει το νέο φορολογικό πλαίσιο, όλο αυτό το περιβάλλον πιστεύουμε ότι θα δημιουργήσει ένα ευνοϊκό κλίμα για την οικονομική ανάπτυξη και κυρίως την ανάπτυξη της περιφέρειας. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Πρωτόπαπας έχει το λόγο.
     Δεν χρειάζεται, κύριε Πρωτόπαπα, να ανέβετε στο Βήμα. Μπορείτε να μιλήσετε από τη θέση σας.
     ΧΡΗΣΤΟΣ ΠΡΩΤΟΠΑΠΑΣ: Τι πειράζει;
     ΠΡΟΕΔΡΕΥΩΝ (Σωτήρης Χατζηγάκης): Πειράζει. Τον Κανονισμό πειράζει και το χρόνο πειράζει. Εν πάση περιπτώσει, όμως, αφού ανεβήκατε, ορίστε.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ένα μεγάλο ζήτημα το οποίο θίγει αντικειμενικά ο αναπτυξιακός νόμος είναι η σύνδεση με την απασχόληση, η δημιουργία νέων θέσεων εργασίας.
     Πίστευα ότι το κείμενο που θα έφερνε η Κυβέρνηση θα λάμβανε σοβαρά υπ’ όψιν ότι αυτήν τη στιγμή έχουμε πεντακόσιες δέκα χιλιάδες εγγεγραμμένους ανέργους, ότι κάθε μήνα το ισοζύγιο επιδεινώνεται και ότι υπάρχει ένα γενικότερο αρνητικό κλίμα, το οποίο έχει επιδεινωθεί ιδιαίτερα από τις δυσμενείς συνέπειες της απογραφής. Δυστυχώς αυτό δεν έγινε. 
     Ο νόμος τον οποίο έφερε, παρουσίασε η Κυβέρνηση και συζητούμε σήμερα, αποδεσμεύει την ενίσχυση των επενδύσεων από τις θέσεις εργασίας. Και μη μου πει κανείς ότι περιλαμβάνει τη δυνατότητα επιδότησης των επιχειρήσεων για τις θέσεις εργασίας που δημιουργούνται. Γιατί, ναι μεν αναφέρεται αυτό το μέτρο, αλλά θέλω ιδιαίτερα να επισημάνω ότι αναφέρεται εναλλακτικά, με την πολύ απλούστερη και την πολύ προτιμότερη για τον κάθε επιχειρηματία, με τη διαδικασία της φοροαπαλλαγής. Ποιος επιχειρηματίας θα επιλέξει να πάρει επιδοτήσεις για τις θέσεις εργασίας και να αναλάβει όλες τις υποχρεώσεις που αυτό συνεπάγεται, όταν του προσφέρουμε φοροαπαλλαγή και μπορεί πολύ πιο εύκολα και απλά να κάνει  τη δουλειά του.
     Άρα, ουσιαστικά, η Κυβέρνηση επιλέγει να αποσυνδέσει πλήρως -και το εννοώ αυτό- την επιδότηση των επενδύσεων από τη δημιουργία πρόσθετης απασχόλησης, από τη δημιουργία θέσεων εργασίας. Αυτό, κατά τη γνώμη μου, είναι μία σοβαρή επιλογή. Δεν σημαίνει ότι από μόνη της θα δημιουργήσει ανεργία. Προς Θεού! Όμως, όταν έχεις τέτοια ανεργία, όταν έχεις πεντακόσιες δέκα χιλιάδες  ανέργους δεν μπορείς να παραμένεις αδρανής και άπρακτος και απλά να παρατηρείς.
     Εννέα μήνες περιμέναμε ότι θα έρθει ένα νομοσχέδιο που πραγματικά να προσφέρει στα ζητήματα αυτά. Έτσι μας λέγατε. Κάνετε μία σκληρή επιλογή: να μην εφαρμόσετε, να καταργήσετε στη συνέχεια, το ν. 3219. Μείναμε χωρίς αναπτυξιακό νόμο. Μέχρι σήμερα είμαστε χωρίς αναπτυξιακό. Κι όπως ο εισηγητής του ΠΑΣΟΚ, ο κ. Βερελής, είπε, θα είμαστε για αρκετούς μήνες στην πράξη χωρίς τη δυνατότητα ενίσχυσης των επενδύσεων.
     Το θέμα είναι: πού πάμε; Γιατί έγιναν αυτές οι επιλογές; Υπήρχε ετοιμότητα από την Κυβέρνηση για να παρέμβει σ’ αυτά τα ζητήματα;
     Είχατε δηλώσει ως Αντιπολίτευση ότι θα είστε έτοιμοι γι’ αυτές τις παρεμβάσεις. Έτοιμοι και επί εννέα μήνες δεν έγινε τίποτα; Έτοιμοι και παραπέμπετε σε πολλές δεκάδες υπουργικών αποφάσεων; Δεν υπήρχε τίποτα. Δεν είχατε σχεδιάσει τίποτα. Την ίδια προχειρότητα και τις ίδιες λανθασμένες επιλογές έρχεσθε και σήμερα να δείξετε.
     Μου κάνει εντύπωση ιδιαίτερα το θέμα με την επιλογή για την απασχόληση, όταν υπάρχει η απόφαση της Λισαβόνας και η πρόσφατη έκθεση του αρμοδίου, του κ. Κοκ, που επιλέχθηκε για τα θέματα της απασχόλησης, με την οποία καλείστε ως Κυβέρνηση, ακόμα και στον προϋπολογισμό -που δεν το έχετε κάνει- αλλά και σε όλες τις διαστάσεις της πολιτικής σας, να λέτε τι μέτρα παίρνετε για την απασχόληση, πώς εφαρμόζετε τις αποφάσεις τις Λισαβόνας, τι συγκεκριμένα ζητήματα και πόσα -με μετρήσιμους ποσοτικούς στόχους- έρχεστε να υλοποιήσετε σ’ αυτήν την κατεύθυνση.
     Εσείς, κατά παράβαση της έκθεσης Κοκ, κατά παράβαση της ανάγκης που οι άνεργοι μάς επιβάλλουν, κατά παράβαση κάθε λογικής που θέλει οι επενδύσεις πραγματικά να συνδέονται με τη δημιουργία θέσεων εργασίας, κάνετε αυτήν την αποσύνδεση.
     Κατά τη γνώμη μου πρόκειται για ένα ιδιαίτερα σημαντικό ζήτημα κι έτσι ο καθ’ όλα αγαπητός μου συνάδελφος κ. Φωτιάδης, μάλλον του χρόνου, όταν κάνει τον απολογισμό για τη Νάουσα, θα διαπιστώσει ότι η κατάσταση δυστυχώς -και το προβλέπω αυτό- θα είναι πολύ χειρότερη.
     Πέρα απ’ αυτό όμως, διαπιστώνουμε και άλλα προβλήματα. Μείωση ιδίας συμμετοχής, από το 40% στο 25%. Γιατί; Θα πάει παρακάτω μετά; Δηλαδή κάποιος ενισχύεται για να κάνει επενδύσεις χωρίς λεφτά; Μόνο 25%; Για ποιο λόγο;
     Δεύτερον, δεν υπάρχει κανένας σχεδιασμός. Υποτίθεται –και τονίζω το «υποτίθεται» γιατί τα κονδύλια είναι πολύ λιγότερα- ότι θα ενισχυθούν όλες οι επενδύσεις. Για παράδειγμα, θα ενισχύσετε μια επένδυση για νέες κλίνες στον τουρισμό. Χρειαζόμαστε, κύριοι της Κυβέρνησης, νέες κλίνες ή ποιότητα στις υπάρχουσες κλίνες; Και αυτό είναι ένα μεγάλο ζήτημα που πρέπει να θέσουμε τελικά στη συζήτησή μας.
     ΒΥΡΩΝ ΠΟΛΥΔΩΡΑΣ: Νέες κλίνες.
     ΧΡΗΣΤΟΣ ΠΡΩΤΟΠΑΠΑΣ: Μόνο σήμερα το βάλατε σε συμπληρωματικό χαρτί, που έδωσε σήμερα ο κύριος Υπουργός.
     Τρίτον, μιλάτε για κίνητρα γενικά για όλους. Υπάρχουν όμως περιφέρειες που έχουν μεγαλύτερη ανάγκη. Αυτή η γενίκευση αντικειμενικά δεν ευνοεί αυτές τις περιφέρειες.
     Τέταρτον, κίνητρα για όλες τις επιχειρήσεις, παλιές και νέες. Μήπως ορισμένες νέες επιχειρήσεις σε νέους δυναμικούς κλάδους έχουν πολύ μεγαλύτερη ανάγκη; Σαφώς θα μου πείτε ότι και ο αναπτυξιακός νόμος που καταργήσατε, έκανε μία προσπάθεια και για τις παλιές, ναι. Αλλά μέχρι ένα σημείο και μέχρι κάποια όρια. Όχι στην απόλυτη ισοπέδωση, όχι στην απόλυτη ταύτιση που αντικειμενικά λειτουργεί υπέρ του παλαιού και όχι υπέρ του καινούργιου.
     Βεβαίως, πολύ φοβάμαι ότι όλες αυτές οι υποσχέσεις, «όλοι θα πάρετε», «για όλους ισχύει» … Ήμουν παρών σε ένα συνέδριο τουρισμού, όπου ο Υπουργός Τουρισμού άνοιγε το θέμα γενικά. Δώρον άδωρον θα είναι αυτά, γιατί τα λεφτά έχουν μειωθεί στο συνολικό ποσό που θα επιδοτηθεί. Έχουν μειωθεί σημαντικά. Κι όχι μόνο έχουν μειωθεί σημαντικά τα χρήματα, αλλά θα πάνε περισσότερα χρήματα σε λίγους, για πολύ λιγότερες επενδύσεις και δυστυχώς –και αυτό είναι ιδιαίτερα δραματικό- για πολύ λιγότερες θέσεις εργασίας.
     Γι’ αυτούς τους λόγους δεν μπορούμε παρά να καταψηφίσουμε το νομοσχέδιο. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Μαργαρίτης Τζίμας έχει το λόγο. 
     ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
     Μου προξενεί κατάπληξη το γεγονός πως από αρκετούς συναδέλφους του ΠΑΣΟΚ υποστηρίζεται ότι το νομοσχέδιο που συζητάμε είναι απλή αντιγραφή του ν. 2601. Αν πράγματι αυτό ισχύει, τότε γιατί δεν το ψηφίζετε, κύριοι συνάδελφοι;
     Δεύτερον: Οι νόμοι ακυρώνονται ή επιβεβαιώνονται στην πράξη. Δυστυχώς για το ΠΑΣΟΚ η πράξη έχει αποδείξει ότι και ο ν. 2234/94 αλλά και ο ν. 2601/01 απέτυχαν παταγωδώς. Ιδιαίτερα στο ν. 2234/94 μέχρι το 2001 συνολικά είχαν εγκριθεί διακόσια τριάντα πέντε επενδυτικά σχέδια. Απ’ αυτά για την περιφέρεια Ανατολικής Μακεδονίας και Θράκης - Δράμα, Καβάλα και οι τρεις νομοί της Θράκης- είχαν εγκριθεί μόνο οκτώ επενδυτικά σχέδια, δηλαδή το 3,40%. Αυτό ήταν το αποτέλεσμα των αναπτυξιακών νόμων που είχατε εφαρμόσει τόσα χρόνια, όταν στην Αττική είχε εγκριθεί το 69,79%.
     Θέλετε να πάμε παρακάτω; Στη Δυτική Μακεδονία δεν εγκρίθηκε κανένα επενδυτικό σχέδιο από το 1994 μέχρι το 2001, βασισμένο στο 23 α΄ του ν. 2234/94, καθώς επίσης ούτε ένα σχέδιο στην Ήπειρο, στα Ιόνια Νησιά και στο Νότιο Αιγαίο.
     Την  καλύτερη όμως απάντηση στους ισχυρισμούς σας τη δίνει η δήλωση, που έγινε μέσα στην αρμόδια επιτροπή της Βουλής, του Συνδέσμου Βιομηχανιών Βορείου Ελλάδος, η οποία λέει ότι ο νέος αναπτυξιακός νόμος ικανοποιεί σημαντικά αιτήματα των επιχειρήσεων της βορείου Ελλάδος και αποτελεί αδιαμφισβήτητα ουσιαστικό αναπτυξιακό εργαλείο. Και η δεύτερη παρατήρηση του είναι ότι η δυνατότητα επιχορήγησης έως 55% στην Περιφέρεια Ανατολικής Μακεδονίας και Θράκης και Ηπείρου αποτελεί το υψηλότερο ποσοστό που δόθηκε τα τελευταία επτά χρόνια από αναπτυξιακό νόμο. 
     Επειδή ακούστηκε από τον εισηγητή της Μειοψηφίας ότι δεν πετυχαίνει τη σύγκλιση το παρόν νομοσχέδιο, για να δούμε από το 1981 μέχρι το Μάρτιο του 2004 επετεύχθη η περιβόητη σύγκλιση της Ελλάδος με τον ευρωπαϊκό χώρο;
     Είκοσι τέσσερα χρόνια στην Ευρωπαϊκή Ένωση είμαστε. Tα είκοσι ένα απ’ αυτά ήσασταν κυβέρνηση. Έχει αποκτήσει η Ελλάδα Εθνικό Κτηματολόγιο; Όχι. Η Ελλάδα και η Αλβανία είναι οι μόνες χώρες στην Ευρώπη που δεν έχουν Κτηματολόγιο. Και σ’ αυτό φέρετε ευθύνη εσείς. Πώς θα πετύχουμε ανάπτυξη χωρίς Εθνικό Κτηματολόγιο;
     Εξουδετερώσατε της ενδοπεριφερειακές ανισότητες; Έξι  από τις πιο φτωχές περιφέρειες της Ευρώπης είναι ελληνικές. Πόσα χρόνια πρέπει να περιμένει η ελληνική περιφέρεια και η Ελλάδα για να συγκλίνει προς τον ευρωπαϊκό μέσο όρο;
     Έχετε εξουδετερώσει τις ενδονομαρχιακές ανισότητες; Εδώ στον ίδιο νομό υπάρχουν συγκεκριμένες ανισότητες.
     Τι αλχημεία κάνατε με το ν. 3219 τον περασμένο Ιανουάριο και δώσατε την αίσθηση παραμονές εκλογών στους Νομούς Δράμας και Καβάλας ότι μπήκαν δήθεν στη Δ’ ζώνη; Χωρίς να πάρετε έγκριση από  την Ευρωπαϊκή Επιτροπή Ανταγωνισμού ψηφίσατε ένα νόμο ο οποίος στην ουσία μέχρι τον Ιούλιο ήταν ανενεργός. Σας προκαλώ να φέρετε στοιχεία μέχρι το πέρας της συζητήσεως να μου πείτε πόσα επενδυτικά σχέδια εγκρίθηκαν από το ν. 3219 μέχρι τον Ιούλιο. Και αυτό για να δούμε αν ήταν σε ισχύ ο νόμος αυτός. Και γνωρίζετε πολύ καλά ότι κανένας νόμος δεν μπορεί να ψηφιστεί στην Ελλάδα και σε καμία χώρα της Ευρωπαϊκής Ένωσης που έχει οικονομικό αντίκρισμα αν δεν πάρει την αντίστοιχη έγκριση από τα ευρωπαϊκά όργανα.
     Τι κάνατε λοιπόν; Φέρατε σύγκλιση στην αυτοδιοίκηση; Το 3% επιχορηγείται η αυτοδιοίκηση στην Ελλάδα από τον κρατικό προϋπολογισμό ενώ στην Ευρώπη είναι μέχρι 70%.
     Μισθοί, συντάξεις, μητρώα αγροτών, σ’ αυτά έχουμε σύγκλιση προς την Ευρωπαϊκή Επιτροπή. Η καλλιεργήσιμη έκταση για τον Έλληνα αγρότη η ετήσια είναι σαράντα τρία στρέμματα ενώ στην Ευρώπη είναι εκατό στρέμματα.
     ‘Εχουμε σύγκλιση του κάθε νομού της χώρας μας με το κέντρο της Αθήνας; Για παράδειγμα στη Δράμα εσείς δεν κλείσατε τη «SOFTEX;». Εσείς δεν κλείσατε το έτοιμο ένδυμα; Επί των ημερών σας δεν σταμάτησαν τα φράγματα να κατασκευάζονται;
     Έρχεστε λοιπόν τώρα και ζητάτε ευθύνες από αυτήν την Κυβέρνηση η οποία φέρνει προς ψήφιση ένα νόμο ο οποίος πραγματικά δημιουργεί ένα αναπτυξιακό τοπίο και δίνει κίνητρα στην ελληνική περιφέρεια.
     Κύριε Υπουργέ, δεν ζητούμε απλώς από εσάς, απαιτούμε. Διότι θεωρούμε πως η ρύθμιση στην οποία λέτε και μάλιστα γράφετε στην εισηγητική έκθεση και αφορά τους νομούς Δράμας και Καβάλας, ότι εφόσον πάρετε έγκριση από τα αρμόδια ευρωπαϊκά όργανα η Δράμα και η Καβάλα θα ενταχθούν στη Δ΄ ζώνη, αυτήν τη στιγμή μας ικανοποιεί πλήρως. Δεν είναι όμως δυνατόν σε ένα νομό να εξακολουθεί να ισχύει αυτή η ζώνη των είκοσι χιλιομέτρων. Δεν μπορούμε να πιστεύουμε ότι ένας δήμος που τέμνεται από τη ζώνη των είκοσι χιλιομέτρων, ανήκει στη Δ2 περιοχή, όπως είναι στη Δράμα και ένας νομός που τέμνεται από τη ζώνη των είκοσι χιλιομέτρων να μην είναι ολόκληρος ο νομός. Δεν ξέρω αν αυτό είναι κοινοτική επιταγή ή ελληνική επιταγή, αλλά θα μπορούσε να υπάρξει μια τροπολογία που να λέει ότι κάθε νομός που τέμνεται από τη ζώνη των είκοσι χιλιομέτρων είναι όλος στην ίδια αναπτυξιακή ζώνη.
     Στο Νομό Δράμας λοιπόν το 80% είναι στη Δ2 ζώνη με ισχυρότατα κίνητρα, με 15% έως 20% και πλέον κίνητρα, αλλά το 20% είναι εκτός. 
     Δεχόμαστε τη δέσμευσή σας, όπως διατυπώνεται στην εισηγητική έκθεση αλλά παρακαλούμε να δείτε σοβαρά αν είναι δυνατόν να υπάρξει τροποποίηση κάθε νομός που τέμνεται από τη ζώνη των είκοσι χιλιομέτρων όλος να εντάσσεται. Διαφορετικά θα ξεκινήσουμε αγώνα μαζί με τα συνάδελφο εδώ της Δράμας να προκαλέσουμε εθελούσιες συνενώσεις των δήμων αυτών που δεν είναι μέσα στον αναπτυξιακό νόμο και στη Δ΄ ζώνη κινήτρων προκειμένου να τμηθούν οι νομοί από τη ζώνη των είκοσι χιλιομέτρων.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ευχαριστώ, κύριε Πρόεδρε.
     Αλλιώς είχα σχεδιάσει να ξεκινήσω την ομιλία μου αλλά με προκάλεσε ο συνάδελφος κ. Τζίμας.
     Είπε ότι είχαν εγκριθεί από το 1997 μέχρι το 2001 διακόσια εξήντα ένα  σχέδια ανάπτυξης. Σύμφωνα με αυτά που μας έδωσε ο αρμόδιος Υφυπουργός κ. Φώλιας προχθές στην επιτροπή, είχαν εγκριθεί το 1998 διακόσια σαράντα τρία  σχέδια ανάπτυξης το 1999 τετρακόσια εξήντα τρία, το 2000 τετρακόσια εξήντα εννέα, το 2001 πεντακόσια έξι. Προφανώς τα διακόσια εξήντα ένα που είπατε θα αναφέρονται σε κανένα εξάμηνο. 
     ΜΑΡΓΑΡΙΤΗΣ ΤΖΙΜΑΣ: Όχι. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω τι πίνακα έχετε. Εγώ έχω τον πίνακα που μας έδωσε ο κύριος Υπουργός. Εκτός αν ο Υπουργός άλλα στοιχεία δίνει σε εμάς και άλλα στοιχεία δίνει σε εσάς. Δεν πιστεύω όμως ότι έκανε κάτι τέτοιο.
     ΜΑΡΓΑΡΙΤΗΣ ΤΖΙΜΑΣ: Είναι επίσημο έγγραφο του ΣΕΒ.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μου επιτρέψετε να πιστεύω τα στοιχεία που δίνει ο Υπουργός και όχι τα στοιχεία που δίνει ο ΣΕΒ. Εκτός αν εσείς έχετε ως Υπουργό τον ΣΕΒ. Εγώ έχω τον Υπουργό, τον οποίο ψήφισε ο ελληνικός λαός. Λυπάμαι αλλά αυτή είναι η πραγματικότητα.
     Παρ’ ότι ζητούμε απεγνωσμένα να μας δώσει ο Υπουργός πόσα εγκρίθηκαν το 2004, μας λέει ότι υποβλήθηκαν τετρακόσιες πενήντα μία αιτήσεις. Δεν μας λέει πόσα εγκρίθηκαν.
     Κύριε Υπουργέ, γιατί μας το κρύβετε αυτό; Είναι ευθύνη δική σας το 2004. Δεν είναι ευθύνη του ΠΑΣΟΚ. Ίσχυε ο νόμος. Αναρωτήθηκε ο συνάδελφος πόσα εγκρίθηκαν μέχρι τον Ιούλιο. 
     Αν είχατε ως στόχο την ανάπτυξη δεν θα υπονομεύατε το ν. 3219.
     Όσον αφορά την απασχόληση δεν κάνει τίποτα ο νόμος αυτός. Ακόμη και η Θάτσερ όταν έδινε επιδοτήσεις, συνέδεε τις επιδοτήσεις αυτές με την απασχόληση. Εσείς δεν συνδέετε τίποτε με την απασχόληση. 
     Τι στοιχεία έχει ο προϋπολογισμός; Ο προϋπολογισμός προβλέπει 150 εκατομμύρια ευρώ, 50 δισεκατομμύρια δραχμές. Με 50 δισεκατομμύρια δραχμές θα κάνετε την περιφερειακή ανάπτυξη για την οποία κόπτεστε, κύριε συνάδελφε;
     Λυπάμαι αλλά την περιφερειακή ανάπτυξη την έχει υπονομεύσει ο νόμος που ψηφίσαμε πριν από μια εβδομάδα, ο φορολογικός. Το είπα επί του φορολογικού νόμου και το επαναλαμβάνω ότι τη στιγμή που μειώνεται ο συντελεστής φορολογίας των κερδών το ίδιο στις επιχειρήσεις του κέντρου με τις επιχειρήσεις που δραστηριοποιούνται στην περιφέρεια, δεν υπάρχει κανένας να πάει να επενδύσει στην περιφέρεια. Γιατί θα πάει να επενδύσει στην περιφέρεια; Για τα ωραία μάτια της Νέας Δημοκρατίας; ΄Η γιατί βγήκε ο Πρωθυπουργός στα Γιάννενα και είπε ότι θα αναπτύξουμε την περιφέρεια; ΄Η μήπως θα αναπτυχθεί η περιφέρεια με 39% μείωση του προγράμματος δημοσίων επενδύσεων από εθνικούς πόρους και 16,1% μείωση από συνολικούς πόρους και κοινοτικούς και εθνικούς; Με αυτήν την αναπτυξιακή διαδικασία θα πάμε στην ανάπτυξη της περιφέρειας;
     Αν νομίζετε ότι θα πάμε έτσι στην περιφέρεια, πλανάστε. Και το σημαντικότερο από όλα είναι ότι θέλετε με ένα παράγωγο δίκαιο που δεν υπάρχει. Ζητήσαμε αν έχετε έτοιμα τα σχέδια. Αν τα έχετε έτοιμα τότε μπορεί σε δύο μήνες ο νόμος να λειτουργήσει. Κανένα σχέδιο δεν είναι έτοιμο. Εξήντα κοινές υπουργικές αποφάσεις. Για να βγει μια κοινή υπουργική απόφαση –το είπα και στην επιτροπή αλλά δεν το ακούτε φαίνετε- για τις προδιαγραφές των τουριστικών κέντρων υγείας, χρειάστηκαν δεκατρία χρόνια. Γιατί πηγαινοερχόταν μεταξύ των γραφειοκρατών, μεταξύ του Υπουργείου Υγείας και του Υπουργείου Ανάπτυξης. Γιατί οι μεν γραφειοκράτες θεωρούσαν ότι οι δε θα τους πάρουν αρμοδιότητες. Πόσο μάλλον εδώ που ανοίγεται ένα ευρύτατο πεδίο τέτοιων αποφάσεων. Φανταστείτε πόσα χρόνια να χρειαστούν για να λειτουργήσουν αυτές οι αποφάσεις.
     Λυπάμαι αλλά δεν θα λειτουργήσει ο νόμος.
     Επίσης λέτε ότι θα καταπολεμήσετε τη διαφθορά. Πώς θα την καταπολεμήσετε; Επειδή βάζετε τους ιδιώτες αξιολογητές; Μετά την αξιολόγηση που θα κάνουν οι ιδιώτες θα πρέπει να την εγκρίνουν οι αξιολογητές του Υπουργείου. Απλούστατα θα έχουν λιγότερη δουλειά οι αξιολογητές του Υπουργείου. Η διαφθορά θα είναι η ίδια.
     Μπορείτε να αναθέσετε στις τράπεζες να κάνουν την αξιολόγηση βιωσιμότητας μιας επιχείρησης. Αλλά διατηρείτε το δικαίωμα της επιλεξιμότητας. Και ενώ ανοίγεται ευρύτατα το πεδίο και λέτε «μπάτε σκύλοι αλέστε», ουσιαστικά τους κρατάτε στο χέρι. Το ποια επιχείρηση θα επιλέξουμε θα εξαρτάται από την αρμόδια επιτροπή. Όχι, οι τράπεζες να αξιολογούν. Βάση αυτού του σχεδίου αξιολόγησης που θα έχουν κάνει οι τράπεζες θα υποχρεούνται να δανειοδοτήσουν και την επιχείρηση, όχι μόνο στο στάδιο των επενδύσεων αλλά και στο πρώτο στάδιο λειτουργίας. Να υπάρχει κεφάλαιο κινήσεως ενάρξεως για την επιχείρηση για να μη βρεθεί στα πρώτα βήματα όπως βρέθηκαν πολλές επιχειρήσεις μετά την έναρξη που γίνεται.
     Δυστυχώς υπάρχουν και οι άδειες έγκρισης. Ενώ βάζετε όρια για να τελειώσει η επένδυση, δεν βάζετε κανένα χρονικό όριο για τις άδειες έγκρισης λειτουργίας. Και θα πάει αύριο στο νομαρχιακό συμβούλιο ή στο δήμο ή στην υγειονομική υπηρεσία να πάρει άδεια ο οποιοσδήποτε επενδυτής και θα κάνει όχι έξι μήνες αλλά έξι χρόνια για να την πάρει.
     ‘Εξι χρόνια θα κάνει εάν δεν μπουν και εκεί χρονικά περιθώρια, όταν ολοκληρώνεται μια επένδυση να υποχρεούνται μέσα σε συγκεκριμένο χρόνο να του δίνουν την άδεια λειτουργίας. Αλλιώς θα βρεθεί να του έχετε αφαιρέσει το 25% ή το 50% της επιδότησης γιατί δεν έχει λειτουργήσει το πρώτο εξάμηνο. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Οικονομίας και Οικονομικών κ. Αλογοσκούφης. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Κύριοι συνάδελφοι, όταν πριν από εννέα μήνες παραλάβαμε τη διακυβέρνηση της χώρας βρισκόμασταν σε μια ιδιαίτερα κρίσιμη καμπή και για την οικονομία και για την κοινωνία. Η οικονομία αντιμετώπιζε μεγάλα προβλήματα που με επιμέλεια κρυβόντουσαν κάτω από εξωραϊσμένα στοιχεία, στοιχεία που συνιστούσαν μια εικονική πραγματικότητα. Η έλλειψη ανταγωνιστικότητας, τα μεγάλα ελλείμματα του δημοσίου και η αύξηση του δημοσίου χρέους ήταν μόνο τα κυριότερα από τα προβλήματα που αντιμετώπιζε η οικονομία. Υπήρχε και η ανεργία των νέων ανθρώπων, οι μεγάλες περιφερειακές και κοινωνικές ανισότητες και μια γκρίζα καθημερινότητα για πολλούς συμπολίτες μας. 
     Παρά τα προβλήματα που κληρονομήσαμε εδώ και εννέα μήνες εφαρμόζουμε το πρόγραμμά μας με απόλυτη συνέπεια και με πλήρη διαφάνεια. Υλοποιούμε τις κεντρικές μας επιλογές με μεθοδικότητα, μετριοπάθεια, συναίνεση και σκληρή δουλειά. Έχουμε επιλέξει ήπιες αλλά αναπτυξιακές πολιτικές για να μπορέσουμε να βγάλουμε την οικονομία από τα αδιέξοδα που έχει οδηγηθεί και να την οδηγήσουμε σε μια πορεία γρήγορης ανάπτυξης σε μια πορεία σύγκλισης με την Ευρωπαϊκή Ένωση. Ξεκινήσαμε αποκαθιστώντας τη διαφάνεια στα δημόσια οικονομικά. Ήταν μια βασική προεκλογική μας δέσμευση. Κατ’ αρχήν ολοκληρώσαμε την Ολυμπιάδα. Κλείσαμε άμεσα κοινωνικά προβλήματα όπως το πρόβλημα των πανωτοκίων. Προχωρήσαμε με άψογο τρόπο στην ολοκλήρωση δύο σημαντικών αποκρατικοποιήσεων. Αυτό το φθινόπωρο παρουσιάσαμε τη φορολογική μεταρρύθμιση. Σήμερα συζητάμε το νέο αναπτυξιακό νόμο.
     Αυτός ο νόμος ολοκληρώθηκε με τη συνεργασία όχι απλώς του Υπουργείου Οικονομίας και Οικονομικών που παραδοσιακά έφτιαχνε τους  αναπτυξιακούς νόμους, αλλά και με τη συνεργασία του Υπουργείου Ανάπτυξης και του Υπουργείου Τουριστικής Ανάπτυξης που έκανε σημαντικές προτάσεις που περιλαμβάνονται στο νόμο που συζητάμε.
     Καταθέσαμε έναν προϋπολογισμό που παρά τους μεγάλους περιορισμούς που συνεπάγεται η κατάσταση που κληρονομήσαμε στοχεύει στο να διορθώσει τα προβλήματα του παρελθόντος, να οδηγήσει σε ανάπτυξη, σε κοινωνική συνοχή, μέσα από μια πολιτική ήπιας δημοσιονομικής προσαρμογής. Απορρίψαμε τις πολιτικές της γρήγορης προσαρμογής γιατί θεωρούσαμε ότι τέτοιες πολιτικές δεν θα ήταν συμβατές με την αποκατάσταση μιας νέας αναπτυξιακής πορείας στη χώρα.
     Η αποκατάσταση της δημοσιονομικής αξιοπιστίας προστάτευσε τη χώρα από πολύ σημαντικές μελλοντικές περιπέτειες, από περιπέτειες που θα αντιμετωπίζαμε εάν συνεχίζαμε την πρακτική της απόκρυψης των δημοσιονομικών ελλειμμάτων και των χρεών. 
     Η αποκατάσταση της αλήθειας και της διαφάνειας απετέλεσε προεκλογική μας δέσμευση,  η οποία υλοποιήθηκε κατά τον καλύτερο δυνατό τρόπο σε συνεργασία με τους εταίρους μας στην Ευρωπαϊκή ‘Ενωση. Ήταν μια πράξη εθνικής ευθύνης, παρά τα προβλήματα που κληρονομήσαμε και με τη μεγάλη δημοσιονομική εκτροπή που είχε συντελεστεί. 
     Με την επίλυση του προβλήματος των πανωτοκίων δώσαμε τη δυνατότητα σε πολλούς συμπολίτες μας που είχαν τεθεί στο περιθώριο των οικονομικών εξελίξεων να επανανταχθούν στην οικονομική ζωή. Πρόκειται για μια πολιτική που ολοκληρώθηκε και δεν είναι υπερβολή να πούμε ότι χάρις σε αυτήν την κίνηση αποκαταστάθηκαν οριστικά αδικίες πολλών χρόνων. 
     Δώσαμε ένα καινούργιο στίγμα με την αποκρατικοποίηση των Ελληνικών Πετρελαίων και της Εθνικής Τράπεζας, που διενεργήθηκε με άψογο τρόπο, αδιάβλητο και στην πιο συμφέρουσα τιμή για το δημόσιο. Αυτά δείχνουν ότι με μεθοδικότητα και καλή συνεργασία μπορούμε να αξιοποιήσουμε αποτελεσματικά την περιουσία του δημοσίου και να δώσουμε μια νέα ώθηση στην οικονομική δραστηριότητα της χώρας. 
     Η φορολογική μεταρρύθμιση ήταν και αυτή μια βασική μας επιλογή που υλοποιήθηκε. Ψηφίστηκε εδώ στη Βουλή και είναι πια νόμος του κράτους. Έχει στόχο την οικονομική και κοινωνική ανάπτυξη. Η κοινωνική ανάπτυξη δεν μπορεί να πραγματοποιηθεί παρά μόνο μέσα από την αναζωογόνηση της οικονομίας. Και η οικονομία δεν μπορεί να τονωθεί παρά μόνο μέσα από τη δραστηριοποίηση της ιδιωτικής πρωτοβουλίας, τον εξορθολογισμό των δημοσίων δαπανών, που χρόνια τώρα δημιούργησαν ένα δυσβάσταχτο χρέος και πολύ υψηλά ελλείμματα. Μόνο έτσι θα μπορέσουμε να βάλουμε τα θεμέλια για ένα νέο αναπτυξιακό άλμα. 
     Ο νέος αναπτυξιακός νόμος συνάντησε θερμή υποδομή σε όλη την Ελλάδα. Προβλέπει γενναία κίνητρα για όσους τολμήσουν να αξιοποιήσουν τις ευκαιρίες που διαμορφώνονται στην ελληνική οικονομία. Θα βοηθήσει να πετύχουμε πολύ ταχύτερα την περιφερειακή σύγκλιση και την ανάπτυξη παντού και για όλους. Σε συνδυασμό με τον προϋπολογισμό θα μπορέσουμε να πετύχουμε τους στόχους μας, τη διατήρηση και την ενίσχυση της αναπτυξιακής διαδικασίας, τη μείωση του ελλείμματος, την αποκλιμάκωση του δημοσίου χρέους, την υλοποίηση δεσμεύσεων σχετικά με την ενίσχυση ασθενέστερων κοινωνικών ομάδων, την ενίσχυση τομέων πρώτης κυβερνητικής  προτεραιότητας όπως είναι η υγεία και η παιδεία.
     Αν δεν έχουμε τους πόρους, αν δεν υπάρχει ανάπτυξη, δεν μπορούμε να λύσουμε τα προβλήματα. Θεωρούμε ότι ο ιδιωτικός τομέας θα είναι ο κινητήριος μοχλός για την ανάπτυξη της οικονομίας. Τελείωσε η εποχή που λόγω των Ολυμπιακών Αγώνων η ανάπτυξη βασίστηκε αποκλειστικά σχεδόν στο δημόσιο τομέα και στις δημόσιες επενδύσεις.  Η ανάπτυξη για να είναι υγιής και διατηρήσιμη θα πρέπει να βασίζεται σε καλύτερη ανταγωνιστικότητα και στην ιδιωτική πρωτοβουλία.
     Ο νόμος που συζητάμε σήμερα αποβλέπει ακριβώς σε αυτό. Αποτελεί την πρώτη ολοκληρωμένη προσπάθεια εδώ και πολλά χρόνια για να υπάρξει ένας νόμος εύχρηστος και λειτουργικός. Αποσκοπεί στη δημιουργία ενός ισχυρού πλαισίου κινήτρου και διαδικασιών. Είναι απλός, είναι κατανοητός, είναι εύληπτος από όλους, ολοκληρωμένος και αυτοτελής.
     Τι προβλέπει ο νόμος που συζητάμε. Κατ’ αρχάς αποβλέπει στην ενίσχυση των ιδιωτικών επενδύσεων, αλλά όχι μόνο σε αυτό. Αποβλέπει και στην διεύρυνση των επιλέξιμων επενδυτικών δραστηριοτήτων. Δεν θεωρούμε ότι μπορεί το κράτος να επιλέγει από μόνο του περιοριστικά ποιοι τομείς πρέπει να ενισχύονται. Γι’ αυτό διευρύναμε τις επιλέξιμες επενδυτικές δραστηριότητες περιμένοντας να εκδηλωθεί το ενδιαφέρον του ιδιωτικού τομέα και να επιλέξουμε τα καλύτερα επενδυτικά σχέδια. Επίσης αποβλέπει στον εξορθολογισμό και την αντικειμενικοποίηση των διαδικασιών. Οι διαδικασίες γίνονται πολύ καλύτερες και πολύ απλούστερες. Προβλέπει, επίσης, την επιτάχυνση των διαδικασιών αξιολόγησης, παρακολούθησης και αποτίμησης των επενδυτικών σχεδίων. 
     Οι άξονες πάνω στους οποίους στηρίζεται είναι η ενίσχυση της ανταγωνιστικότητας, η δημιουργία νέων θέσεων εργασίας. Πολλοί συνάδελφοι της Αντιπολίτευσης παραβλέπουν το γεγονός ότι για πρώτη φορά εισάγονται συγκεκριμένα κίνητρα για την ενίσχυση της απασχόλησης. Στηρίζεται στον περιορισμό των περιφερειακών ανισοτήτων, στην ενθάρρυνση της επιχειρηματικότητας και στην εισαγωγή των νέων τεχνολογιών και στην προστασία του περιβάλλοντος. 
     Μαζί με τη μείωση των φόρων, που προβλέπει ο φορολογικός νόμος, το νέο αναπτυξιακό νομοσχέδιο σηματοδοτεί την απαρχή μιας νέας πορείας για την ανάπτυξη της χώρας, μιας πορείας που θα βασίζεται στην ενίσχυση της ιδιωτικής πρωτοβουλίας. 
     Σε σχέση με τους προηγούμενους αναπτυξιακούς νόμους αυτός ο νόμος που συζητούμε σήμερα διακρίνεται για τις πολλές καινοτομίες του. Ποιες είναι αυτές; Θα τις απαριθμήσω, γιατί άκουσα πολλά επικριτικά από την Αντιπολίτευση, η οποία δεν φαίνεται να αναγνωρίζει τα λάθη του παρελθόντος.
     Κατ’ αρχάς τα παρεχόμενα είδη ενισχύσεων απλοποιούνται με σκοπό να υπάρχει αποτελεσματική παρακολούθηση των ενισχύσεων ανά φορέα. Εισάγεται το κίνητρο της επιδότησης του κόστους της δημιουργούμενης από την επένδυση απασχόλησης, για πρώτη φορά μέσω του οποίου προωθείται ουσιαστικά η δημιουργία νέων θέσεων εργασίας αλλά και η μείωση της αδήλωτης εργασίας. Αίρεται μια σημαντική στρέβλωση που υπήρχε στο παρελθόν που απέκλειε υφιστάμενες επιχειρήσεις από τις άμεσες επιχορηγήσεις για την πραγματοποίηση επενδύσεων. Γι’ αυτό και καταργείται η διάκριση μεταξύ παλαιών και νέων επιχειρήσεων ως προς την πρόσβαση στα κίνητρα του αναπτυξιακού νόμου. Τώρα δεν επιχορηγούμε επιχειρήσεις αλλά επενδυτικά σχέδια, ανεξάρτητα με το ποιος είναι ο φορέας που θα υλοποιήσει το επενδυτικό σχέδιο.
     Επίσης αναμορφώνονται οι κατηγορίες των ενισχύσεων και δημιουργούνται νέα κίνητρα για όλους τους τύπους των φορέων. Διευρύνονται  σημαντικά οι κατηγορίες των επιλέξιμων επενδύσεων και δραστηριοτήτων. Περιλαμβάνονται, όπου επιτρέπεται από την Ευρωπαϊκή Ένωση, οι επενδύσεις του πρωτογενούς τομέα αλλά και του δευτερογενούς τομέα αλλά και του τριτογενούς. Δίνεται ιδιαίτερη έμφαση σε επενδύσεις που εισάγουν καινοτομίες και προωθούν την τεχνολογική ανάπτυξη, τις ποιοτικές υπηρεσίες τουρισμού και περιβαλλοντικής προστασίας. Διευρύνονται οι επιλέξιμες δραστηριότητες, αλλά και οι ενισχυόμενες ειδικές επενδύσεις οριζόντιου χαρακτήρα. Προβλέπεται ουσιαστική αξιοποίηση της δημόσιας περιουσίας και των βιομηχανικών και επιχειρηματικών περιοχών στα πλαίσια του παρόντος νόμου.
     Ομαδοποιούμε τα επενδυτικά σχέδια σε πέντε κατηγορίες με βάση το κριτήριο του μέγιστου επιτρεπόμενου ύψους επένδυσης ανά περιοχή της επικράτειας, ώστε να υπάρχει μια αξιολόγηση το ποιες είναι οι σημαντικότερες κατηγορίες επενδύσεων. Όλες οι επιλέξιμες κατηγορίες επενδύσεων κατηγοριοποιούνται σ’ αυτές τις πέντε κατηγορίες ανάλογα με τη σπουδαιότητα της κατηγορίας. 
     Πολύ σημαντικό είναι ότι για πρώτη φορά εξαντλούνται τα ανώτατα όρια των ενισχύσεων σύμφωνα με τις δυνατότητες που προβλέπει ο εγκεκριμένος από την Ευρωπαϊκή Ένωση χάρτης των περιφερειακών ενισχύσεων. 
     Το γεγονός ότι ο προηγούμενος αναπτυξιακός νόμος δεν εξαντλούσε αυτά τα περιθώρια και αυτές τις δυνατότητες ήταν ένα σημαντικότατο μειονέκτημα και αίρεται με σκοπό την ενδυνάμωση της επενδυτικής δραστηριότητας. Δεν υπάρχει κανένας λόγος να μην εξαντλούμε τα όρια που υπάρχουν και εδώ υπάρχει σημαντική ευθύνη από το παρελθόν, γιατί ο εγκεκριμένος για την Ελλάδα χάρτης περιφερειακών ενισχύσεων, και θα επανέλθω σ’ αυτό το ζήτημα, δεν εξαντλεί τις δυνατότητες που μας παρέχει η Ευρωπαϊκή Ένωση. Θα επανέλθω γιατί αυτό είναι μία ευθύνη του παρελθόντος, η οποία δεν μπορεί να περνάει απαρατήρητη. 
     Επίσης εκτός από την εξάντληση των ορίων παρέχονται πρόσθετες επιχορηγήσεις ή και επιδοτήσεις χρηματοδοτικής μίσθωσης, εφόσον συντρέχουν κάποιες ιδιαίτερες προϋποθέσεις. Ποιες είναι αυτές οι προϋποθέσεις; 
     Κατ’ αρχάς εγκατάσταση των επιχειρήσεων εντός βιομηχανικών επιχειρηματικών περιοχών. Θέλουμε να ενισχύσουμε την εγκατάσταση επιχειρήσεων σε αυτές τις περιοχές και υπάρχει ένα αντικίνητρο, γιατί  αυτές οι περιοχές έχουν κάποιο αυξημένο κόστος και γι’ αυτό δίνουμε μία πρόσθετη επιχορήγηση 5% για τις επιχειρήσεις που εγκαθίστανται σ’ αυτές τις βιομηχανικές περιοχές.
     Σε περιπτώσεις συνεργασιών μεταξύ τουλάχιστον δύο υπαγομένων επιχειρήσεων και εκεί δίνεται πρόσθετη επιχορήγηση. Όταν ιδρύεται ξενοδοχειακή μονάδα κατηγορίας τεσσάρων ή πέντε αστέρων, Α΄ ή ΑΑ΄ τάξης και εκεί δίνεται μία πρόσθετη επιχορήγηση ακριβώς γιατί στόχος μας είναι να ενισχύσουμε την ποιοτική διάσταση του τουρισμού. Αντίστοιχα ή εναλλακτικά, αν θέλετε, δίνεται αυτή η επιπλέον επιχορήγηση όταν μετατρέπεται ένα παραδοσιακό ή διατηρητέο κτήριο σε ξενοδοχειακή μονάδα ή όταν εκσυγχρονίζεται ένα ξενοδοχείο με αναβάθμισή του σε κατηγορία τεσσάρων ή πέντε αστέρων. Ακόμη όταν εκσυγχρονίζεται ένα ξενοδοχείο χαρακτηρισμένο παραδοσιακό ή διατηρητέο. Ακόμη επιπλέον κίνητρο δίνεται για εγκατάσταση των τουριστικών επιχειρήσεων σε περιοχές ολοκληρωμένης τουριστικής ανάπτυξης, γιατί το μέλλον του τουρισμού θα περάσει και μέσα από την ενίσχυση αυτών των περιοχών ολοκληρωμένης τουριστικής ανάπτυξης. Και βέβαια δίνουμε ένα μικρό επιπλέον κίνητρο για τις νέες επιχειρήσεις, για νεοϊδρυόμενους φορείς της τάξης του 5%, ένα κίνητρο που βοηθάει τις νέες επιχειρήσεις, αλλά δεν είναι τόσο ισχυρό, ώστε να προτρέπει παλιές επιχειρήσεις που, αντί να επενδύουν οι ίδιες, να ιδρύουν νέες επιχειρήσεις προκειμένου να υπαχθούν στις δυνατότητες του αναπτυξιακού νόμου, όπως γινόταν στο παρελθόν. 
     Καθορίζεται επίσης ένα ενιαίο ποσοστό ενίσχυσης της τάξεως του 35% σε όλη την επικράτεια για ολοκληρωμένα πολυετή επιχειρηματικά σχέδια αρμοδιότητας του Υπουργείου Ανάπτυξης. Παρέχονται και αυτό είναι μια σημαντική καινοτομία του νόμου, πρόσθετες ενισχύσεις για τις μικρομεσαίες επιχειρήσεις. 
     Είχαμε τη δυνατότητα και στο παρελθόν να δίνουμε ειδικά επιπλέον κίνητρα στις μικρομεσαίες επιχειρήσεις. Ουδέποτε έγινε αξιοποίηση αυτής της δυνατότητας. Για πρώτη φορά αξιοποιείται αυτή η δυνατότητα τώρα με το νομοσχέδιο που συζητάμε. Αναγνωρίζοντας τη συμβολή των μικρομεσαίων επιχειρήσεων στην οικονομική δραστηριότητα, τη συμβολή τους στην απασχόληση, ο νέος νόμος προβλέπει αύξηση των ενισχύσεων προς αυτές τις επιχειρήσεις μέχρι και δεκαπέντε  ποσοστιαίες μονάδες σε σχέση με τις μέγιστες προβλεπόμενες σε αυτόν το χάρτη. Γίνεται μία κατανομή αυτού του επιπλέον ποσοστού, ιδιαίτερα στους φτωχούς νομούς της χώρας, αυτούς που βρίσκονται κάτω από το 65% του μέσου όρου της Ευρωπαϊκής Ένωσης, μονάδες αγοραστικής δύναμης. 
     Μειώνεται και αυτό θεωρούμε ότι είναι σημαντικό παρ’ ότι μερικοί από την Αντιπολίτευση επιμένουν στο να το επικρίνουν. Μειώνεται από το 40% στο 25% η ίδια η συμμετοχή του επενδυτή στο χρηματοδοτικό σχήμα της επένδυσης. Άκουσα από ορισμένους ομιλητές της Αντιπολίτευσης, να επικρίνουν αυτή την επιλογή, λέγοντας ότι μειώνουμε τη συμβολή του επενδυτή και άρα δεν θα γίνονται σωστά επενδυτικά σχέδια. Όμως υπάρχει στο νόμο ένα ανώτατο όριο επιχορήγησης που είναι το 55%. Ο οποιοσδήποτε επενδυτής θα πρέπει να βρει τη διαφορά από το 25% στο 45%, δηλαδή είκοσι ποσοστιαίες μονάδες μέσα από τραπεζικό δανεισμό. Δεν υπάρχει περίπτωση οι τράπεζες ειδικά τώρα που το τραπεζικό σύστημα λειτουργεί ανταγωνιστικά, να επιχορηγήσουν κάποιον επενδυτή, να χάσουν δηλαδή ένα 20% μιας οποιασδήποτε επένδυσης, αν δεν έχουν πειστεί ότι το επενδυτικό σχέδιο θα είναι βιώσιμο και θα είναι αξιόπιστο. Υπάρχει, λοιπόν, ασφαλιστική δικλίδα μέσα από το τραπεζικό σύστημα και δεν υπάρχει κανένας λόγος να βάζουμε με τεχνητό τρόπο κατώτατα όρια, που είναι πάρα πολύ υψηλά για τους επενδυτές και έτσι να αποθαρρύνουμε τη νέα επιχειρηματικότητα. 
     Μην ξεχνάτε ότι πολλοί νέοι επιχειρηματίες, που έχουν καινοτόμες ιδέες, δεν έχουν τα ίδια κεφάλαια για να προχωρήσουν στις επενδύσεις που χρειάζονται προκειμένου να αναπτύξουν τις ιδέες τους και τις πρωτοβουλίες τους. Αν μπορούν να πείσουν τις τράπεζες να συμμετάσχουν στο επενδυτικό σχέδιο ή τους ειδικούς αναπτυξιακούς οργανισμούς, που υπάρχουν γι’ αυτήν την κατηγορία επενδύσεων, όπως είναι οι διάφοροι φορείς που επιχορηγούν νέες επιχειρηματικές δραστηριότητες καλώς θα κάνουν. Το 25%, λοιπόν, είναι κάτι πολύ θετικό και δεν καταλαβαίνουμε γιατί υπάρχει τόση μεγάλη αντίδραση σ’ αυτό. 
     Μία επίσης σημαντική κατηγορία είναι ότι διευρύνεται η προθεσμία ολοκλήρωσης των επενδυτικών σχεδίων, ακριβώς γιατί υπάρχουν γραφειοκρατικές καθυστερήσεις και δεν θέλουμε αυτές να οδηγούν σε ακύρωση της ενίσχυσης για τους επενδυτές. Ταυτίζουμε το χρόνο της ολοκλήρωσης της επένδυσης με την έναρξη της παραγωγικής λειτουργίας της επιχείρησης. Αυτό θεωρούμε ότι συνιστά την ολοκλήρωση της επένδυσης. Δεν μπορεί να θεωρείται ότι ολοκληρώθηκε η επένδυση και να μην μπορεί να ξεκινήσει να λειτουργεί από την άλλη μέρα. 
     Διασφαλίζουμε τη διατηρησιμότητα των νέων θέσεων εργασίας για χρονικό διάστημα πέρα από τη διάρκεια της επιχορήγησης της απασχόλησης. Έχουμε διαδικασίες, αλλά αναλαμβάνουν οι επιχειρήσεις και την υποχρέωση πέραν της επιχορήγησης να διατηρήσουν τις θέσεις εργασίας.
     Βάζουμε για πρώτη φορά περιορισμούς για την πραγματοποίηση επενδύσεων στην αλλοδαπή. Όπως ξέρετε, υπάρχουν κάποιες κατηγορίες στα πλαίσια του  εθνικού σχεδίου για την ενίσχυση επενδύσεων στα Βαλκάνια που επιχορηγούν επιχειρήσεις στο να κάνουν επενδύσεις στις γειτονικές μας χώρες. Βάζουμε, όμως, για πρώτη φορά τώρα περιορισμούς για τις επενδύσεις αυτές, αν επηρεάζουν αρνητικά την εγχώρια παραγωγική δραστηριότητα. Πολλές φορές είχαμε το φαινόμενο να ενισχύονται επενδύσεις από ελληνικές επιχειρήσεις, οι οποίες έκλειναν την εδώ παραγωγή τους, έπαιρναν και την επιχορήγηση του ελληνικού κράτους και πήγαιναν να παράγουν το ίδιο προϊόν πιο φθηνά αλλού.
     Σε αυτό βάζουμε περιορισμό, μπαίνει ένας φραγμός εδώ. Αν θέλουν να κάνουν επενδύσεις για άλλους λόγους, χωρίς να κλείσουν εδώ τη δραστηριότητά τους, τότε να την ενισχύσουμε. Αλλά όχι να ενισχύουμε το κλείσιμο των ελληνικών επιχειρήσεων, όπως γινόταν μέχρι τώρα. 
     Επίσης αναμορφώνονται και ενοποιούνται τα κριτήρια αξιολόγησης των επενδύσεων σε οριζόντιο επίπεδο, με στόχο να μειωθεί η υποκειμενικότητα στην αξιολόγηση. Δίνουμε ιδιαίτερη βαρύτητα σε διάφορα κριτήρια. Ανάμεσα σε αυτά είναι η απασχόληση, η περιφερειακή σύγκλιση, η ικανοποίηση των στόχων του παρόντος νόμου. Επεκτείνουμε επίσης, σε όλη τη διάρκεια του χρόνου τη δυνατότητα για την υποβολή αιτήσεων υπαγωγής στον αναπτυξιακό νόμο. 
     Άκουσα κάποιους συναδέλφους της Αντιπολίτευσης να λένε ότι η χώρα μέχρι τώρα ήταν χωρίς αναπτυξιακό νόμο. Ολίγη αυτοκριτική δεν βλάπτει, διότι ψηφίστηκε λίγο πριν από τις εκλογές ένας αναπτυξιακός νόμος, ο οποίος μέσα σε ελάχιστες μέρες κρίθηκε ότι ήταν ασύμβατος με την κοινοτική νομοθεσία –στην ουσία εξουδετερώθηκε- και η Κυβέρνηση έφερε μέσα στον Ιούλιο τροποποίηση αυτού του αναπτυξιακού νόμου, επανέφερε δηλαδή το ν. 2601/98 και με βάση το ν. 2601/98 έχουν υποβληθεί μέχρι σήμερα πάρα πολλές επενδύσεις, έχουν εγκριθεί πολλές επενδύσεις. Θα δώσει αναλυτικά τα στοιχεία ο κ. Φώλιας. Δεν υπάρχει καμία μείωση στην υποβολή επενδυτικών σχεδίων  -αύξηση υπάρχει για το 2004 σε σχέση με το 2003- και θα εγκριθούν κανονικά στις προθεσμίες, όπως προβλέπεται. Όπως ξέρετε, η προθεσμία ήταν μέχρι 30 Σεπτεμβρίου. Μέχρι το τέλος του χρόνου θα εγκριθούν όσα από αυτά τα σχέδια κριθούν, όπως γίνεται πάντα ότι συμβάλλουν στην οικονομική ανάπτυξη και στην περιφερειακή σύγκλιση. 
     Ωστόσο, τώρα τι κάνουμε με τον καινούργιο νόμο; Αντί να έχουμε αυτήν την προθεσμία της 30ης Σεπτεμβρίου, μετά από την οποία γινόταν η αξιολόγηση των επενδυτικών σχεδίων, επεκτείνουμε σε όλη τη διάρκεια του χρόνου τη δυνατότητα για την υποβολή αιτήσεων υπαγωγής στον αναπτυξιακό νόμο και επεκτείνουμε και σε όλη τη διάρκεια του χρόνου τη δυνατότητα εγκρίσεων, ώστε να υπάρχει μία συνεχής ροή εγκρίσεων, να μη μαζεύονται οι εγκρίσεις στο τέλος του χρόνου, όπως γινόταν μέχρι τώρα και να έχουμε μία συνεχή ροή επενδύσεων και δημιουργίας νέων θέσεων εργασίας. Επίσης περιορίζεται σημαντικά ο χρόνος και απλοποιούνται οι διαδικασίες της αξιολόγησης. 
     Έρχομαι σ’ ένα άλλο στοιχείο τώρα, στις διαδικασίες της αξιολόγησης, γιατί άκουσα κριτική και γι’ αυτό. Διευρύνουμε τη δυνατότητα να ανατίθενται οι διαδικασίες της αξιολόγησης και της παρακολούθησης και του ελέγχου των επενδύσεων σε εξωτερικούς αξιολογητές. Αυτό δεν σημαίνει ότι καταργούμε τη Δημόσια Διοίκηση σε κανένα βαθμό. Διότι οι εξωτερικοί αξιολογητές κάνουν μία έκθεση αξιολόγησης, η οποία αξιολογείται με τη σειρά της από τις υπηρεσίες των αρμόδιων υπουργείων, του Υπουργείου Οικονομίας και Οικονομικών, του Υπουργείου Ανάπτυξης για τα προγράμματα του Υπουργείου Ανάπτυξης, των άλλων Υπουργείων που εγκρίνουν προγράμματα, αλλά κυρίως αυτά τα δύο Υπουργεία είναι που εγκρίνουν επενδύσεις. Γίνεται, λοιπόν, μία αξιολόγηση της έκθεσης πια του εξωτερικού αξιολογητού και λαμβάνονται υπόψη και τα διάφορα κοινωνικά κριτήρια, τα οποία λογικό είναι να έχουν πολύ μεγάλη σημασία, προκειμένου να εγκριθεί ένα επενδυτικό σχέδιο. 
     Προβλέπεται επίσης –και το ανακοινώσαμε- η δέσμευση κονδυλίων για τη χρηματοδότηση επενδυτικών σχεδίων των μικρομεσαίων επιχειρήσεων. Έχουμε καθιερώσει απλούστερες διαδικασίες έγκρισης, σε περίπτωση που οι επιχειρήσεις επιλέγουν τα κίνητρα της φορολογικής απαλλαγής ή της επιδότησης του κόστους της δημιουργούμενης απασχόλησης.
     Δεν υπάρχει καμία αμφιβολία ότι το πιο ελκυστικό από όλα τα κίνητρα είναι η επιχορήγηση για την επένδυση ή η επιχορήγηση χρηματοδοτικής μίσθωσης. Αυτό είναι το πιο ελκυστικό κίνητρο και είναι και το πιο ακριβό κίνητρο, αν θέλετε, διότι η επιχορήγηση αυτή πρέπει να δοθεί πριν η επένδυση ολοκληρωθεί και πριν η επένδυση αρχίσει να αποδίδει καρπούς. 
     Ωστόσο, για τις δύο άλλες κατηγορίες κινήτρων που έχουμε, τη φορολογική απαλλαγή και την επιδότηση του κόστους της δημιουργούμενης απασχόλησης, οι διαδικασίες είναι απλούστερες και υπάρχει η δυνατότητα, επενδυτικά σχέδια τα οποία δεν μπορούν να υπαχθούν στις επιχορηγήσεις της κεφαλαιακής επένδυσης που θα γίνει, να ενταχθούν στα απλούστερα αυτά κίνητρα. 
     Επίσης, έχει θεσπιστεί η διαδικασία αξιολόγησης και παρακολούθησης των επενδύσεων, ανεξάρτητα από το είδος των παρεχομένων κινήτρων. Αξιοποιείται η πληροφορική, καθιερώνεται η καταβολή των κεφαλαιακών ενισχύσεων σε δύο δόσεις, η πρώτη με το 50% της επένδυσης και η δεύτερη με την ολοκλήρωση της επένδυσης, δίνεται η δυνατότητα προκαταβολής 30% για τη συνολική κεφαλαιακή ενίσχυση με την κατάθεση της εγγυητικής επιστολής και γενικά υπάρχει μία απλοποίηση και στα δικαιολογητικά καταβολής των ενισχύσεων, καθώς γίνεται και μία πολύ μεγάλη καινοτομία. Καταργούμε για πρώτη φορά την έμμεση φορολόγηση των ενισχύσεων. Στο παρελθόν δινόταν η ενίσχυση και μετά υπήρχε φορολογία πάνω σε αυτήν την ενίσχυση. Για πρώτη φορά αυτό καταργείται. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, παρακαλώ θέλω δύο-τρία λεπτά ακόμη. 
     Κρίνω σκόπιμο να αναφερθώ με λίγα λόγια στο ιστορικό του υφιστάμενου χάρτη των περιφερειακών ενισχύσεων, για να καταστήσω σαφές ότι οι επιλογές της προηγούμενης κυβέρνησης λειτούργησαν αποτρεπτικά για την περιφερειακή και την κοινωνική σύγκλιση. 
     Η ελληνική επικράτεια, όπως γνωρίζετε, κυρίες και κύριοι συνάδελφοι, στο σύνολό της χαρακτηρίζεται από την Ευρωπαϊκή Ένωση ως περιφέρεια στόχου 1, καθώς το μετρούμενο κατά κεφαλή ΑΕΠ σε μονάδες αγοραστικής δύναμης το 1998, την περίοδο δηλαδή που έγινε η διαπραγμάτευση του χάρτη των περιφερειακών ενισχύσεων, ήταν μικρότερο από το 75% του μέσου όρου της Ευρωπαϊκής Ένωσης. 
     Με βάση αυτήν την παρατήρηση η ελληνική επικράτεια θα μπορούσε να είναι χωρισμένη σε δύο ζώνες με διαφορετικά ποσοστά ενίσχυσης. Συγκεκριμένα η μία ζώνη με ένταση ενισχύσεων της τάξης του 50% για τις περιφέρειες με κατά κεφαλή ΑΕΠ μικρότερο του 60% του μέσου όρου της Ευρωπαϊκής Ένωσης και μία δεύτερη ζώνη με ένταση ενισχύσεων της τάξης του 40% για τις περιφέρειες με κατά κεφαλή ΑΕΠ μικρότερο του 75%, αλλά μεγαλύτερου του 60%. 
     Η προηγούμενη κυβέρνηση δεν εφάρμοσε αυτόν τον κανόνα για την κατασκευή του χάρτη των περιφερειακών ενισχύσεων. Καταθέτω μάλιστα για πληροφόρηση όλων των συναδέλφων, ακριβώς το χάρτη των περιφερειακών ενισχύσεων που θα είχαμε τη δυνατότητα να εφαρμόσουμε για ολόκληρη την ελληνική περιφέρεια, δηλαδή τις δύο ζώνες του 50% και 40%.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα χάρτη, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτός ο χάρτης δεν εφαρμόστηκε. Αντίθετα η προηγούμενη κυβέρνηση κατασκεύασε ένα χάρτη κατανομής της έντασης των ενισχύσεων στα πλαίσια του ν. 2601/98, τον οποίο και κοινοποίησε στην Ευρωπαϊκή Ένωση ως το καθεστώς συνολικών κρατικών ενισχύσεων της Ελλάδας. Ο συγκεκριμένος χάρτης εγκρίθηκε από την Ευρωπαϊκή Ένωση, η οποία μάλιστα με έγγραφο της που υπογράφει το τότε μέλος της Ευρωπαϊκής Επιτροπής ο κ. Μάριο Μόντι προς τον τότε Υπουργό Εξωτερικών κ. Παπανδρέου τονίζει τα εξής: «Τα ανώτατα όρια έντασης των ενισχύσεων που παρουσιάζονται στο παράρτημα α΄ του εγγράφου δεν υπερβαίνουν σε καμία περίπτωση αυτές τις μέγιστες τιμές», δηλαδή τις μέγιστες τιμές που επιτρέπει η Ευρωπαϊκή Ένωση. «Επιπλέον θα πρέπει να σημειωθεί ότι σε πολλές περιπτώσεις οι εντάσεις των ενισχύσεων που παρουσιάζονται στο παράρτημα α΄ είναι αρκετά χαμηλότερες από τις μέγιστες τιμές που προβλέπονται στις κατευθυντήριες γραμμές. Συνεπώς συμπεραίνεται», λέει ο κ. Μόντι «ότι οι ελληνικές αρχές έλαβαν πλήρως υπόψη τις διατάξεις της παραγράφου 4,8 κατευθυντήριων γραμμών της Ευρωπαϊκής Ένωσης για τις περιφερειακές ενισχύσεις».
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ ολοκληρώστε.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ολοκληρώνω, κύριε Πρόεδρε. 
     Αντί να εξαντλήσουμε τα όρια τότε, χάσαμε την ευκαιρία να ενισχύσουμε τις καθυστερημένες περιφέρειες της χώρας ακόμη περισσότερο. Αυτό μας δεσμεύει σήμερα. Δεν μπορεί να αλλάξει ο χάρτης των περιφερειακών ενισχύσεων. Η τελευταία ευκαιρία ήταν το 2002. Εμείς εξαντλούμε τα όρια του εγκεκριμένου χάρτη περιφερειακών ενισχύσεων.
     ΧΡΙΣΤΟΣ ΒΕΡΕΛΗΣ: Τότε την Καβάλα και τη Δράμα, γιατί τις έχετε στην εισηγητική έκθεση;
     ΠΡΟΕΔΡΕΥΩΝ ( Σωτήρης Χατζηγάκης): Παρακαλώ, κύριε Βερελή. 
     Ολοκληρώστε, κύριε Υπουργέ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γιατί θα ζητήσουμε να ενταχθούν, γιατί ανήκουν σε περιφέρεια που είναι στη Δ΄ ζώνη κινήτρων. 
     Κυρίες και κύριοι συνάδελφοι, το νέο αναπτυξιακό νομοσχέδιο που συζητούμε είναι ένα ακόμη εργαλείο για να πετύχουμε τους στόχους μας. Η Κυβέρνηση λειτουργεί με αποτελεσματικότητα, επιλέγοντας την οδό της συναίνεσης και του διαλόγου. Έχουμε επιλέξει να προχωρήσουμε με σκληρή δουλειά, αλλά και με νηφαλιότητα και μετριοπάθεια. Και το έργο μας, παρά τις δυσκολίες που κληρονομήσαμε, ήδη κρίνεται θετικά από την κοινωνία. Οι επιλογές μας, όπως και οι επιλογές αυτού του νόμου θα δικαιωθούν και οι στόχοι μας, που είναι στόχοι ολόκληρης της κοινωνίας, θα υλοποιηθούν.
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, έχει ζητήσει το λόγο ο Υπουργός Ανάπτυξης κ. Σιούφας. 
     Ορίστε, κύριε Σιούφα, έχετε το λόγο για δέκα λεπτά.
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, ανερχόμενος στο Βήμα θέλω να κάνω τρία πράγματα καθαρά. Το πρώτο: Να μας πει η Αξιωματική Αντιπολίτευση πότε είναι με το ΣΕΒ και πότε είναι εναντίον του, γιατί άκουγα πριν από λίγο τον εισηγητή στο θέμα της μείωσης της ίδιας συμμετοχής να χρησιμοποιεί ως επιχείρημα ότι και ο ΣΕΒ δεν συμφωνεί μ’ αυτήν τη ρύθμιση…
     	ΧΡΙΣΤΟΣ ΒΕΡΕΛΗΣ: Αφήστε τα αυτά.
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Βερελή, εδώ να πούμε τα πράγματα με το όνομά τους. Όταν συγκλίνει με όποια άποψη έχετε ο Σύνδεσμος Ελληνικών Βιομηχανιών, είναι καλός και εξαίρουμε τη στάση του. Όταν, όμως, έχει μία διαφορετική άποψη εκφράζει την πλουτοκρατία. Διαλέξτε, σας παρακαλώ πάρα πολύ, με ποια από τις δύο πλευρές είστε. Δεν μπορεί να χρησιμοποιείτε τον ίδιο φορέα άλλοτε προς τη μία κατεύθυνση και άλλοτε προς την άλλη. Αυτό είναι το ένα.
     (Χειροκροτήματα από την πτέρυγα της Νέας Δημοκρατίας)
     	ΧΡΙΣΤΟΣ ΒΕΡΕΛΗΣ: Μου επιτρέπετε μία διακοπή;
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν επιτρέπει το Προεδρείο, πολύ ευχαρίστως.
     	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Βερελή, έχετε το λόγο.
     	ΧΡΙΣΤΟΣ ΒΕΡΕΛΗΣ: Κύριε Πρόεδρε, στη διάρκεια της συζήτησης ειπώθηκε ένα πράγμα που είναι και στην εισήγησή σας, ότι δηλαδή υπήρξε εισήγηση φορέων, προκειμένου το 45 να γίνει 25. Ρωτήσαμε, λοιπόν, και το ΣΕΒ και τη ΓΣΕΒΕΕ και η απάντηση της ΓΣΕΒΕΕ ήταν απολύτως αρνητική, θεωρώντας μάλιστα ότι αυτό είναι ένας κίνδυνος για την αξιοπιστία των επενδύσεων, ο δε ΣΕΒ είπε ότι του είναι αδιάφορο και βλέπει κι αυτός ότι μόνο σε περιπτώσεις που μιλάμε για νέες επενδύσεις και ειδικούς καινοτομικούς τομείς επενδύσεων θα είχε ένα νόημα. Αυτή είναι η πραγματικότητα. Εμείς δεν υιοθετήσαμε καμία άποψη. Εσείς παραποιήσατε τις απόψεις και πρέπει να μας εξηγήσετε γιατί τις παραποιήσατε. 
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, όταν έγινε αυτή η αναφορά δεν αναφερόταν ούτε στον ένα φορέα ούτε στον άλλο. Οι συζητήσεις έγιναν με τα επιμελητήρια, με επιμέρους οργανώσεις που είχαν αυτήν την άποψη. Εγώ σας εξέφρασα την άποψη των μικρομεσαίων, που αν είχαν αυτά τα ίδια κεφάλαια, ενδεχομένως να μη χρειαζόταν ούτε καν την υπαγωγή στο νόμο. Σας είπα ότι μ’ αυτήν τη διαδικασία η μείωση είναι στα συν. Ο Υπουργός Οικονομίας και Οικονομικών νομίζω ότι σας έδωσε καταλυτική απάντηση. Εγώ έθεσα το πολιτικό θέμα ότι χρησιμοποιείτε ανάλογα με τη συγκυρία το Σύνδεσμο Ελληνικών Βιομηχανιών. 
     ΧΡΙΣΤΟΣ ΒΕΡΕΛΗΣ: …(Δεν ακούστηκε)
     ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Υπουργέ. Έτσι δεν θα τελειώσουμε ποτέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Βερελή, μην ανοίγετε αυτήν την πληγή για το πώς καταρτίζονταν τα νομοσχέδια, ποιοι τα κατάρτιζαν και σε ποια γραφεία και πόσα χρήματα δίνονταν γιατί θα ανοίξετε πολύ μεγάλη πληγή. Μην το ανοίγετε αυτό το θέμα.
     (Χειροκροτήματα από την πτέρυγα της Νέας Δημοκρατίας)
      Σας εξηγήσαμε ότι η ΑΝΚΑΠ ήλθε ως τεχνικός σύμβουλος για να δώσει την εμπειρία και να συγκεντρώσει τα στοιχεία και να αξιοποιήσει το τι έγινε με τους προηγούμενους αναπτυξιακούς νόμους.
      Κύριε Πρόεδρε, θα πω άλλα δύο πράγματα και θα δώσω δύο απαντήσεις. Αναφερθήκατε και πάλι στη σύσταση εταιρειών, που να έχουν ερευνητές υψηλού επιπέδου. Εξετάστηκε το θέμα, ήταν ενδιαφέρουσα ιδέα, αλλά ενδέχεται να υπάρξει πρόβλημα με την κοινοτική νομοθεσία καθότι αυτό που πρέπει να προέρχεται από μία επιχείρηση είναι προϊόν παραγόμενο, που να μπορεί να οδηγήσει στην αγορά κάποιο προϊόν, κάποια υπηρεσία. Από την ώρα, λοιπόν, που δεν υπάρχει τέτοια δυνατότητα, εμείς το εξετάζουμε και όπως θα κάνουμε στην περίπτωση της Δράμας και της Καβάλας όχι διά του νόμου, με το νόμο –το λάθος που κάνατε εσείς- θα απευθυνθούμε και για τέτοιου είδους περιπτώσεις, αλλά ανεξάρτητα από την εφαρμογή του νόμου.
     Κυρίες και κύριοι συνάδελφοι, έρχομαι τώρα να καταθέσω τις κάτωθι σκέψεις: Ο αναπτυξιακός νόμος είναι μία από τις πέντε παρεμβάσεις που κάνει η Κυβέρνηση στην κατεύθυνση του να δημιουργήσει ένα νέο επενδυτικό κλίμα. Η πρώτη παρέμβαση ήταν η δημοσιονομική εξυγίανση. Η δεύτερη παρέμβαση είναι η νέα φορολογική πολιτική με τη μείωση επιβάρυνσης των επιχειρήσεων. Η τρίτη παρέμβαση είναι το απλοποιημένο σύστημα αδειοδότησης των επιχειρήσεων. Η τέταρτη παρέμβαση είναι η επιτάχυνση υλοποίησης του Γ΄ Κοινοτικού Πλαισίου Στήριξης και η πέμπτη παρέμβαση είναι ο νέος αναπτυξιακός νόμος. Όλα αυτά συγκροτούν ένα ενιαίο σύνολο οικονομικής πολιτικής που έχει μόνο ένα στόχο: Ανάπτυξη παντού, ανάπτυξη για όλους.
     Οι αδυναμίες του ισχύοντος πλαισίου για την ανάπτυξη, όπως είχε σχεδιαστεί από την προηγούμενη κυβέρνηση, είναι, καλώς, γνωστές σε όλους. Θα μου επιτρέψετε να υπογραμμίσω και στην Αίθουσα, σε συνέχεια των όσων είπε ο κ. Αλογοσκούφης, ότι πρώτον δεν αξιοποιήσατε τα ανώτατα όρια ενισχύσεων που προτείνονται από τις κατευθυντήριες γραμμές της Ευρωπαϊκής Ένωσης για τις περιφερειακές ενισχύσεις. 
     Κύριοι συνάδελφοι, επειδή δεν έχετε το χάρτη των περιφερειακών ενισχύσεων, τον καταθέτω και για τα Πρακτικά και για να μοιραστεί στους συναδέλφους, διότι το να το κουβεντιάζουμε είναι μία κουβέντα. Πρέπει να έχετε τα κείμενα της Ευρωπαϊκής Ένωσης για να τα δείτε.
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Δεύτερον: Ο χάρτης των περιφερειακών ενισχύσεων που προτάθηκε από την τότε κυβέρνηση και εγκρίθηκε το 2000 διαιρούσε τη χώρα σε τέσσερις περιοχές και καθόριζε ιδιαίτερα χαμηλά όρια ενίσχυσης για κάθε κατηγορία επενδύσεων. Πάρτε, λοιπόν, και το έγγραφο της Ευρωπαϊκής Επιτροπής γι’ αυτό το οποίο είχατε ζητήσει και σας είχε εγκριθεί.
     	(Στο σημείο αυτό ο Υπουργός Ανάπτυξης κ. Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Έρχομαι τώρα στη νέα παρέμβαση που κάνατε το 2002 και με την οποία τροποποιήθηκαν τα ανώτατα όρια και μειώθηκαν ακόμα περισσότερο αυτά που προβλέπονταν το 2000. Πάρτε, λοιπόν, και αυτήν την απάντηση της Ευρωπαϊκής Ένωσης και παρακαλώ πάρα πολύ, κύριε Πρόεδρε, αυτά τα έγγραφα της Ευρωπαϊκής Ένωσης να μοιρασθούν, για να τα έχουν όλοι οι συνάδελφοι.
     	(Στο σημείο αυτό ο Υπουργός Ανάπτυξης κ. Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Έτσι, λοιπόν, χάθηκε η ευκαιρία περιφερειακών ενισχύσεων έως 40% για τις περιφέρειες με κατά κεφαλήν εισόδημα 60% έως 75% του μέσου όρου της Ευρωπαϊκής Ένωσης, δηλαδή η κεντρική Μακεδονία, η δυτική Μακεδονία, η Θεσσαλία, τα Ιόνια νησιά, η Στερεά Ελλάδα, η Αττική, το νότιο Αιγαίο και η Κρήτη θα μπορούσαν να είναι στο 40% και έως 50% για περιφέρειες που ήταν με ποσοστό κατά κεφαλήν εισοδήματος κάτω από 60%, δηλαδή η Θράκη, η ανατολική Μακεδονία, η Ήπειρος, η δυτική Ελλάδα, το βόρειο Αιγαίο και η Πελοπόννησος. 
     	Κύριοι συνάδελφοι, αν έλθετε εδώ στο ανώτατο όριο του 50% του περιφερειακού χάρτη μαζί με τη δυνατότητα που είχατε του 15% για τις μικρομεσαίες επιχειρήσεις, αντιλαμβάνεστε ότι αυτά τα ανώτατα όρια δεν τα αξιοποιήσατε. 
     (Χειροκροτήματα από την πτέρυγα της Νέας Δημοκρατίας)
     	Αυτό δεν είναι απλά μία ευθύνη, είναι ιστορική ευθύνη απέναντι στην ανάπτυξη συνολικά όλης της χώρας και θέλετε σήμερα να εμφανιστείτε και τιμητές; 
     	Λέγατε πριν από λίγο, κύριε Βερελή, τι κάνατε για τα Χανιά, τι κάνατε για τη Λάρισα, τι κάνατε για τον α΄ ή το β΄ νομό; Μα, το λέτε εσείς, όταν έχετε αυτήν την ευθύνη και αυτήν την πραγματικότητα, που αφήσατε όλες αυτές τις ευκαιρίες να φύγουν από τα χέρια σας και το λέτε σε μία κυβέρνηση οκτώ μηνών; 
     	ΧΡΙΣΤΟΣ ΒΕΡΕΛΗΣ: Εσείς νομοθετείτε τώρα.
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, αλλά -το επαναλαμβάνω και πάλι- «έκαστος δύο πήρας φέρει». Υπεύθυνη αντιπολίτευση είναι όταν διδασκόμεθα από τα λάθη μας και υποδεικνύουμε τα σωστά, όχι στα πλαίσια κριτικής, αλλά συμβολής στο να γίνει καλύτερος ο νόμος, αλλά εσείς δεν το κάνετε αυτό. 
     	Έρχομαι επίσης να πω και κάτι άλλο που είναι εξαιρετικά σημαντικό. Με την έγκριση του χάρτη περιφερειακών ενισχύσεων, όπως σας έλεγα, δεν εγκρίθηκαν πλήρως τα εγκεκριμένα όρια. Μάλιστα σε ορισμένες περιπτώσεις μειώθηκαν δραστικά τα επίπεδα των ενισχύσεων σε επενδυτικά σχέδια που συνδέονται άμεσα με την ανταγωνιστικότητα των επιχειρήσεων, όπως π.χ. η καινοτομία, η εισαγωγή περιβαλλοντολογικά φιλικής τεχνολογίας και η αναβάθμιση της ποιότητας των προϊόντων. 
     	Θα σας δώσω, λοιπόν, ένα σημείωμα και γι’ αυτό, για να δείτε κι εδώ τις ευθύνες σας. 
     	(Στο σημείο αυτό ο Υπουργός Ανάπτυξης κ. Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Επίσης περιοχές με υψηλούς ρυθμούς ανάπτυξης βρέθηκαν εκτός κινήτρων, με συνέπεια την αποβιομηχάνιση. Το είπα και την προηγούμενη φορά για τη Θεσσαλονίκη. Δώστε, λοιπόν, στους κυρίους συναδέλφους για να δουν τι ακριβώς έγινε εκείνη την περίοδο, ακόμα ένα σημείωμα, κυρίες και κύριοι συνάδελφοι, για το πώς εντείνονται ακόμα πιο πολύ οι ενδοπεριφερειακές ανισότητες.
     (Στο σημείο αυτό ο Υπουργός Ανάπτυξης κ. Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Και για τους κυρίους συναδέλφους από τη Δράμα και τη Καβάλα, η διαφορά με το σημερινό καθεστώς, σε σχέση με τη Θράκη, είναι πέντε εκατοστιαίες μονάδες με τη χρήση των δυνατοτήτων για τις μικρομεσαίες επιχειρήσεις ή την εγκατάσταση σε βιομηχανική περιοχή ή όταν είναι νέα επιχείρηση. Αυτή είναι η πραγματικότητα.
     Σε ό,τι αφορά τη ζώνη των είκοσι χιλιομέτρων, αυτό είναι το Σύνταγμα της Ευρώπης, δεν αλλάζει. Και εμείς δεν πρόκειται να χάσουμε άλλο χρόνο βάζοντας στο νομοσχέδιο -και συνεπώς στο νόμο- αυτό για το οποίο ο προηγούμενος νόμος, ο 3219, κατέστη ανενεργός. 
     Και έρχομαι τώρα, κυρίες και κύριοι συνάδελφοι, να καταθέσω το εξής: Ποια είναι η στρατηγική μας προτεραιότητα κύριοι συνάδελφοι; Να απελευθερώσουμε τις δημιουργικές δυνάμεις της κοινωνίας, να ενδυναμώσουμε τις αναπτυξιακές προοπτικές της χώρας, να δημιουργήσουμε ευνοϊκό περιβάλλον, ώστε οι επενδυτικές πρωτοβουλίες να ανταποκρίνονται στα συγκριτικά πλεονεκτήματα κάθε περιφέρειας και κάθε νομού. Μόνο έτσι μπορεί να αυξηθεί ο παραγόμενος πλούτος, μόνο έτσι μπορούν να δημιουργηθούν νέες θέσεις εργασίας, μόνο έτσι μπορούν να γεφυρωθούν οι μεγάλες κοινωνικές και περιφερειακές ανισότητες. Αυτή είναι η επιδίωξή μας, με τη συνδρομή όλων να δημιουργηθεί μια άνοιξη επιχειρηματικότητας. Αν δεν κάνουμε αυτό το άλμα, θα χάσουμε ακόμα χρόνο. Και δεν δικαιούται κανένας να χάσει ακόμα και μια μέρα.
     Επιδιώκουμε ο πολίτης να βλέπει το μέλλον με αισιοδοξία, να αισθάνεται ότι η Ελλάδα κινείται στην τροχιά των σύγχρονων εξελίξεων, ότι η Ελλάδα επιτέλους δεν μένει στάσιμη, γιατί στο οικονομικό περιβάλλον του σήμερα -το έχω πει πολλές φορές- στασιμότητα σημαίνει οπισθοδρόμηση, στασιμότητα σημαίνει συντήρηση, στασιμότητα σημαίνει απόγνωση για τους πολλούς. Αυτή είναι η αντίληψη την οποία έχουμε εμείς. Είναι διαφορετική από εσάς. Εμείς, μ’ αυτήν την αντίληψη την οποία έχουμε, θέλουμε να δημιουργήσουμε προϋποθέσεις δημιουργίας προόδου και ευημερίας για όλους.
     Εφαρμόζουμε μια νέα πολιτική, προχωράμε μπροστά και με σχέδιο και με όραμα, ώστε να κερδίσουμε το χαμένο χρόνο. Δεσμευτήκαμε απέναντι στους πολίτες να εργαστούμε με όλες μας τις δυνάμεις για να μπορούν να αισιοδοξούν. Κινούμαστε με συνέπεια και αποφασιστικότητα στο δρόμο που συμφωνήσαμε με τους πολίτες. Εργαζόμαστε με συνέπεια και στόχο να ανταποκριθούμε στις προσδοκίες των ανθρώπων γύρω μας. Σ’ αυτόν το δρόμο βρισκόμαστε, αυτό αποδεικνύουμε.
     Ο νέος αναπτυξιακός νόμος που καταρτίστηκε και τον εισηγούμαστε σήμερα στη Βουλή, είναι μία από τις επιλογές μας που αλλάζουν το περιβάλλον, αλλάζουν το κλίμα και δημιουργούν μία άλλη αναπτυξιακή προοπτική. Είναι πολύ σημαντικός κρίκος στην αλυσίδα των αναπτυξιακών παρεμβάσεων που προωθούμε. Προχωράμε μπροστά με συνεχείς τομές και μεταρρυθμίσεις, με θεσμικές παρεμβάσεις που συγκροτούν μια νέα δυναμική αναπτυξιακή πολιτική, με σειρά μέτρων που δημιουργούν όλες τις προϋποθέσεις για μια ομπρέλα ανταγωνιστικότητας και με στήριξη της επιχειρηματικότητας του Έλληνα.
     Και καταλήγω με τα σημεία εκείνα τα οποία αποτελούν τα κριτήρια της υπεροχής αυτού του νόμου.
     Αξιοποιούμε πλήρως όλα τα περιθώρια των ενισχύσεων. Ενισχύουμε τα παρεχόμενα κίνητρα με δεκαπέντε επιπλέον εκατοστιαίες μονάδες για τις μικρομεσαίες επιχειρήσεις.
      Θεσμοθετούμε -δεν ξέρω αν βρίσκεται εδώ ο πρώην Υπουργός Τύπου και ΜΜΕ, δεν τον βλέπω εδώ, που αναφερόταν σε θέματα απασχόλησης- και τονίζω ότι για πρώτη φορά γίνεται επιδότηση της απασχόλησης. Και σας απέδειξα την προηγούμενη φορά, γιατί αυτό το κίνητρο είναι πολύ σοβαρότερο από τα υπόλοιπα τα οποία εσείς προτείνατε ή είχατε στον προηγούμενο νόμο. Η αποσύνδεση δε της απασχόλησης από το επενδυτικό σχέδιο είναι ένα κριτήριο. Το εφαρμόσαμε τόσα χρόνια, δεν πέτυχε. Κάνουμε κάτι διαφορετικό.
     Παρέχουμε πρόσβαση στις ενισχύσεις σ’ ένα μεγαλύτερο εύρος επιχειρήσεων. Παραμερίζουμε τα διαδικαστικά εμπόδια που αποθάρρυναν τους επενδυτές στο παρελθόν. Στηρίζουμε νέες και φιλόδοξες επιχειρηματικές δραστηριότητες με περιορισμένη δυνατότητα διάθεσης κεφαλαίων. Αυτό που σας ανέφερα πριν με το 25%.
     Κυρίες και κύριοι συνάδελφοι, χαρακτήρισα και άλλη φορά αυτόν το νόμο ως ρωμαλέο, αλλά και επιθετικό. Επιθετικό γιατί δεν θα περιμένουμε να έλθουν να μας βρουν επενδυτές. Εμείς θα πάμε στα επιμελητήρια, εμείς θα πάμε στις οργανώσεις των επιχειρηματιών, εμείς θα πάμε στα φόρα στο εξωτερικό, εμείς θα πάμε κοντά εκεί που θα δώσουμε τα συγκριτικά πλεονεκτήματα για να έλθουν ή να γίνουν επενδύσεις στη χώρα μας. Και πιστεύουμε ότι αυτήν την ευκαιρία η χώρα μας δεν πρέπει να τη χάσει. Είναι ώρα δυναμικής και ισόρροπης, αλλά και διατηρήσιμης ανάπτυξης σε ολόκληρη την Ελλάδα για όλους τους Έλληνες.
     Αυτό το στοίχημα καλούμαστε, κυρίες και κύριοι συνάδελφοι, να πετύχουμε, όχι ως Πλειοψηφία, αλλά ολόκληρος ο ελληνικός λαός. Και προς αυτήν την κατεύθυνση κινούμαστε, γιατί αυτό δεν είναι ένα στοίχημα κυβερνητικό. Είναι ένα στοίχημα εθνικό, στοίχημα για ολόκληρη την κοινωνία, στοίχημα του κοινού μέλλοντός μας, στοίχημα που μπορούμε να κερδίσουμε όλες και όλοι μαζί.
     Ο νέος αναπτυξιακός νόμος αποτελεί μια ακόμα απόδειξη συνέπειας και φερεγγυότητας της νέας διακυβέρνησης. Κάνουμε πράξη τις δεσμεύσεις μας. Τώρα ξεδιπλώνεται το κυβερνητικό πρόγραμμα της Νέας Δημοκρατίας, τώρα ξεδιπλώνεται το κυβερνητικό πρόγραμμα της νέας διακυβέρνησης. Και ανταποκρινόμαστε στη συμφωνία τιμής, που κάναμε με τους πολίτες.
     Εργαζόμαστε για ένα κράτος δίπλα στον πολίτη, αρωγό και όχι χειραγωγό των επενδυτικών πρωτοβουλιών. Εργαζόμαστε για μία Ελλάδα δυναμική, εργαζόμαστε για μία κοινωνία που να παράγει και να προοδεύει, μια κοινωνία ευκαιριών για όλους και όχι μόνο για τους λίγους. Και αυτό μπορούμε να το κάνουμε όλες και όλοι μαζί.
     Σας ευχαριστώ θερμά. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η οικονομική ανάπτυξη της χώρας αποτελεί πάντοτε θεμελιώδη και πρωταρχική προτεραιότητα για την κυβερνητική πολιτική, ανεξαρτήτως του κόμματος που έχει την ευθύνη τις διακυβέρνησης. Άρα κάθε τι που ενισχύει την οικονομική ανάπτυξη, είναι επίσης μεγίστης σημασίας. Οι προϋποθέσεις δηλαδή της οικονομικής ανάπτυξης, όπως είναι ένας νόμος για τα κίνητρα που αφορούν τις ιδιωτικές επενδύσεις, μας απασχολεί και αξίζει να μας απασχολεί, διότι έχει ωφέλειες ή ενδεχομένως στερεί από ωφέλειες τον τόπο. 
     Θα μου επιτρέψετε γι’ αυτόν το λόγο να μη σχολιάσω την τρέχουσα οικονομική επικαιρότητα και φιλολογία -αυτό άλλωστε θα το κάνουμε πολύ σύντομα στη συζήτηση για τον κρατικό προϋπολογισμό- και να μην υπεισέλθω τόσο στις λεπτομέρειες των ρυθμίσεων του νομοσχεδίου που συζητούμε, αλλά να κάνω μερικές γενικότερες παρατηρήσεις, που προκύπτουν από την επί πολλές δεκαετίες εφαρμογή διαφόρων επενδυτικών νόμων.
     Η οικονομική ανάπτυξη μιας χώρας πρέπει να διακρίνεται για την ισομέρεια των αποτελεσμάτων της. Για πάρα πολλά χρόνια η οικονομική ανάπτυξη στην Ελλάδα πολώθηκε στα άκρα του μεγάλου συγκοινωνιακού άξονα Αθηνών - Θεσσαλονίκης, με αποτέλεσμα να υπάρχουν σοβαρότατες ανισομέρειες και προβλήματα σε άλλες περιοχές της χώρας. Ο άξονας Αθηνών-Θεσσαλονίκης ήταν ο άξονας πάνω στον οποίο πυκνώθηκε η οικονομική ανάπτυξη της χώρας.
     Σύμφωνα με ορισμένους πιθανότατα ο υπό διαμόρφωση και τελειώνει σε λίγο άξονας της Εγνατίας, θα αποτελέσει τον οριζόντιο άξονα, κατά μήκος του οποίου ίσως έχουμε και πάλι θετικές οικονομικές εξελίξεις.
     Θα μου επιτρέψετε να σας πω ότι αυτή η ανισομέρεια στο προϊόν της οικονομικής ανάπτυξης, έβλαψε πολλαπλώς τη χώρα.
     Είναι κάτι που πρέπει να το ξεπεράσουμε. Εξάλλου, η υπάρχουσα κατάσταση παρέσερνε και τον κάθε φορά  νομοθετούντα Υπουργό, να στηρίζεται σ’ αυτήν και όχι να αντλεί αρνητικά διδάγματα από αυτήν προκειμένου να τη διορθώσουμε. Τις περισσότερες φορές, αν όχι πάντοτε, οι επενδυτικοί νόμοι είχαν μία, θα μου επιτρέψετε την έκφραση, ευρυζωνική εφαρμογή. Δηλαδή, όταν έπρεπε η ελληνική πολιτεία να χρηματοδοτήσει, να ενισχύσει επενδυτικά σχέδια, κατηγοριοποιούσε τις περιφέρειες ή τους νομούς της χώρας σε διάφορες κατηγορίες, έτσι ώστε να προβλέπονται, ανάλογα με τις ανάγκες ευρέων ζωνών της χώρας, κίνητρα για την ενίσχυση των επενδυτικών σχεδίων των ιδιωτών. Αυτό, όμως, ήταν μία πηγή του κακού που αναπαρήγαγε διαρκώς το πρόβλημα. Παραδείγματος χάρη, η αντίληψη, που επικρατούσε και επικρατεί και τώρα, είναι να λαμβάνεται υπόψη μια περιφέρεια, όπως είναι η Ήπειρος ή ένας νομός προκειμένου να εξεύρουμε κίνητρα που δεν ήταν σύμφωνα με την αρχή της ισομερούς οικονομικής ανάπτυξης. Η ορθή αρχή για ένα επενδυτικό νόμο είναι ότι η ματιά του νομοθέτη οφείλει να είναι μικροζωνική και όχι ευρυζωνική. Υπάρχουν τεράστιες ενδοπεριφερειακές και ενδονομαρχιακές αντιθέσεις. Δεν πρέπει να αντιμετωπίσουμε τους νομούς με ενιαίο τρόπο. Ένας νομός είναι φτωχότερος, ένας άλλος είναι πλουσιότερος. Στα όρια, όμως, του ίδιου νομού έχουμε εξαιρετικές ανισότητες. Επιτρέψτε μου να σας δώσω ένα παράδειγμα. Ας πάρουμε ένα νομό της δυτικής Μακεδονίας, το Νομό Κοζάνης, ο οποίος μάλιστα δεν έχει παραμεθόριες περιοχές, ώστε αυτές του οι περιοχές να υπαχθούν στη Δ΄ Ζώνη κινήτρων. Το Νομό Κοζάνης και στο παρελθόν και τώρα τον αντιμετωπίζουμε με τον ίδιο τρόπο. Και όμως, η βιομηχανική ανάπτυξη στην περιοχή της Εορδαίας, είναι εντελώς διαφορετική από την ανάπτυξη στο κέντρο, στην περιοχή της Κοζάνης, και ακόμη πιο διαφορετική στις εξαιρετικά φτωχές περιοχές του Βοΐου, ή των ορεινών περιοχών των Σερβίων. Έτσι, μέσα στον ίδιο νομό έχουμε έντονες οικονομικές ανισότητες, ανισότητες, τις οποίες θα μπορούσαμε να διακρίνουμε και σε άλλες περιοχές. Παράδειγμα: Πάρτε τους κεντρικούς νομούς της χώρας στη Θεσσαλία. Είναι διαφορετικά τα προβλήματα ανάπτυξης που αντιμετωπίζει ο κάμπος της Καρδίτσας ή των Τρικάλων και εντελώς διαφορετικά τα προβλήματα που έχουμε στις ορεινές περιοχές αυτών των νομών. Αν δεν αντιληφθούμε ότι ένας σωστός επενδυτικός νόμος πρέπει να στηρίζεται σε αυτό που χαρακτήρισα μικροζωνικές επιλογές εφαρμογής, δεν πρόκειται ποτέ να πετύχουμε το αποτέλεσμα μιας ισομερούς οικονομικής ανάπτυξης. Θα διαρκεί στο διηνεκές η αναπαραγωγή των ανισομερειών και των ανισοτήτων. Το σωστό θα ήταν, λοιπόν, για να χρησιμοποιήσω και πάλι τα ίδια παραδείγματα, αν εντάσσαμε σε διαφορετική ζώνη κινήτρων την περιοχή της Εορδαίας, που είναι μία βιομηχανικά αναπτυσσόμενη περιοχή στο Νομό Κοζάνης και σε διαφορετική ζώνη κινήτρων, την περιοχή του Βοΐου ή την ορεινή περιοχή των Σερβίων που αντιμετωπίζουν σοβαρότατα προβλήματα φτώχειας και υπανάπτυξης. Άρα, πρέπει, κάποτε να αποφασίσουμε ότι, όταν συζητούμε για την ενίσχυση επενδυτικών σχεδίων, οφείλουμε να αντιλαμβανόμαστε τις εσωτερικές, ενδονομαρχιακές ανισότητες και με βάση αυτές να ορίζουμε τα κίνητρα για την ενίσχυση συγκεκριμένων επενδυτικών σχεδίων. Ειδάλλως δεν πρόκειται ποτέ να δημιουργήσουμε μια ομοιόμορφη κατά το δυνατόν οικονομική επικράτεια στη χώρα. Αυτή είναι η πρώτη παρατήρηση.
     Η δεύτερη παρατήρηση: Παρατηρείται μία ασυνέχεια ανάμεσα σε αυτό που προσδοκά να κερδίσει η πολιτεία από ένα επενδυτικό σχέδιο και το ενισχύει και σε αυτό που είναι αποτέλεσμα του επενδυτικού σχεδίου. Και αυτό κατά την κρίση μου οφείλεται στο ότι δεν είναι επαρκείς οι μηχανισμοί ελέγχου κατά την πρόοδο υλοποίησης ενός επενδυτικού σχεδίου.
     Θα σας πουν πάρα πολλοί πολίτες από τη Θράκη ότι υπήρξαν εξαιρετικές ιδέες επενδυτικών σχεδίων. Χρηματοδοτήθηκαν, ενισχύθηκαν από το ελληνικό δημόσιο και το αποτέλεσμα ήταν εντελώς αντίστροφο με την προσδοκία που γεννούσε ένα συγκεκριμένο επενδυτικό σχέδιο. Αυτό οφείλεται στο ότι είτε κεντρικοί μηχανισμοί ελέγχου είτε περιφερειακοί μηχανισμοί ελέγχου, δεν παρακολουθούσαν σωστά την πρόοδο ενός επενδυτικού σχεδίου. Άρα εάν θέλουμε να πετύχουμε συγκεκριμένα αποτέλεσμα, πρέπει να επιμείνουμε πάρα πολύ στην ιδέα ότι χρειαζόμαστε μεγάλη ακρίβεια πρόβλεψης, αλλά και ενισχυμένους μηχανισμούς ελέγχου, οι οποίοι θα εξασφαλίζουν στην πράξη ότι αυτό που προσδοκά η ελληνική πολιτεία και κοινωνία από ένα επενδυτικό σχέδιο, τελικά θα υλοποιηθεί. Το ίδιο λάθος αναπαράγεται και σ’ αυτό το νομοσχέδιο. Με υπουργικές αποφάσεις -πολύ μεγάλος αριθμός υπουργικών αποφάσεων- εξουσιοδοτείται ο Υπουργός και η Κυβέρνηση να ορίσουν ποια είναι τα κεντρικά όργανα ελέγχου, ποια είναι τα περιφερειακά όργανα ελέγχου, ποιες είναι οι διαδικασίες παρακολούθησης και τι τελικά πιστοποιείται κάθε φορά μετά από έλεγχο. Είναι ασαφές στη Βουλή των Ελλήνων ποιοι θα ελέγξουν, τι πρόκειται να ελεγχθεί και ποιες είναι οι κυρώσεις. Όταν μια τέτοια σοβαρή συζήτηση, συζήτηση που αφορά την πρόοδο στην υλοποίηση ενός επενδυτικού σχεδίου, όταν λέω αυτή η συζήτηση μένει μακριά από τον έλεγχο της Βουλής των Ελλήνων, τότε τίποτε δεν εξασφαλίζει ότι όταν χαθούν και πάλι χρήματα, θα συναντήσουμε το προσδοκώμενο αποτέλεσμα. 
     Γι’ αυτό ακριβώς, κυρίες και κύριοι συνάδελφοι, το συμπέρασμα που προκύπτει από την επί πολλές δεκαετίες εφαρμογή διαφόρων επενδυτικών νόμων, είναι ότι θα πρέπει να προσέξουμε αυτή τη φορά –και απευθύνω πρόσκληση προς την κυβέρνηση να το προσέξει- να συζητήσουμε συγκεκριμένα εδώ, αποφασιστικούς μηχανισμούς ελέγχου, δομημένους τόσο στο κέντρο όσο και στην περιφέρεια, με προσδιορισμένο το αντικείμενο του ελέγχου και τις συνέπειες που θα προκύπτουν, όταν δεν υλοποιείται σωστά ένα επενδυτικό σχέδιο.
     Μία τρίτη τάση που με ανησυχεί πάρα πολύ είναι σχετίζεται με το κριτήριο της απασχόλησης που είναι ένα από τα βασικά κριτήρια που χρησιμοποιεί ο νομοθέτης προκειμένου να ενισχύσει ένα επενδυτικό σχέδιο. 
     Από τα ίδια τα στοιχεία, που έχει δώσει η Κυβέρνηση, προκύπτει η εξής εικόνα: Ενώ μέχρι το 2003 τα επενδυτικά σχέδια έδιδαν έναν αριθμό απασχολουμένων που χρόνο με το χρόνο αυξάνονταν, το τρέχον έτος έχουμε μία δραματική μείωση του αριθμού των απασχολουμένων. Παραδείγματος χάρη το 1998 είχαμε έναν αριθμό επενδύσεων διακοσίων σαράντα τριών με χίλιες εννιακόσιες σαράντα δύο θέσεις απασχόλησης. Την επόμενη χρονιά είχαμε τετρακόσιες εξήντα τρεις επενδύσεις που απέδωσαν με τρεις χιλιάδες επτακόσιες τρεις θέσεις απασχόλησης. Για τον ίδιο αριθμό εγκρίσεων, δηλαδή, τετρακόσιες εξήντα εννέα, τον επόμενο χρόνο πήγαμε στις τέσσερις χιλιάδες τριάντα θέσεις απασχόλησης. Την επόμενη χρονιά για λίγο παραπάνω αριθμό πήγαμε στις τέσσερις χιλιάδες πεντακόσιες σαράντα εννέα. Τώρα, το 2004, δυστυχώς έχουμε ένα μικρότερο αριθμό επενδυτικών σχεδίων που χρηματοδοτήθηκαν, περίπου εκατόν εξήντα έξι, με εννιακόσιες ογδόντα εννέα μόλις θέσεις απασχόλησης.
     Αν αναζητήσουμε την αναλογία των θέσεων εργασίας στην περίπτωση που εγκρίνονταν περίπου 320-350 επενδυτικά σχέδια, είμαστε φέτος πάρα πολύ πίσω από τον αριθμό των θέσεων απασχόλησης του 1999. Με ανησυχεί, λοιπόν, αυτή η πτωτική πορεία στον αριθμό των απασχολουμένων, ότι δηλαδή οι θέσεις εργασίας που γεννώνται από ένα επενδυτικό σχέδιο μειώνονται διαρκώς. Άρα, λοιπόν, θα ήταν χρήσιμο να δούμε ως μια ειδικότερη πτυχή ελέγχου από τους μηχανισμούς ελέγχου κατά την πρόοδο ενός επενδυτικού σχεδίου, το αν κυρίως υλοποιείται η προσδοκία για την  δημιουργία νέων θέσεων απασχόλησης. Επαναλαμβάνω, για να έχετε μια εικόνα, ότι φέτος είναι μόλις εννιακόσιοι ογδόντα εννέα οι νέοι απασχολούμενοι για εκατόν εξήντα έξι επενδυτικά σχέδια. Αν αυτό το διπλασιάσετε, θα μας δώσει λιγότερους από δύο χιλιάδες. Είναι πολύ χειρότερες οι αναλογίες από ό,τι συνέβαινε πριν μερικά χρόνια και αυτό είναι κάτι που με ανησυχεί.
     Κυρίες και κύριοι συνάδελφοι, δεν έχω καμία αμφιβολία ότι όλες οι κυβερνήσεις επιθυμούν να πετύχουν ένα κοινά επιθυμητό στόχο, την ανάπτυξη της χώρας. Επίσης είναι απολύτως προφανές ότι είτε για ιδεολογικούς λόγους είτε για λόγους πολιτικής καταγωγής και πολιτικών κατευθύνσεων οι κυβερνήσεις επιλέγουν ίδια ή εντελώς διαφορετικά μέσα και αυτά κρίνονται κάθε φορά. Με ενδιαφέρει σ’ αυτήν τη συζήτηση να μην περιορισθούμε στο πλαίσιο μιας τρέχουσας κομματικής αντιδικίας, εάν η μία ή άλλη διάταξη μπορεί να ευνοεί περισσότερο ή λιγότερο την ανάπτυξη των ιδιωτικών επενδύσεων, αλλά κυρίως να έχουμε ως στόχο μας να συμπεράνουμε, να δούμε το καταστάλαγμα από την εφαρμογή πολλών δεκαετιών διαφόρων επενδυτικών νόμων, που ψήφισε η Βουλή των Ελλήνων. Έτσι μόνο θα μπορέσουμε να ορίσουμε τα πιο κατάλληλα κριτήρια, για να καταλήξουμε και στις ωφελιμότερες ρυθμίσεις.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πολύδωρας.
     ΙΩΑΝΝΗΣ ΜΑΓΚΡΙΩΤΗΣ: Κύριε Πολύδωρα…
     ΒΥΡΩΝ ΠΟΛΥΔΩΡΑΣ: Έτσι είναι τα πράγματα, όπως τα λέει ο κ. Μαγκριώτης. Δυσκολεύομαι να βρω διαφωνία με τον μόλις κατελθόντα του Βήματος Κοινοβουλευτικό Εκπρόσωπο του ΠΑΣΟΚ κ. Καστανίδη, πράγμα που με οδηγεί στην απορία γιατί δεν το υπερψηφίζετε το νομοσχέδιο που φέρνει η Κυβέρνηση. Δηλαδή νομίζω ότι και το ύφος και το επιχείρημα από την πλευρά του κ. Καστανίδη είναι ευνοϊκό, για να συνεννοηθούμε επί μερικών βασικών θεμάτων που εισάγει το νομοσχέδιο.
     Το καινούργιο πλαίσιο για την ανάπτυξη περιγράφεται με σαφήνεια, με ενάργεια και με ματιά αισιοδοξίας για την ευδοκίμησή του στο συζητούμενο νομοσχέδιο. Αυτός ο αναπτυξιακός νόμος απαντά στη δραματική επενδυτική άπνοια της προηγούμενης δεκαετίας. Οι αριθμοί που επικαλέστηκε ο κ. Καστανίδης με εντυπωσιάζουν και εμένα. Δηλαδή, κυρίες και κύριοι συνάδελφοι, από το 1998-2003 είναι είκοσι τέσσερις χιλιάδες τριακόσιοι έντεκα απασχολούμενοι, νέες θέσεις εργασίας, μέσα από έναν όγκο ικανό, άσχετο αν στην άλλη κλίμακα μεγεθών είχαμε επενδυτική άπνοια, γιατί σας θυμίζω π.χ το 2001-2003 52.000.000 δολάρια επενδύσεις από ιδιωτικά κεφάλαια στην Ελλάδα και τη χώρα μας να κατατάσσεται μεταξύ των τελευταίων από τις χώρες του ΟΟΣΑ. Σημειώνει, όμως, εδώ κανείς ότι για ένα ύψος επένδυσης 2.968.000.000 ευρώ είναι πολύ ισχνός ο αριθμός. Έτσι κορυφώνεται η ανεργία. Από τους ίδιους τους αριθμούς πιστοποιείται μια λάθος αντίληψη για την ιδιωτική επένδυση και για τη στρατηγική της οικονομικής ανάπτυξης στην προηγούμενη δεκαετία. Το έχουμε πει πολλές φορές και δεν θα επανέλθω σήμερα.
     Σήμερα θα επαινέσω τον αναπτυξιακό νόμο στη γραμμή που διετύπωσε και ο κ. Αλογοσκούφης και ο κ. Σιούφας ότι το πλαίσιο είναι σταθερό, ότι ισχύει η πολιτική των εφαρμογών, δηλαδή οφείλουμε τα προεδρικά διατάγματα που θα είναι ο μοχλός και το σύστημα για την υλοποίηση αυτού του αναπτυξιακού πλαισίου, αλλά απαντούμε σε βασικές απαιτήσεις της κοινωνίας για ανάπτυξη, όπως είναι η ύπαιθρος χώρα. Δεν είναι ανάγκη το ισομερές να κυριαρχεί στη σκέψη μας. Να κυριαρχεί το συγκριτικό πλεονέκτημα κάθε περιοχής.
     Και έτσι που έφτασαν τα πράγματα πρέπει να σας πω ότι όλη η ύπαιθρος στενάζει, όλη η ύπαιθρος -εκτός από την επενδυτική άπνοια- βρίσκεται σε κατάσταση απελπισίας, ερημούται. Αυτή η απερήμωση της υπαίθρου, της περιφέρειας θα πρέπει να σημάνει συναγερμό για την Εθνική Αντιπροσωπεία και για την Κυβέρνηση. Εγώ θέλω να πιστεύω ότι η εφαρμογή αυτού του αναπτυξιακού νόμου θα δώσει λύσεις και υπό τον όρο του συστηματικού ελέγχου, που είπε ο κ. Καστανίδης. Έζησε ο τόπος μας τους «κινητρικούς» νόμους των προηγουμένων δεκαετιών με τα λεφτά να κάνουν φτερά και να μένουν στις παραμεθόριες περιοχές οι σβηστές τσιμινιέρες.
     Και ακόμη χειρότερα, τα τελευταία χρόνια μέσω του συστήματος επιδοτήσεως των επιχειρήσεων από την Ευρωπαϊκή Ένωση να μετοικούν και να εγκαταλείπουν τις περιοχές της Μακεδονίας και της Θράκης επιχειρήσεις, προκειμένου να μετακομίσουν και να μετεγκατασταθούν στις γειτονικές χώρες. Και ήταν η προηγούμενη κυβέρνηση απαθής. Τώρα χάρηκα από τη σημείωση που έκανε ο κ. Αλογοσκούφης και ο κ. Σιούφας. Καθορίζουμε αντικίνητρα με το πλαίσιο νόμου για τις επιχορηγήσεις για επιχειρήσεις, προκειμένου να εγκατασταθούν ή να ιδρυθούν στα Βαλκάνια. Η λογική των γεγονότων…
     ΕΥΣΤΑΘΙΟΣ ΚΟΥΤΜΕΡΙΔΗΣ: Όχι.
     ΒΥΡΩΝ ΠΟΛΥΔΩΡΑΣ: Είναι βέβαιο αυτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Ρωτήστε το.
     ΒΥΡΩΝ ΠΟΛΥΔΩΡΑΣ: Μα το είπε ο κ. Αλογοσκούφης. Είναι και στο νόμο. Εδώ και αν –για να αποδεχθώ την καλή σας πρόθεση- απομένει εκτελεστικό μέρος με προεδρικό διάταγμα, είμαστε προς τη σωστή κατεύθυνση. Δηλαδή οι ενισχύσεις, οι επιχορηγήσεις από την Ευρωπαϊκή Ένωση δεν θα συμβάλουν -εδώ θα αποκλειστεί αυτή η εκδοχή και με το νόμο και με το προεδρικό διάταγμα- στην αποβιομηχάνιση της Μακεδονίας, της Θράκης και της Ηπείρου. Δηλαδή η μετεγκατάσταση δεν θα ευνοείται μέσα από τον αναπτυξιακό νόμο που φέρνει η Κυβέρνηση.
     Ύστερα, πρέπει να συνεννοηθούμε για τους τομείς της αναπτύξεως πάλι αντλώντας επιχειρήματα από το συγκριτικό πλεονέκτημα που έλεγε ο Ρικάρντο. Ασφαλώς δεν μπορεί να πολεμήσει κανείς την εισβολή των κινέζικων προϊόντων με το χαμηλό κόστος εργασίας και τους φοβερούς ρυθμούς ανάπτυξης που η αναδυόμενη αυτή χώρα επιτυγχάνει. Όμως, δεν μπορούμε να μείνουμε απαθείς. Προστατέψτε, κύριε Υπουργέ, το εθνικό εμπόριο, όπως οφείλετε να προστατεύσετε και την εθνική βιομηχανία, βιοτεχνία, μεταποίηση, τουρισμό.
     Και υπάρχουν πολλοί τρόποι μέσα στην ελεύθερη οικονομία της αγοράς, ώστε να μπορέσουμε να είμαστε σε θέση να βοηθήσουμε τον τουρισμό, τη μεταποίηση, να στηρίξουμε την επαρχία, την πρωτογενή παραγωγή, έτσι ώστε αυτό το οικονομικό σύστημα της χώρας σε συνθήκες ελεύθερης οικονομίας να μπορεί, να είναι σε θέση να φέρει σ’ ένα λογαριασμό τη σχέση εγχώριας παραγωγής προς εγχώρια κατανάλωση. Υπάρχει -το έχω πει και άλλες φορές και δεν ξέρω πόσο έχετε συμφιλιωθεί με αυτήν την ιδέα- το συναισθηματικό κριτήριο στην οικονομική λειτουργία όσο παράξενο και αν φαίνεται.
     Είχαμε πει στο νόμο για τον επαναπατρισμό κεφαλαίων ότι το κεφάλαιο δεν έχει πατρίδα, δεν έχει χρώμα, δεν έχει γεύση, οσμή. Κι, όμως, μπορεί το κεφάλαιο να μην έχει πατρίδα, γιατί είναι άχρωμο, άοσμο, άγευστο, οι κατέχοντες όμως το κεφάλαιο, οι κεφαλαιοκράτες, θα έλεγαν οι φίλοι μου της Αριστεράς, έχουν πατρίδα και κινούνται συναισθηματικά. Αυτήν τη στιγμή τα ευχάριστα είναι ότι εκδηλώνεται επενδυτικό ενδιαφέρον από Έλληνες, οι οποίοι θέλουν να τοποθετήσουν τα χρήματά τους στην Ελλάδα και να κάνουν επενδύσεις στην Ελλάδα. Δεν εγένετο μέχρι τώρα, γιατί δεν είχαμε τον τρόπο υποδοχής αυτών των κεφαλαίων με την αφόρητη γραφειοκρατία, με την αρνητικότητα, με τις μίζες, με το να περάσει από χίλια δύο διόδια, όχι ανιδιοτελή και αγαθής καρδίας. Έτσι ο τόπος στέναζε, η επενδυτική άπνοια ήταν ο κανόνας και όλοι εκινούντο μέσα σε αδιαφανείς διαδικασίες ανάπτυξης, επένδυσης που δεν έφεραν καρπούς. Η ενεργοποίηση του συναισθηματικού κριτηρίου στην οικονομία είναι ένας δρόμος. Ένας δεύτερος δρόμος είναι για την πρωτογενή ανάπτυξη, παραδείγματος χάρη, για τη γεωργία, για την κτηνοτροφία, για τους βοσκοτόπους και τους ποιμένες της Πίνδου και των Αγράφων. Γίνεται αυτήν τη στιγμή μία δραστηριότητα ενεργοποίησης των παραγωγικών δυνάμεων της χώρας, μέσα από τα ενιαία κίνητρα για τις επιλέξιμες επενδυτικές δραστηριότητες που διευρύνονται, έτσι ώστε να απαντήσουμε στα ερωτήματα, εάν θα έχει αυτή η χώρα πρωτογενή παραγωγή, μεταποίηση, υπηρεσίες, εκτός από τον τουρισμό και τη ναυτιλία. Όπου ποιμένας, όπου βοσκός και βοσκότοπος, όπου περιβολάρης, πρέπει να σπεύσει ο αναπτυξιακός νόμος και η Εθνική Αντιπροσωπεία να τον στηρίξει, με κίνητρα, με γεωπόνο, με την ανάπτυξη της αξίας και της ποιότητος του προϊόντος. Γιατί, αν το θυμηθεί μετά από πέντε χρόνια, θα είναι αργά. Θα έχουν φύγει και οι τελευταίοι των Μοϊκανών από τη γη, από το κοπάδι, από το ποιμνιοστάσιο.
     Για τον τουρισμό της ποιότητος, εάν δεν γίνουν οι μαρίνες συγκεκριμένα, εάν δεν γίνουν τα πολύ καλά ξενοδοχεία των πέντε αστέρων, όπως λέει ακριβώς το νομοσχέδιο και αν δεν στηριχθούν αυτά, θα έχουμε χάσει και αυτό το τρένο, αυτής της ευκαιρίας. Διότι υπάρχουν δίπλα μας φορολογικοί παράδεισοι, όπου δίνονται κεφάλαια, γαίες, εργατικό δυναμικό και αφορολόγητο για δεκαετίες.
     Πρέπει να πράξουμε ό,τι οφείλουμε προς αυτήν την κοινωνία, προς αυτόν το λαό και προς τα πλεονεκτήματα της χώρας για την ανάπτυξη, την οποία και μπορούμε να επιτύχουμε. Θα έπρεπε να ψηφίζατε το νομοσχέδιο, για να διαμορφωθεί μία ψυχολογία ανάπτυξης σήμερα. Πρέπει να κάνουμε βήματα.  
     Άκουσα τον κ. Ανδριανόπουλο ο οποίος μέσα στη γραμμή της παγκοσμιοποίησης και του άκρατου ανταγωνισμού λέει, δεν μπορούμε να κάνουμε τίποτα, τι θα κάνετε τώρα με τα κεφάλαια που αλλάζουν χέρια και μετακινούνται με ταχύτητα, τι θα κάνετε με τα κινέζικα προϊόντα και με τα χαρακτηριστικά κάποιων μονάδων, όταν το δολάριο πέφτει συνεχώς και το μαξιλάρι του ευρώ δεν είναι τόσο ικανό για να απαντήσει στις εξαγωγές μας, τι θα εξάγουμε, τι θα παράγουμε;
     Δεν θα μετέχω σ’ αυτό το πνεύμα της απελπισίας, πριν εξαντλήσουμε τις δυνατότητές μας. Να κάνουμε τις δέκα μαρίνες, να κάνουμε τα δέκα golf coarse, να κάνουμε τα δέκα ξενοδοχεία των πέντε αστέρων, να πάμε να στηρίζουμε τους βοσκούς και τους περιβολάρηδες, να φροντίσουμε τη μεταποίηση, να προχωρήσουμε στον τομέα των υπηρεσιών και της ψηφιακής οικονομίας. Αν δεν κάνουμε τίποτα απ’ όλα αυτά -όπως κάναμε την προηγούμενη δεκαετία, παρά μόνο χτίζαμε δρόμους, πράγμα που δεν υποτιμώ, αλλά ήταν η μόνη δραστηριότητα- είμαστε άξιοι της μοίρας μας. 
     Κυρίες και κύριοι συνάδελφοι, θέλω να χαιρετίσω τον αναπτυξιακό νόμο που ανοίγει καινούργιο δρόμο. Ο αναπτυξιακός νόμος στρέφει όλη του την προσοχή στην ύπαιθρο, στην περιφέρεια της Ελλάδος και κατοχυρώνει όρους διαφάνειας. Γιατί, πριν από τον έλεγχο, πρέπει να δούμε πώς και πού θα δοθούν εγκύρως και αξιόπιστα αυτά τα κίνητρα και τα χρήματα που προβλέπονται από το σχέδιο νόμου που συζητάμε σήμερα.
     Έλεγχος να υπάρχει, αλλά ταυτόχρονα να προχωρήσουμε γρήγορα, γιατί οι καιροί ου μενετοί. Απαιτείται ανάπτυξη. Πρέπει να ξεκινήσουμε τώρα την ανάπτυξη. Να απαντήσουμε τώρα στο τι θα παράγει αυτός ο τόπος από αγαθά, από πρωτογενή παραγωγή και υπηρεσίες, μεταποίηση, πώς θα μπούμε και ποιο το μερτικό μας στη νέα οικονομία. 
     Εδώ σημειώνω ότι έπρεπε και το ΠΑΣΟΚ να ψηφίσει αυτόν τον αναπτυξιακό νόμο, για την ψυχολογία της οικονομίας. Δεν πειράζει. Ήταν καλό το ύφος και το επιχείρημα του κ. Καστανίδη, όπως και της πλειονότητος των αγορητών του ΠΑΣΟΚ. 
     Θα δείτε -παρά τις μεμψιμοιρίες και το μότο ότι «δεν κυβερνάτε, δεν κάνετε τίποτα»- την αλυσίδα των μέτρων, των νομοθετημάτων και των πράξεων και θα διαπιστώσετε ότι ξεδιπλώνεται ένα πλήρες σχέδιο ανάπτυξης, δημοκρατίας, κοινωνικής συνοχής για το λαό, γι’ αυτήν την πατρίδα από την Κυβέρνηση των οκτώ, εννέα μηνών. Καταλαβαίνετε ότι με το πλήρωμα της τετραετίας, όπως και τις επόμενες τετραετίες, αυτός ο τόπος θα γνωρίσει οικονομική άνθηση και άνοιξη με τη Νέα Δημοκρατία.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το Προεδρείο ευχαριστεί τον κ. Πολύδωρα που ήταν συνεπής στο χρόνο.
     Παρακαλούμε τους συναδέλφους να περιορίζονται στο εξάλεπτο, για να μην υποχρεώνεται το Προεδρείο να διακόπτει.
     Ο κ. Δημήτρης Ανδρουλάκης έχει το λόγο. Πιστεύω ότι θα σεβαστεί αυτή την παράκληση.
     ΔΗΜΗΤΡΗΣ ΑΝΔΡΟΥΛΑΚΗΣ: Παρ’ όλο ότι το Προεδρείο παραβιάζει συστηματικά τον Κανονισμό, όχι εσείς, ο προηγούμενος, τέλος πάντων…
     Μετά τους προλαλήσαντες επιφανείς νομικούς ρήτορες, αισθάνομαι την ανάγκη να διαφωνήσω πλέον με όλους σ’ αυτήν την Αίθουσα, δηλαδή, να σπάσω λίγο τη συναίνεση.
     Θέλω να ρωτήσω: Αλήθεια, τι χρειάζεται ένας αναπτυξιακός νόμος στην Ελλάδα του 2005-2010, ας πούμε; Αν ήμασταν μία φτωχή χώρα, αναπτυσσόμενη, χωρίς υποδομές, με μεγάλα επιτόκια, με συναλλαγματική αστάθεια, θα έλεγα, ναι, μας χρειάζεται ένας γενικευμένος αναπτυξιακός νόμος, ο οποίος θα συγκεντρώνει τους ανθρώπινους και τους υλικούς πόρους σε ορισμένα επιλεγμένα σημεία της οικονομίας και θα δίνει ώθηση. Όταν όμως πάμε να κόψουμε δρόμο προς μία νέα οικονομία της γνώσης και των νέων υπηρεσιών, αυτός ο αναπτυξιακός νόμος, αυτού του τύπου οι αναπτυξιακοί νόμοι, πιστεύω ότι θα έχουν μικρή απόδοση. Μπορώ να πω μάλιστα ότι η ύπαρξη αυτών των αναπτυξιακών νόμων είναι μία ομολογία αποτυχίας του κράτους να άρει όλα τα αντικίνητρα, όλα τα εμπόδια στο να κόψουμε δρόμο προς μία οικονομία της γνώσης και των νέων υπηρεσιών.
     Λέω για παράδειγμα σε κάποιον στην πατρίδα μου, να κάνει ένα θεματικό πάρκο ή ένα γκολφ. Και λέει, εγώ θέλω μόνο για τη χωροθέτηση τέσσερα χρόνια. Ο νόμος σε δύο χρόνια θα έχει εκπνεύσει. 
     Δέχομαι, λοιπόν, ότι αυτού του τύπου οι αναπτυξιακοί νόμοι έχουν νόημα μόνο σαν μικρή αντιστάθμιση στη σπατάλη χρόνου, χρήματος, από τη γραφειοκρατία και τη διαφθορά στο πολεοδομικό, χωροταξικό χάος, στις φορολογικές αλλαγές, στις υπερβολικές ρυθμίσεις που βάζει το κράτος. 
     Στην πραγματικότητα όμως, κύριοι συνάδελφοι, νομίζω ότι αυτού του τύπου οι αναπτυξιακοί νόμοι αναπαράγουν ένα κρατικοδίαιτο μοντέλο καπιταλισμού χαμηλής ανταγωνιστικότητας. Μπορεί βέβαια να πει κανείς ότι ακόμα και οι Γάλλοι χρησιμοποιούν έναν έντονο κρατικισμό. Ναι, αλλά γιατί; Για να προχωρήσουν σε ανασυγκροτήσεις, συγχωνεύσεις, για να φτιάξουν εθνικούς πρωταθλητές, για να αναπτύξουν την παραγωγική και τεχνολογική βάση της χώρας τους. Ένα μοντέλο υψηλής παραγωγικότητας και ανταγωνιστικότητας, έστω και αν παραβιάζουν τους κανόνες -μπορώ να πω- του ευρωπαϊκού ανταγωνισμού, έστω κι αν ακόμα γλιστρούν και σε οικονομικό εθνικισμό. Αντίθετα, οι αναπτυξιακοί νόμοι οι δικοί μας είναι ένα μαξιλαράκι για να πέφτουν στα μαλακά οι επιχειρήσεις χαμηλής ανταγωνιστικότητας και να εθίζουμε τις επιχειρήσεις μας στην κρατική εξάρτηση. Δηλαδή, διαρκώς αποκοιμίζουμε τις πιο ζωντανές παραγωγικές δυνάμεις της χώρας με τέτοιου είδους κίνητρα και αναπτυξιακούς νόμους. 
     Ας δούμε την απόδοση και των προηγούμενων αναπτυξιακών νόμων. Παρ’ όλο που ειδικά σε Μακεδονία, Θράκη, ακόμα και Εύβοια, είχαμε σημαντικές επενδύσεις, δεν λύσαμε διαρθρωτικά προβλήματα της οικονομίας. Το βλέπουμε στην ανταγωνιστικότητα, το βλέπουμε στη σχέση εισαγωγών-εξαγωγών, ακόμα και στην απασχόληση. Τώρα έχετε μια φαινομενικά, θεωρητικά γενναιόδωρη, ας πούμε, επιδότηση του μισθολογικού κόστους, αν δεν κάνω λάθος από 18% έως 48%. Αυτή είναι μεγάλη επιδότηση θεωρητικά. Ρωτώ όμως επιχειρηματίες: «Σας ενδιαφέρει»; «Όχι», μου λένε. Ρωτώ τραπεζίτες: «Σας ενδιαφέρει;» «Όχι», μου λένε. Ρωτώ συνδικαλιστές: «Θα πιάσει;». «Όχι», μου λένε. Αυτή είναι η σκληρή πραγματικότητα, κύριοι συνάδελφοι. 
     Ο κ. Χριστοδουλάκης μείωνε κατά 2,5%, αν δεν κάνω λάθος, τους φορολογικούς συντελεστές. Μικρό αποτέλεσμα, για να μην πω μηδαμινό. Κατά 50%. μείωνε τις ασφαλιστικές εισφορές. Γενναία μέτρα.
     Αποτέλεσμα; Μηδαμινό. Δύο δισεκατομμύρια ευρώ για λίγες σχετικά θέσεις εργασίας. Βεβαίως με έναν πολύ ευέλικτο τρόπο και παίρνοντας υπόψη τις ανάγκες μιας οικονομίας, της γνώσης και των υπηρεσιών, πρέπει να συνδέσουμε την επιδότηση με την απασχόληση. Θέλω όμως να πω προς όλους τους συναδέλφους ότι ο κρατικός πατερναλισμός του τύπου «πάρε λεφτά επιχειρηματία και φέρε μου θέσεις απασχόλησης» είναι εντελώς ξεπερασμένος. Εδώ πρέπει να συνειδητοποιήσουμε ότι πρέπει να στοιχηματίσουμε πάνω σε δυναμικές, βιώσιμες, ευέλικτες επιχειρήσεις, που θα μας δώσουν στο μέλλον περισσότερη απασχόληση.
     Ποια είναι όμως τα αποτελέσματα από τις νέες επιχειρήσεις; Εγώ λέω ότι καλά κάνει η Κυβέρνηση και βάζει και τις παλιές επιχειρήσεις για τα κίνητρα. Βεβαίως, αλλά ένας αναπτυξιακός νόμος σήμερα ειδικά έπρεπε, κύριοι συνάδελφοι, να δίνει απόλυτη προτεραιότητα στην ίδρυση νέων επιχειρήσεων, που ξεκινούν ταλαντούχοι, δημιουργικοί άνθρωποι με έξυπνες ιδέες. Πρέπει να διευκολύνουμε το ξεκίνημά τους, τη χρηματοδότησή τους, την επέκτασή τους, την ικανότητά τους να αφομοιώνουν έρευνα, καινοτομία, τη δυνατότητά τους να συγχωνεύονται, να ξεπουλιούνται ή ακόμα και να χρεοκοπούν. Εδώ και το δικαίωμα στη χρεοκοπία είναι πια απαγορευμένο. Γι’ αυτό χρειάζεται ένας νέος πτωχευτικός νόμος.
     Θα διακόψω περί αυτού και θα προχωρήσω περί του συγκριτικού πλεονεκτήματος, επειδή με ρώτησε ο κ. Πολύδωρας. 
     Κύριοι συνάδελφοι, θα σας πω κάτι πολύ μελαγχολικό: Πάντα λέμε ότι η εξαγωγή κεφαλαίου φέρνει κέρδη σε όλους και στη χώρα εξαγωγής και στη χώρα υποδοχής. Αναφέρομαι στις δικές μας επενδύσεις στα Βαλκάνια. Αυτήν τη στιγμή όμως ανησυχούν και οι Αμερικάνοι. Δηλαδή για κάθε δολάριο που επενδύουν οι ανεπτυγμένες χώρες στο εξωτερικό κέρδιζαν μέχρι τώρα σχεδόν 1,3 με 1,5 δολάρια, ενώ οι χώρες υποδοχής 30 με 40 σεντς. Τώρα ο νόμος του συγκριτικού πλεονεκτήματος μπορεί να μην ισχύει. Δηλαδή η σκέψη που κάνουμε ότι θα στήνουμε εκεί τομείς ανειδίκευτης, φθηνής εργασίας και εδώ θα αναπτύξουμε εμείς την υψηλής ποιότητας εργασία με προστιθέμενη αξία υψηλή, αυτό μπορεί να μην ισχύει, διότι οι χώρες υποδοχής προχωρούν πλέον και στις φθηνές εργασίες, αλλά και στις ποιοτικές εργασίες. Τα επόμενα χρόνια τι θα παράγει ας πούμε η Ελλάδα που δεν μπορεί να το παράγει η Βουλγαρία; 
     Δυστυχώς, η λίστα των συγκριτικών πλεονεκτημάτων μας μειώνεται και φθάνουμε σε ένα επικίνδυνο όριο. Το κρίσιμο όριο, κύριε Υπουργέ, είναι το εξής, όπως δείχνουν οι μελέτες: Αν το 70% των θέσεων εργασίας που χάνονται δεν αναπληρώνονται σε ένα χρόνο και μάλιστα με μισθούς τουλάχιστον 90% της προηγούμενης εργασίας, αρχίζει πλέον η εξαγωγή κεφαλαίων να λειτουργεί σε βάρος και της χώρας εξαγωγής. Δηλαδή μειώνει τη ζήτηση, μειώνει το οικονομικό αποτέλεσμα. 
     Γι’ αυτό, λοιπόν, λέω ότι αντί για τέτοιους αναπτυξιακούς νόμους –υπάρχουν, εντάξει- πρέπει να προσανατολιστούμε σε μια αναπτυξιακή στρατηγική καινούργια που θα άρει όλα τα αντικίνητρα και κυρίως θα επενδύσει στο ανθρώπινο κεφάλαιο, διότι αυτό είναι το μόνο συγκριτικό πλεονέκτημα που μπορεί να απομένει σ’ αυτήν τη χώρα. 
     Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο. 
     ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε. 
     Στον περιορισμένο χρόνο που έχω πολύ γρήγορα θα ήθελα να πω πρώτα-πρώτα ότι υπάρχουν θετικά στοιχεία στο σχέδιο νόμου, όπως η απλοποίηση, η εγγυητική επιστολή για την αρχική εκταμίευση του 30%, η αποπληρωμή μετά την έναρξη λειτουργίας της επιχείρησης, η ένταξη και άλλων δράσεων, η προσπάθεια διεύρυνσης των κινήτρων, η άρση της διάκρισης παλαιών και νέων επιχειρήσεων. Θέλω όμως να επισημάνω ότι πολλά απ’ αυτά τα θετικά στοιχεία μπορούν να λειτουργήσουν και ως αντικίνητρα γιατί δεν δίνονται με ένα στοχευμένο τρόπο. Δεν δίνονται στοχευμένα σε περιφέρειες, σε κλάδους και τομείς. Λειτουργούν οριζόντια και έτσι εξουδετερώνονται ως θετικά στοιχεία και ως συγκριτικά πλεονεκτήματα για μια περιφέρεια και έναν κλάδο. 
     Συμφωνώ με τον εισηγητή της Νέας Δημοκρατίας ότι ο αναπτυξιακός νόμος δεν φέρνει ανάπτυξη, αλλά βάζει κανόνες. Η ανάπτυξη είναι ένα πιο σύνθετο φαινόμενο. Εξαρτάται από πολλούς άλλους παράγοντες: Πρώτα-πρώτα, το γενικότερο οικονομικό περιβάλλον -το ευρωπαϊκό και το διεθνές φυσικά- η δυναμική της ελληνικής οικονομίας, η γενικότερη, αλλά και η ειδικότερη οικονομική πολιτική της Κυβέρνησης.
     Κύριε Υπουργέ, δυστυχώς η Κυβέρνησή σας φρόντισε με την πολιτική της πρακτική όλο αυτό το διάστημα που κυβερνάτε να απομοιώσει τη δυναμική της ελληνικής οικονομίας και ιδιαίτερα τη μεταολυμπιακή δυναμική. Οφείλω να πω πως ακόμα δεν έχουμε δει το τέλος αυτής της περιπέτειας, στην οποίαν έχουμε μπει. 
     Από τη δική μου πλευρά θα εντοπίσω επτά σημεία, βασικά προβλήματα, που καθιστούν άνευ ουσιαστικού αντικρίσματος το σχέδιο νόμου που συζητούμε και προτείνω συγκεκριμένες αλλαγές για να πάρει περιεχόμενο και να έχει έστω την περιορισμένη, αλλά ουσιαστική, συμβολή στην περιφερειακή ανάπτυξη και τη σύγκλιση της περιφέρειας με το κέντρο. Διαφορετικά σε πολλές των περιπτώσεων θα λειτουργήσει ακριβώς αντίστροφα: στην απόκλιση της περιφέρειας από το κέντρο. 
     Πρώτα-πρώτα, ο προϋπολογισμός του 2005, κύριε Υπουργέ –τον έχετε καταθέσει- γνωρίζετε καλά ότι έχει δραματικές μειώσεις στα προγράμματα των δημόσιων επενδύσεων όλων των αναπτυξιακών Υπουργείων, όλων των τομέων και των κλάδων, που είναι ελκυστικοί και που θα στηρίξουν την ανάπτυξη. Δεν με παίρνει ο χρόνος να αναφερθώ αναλυτικά. Στην κατ’ άρθρο συζήτηση θα τα πούμε ειδικότερα. Συνεπώς δεν θα υπάρχουν πόροι για να στηριχθεί αυτός ο αναπτυξιακός νόμος και χωρίς πόρους είναι σαν να μοιράζεις κίνητρα, χωρίς κανένα αντίκρισμα. 
     Κύριε Υπουργέ, θα καταθέσω το σημερινό δημοσίευμα των οικονομικών σελίδων της έγκριτης «ΚΑΘΗΜΕΡΙΝΗΣ», η οποία έχει δώσει πολύ χαρακτηριστικό τίτλο: «Η περαίωση στηρίζει τον προϋπολογισμό. Μαζί με τη ρύθμιση των χρεών δίνει πνοή στα έσοδα, υστέρηση του Φόρου Προστιθέμενης Αξίας λόγω κάμψης τζίρου και χαλάρωσης ελέγχων». Το καλοκαιρινό χαράτσι, δηλαδή, είναι αυτό που έρχεται ως δεκανίκι που βάλατε στις μικρομεσαίες επιχειρήσεις και στους επαγγελματίες για τον προϋπολογισμό του 2005 και την περίφημη ήπια προσαρμογή σας. Πού είναι η περιστολή της σπατάλης, της φοροδιαφυγής, της φοροκλοπής και βεβαίως της διαφθοράς; Πού είναι αυτό το μέρισμα που φαίνεται στον προϋπολογισμό σας; Συνεπώς επειδή τα έσοδα δεν τρέχουν έτσι όπως εσείς τα είχατε προϋπολογίσει, είναι βέβαιο ότι στο τέλος θα υπάρξουν περικοπές και απ’ αυτά τα περιορισμένα προγράμματα δημοσίων επενδύσεων. Γι’ αυτό, λοιπόν, είναι μηδενικής αναπτυξιακής αξίας ο προϋπολογισμός. 
     Καταθέτω το δημοσίευμα αυτό για να δείτε τι λένε οι δικές σας φιλικές εφημερίδες. 
     (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ο χρόνος εφαρμογής: Θα είναι περίπου ένα χρόνο. Το 2004 χάθηκε ήδη γιατί έπρεπε να οργανώσετε την επικοινωνιακή σας επίθεση, την οποία κορυφώνετε στο τέλος του 2004. Το 2005 θα χαθεί μέχρι να βγουν οι κοινές υπουργικές αποφάσεις, να ετοιμαστούν τα επενδυτικά σχέδια και θα μείνει μόνο το 2006. Πείτε την αλήθεια στον κόσμο: Με τις δέκα νέες χώρες το 2006 και την αναθεώρηση του χάρτη των περιφερειών είναι βέβαιο πως όλα τα πλαφόν για την Ελλάδα θα κατέβουν, θα μειωθούν. Δεν θα έχουμε αύξηση πλαφόν. 
     Μην καλλιεργείτε φρούδες ελπίδες στον κόσμο, για να ξέρει και ο επιχειρηματικός κόσμος πώς θα κάνει τον προγραμματισμό του. Μην μεταθέτετε, δηλαδή, τις προσδοκίες του για το μέλλον, αφού δεν υπάρχει αντίκρισμα αλήθειας. Δεν είναι στοχευμένος περιφερειακά και τομεακά. Δεν αναδεικνύονται έτσι τα συγκριτικά πλεονεκτήματα περιφερειών και κλάδων. 
     Δεν δημιουργείται έτσι το μέγιστο πλεόνασμα, έστω και με τους λίγους πόρους που θα απορροφήσει και θα επενδυθούν. 
     Η ανάπτυξη, κύριε Υπουργέ, πρέπει να χτυπά την ανεργία. Όλοι έχουμε συμφωνήσει ότι είναι το υπ’ αριθμόν ένα πρόβλημα της ελληνικής κοινωνίας και ιδιαίτερα για τους νέους. Η αποδέσμευση της επένδυσης και των κινήτρων από την απασχόληση με τον τρόπο που γίνεται σας είπαν όλοι οι εκπρόσωποι της επιχειρηματικής κοινότητας ότι θα οδηγήσει στην επιλογή της πρώτης κατηγορίας, δηλαδή των άμεσων επιχορηγήσεων. Κανείς δεν θα επιλέξει την επένδυση με την απασχόληση. Συνεπώς χτυπάμε ουσιαστικά την προσπάθεια για την ανάπτυξη θέσεων απασχόλησης με το συζητούμενο νομοσχέδιο. 
     Θα ολοκληρώσω, κύριε Πρόεδρε, και θα πω ότι ουσιαστικά λειτουργεί αντίστροφα ο νόμος αυτός για την περιφερειακή ανάπτυξη και τη σύγκλισή της με το κέντρο. Εγώ θα καταθέσω έναν πίνακα που απολογιστικά ομιλεί για την εφαρμογή του προηγούμενου νόμου για τα ολοκληρωμένα επενδυτικά προγράμματα και τις ειδικές επενδύσεις. Επειδή ακριβώς ήταν οριζόντια η αναφορά του και η ανάπτυξή του, όπως και σε τούτο το νόμο, το 70% των απορροφήσεων έγινε στο Λεκανοπέδιο. Ουσιαστικά, δηλαδή, δημιούργησε νέα απόκλιση του κέντρου από την περιφέρεια. 
     Έχουμε το απολογιστικό πλέον αυτό της προηγούμενης τετραετίας. Αλλάξτε, λοιπόν, όπως σας ζητεί και ο επιχειρηματικός κόσμος της περιφέρειας, οι μικρομεσαίοι της περιφέρειας. Βάλτε ένα πλαφόν, μια ποσόστωση σε αυτά τα ολοκληρωμένα επενδυτικά προγράμματα και τις ειδικές επενδύσεις που είναι -θα έλεγα- και το κρίσιμο εκείνο κομμάτι για την ανάπτυξη της περιφέρειας, ειδικών κλάδων και τομέων, μια ποσόστωση για το Λεκανοπέδιο 20%, 30%. 
     Διαφορετικά, πάλι όλα τα χρήματα θα κατευθυνθούν προς το κέντρο και έτσι θα ανατραπεί και η καλή σας πρόθεση και η διάθεση -που είμαι βέβαιος ότι υπάρχει- για την περιφερειακή ανάπτυξη. Στην πράξη, όμως, πρέπει να αποδεικνύουμε με δεσμεύσεις και δικλίδες ότι στηρίζουμε την περιφερειακή ανάπτυξη. Διαφορετικά, κύριε Υπουργέ, μπορεί να μοιράζουμε ελπίδες, αλλά όλες αυτές θα είναι χωρίς αντίκρισμα και είναι πολύ κοντά -θα έλεγα- οι μέρες όπου θα αποκαλυφθεί ειδικά για τις περιφέρειες, ο αναπτυξιακός νόμος τον οποίο συζητούμε. 
     (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Πρέπει να σας θυμίσω ότι ο Κανονισμός ορίζει ότι ο αγορητής ομιλεί από το Βήμα όταν ο χρόνος που δικαιούται υπερβαίνει τα οκτώ λεπτά. Άρα, πρέπει να μιλάτε από τη θέση σας, γιατί έχουμε εξάλεπτο. Δεν το λέω για εσάς, κύριε Μαγκριώτη. Άλλωστε δεν αποτελεί καμία παρατήρηση, απλά υπενθύμιση. 
     Το λόγο έχει ο κύριος Υπουργός.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Κύριε Πρόεδρε, ζήτησα το λόγο για να απαντήσω σε κάποιες παρατηρήσεις που έκανε προηγουμένως ο κ. Ανδρουλάκης. Ήθελα να ακούσω βεβαίως και τον κ. Μαγκριώτη, αν θα προσέθετε κάτι. 
     Ασφαλώς κανένας δεν περιμένει από εμάς ότι η ανάπτυξη της χώρας θα εξαρτηθεί μόνο από αναπτυξιακούς νόμους. Αυτό είναι δεδομένο. Οι αναπτυξιακοί νόμοι βάζουν ένα πλαίσιο, κάποιους κανόνες για τις επιχορηγήσεις, κάποιους κανόνες για τα φορολογικά κίνητρα, κάποιους κανόνες για τα κίνητρα για την απασχόληση. Χρειάζονται πολλά άλλα να γίνουν, προκειμένου η οικονομία να δίνει ένα καλύτερο επενδυτικό περιβάλλον, προκειμένου να απλοποιηθούν οι διαδικασίες, να μην έχουμε γραφειοκρατικές αγκυλώσεις, κυρίως τις μεγάλες χωροταξικές αγκυλώσεις που έχουμε στη χώρα μας, γιατί οι περισσότερες επενδύσεις τελικά εκεί που κολλάνε είναι στο θέμα της χωροταξίας και στο θέμα του χωροταξικού σχεδιασμού. Εκεί πρέπει να δώσουμε την πολύ μεγάλη έμφαση. 
     Αλλά δεν συμμερίζομαι, όμως, το μηδενισμό που εκφράστηκε και από τον κ. Ανδρουλάκη και είχε εκφραστεί νωρίτερα και με άλλη οπτική γωνία από τον κ. Ανδριανόπουλο. Αυτός ο νόμος, εκτός από το να δώσει μια γενική ώθηση στις επενδύσεις, κάνει και κάτι το οποίο είναι πάρα πολύ σημαντικό για τη χώρα μας, δίνει ενισχυμένα κίνητρα σε περιφέρειες της χώρας που είναι απομακρυσμένες, σε περιφέρειες της χώρας που υστερούν απέναντι σε άλλες περιφέρειες, προκειμένου ακριβώς να μειώσει το χάσμα μεταξύ των περιφερειών. Και η εμπειρία που έχουμε, παρ’ ότι δεν είναι απόλυτα πετυχημένη από παρόμοιους αναπτυξιακούς νόμους που έδιναν περιφερειακά κίνητρα, δεν είναι και εντελώς αρνητική. 
     Υπάρχουν πάρα πολλοί επιχειρηματίες και πάρα πολλές επιχειρήσεις που εκμεταλλεύθηκαν αυτά τα κίνητρα. Υπάρχουν πάρα πολλές περιφέρειες της χώρας που λόγω των αυξημένων κινήτρων είδαν πολλές επενδύσεις να πηγαίνουν προς τα εκεί. Αυτό που επιχειρούμε τώρα να κάνουμε είναι να διευρύνουμε τις δυνατότητες που υπάρχουν, να έχουμε περισσότερους κλάδους οι οποίοι να μπορούν να τύχουν επιχορήγησης, να έχουμε μια καλύτερη κατανομή των περιφερειακών ενισχύσεων, ώστε να ενισχύσουμε πραγματικά τις περιφέρειες της χώρας που υστερούν πάρα πολύ και τους νομούς της χώρας που υστερούν πάρα πολύ -εξ ου  και το 15% πηγαίνει στους νομούς που έχουν κατά κεφαλήν εισόδημα κάτω από το 65% του μέσου όρου της Ευρωπαϊκής Ένωσης- και ασφαλώς κανείς δεν περιμένει θαύματα, αλλά μην έχετε καμία αμφιβολία ότι είναι μια θετική εξέλιξη αυτός ο νόμος. Βεβαίως, θα κριθεί στην εφαρμογή του. Δεν θα λύσει από μόνος του το αναπτυξιακό  πρόβλημα της χώρας, αλλά θα λύσει ένα πολύ μεγάλο μέρος αυτού του προβλήματος. 
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Αντώνιος Μπέζας.
      ΑΝΤΩΝΙΟΣ ΜΠΕΖΑΣ:  Κύριε Πρόεδρε, το νέο κοινωνικό και οικονομικό περιβάλλον που διαμορφώνεται από την Κυβέρνηση της Νέας Δημοκρατίας έχει δύο  βασικούς, δύο στρατηγικούς –θα έλεγα- στόχους, την αύξηση της επιχειρηματικότητας και τη στήριξη της ελληνικής περιφέρειας.  Έχω, λοιπόν, την εντύπωση ότι, αν υπάρχει ένα νομοθετικό κείμενο, αν υπάρχει μία νομοθετική πρωτοβουλία της Κυβέρνησης μέσα από την οποία αποτυπώνονται με τον πιο διαυγή τρόπο αυτοί οι δύο στρατηγικοί στόχοι, είναι το κείμενο του αναπτυξιακού νόμου που συζητούμε σήμερα στη Βουλή.
     Άκουσα πριν το συνάδελφο κ. Μαγκριώτη αλλά και άλλους συναδέλφους από το ΠΑΣΟΚ να μας κατηγορούν ότι ο νόμος δεν προωθεί την περιφερειακή σύγκλιση και την περιφερειακή ανάπτυξη. Ας δούμε όμως πόσο προώθησε την περιφερειακή σύγκλιση και την περιφερειακή ανάπτυξη ο προηγούμενος νόμος, ο 2601/98. θα αναφέρω δύο χαρακτηριστικά στοιχεία. 
     Το πρώτο στοιχείο είναι ότι στη χρονική περίοδο από το 1998 ως το 2002 -έχω συλλέξει τα στοιχεία αυτά από τον κοινοβουλευτικό έλεγχο στην προηγούμενη περίοδο- εγκρίθηκε με βάση τις διατάξεις του νόμου ένας αριθμός επενδύσεων. Απ’ αυτές τις επενδύσεις, το 69% αφορούν το δευτερογενή τομέα, το 20% τον τουρισμό, το 6% τον πρωτογενή τομέα και το 5% την παροχή υπηρεσιών. Ποιο είναι επομένως το πρώτο συμπέρασμα από την πολυετή εμπειρία εφαρμογής του προηγούμενου νόμου; Ότι οι διατάξεις του δεν στήριξαν τον πρωτογενή τομέα και τον τουρισμό και δεν προσέλκυσαν, αλλά -εντελώς αντίθετα- απομάκρυναν ουσιαστικά τις μικρές και μεσαίες επιχειρήσεις οι οποίες δραστηριοποιούνται στην ελληνική περιφέρεια και δημιουργούν θέσεις εργασίας. 
     Το δεύτερο στοιχείο είναι ότι την ίδια χρονική περίοδο από το σύνολο των επενδύσεων που ολοκληρώθηκαν στη χώρα, το 45% εγκαταστάθηκε στην Περιφέρεια της Αττικής, το 2% στην Περιφέρεια της Ανατολικής Μακεδονίας και Θράκης και το 53% των επενδύσεων στις υπόλοιπες έντεκα περιφέρειες της χώρας. Το δεύτερο επομένως συμπέρασμα από την εφαρμογή του παλιού αναπτυξιακού νόμου είναι ότι δεν πέτυχε το στόχο της περιφερειακής σύγκλισης και εντελώς αντίθετα -σε συνδυασμό βέβαια και με άλλες παραμέτρους- οδήγησε σταδιακά σε έναν θα έλεγα επενδυτικό συγκεντρωτισμό, σε συγκέντρωση των επενδύσεων στην Αττική και σε διεύρυνση των περιφερειακών ανισοτήτων. 
     Αυτή ήταν, λοιπόν, η πραγματικότητα την οποία θα έπρεπε να αντιμετωπίσουμε και για να αντιμετωπίσουμε αυτή την πραγματικότητα θα έπρεπε να προχωρήσουμε και προχωρούμε σε μία γενναία και τολμηρή αναμόρφωση, μια αναμόρφωση που εντάσσεται σε μία γενικότερη στρατηγική για την περιφερειακή ανάπτυξη. Και την κάνει αυτήν την αναμόρφωση η  Νέα Δημοκρατία, διότι είναι ένα κόμμα που έχει περιφερειακή αντίληψη για την ανάπτυξη της χώρας. 
     Θέλω να τονίσω ως Βουλευτής της Ηπείρου, μιας περιοχής η οποία παρουσιάζει σημαντική κοινωνική και οικονομική υστέρηση, ότι είμαι απόλυτα ικανοποιημένος με το νέο αναπτυξιακό νομοσχέδιο. Το νέο αυτό νομοσχέδιο ξεπερνάει όλα τα μειονεκτήματα του προηγούμενου θεσμικού πλαισίου και επιπλέον, έχει τρία βασικά χαρακτηριστικά, τα οποία αποτελούσαν και κεντρικές προεκλογικές μας δεσμεύσεις.
     Το πρώτο χαρακτηριστικό είναι ότι τα αναπτυξιακά κίνητρα δεν είναι ισοπεδωτικά και ομοιόμορφα για ολόκληρη τη χώρα, αλλά χαρακτηρίζονται απ’ αυτό που θα λέγαμε «περιφερειακή διαφοροποίηση». Υπήρχε ένα αρνητικό δεδομένο, το οποίο αναφέρθηκε εδώ και από τους Υπουργούς και από άλλους συναδέλφους. Υπήρχε ένας περιφερειακός χάρτης ενισχύσεων, ο οποίος είχε εγκριθεί. Δεν εξαντλούσε τα μέγιστα ποσοστά ενισχύσεων και είναι δεσμευτικός για τη χώρα μας μέχρι το τέλος του 2006. Με δεδομένη, λοιπόν, αυτήν την κατάσταση ο νέος νόμος προβλέπει επιπρόσθετες ενισχύσεις της τάξης του 15% σε όλες τις μικρομεσαίες επιχειρήσεις που εγκαθίστανται σε παραμεθόριους νομούς και σε νομούς που έχουν ΑΕΠ ίσο ή κάτω από το 65% του μέσου κοινοτικού όρου. Επιπλέον προβλέπει πρόσθετες ενισχύσεις της τάξης του 5% για εγκατάσταση σε ΒΕΠΕ. Με τον τρόπο, λοιπόν, αυτό, χωρίς να αλλάζει ο χάρτης των περιφερειακών ενισχύσεων, που δεν μπορούμε να τον αλλάξουμε, ολόκληρη η Ήπειρος, όλοι οι νομοί της επωφελούνται από το νέο καθεστώς και από τα παλιά ποσοστά ενίσχυσης 25%, 30% και 40% για την τρίτη και την τέταρτη περιοχή, προχωρούμε σε ποσοστά ενίσχυσης που φθάνουν στο 50% και 55% ανάλογα με την κατηγορία της επένδυσης. 
     Μίλησα πριν για περιφερειακή διαφοροποίηση, διότι το κριτήριο το οποίο χρησιμοποιείται είναι το κατά κεφαλήν ΑΕΠ. Είναι ένα κριτήριο αντικειμενικό, κοινωνικό και οικονομικό, το οποίο από τη φύση του εμπεριέχει και άλλα δεδομένα, όπως είναι η αποβιομηχάνιση, όπως είναι η πληθυσμιακή συρρίκνωση, όπως είναι η ενεργειακή και συγκοινωνιακή απομόνωση, όπως είναι η ανεργία, χαρακτηριστικά δηλαδή, τα οποία προσιδιάζουν σε περιοχές όπως είναι η Ήπειρος.
     Επιπλέον είναι σημαντικό ότι αυτό το κριτήριο εφαρμόζεται πλέον σε επίπεδο νομού και όχι για συγκεκριμένες περιοχές του νομού.
     Το δεύτερο χαρακτηριστικό το οποίο ικανοποιείται μ’ αυτήν την αναμόρφωση είναι ότι σταματάει η ακατανόητη ανταγωνιστική διάκριση ανάμεσα σε παλιές και σε νέες επιχειρήσεις. Παράλληλα αποσυνδέεται η επιχορήγηση από τις δημιουργούμενες θέσεις απασχόλησης.
     Μας κατηγόρησαν  εδώ ότι έτσι δεν θα δημιουργήσουμε καινούργιες θέσεις απασχόλησης. Μα, η συμβολή που είχε ο ν. 2601/98 στην ενίσχυση της απασχόλησης ήταν από ελάχιστη έως μηδαμινή. Από τις τριακόσιες ογδόντα έξι χιλιάδες περίπου νέες θέσεις εργασίας που δημιουργήθηκαν την περίοδο από το 1999 έως το 2003, μόνο είκοσι δύο χιλιάδες πεντακόσιες θέσεις οφείλονταν στις διατάξεις του προηγούμενου αναπτυξιακού νόμου, δηλαδή ποσοστό 6%. Στο νέο νόμο η τόνωση της απασχόλησης αντιμετωπίζεται με άλλο τρόπο. Ενισχύονται οι επιχειρήσεις με το κίνητρο της επιδότησης του κόστους απασχόλησης και στην αξιολόγηση βέβαια των επενδυτικών προγραμμάτων υπεισέρχεται και ο αριθμός των θέσεων εργασίας που δημιουργούνται.
     Το τρίτο βασικό χαρακτηριστικό αυτής της αναμόρφωσης είναι ότι έχουμε πλέον σταθερότητα, έχουμε πλέον διαφάνεια και έχουμε συντομότερες διαδικασίες. Όλα αυτά δημιουργούν ένα ιδιαίτερα ευνοϊκό περιβάλλον κυρίως για τις πολύ μικρές, μικρές και μεσαίες επιχειρήσεις που δραστηριοποιούνται στην ελληνική περιφέρεια. Οι διαδικασίες οι οποίες είχαν ακολουθηθεί στο παρελθόν στην ουσία απέκλειαν αυτές τις επιχειρήσεις και από τις κοινοτικές και από τις εθνικές επιχορηγήσεις. 
     Για μας, κυρίες και κύριοι συνάδελφοι, στην Ήπειρο με δεδομένο ότι ο χάρτης των περιφερειακών ενισχύσεων δεν μπορούσε να αλλαχθεί, ο νόμος αυτός είναι κομμένος και ραμμένος στα μέτρα μας. Ικανοποιεί πλήρως τις προεκλογικές μας εξαγγελίες και γι’ αυτό μίλησα πριν για στήριξη της ελληνικής περιφέρειας και για άνθηση της επιχειρηματικότητας. Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αύριο η συνεδρίαση θα αρχίσει στις 10.30΄. Παρακαλούνται οι κύριοι Υπουργοί να είναι ακριβώς εδώ στις 10.30΄. Όπως και οι συνάδελφοι που θα μιλήσουν στη συνέχεια πρέπει να είναι εδώ στις 10.30΄. Υπολογίζουμε ότι οι τελευταίοι των ομιλητών θα είναι ο κ. Σπηλιωτόπουλος και ο κ. Δερμετζόπουλος, ίσως και ο κ. Σγουρίδης. Επομένως, αυτοί οι συνάδελφοι αν δεν μιλήσουν απόψε θα μιλήσουν αύριο το πρωί. Ακόμα οι κύριοι Λεονταρίδης, Μωραΐτης, Μπαντουβάς, η κ. Κόρκα-Κώνστα, θα πρέπει να είναι εδώ το πρωί για να προχωρήσουμε εύρυθμα.
     Το λόγο έχει ο κ. Αθανάσιος Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, νομίζω ότι έχει καταγραφεί πια η ανακοπή της ροής των επενδύσεων στη χώρα μας εξαιτίας της έλλειψης αναπτυξιακού νόμου, αναπτυξιακού πλαισίου για ένα χρόνο. Είναι πρωτοφανής αυτή η εξέλιξη, για ένα χρόνο η οικονομία μας να πορεύεται χωρίς αναπτυξιακό νόμο.
     Η Κυβέρνηση επικαλούμενη τα προβλήματα του προηγούμενου νόμου με την Ευρωπαϊκή Ένωση, κατά τη γνώμη μου ψευδώς, επικαλούμενη τις αντιρρήσεις δεν υλοποίησε τον προηγούμενο νόμο. 
     Ελάτε όμως να δούμε στην πράξη τι έγινε. Επαναφέρει στο σημερινό νόμο διατάξεις που είχε καταψηφίσει στον προηγούμενο νόμο, που είχε ψηφιστεί στις αρχές του έτους από την κυβέρνηση του ΠΑΣΟΚ.
     Ο νέος νόμος, κυρίες και κύριοι συνάδελφοι, είναι δώρο-άδωρον για τους επενδυτές και για την οικονομία, γιατί ο ωφέλιμος χρόνος ισχύος αυτού του νόμου είναι μικρός. Και είναι μικρός γιατί στο τέλος του 2006 θα σταματήσει η ισχύς λόγω του ότι η Ευρωπαϊκή Ένωση θα αλλάξει το χάρτη των περιφερειών και δεύτερο, με τη γραφειοκρατία έκδοσης των εξήντα περίπου υπουργικών αποφάσεων θα μείνει πολύ λίγος χρόνος αξιοποιήσιμος, πολύ λίγος χρόνος ωφέλιμος. Όμως είναι δώρο-άδωρο σε συνδυασμό, κυρίες και κύριοι συνάδελφοι, με τα μικρά ποσά, τους μικρούς πόρους που προβλέπονται για χρήση το 2005, που είναι περίπου εκατόν πενήντα εκατομμύρια ευρώ. Είναι αυτή η πρόβλεψη στα όρια του προγράμματος δημοσίων επενδύσεων του 1997. Είναι τόσο μειωμένα.
     Άρα το συμπέρασμα είναι ότι αυτός ο νόμος με το συνδυασμό του μικρού χρόνου υλοποίησης, του μικρού ωφέλιμου χρόνου για τις επιχειρήσεις, με τα μικρά ποσά δεν θα καλύψει το επενδυτικό ενδιαφέρον των επιχειρήσεων και της οικονομίας στη χώρα μας. Όμως ο σοβαρότερος λόγος που εμείς ενιστάμεθα απέναντι στη νομοθετική πρωτοβουλία της Νέας Δημοκρατίας είναι ότι ο νόμος αυτός έχει μία οριζόντια λογική. Η λογική της μη κλαδικής στόχευσης, της μη επιλεξιμότητας, καθιστά το νόμο αυτό αναποτελεσματικό.
     Κύριε Υπουργέ, η καθολική ισχύς των κινήτρων στην ουσία δεν τα καθιστά κίνητρα. Είναι βοήθεια, είναι υποβοήθηση. Δεν λειτουργεί ως κίνητρο η καθολική ισχύς των κινήτρων. Η έλλειψη επιλεξιμότητας στις αναδυόμενες αγορές, στους αναδυόμενους κλάδους, σε κλάδους ισχύος -με τη διαφοροποίηση σε αυτούς τους κλάδους και τη μεγαλύτερη ενίσχυση- δίνει δυνατότητα ανάπτυξης σε επιχειρήσεις. 
     Φοβόμαστε, κύριε Υπουργέ, ότι ο συνδυασμός της έλλειψης πόρων, ο συνδυασμός του μικρού ωφέλιμου χρόνου, ο συνδυασμός με τη μείωση της ίδιας συμμετοχής των επιχειρήσεων και σε συνδυασμό πάλι, λέω, με την αξιολόγηση από ιδιωτικούς επενδυτές, θα οδηγήσει σε μία πολιτική ρουσφετιού, θα οδηγήσει στην έγκριση επιδοτήσεων ή επενδυτικών σχεδίων, τα οποία δεν θα είναι βιώσιμα. 
     Γιατί, κύριε Υπουργέ, βγάζετε από τη μέση τις τράπεζες όπου τις καθιστά υπεύθυνες; Και η αξιολόγηση είναι υπεύθυνη διότι δείχνουν με το χρηματοδοτικό ενδιαφέρον ή μπαίνουν στο χρηματοδοτικό ενδιαφέρον και άρα η γνώμη τους είναι πάρα πολύ σημαίνουσα στην αξιολόγηση.
     Σχετικά με τη μείωση της ίδιας συμμετοχής στο 25% θα ήθελα να πω ότι είναι φοβερό το ότι γίνεται αυτό, όταν έχουμε έλλειψη πόρων. Μειώνεται η ίδια συμμετοχή στο 25% με έναν ιδιότυπο κρατισμό θα έλεγα. Ένας επιχειρηματίας αφερέγγυος με υπερτιμολογήσεις θα παίρνει το ποσό χωρίς να βάζει μία δραχμή, χωρίς να λαμβάνει κίνητρο; Ακόμα θα οδηγηθούν οι επιχειρηματίες με τη μικρή συμμετοχή στον τραπεζικό δανεισμό, στον υπερδανεισμό. Και αυτό θα καθιστά τα επιχειρηματικά σχέδια μη βιώσιμα. 
     Κύριε Υπουργέ, η αποσύνδεση της απασχόλησης από την επιδότηση κατά τη γνώμη μου θα έχει μόνο επικοινωνιακή σημασία για το μέλλον και την αποτελεσματικότητα αυτού του νόμου αναφορικά με τη μείωση της ανεργίας και τη χρήση αυτού του μέτρου. Κανένας επιχειρηματίας –και εδώ θα είμαστε στο τέλος του χρόνου- δεν θα καταφύγει στο τρίτο μέτρο της επιδότησης της απασχόλησης, όπως δεν θα καταφύγουν και στα φορολογικά αποθεματικά. Όλοι θα καταφύγουν στο πρώτο μέτρο της ενίσχυσης του κεφαλαίου της επένδυσης. 
     Άρα, λοιπόν, αυτό μην το βάζετε καθόλου, γιατί έτσι κοροϊδεύετε τους εργαζόμενους. Δεν στοχεύει στη μείωση της απασχόλησης αυτό το μέτρο. 
     Κύριε Υπουργέ, δημιουργούνται επίσης ερωτήματα σε δύο-τρεις άλλες περιπτώσεις. Θεωρούμε ότι η διάταξη του άρθρου 3, αν δεν απατώμαι, για τις επενδύσεις στην Αττική για δήθεν προϊόντα ποιότητας για παράδειγμα, δημιουργεί παράθυρο για να ενισχυθούν πάλι οι επενδύσεις στην Αττική σε βάρος της επαρχίας. 
     Τώρα θα ήθελα να σας πω ένα παράδειγμα για την αντίφαση του νόμου, κύριε Υπουργέ. Θα δείτε ότι η επιχείρηση στην Δ΄ ζώνη παραδείγματος χάρη στη Μυτιλήνη με διακόσιους εβδομήντα στην απασχόληση και με κύκλο εργασιών 50.000.000 ευρώ θα παίρνει λιγότερα από την Γ΄ ζώνη, παραδείγματος χάρη στη Λιβαδειά όπου εκεί με το 15% και πάλι με 50.000.000 ευρώ κύκλο εργασιών και με λιγότερους από διακόσιους πενήντα αφού τους καθορίζει ως μικρομεσαίους θα παίρνει περισσότερο. Άρα στη Λιβαδειά, επαναλαμβάνω, με 50.000.000 ευρώ κύκλο εργασιών και διακόσιους σαράντα στην απασχόληση θα παίρνει περισσότερα από ότι ένας στη Μυτιλήνη στην Δ΄ ζώνη με διακόσιους εβδομήντα στην απασχόληση και 50.000.000 ευρώ κύκλο εργασιών. Αυτό θεωρείται ότι ενισχύει την περιφερειακή ανάπτυξη;
     Κύριε Υπουργέ, θεωρώ ότι υπάρχει περιθώριο να βελτιώσετε μερικές από τις πλευρές του νομοσχεδίου. Εμείς δεν θέλουμε να μηδενίσουμε τα πάντα. Έχει πραγματικά μερικές καλές πλευρές το νομοσχέδιο, όπως για παράδειγμα το 15% για τους μικρομεσαίους, όπως για παράδειγμα την προσπάθεια επικέντρωσης στον τουρισμό. Έχει πραγματικά μερικά. Αλλά όμως σας λέω ότι με τη λογική της οριζόντιας προσέγγισης θα είναι ατελέσφορος. Και το λέω αυτό όχι με αντιπολιτευτικό λόγο, αλλά από τη μακρά μου εμπειρία, ιδιαίτερα στην Αγροτική Τράπεζα όπου αξιολογήσαμε με το ν.1892 και το ν.1262 εκατοντάδες επιχειρηματικά σχέδια. Η λογική που προσεγγίζετε θα μας οδηγήσει στο να πασπαλίσουμε μία σκόνη πάνω στα επενδυτικά σχέδια χωρίς κανένας να ωφελείται ουσιαστικά, χωρίς να κάνουμε βιώσιμες επιχειρήσεις, χωρίς να ωθούμε την ανάπτυξη προς τα εμπρός.
     ΠΡΟΕΔΡΕΥΩΝ (Γεώργιος Σούρλας): Ο κ. Ευγένιος Χαϊτίδης έχει το λόγο.
     ΕΥΓΕΝΙΟΣ ΧΑΪΤΙΔΗΣ: Κυρίες και κύριοι συνάδελφοι, άκουσα προηγουμένως ορισμένους συναδέλφους από την Αξιωματική Αντιπολίτευση να μιλούν απαξιωτικά: «ήρθε η καινούργια Κυβέρνηση και μας έφερε και έναν αναπτυξιακό νόμο». Οι εν συνεχεία ομιλητές της Αντιπολιτεύσεως με την ανάπτυξη του θέματος και των απόψεών τους μίλησαν ανάλογα. 
     Όμως και ο Υπουργός Εθνικής Οικονομίας και ο Υπουργός Ανάπτυξης με συγκεκριμένα στοιχεία απέδειξαν γιατί ήταν επιβεβλημένη η τροποποίηση των προηγούμενων αναπτυξιακών νόμων οι οποίοι νόμοι με στοιχεία τα οποία κατατέθηκαν στα Πρακτικά της Βουλής άφηναν ανεκμετάλλευτες ευκαιρίες και δυνατότητες που παρείχοντο ώστε με κίνητρα και επιδοτήσεις από την Ευρωπαϊκή Ένωση να μπορούν να γίνουν νέες επενδύσεις για να μειωθεί επιτέλους αυτή η ανησυχητική και δυστυχώς ουσιαστικά αυξανόμενη ανεργία στην περιφέρεια της Ελλάδος. 
     Αυτά τα στοιχεία τα οποία αποδεικνύουν ότι δεν εξαντλήθηκαν με τους προηγούμενους αναπτυξιακούς νόμους οι αναπτυξιακές δυνατότητες που μας παρείχε η Ευρωπαϊκή Ένωση, καθιστούν επιβεβλημένο το νόμο που σήμερα συζητάμε. Και ο νόμος αυτός εκτός απ’ αυτό το στοιχείο της εκμετάλλευσης όλων των δυνατοτήτων επιδότησης, έχει και άλλα στοιχεία τα οποία είμαι σε θέση και πολύ σύντομα να περιγράψω. Και εγώ ζω σε μια περιοχή η οποία έχει το πρόβλημα επενδυτικής άπνοιας και αύξησης της ανεργίας, η οποία είναι ιδιαίτερα έντονη και υψηλή στην περιφέρεια. 
     Αναφέρομαι στο άρθρο 7 όπου πραγματικά παρατηρώ μια εξομάλυνση των ακραίων διαφορών που υπήρχαν στους προηγούμενους νόμους καθόσον αφορά τα επενδυτικά κίνητρα μεταξύ όμορων νομών. 
     Με τους προηγούμενους νόμους και ιδιαίτερα με τον ισχύοντα σήμερα, σε ορισμένους νομούς εδίδετο η δυνατότητα και το κίνητρο των επενδύσεων –τουλάχιστον στα χαρτιά, γιατί στην πραγματικότητα ούτε και αυτό αξιοποιήθηκε- και εδημιουργείτο κατ’ αρχήν η ελπίδα ότι έχουμε μια επενδυτική όαση ενώ γύρω-γύρω υπήρχε μια επενδυτική ερήμωση. Αυτήν την τραγική πραγματικότητα ζήσαμε στο Νομό Σερρών, ο οποίος έχει αποβιομηχανοποιηθεί κατά τρόπο απόλυτο μέσα στην τελευταία δεκαετία. Θα σας πω το εξής χαρακτηριστικό παράδειγμα:
     Την περίοδο 1985-1995 περίπου διακόσιες μεταποιητικές επιχειρήσεις, κατανεμημένες σε όλη την επιφάνεια του νομού μας, απασχολούσαν χιλιάδες εργαζόμενους και μάλιστα αγρότες, γυναίκες και άνδρες, οι οποίοι εξασφάλιζαν εκεί το οικογενειακό εισόδημα, το μοναδικό ή το συμπληρωματικό. Αυτή η δυνατότητα σήμερα δεν υπάρχει για δύο λόγους. Πρώτον γιατί σε όμορους νομούς δόθηκαν τέτοια κίνητρα ώστε επιχειρήσεις των Σερρών να μετακομίσουν κατά τρία έως πέντε χιλιόμετρα, για να μπουν διοικητικά στον όμορο νομό. Άλλες επιχειρήσεις μεταφέρθηκαν στη Βουλγαρία.
     Αυτό δεν έγινε στα πλαίσια κάποιας αναπόφευκτης διαδικασίας, της λεγόμενης ελεύθερης οικονομίας ή των τελευταίων δεδομένων που διαγράφονται παγκοσμίως στην οικονομία και ιδιαίτερα στα Βαλκάνια και στην Ευρώπη.
     Πριν από ένα χρόνο -και το καταγγέλλω- έγινε ειδικό σεμινάριο στις Σέρρες, όπου εισηγητής ήταν ο Έλληνας εμπορικός ακόλουθος στη Σόφια. Παρουσίασε τα κίνητρα και προχώρησε σε παραινέσεις ώστε οι Σερραίοι επενδυτές, όσοι απέμειναν, να μετεγκατασταθούν στη Βουλγαρία. Και έτσι φθάσαμε στις Σέρρες να έχουμε τραγικό πρόβλημα. Σύμφωνα με στοιχεία του Εμπορικού και Βιομηχανικού Επιμελητηρίου το 30% και πλέον του ενεργού πληθυσμού στις Σέρρες είναι άνεργο, ιδιαίτερα οι νέοι με εξειδικεύσεις και πτυχία που δεν μπορούν να αξιοποιήσουν.
     Γι’ αυτούς, λοιπόν, τους λόγους το συζητούμενο νομοσχέδιο ασφαλώς θα πρέπει να υποστηριχθεί. Αλλά επειδή από κάθε καλό υπάρχει και καλύτερο, θα μου επιτρέψετε στο λίγο χρόνο που μου απομένει να κάνω κάποιες προτάσεις προς περαιτέρω βελτίωση. 
     Δεν αρκούν μόνο τα κίνητρα. Είναι απαραίτητες οι υποδομές. Δεν είναι δυνατόν να ζητούμε ανάπτυξη όταν από το Νομό Σερρών διέρχεται ο κεντρικός αγωγός φυσικού αερίου από τη Σοβιετική Ένωση και μόλις πριν από ένα χρόνο σε ορισμένες περιοχές των Σερρών δόθηκε η δυνατότητα χρήσης φυσικού αερίου. Δεν είναι δυνατόν να υπάρχουν σε όμορους νομούς πέρα από τις προβλέψεις του αναπτυξιακού ή των εκάστοτε αναπτυξιακών νόμων, άλλες ρυθμίσεις οι οποίες αποτελούν κίνητρο για επενδυτές σ’ αυτούς τους νομούς και αντικίνητρο για το Νομό Σερρών. Αναφέρομαι σε ρυθμίσεις όπως είναι οι οφειλές σε τράπεζες ή σε ασφαλιστικούς οργανισμούς που ρυθμίζονται με εγγύηση του ελληνικού δημοσίου. Αυτό αποτελεί επενδυτικό αντικίνητρο για το Νομό Σερρών. 
     Επίσης δεν είναι δυνατόν να επιδιώκουμε μόνο την παραγωγή αλλά να μη δίδουμε κίνητρα και να μην υποβοηθούμε την εμπορική διακίνηση. Θα παρακαλούσα με προσεχείς βελτιώσεις αυτή η εμπορική διακίνηση και η εμπορία να ενισχύονται κατά τρόπο ανάλογο με εκείνο της παραγωγής. 
     Αναφέρθηκαν προηγουμένως από τον αξιότιμο συνάδελφο Κοινοβουλευτικό Εκπρόσωπο της Αξιωματικής Αντιπολίτευσης κάποια παραδείγματα όπου γίνεται συσχετισμός μεταξύ ύψους επενδύσεως και θέσεων απασχόλησης. Ασφαλώς το ζητούμενο –και μακάρι να το πετύχουμε- είναι υψηλές επενδύσεις και πολλές θέσεις εργασίας. Αλλά αυτό δεν είναι το απόλυτο κριτήριο. Διότι ο σύγχρονος τρόπος ανταγωνιστικής παραγωγής πρέπει βεβαίως να προβλέπει πολλές θέσεις εργασίας αλλά να εξασφαλίζεται και η ανταγωνιστικότητα. Να μην ξεχνούμε ότι θα πρέπει να βρίσκουμε πάντα τη χρυσή τομή.
     Κάνω έκκληση προς τον αξιότιμο κύριο Υπουργό να εξαντλήσετε τη δυνατότητα να μην τμήσετε, να μην τεμαχίσετε τους ακριτικούς νομούς σε περιοχές ανάπτυξης -που μακάρι να υπάρξει εκεί ανάπτυξη- και να αφήσουμε τις άλλες περιοχές του αυτού νομού σε μια επενδυτική άπνοια. Διότι όλη η έκταση των ακριτικών νομών  έχει ανάγκη από επενδύσεις και από θέσεις εργασίας.
     ΠΡΟΕΔΡΕΥΩΝ (Γεώργιος Σούρλας): Παρακαλώ, τελειώνετε.
     ΕΥΓΕΝΙΟΣ ΧΑΪΤΙΔΗΣ: Θα παρακαλούσα, λοιπόν, και αυτό να ληφθεί υπόψη. Διότι όλοι οι ακριτικοί νομοί –και οι συνάδελφοι που προέρχονται απ’ αυτούς το γνωρίζουν- σε λίγα χρόνια ίσως να έχουν μη αναστρέψιμες καταστάσεις ανεργίας, τις οποίες είμαι βέβαιος ότι με την ευαισθησία που διακρίνει τους αρμόδιους Υπουργούς αλλά και την Κυβέρνηση στο σύνολό της, θα αντιμετωπίσετε κατά τρόπο θετικό και αποτελεσματικό.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, αφού έχετε τόσες σημαντικές προτάσεις σαν τον κ. Χαϊτίδη, να τις κάνετε πριν αναπτύξετε τις αρχές του νομοσχεδίου για να το βελτιώσετε και για να μη βρίσκεται το Προεδρείο στη δυσάρεστη θέση να σας διακόπτει.
     Ο κ. Αλιβιζάτος έχει το λόγο.
     ΠΕΤΡΟΣ ΑΛΙΒΙΖΑΤΟΣ: Κυρίες και κύριοι συνάδελφοι, η Κυβέρνηση φέρνει προς ψήφιση στη Βουλή ένα νομοσχέδιο το οποίο αφορά την παροχή κινήτρων για την προσέλευση ιδιωτικών επενδύσεων στη χώρα μας.
     Είναι διαπιστωμένο και δεν επιδέχεται καμία αμφισβήτηση, ότι η δημιουργία ενός νέου θεσμικού πλαισίου παροχής ενισχύσεων και υιοθέτησης κινήτρων για την προσέλκυση ιδιωτικών επενδύσεων,  είναι κάτι παραπάνω από αναγκαίο. Την ανάγκη αυτή την αναδεικνύουν δυστυχώς οι αριθμοί. Ο χαρακτηρισμός που ταιριάζει στην ελληνική οικονομία σήμερα θα μπορούσε να είναι επενδυτική έρημος».
     Η πρόσφατη έκθεση της Διάσκεψης του ΟΗΕ για το εμπόριο και την ανάπτυξη σε όλες τις χώρες του κόσμου, που δόθηκε πριν λίγες εβδομάδες στη δημοσιότητα, είναι άκρως αποκαλυπτική. Σύμφωνα με τα στοιχεία της έκθεσης αυτής, το ποσό που εισήλθε στην Ελλάδα το 2003 για ξένες επενδύσεις ανήλθε στα 47 εκατομμύρια δολάρια έναντι 51 εκατομμυρίου δολαρίων που είχαν εισέλθει το 2002 και 1.560 εκατομμυρίων δολαρίων το 2001.
     Με βάση αυτά τα νούμερα η Ελλάδα κατετάγη στην εκατοστή εικοστή έβδομη θέση ως προς την προσέλκυση ξένων επενδυτικών κεφαλαίων πίσω από χώρες όπως η Υεμένη και η Γουινέα. Αν μάλιστα αυτές οι επιδόσεις συνδυαστούν με τις εξίσου θλιβερές επιδόσεις της χώρας μας όσον αφορά την έκταση της γραφειοκρατίας και της διαφθοράς που καταγράφεται στις εκθέσεις της διεθνούς διαφάνειας καταλαβαίνουμε όλοι γιατί τα τελευταία χρόνια καμία μεγάλη επένδυση δεν πραγματοποιήθηκε στη χώρα μας. Πιστεύουμε πραγματικά ότι αν συνεχίσουμε να σημειώνουμε ως χώρα αυτές τις επιδόσεις η απόσταση που μας χωρίζει από τις άλλες χώρες της Ευρωπαϊκής Ένωσης θα μεγαλώσει. Η ανεργία θα αυξάνεται, η αποβιομηχάνιση θα συνεχιστεί, το κοινωνικό κράτος θα παραμείνει έννοια κενή περιεχομένου.
     Η επίτευξη της μεγίστης δυνατής οικονομικής και κοινωνικής ανάπτυξης προϋποθέτει την ουσιαστική βελτίωση της ανταγωνιστικότητας της οικονομίας μας, τη βελτίωση της ελκυστικότητας της χώρας μας και των επιμέρους περιφερειών της για επενδύσεις και επιχειρηματικές πρωτοβουλίες από το εσωτερικό και το εξωτερικό, την ενίσχυση της εξωστρέφειας της οικονομίας, τη βελτίωση των μακροοικονομικών δεικτών της ελληνικής οικονομίας και ιδιαίτερα τη μείωση του δημοσίου χρέους και των ελλειμμάτων. Αυτοί οι στόχοι είναι οι πιο σημαντικοί, αλλά και αναγκαίοι. Χωρίς την επίτευξή τους δεν μπορούμε να έχουμε ούτε διατηρήσιμη ανάπτυξη ούτε μείωση της ανεργίας ούτε ουσιαστική βελτίωση του βιοτικού επιπέδου των Ελλήνων πολιτών ούτε εφαρμογή μιας αποτελεσματικής κοινωνικής πολιτικής. Χρειαζόμαστε ανταγωνιστικές επιχειρήσεις και προϊόντα, πραγματοποίηση επενδύσεων στους παραγωγικούς κλάδους της οικονομίας μας και ιδιαίτερα σ’ αυτούς που έχουν έντονο εξαγωγικό προσανατολισμό. Χρειαζόμαστε ένα κράτος λιγότερο σπάταλο και γραφειοκρατικό. Το μεγάλο στοίχημα για τη χώρα μας είναι να δημιουργήσουμε ένα ευνοϊκό επενδυτικό κλίμα, να ενισχύσουμε την επιχειρηματικότητα και να προσελκύσουμε επενδύσεις για την ενίσχυση της αναπτυξιακής διαδικασίας, και μάλιστα σε τομείς που η χώρα μας διαθέτει συγκριτικά πλεονεκτήματα, και όχι να επιδοτήσουμε παρεμβάσεις σε τομείς και επενδυτικά σχέδια που η ημερομηνία λήξης τους είναι η επόμενη μέρα της καταβολής της τελευταίας δόσης της κρατικής επιχορήγησης.
     Θέλουμε να δημιουργήσουμε νέες και σταθερές θέσεις απασχόλησης επιδοτώντας επενδύσεις σε δυναμικά αναπτυσσόμενους τομείς της οικονομίας. Να επιτύχουμε μέσα από την παροχή ολοκληρωμένων κινήτρων την περιφερειακή σύγκλιση. Να κάνουμε πράξη την κοινωνική συνοχή. 
     Το αναπτυξιακό νομοσχέδιο που φέρνει προς ψήφιση η Κυβέρνηση είναι αποτέλεσμα ενός ευρύτατου διαλόγου μεταξύ των παραγωγικών δυνάμεων της ελληνικής κοινωνίας. Είμαστε σίγουροι ότι θα αποτελέσει πολύτιμο εργαλείο στην προσπάθεια που κάνουμε για να ενισχύσουμε τη συνολική ανταγωνιστικότητα της ελληνικής οικονομίας. Η κυβερνητική προσπάθεια για επίτευξη υψηλών ρυθμών οικονομικής ανάπτυξης, στηρίζεται σε ένα ολοκληρωμένο σχέδιο που πέραν του προς ψήφιση αναπτυξιακού νομοσχεδίου ενδεικτικά περιλαμβάνει, το φορολογικό νομοσχέδιο που ψηφίσαμε πρόσφατα, την αντιμετώπιση της γραφειοκρατίας μέσα από την απλοποίηση των διαδικασιών, την προώθηση των αυτοχρηματοδοτούμενων  έργων, την αποτελεσματική αξιοποίηση του Γ΄ Κοινοτικού Πλαισίου Στήριξης.
     Κυρίες και κύριοι συνάδελφοι, το νομοσχέδιό μας ανταποκρίνεται επαρκώς στις ανάγκες της ελληνικής οικονομίας και στις προσδοκίες του επιχειρηματικού κόσμου αφού, μεταξύ άλλων, εισάγει ρυθμίσεις που ενισχύουν ουσιαστικά την περιφέρεια, παρέχει ίσες ευκαιρίες και στις ήδη λειτουργούσες επιχειρήσεις σε σχέση με τις νεοϊδρυθείσες γιατί τους δίνει κίνητρα όχι μόνο για την κάλυψη των αναγκών επέκτασής τους, αλλά και για τη βελτίωση της ανταγωνιστικότητάς τους. Περιλαμβάνει για πρώτη φορά τόσο αυξημένα κίνητρα για τις μικρομεσαίες επιχειρήσεις αναγνωρίζοντάς τους τη σημασία που έχουν στην οικονομική δραστηριότητα και τη συμβολή τους στη διεύρυνση της παραγωγικής βάσης και της απασχόλησης. Προβλέπει ρυθμίσεις για τη βελτίωση της αντικειμενικότητας και της ταχύτητας διεκπεραίωσης των διαδικασιών ένταξης ελέγχου και ολοκλήρωσης επενδυτικών σχεδίων καθώς και για τη ροή των προβλεπομένων εκταμιεύσεων. 
     Ευνοεί τη δημιουργία νέων θέσεων απασχόλησης. Για πρώτη φορά εισάγεται ως κίνητρο η επιδότηση του μισθολογικού κόστους των νέων θέσεων εργασίας που δημιουργούνται από μία επένδυση. Τέλος, διατηρείται ο υφιστάμενος χάρτης περιφερειακών ενισχύσεων για τον οποίο δυστυχώς δεν υπάρχει δυνατότητα αλλαγής έως το 2006. 
     Ανεξάρτητα από το κόμμα στο οποίο ανήκει ο καθένας μας όλοι μας συμφωνούμε ότι χωρίς την πραγματοποίηση σημαντικών επενδύσεων κατά προτεραιότητα στους κλάδους παραγωγής αγαθών και υπηρεσιών που εκτίθενται στο διεθνή ανταγωνισμό δεν μπορεί να υπάρξει ουσιαστική οικονομική ανάπτυξη και πρόοδος. Με το παρόν νομοσχέδιο ενισχύουμε σημαντικά το επενδυτικό κλίμα, ενθαρρύνουμε την επιχειρηματικότητα, δημιουργούμε προϋποθέσεις για τη δημιουργία νέων θέσεων εργασίας. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Γεωργιάδης έχει το λόγο.
     ΝΙΚΟΛΑΟΣ ΓΕΩΡΓΙΑΔΗΣ: Θεωρώ ότι είναι χρήσιμη αυτήν τη στιγμή η συζήτηση ενός τέτοιου νομοσχεδίου, γιατί καταγράφονται θέσεις στις οποίες θα ανατρέξουμε για να δούμε αν αυτά τα οποία λέγαμε όντως είναι έτσι ή δεν είναι. Σ’ αυτό το πλαίσιο αισθάνομαι μεγάλη δυσκολία να παρακολουθήσω την πανσπερμία απόψεων που ακούμε από τα έδρανα της Αντιπολίτευσης.
     Ο κ.  Ανδρουλάκης ρητά και ξεκάθαρα αμφισβήτησε τον αναπτυξιακό νόμο του κράτους. Είπε ότι η Ελλάδα δεν θα έπρεπε σήμερα να χρειάζεται έναν τέτοιο αναπτυξιακό νόμο. Αυτή η λογική προφανώς αμφισβητεί τη λογική των κοινοτικών κονδυλίων. Ίσως θα μπορούσε κανείς να συμφωνήσει με τον κ. Ανδρουλάκη, αλλά αυτό το οποίο με ξένισε δεν ήταν αυτά που είπε ο κ. Ανδρουλάκης, αλλά το ότι χειροκρότησε το ΠΑΣΟΚ. Και χειροκρότησε με την ίδια ένταση με την οποία χειροκρότησε και άλλες αντιλήψεις που ήταν κάθετα κρατικίστικες. Οπότε νομίζω ότι οι θέσεις που εκφράζονται εδώ, πέραν του ότι εκφράζουν κάθε Βουλευτή ξεχωριστά δημιουργούν μεγάλη δυσκολία σε ένα διάλογο.
     Δικαίως ο κ. Ανδρουλάκης εκφράζει μια άποψη μιζέριας σε σχέση με τη δυνατότητα ενός αναπτυξιακού νόμου να λειτουργήσει, διότι στο παρελθόν οι διάφοροι αναπτυξιακοί νόμοι δεν απέδωσαν. Δηλαδή δεν έχουμε δει καμία ουσιαστική βελτίωση της διάρθρωσης της ελληνικής οικονομίας, δεν έχουμε δει ουσιαστική περιφερειακή ανάπτυξη ούτε σύγκλιση εισοδημάτων από την περιφέρεια προς το κέντρο, αλλά ούτε και αύξηση απασχόλησης. Είδαμε μάλλον μία απαξίωση αυτού του θεσμού και γι’ αυτό υπάρχει αυτή η μιζέρια που πλανάται στα έδρανα της Αντιπολίτευσης. Δεν πιστεύω ότι είναι δυνατόν με μια σωστή αναπτυξιακή πολιτική να έχουμε αποτέλεσμα. 
     Δεύτερον, βλέπουμε να υπάρχει μια στρέβλωση της ίδιας της έννοιας της αναπτυξιακής πολιτικής διότι αυτά που συνέβησαν, συνέβησαν με ρυθμούς ανάπτυξης που ήταν αρκετά σεβαστοί. Η αύξηση του ΑΕΠ πλησίασε το 4%. Αυτό είναι ένα αρκετά σοβαρό νούμερο. Βέβαια στο ελληνικό λεξιλόγιο δεν υπάρχει διάκριση μεταξύ της αύξησης και της ανάπτυξης. Μιλάμε για ανάπτυξη και σκεπτόμαστε νούμερο, ποσοστό του ΑΕΠ. Δεν είναι αυτό το πράγμα η ανάπτυξη. Η ανάπτυξη περιλαμβάνει την περιφερειακή σύγκλιση, μία σύγκλιση που πρέπει να τη δει κανείς με ένα κέντρο το οποίο προοδεύει, γιατί θα μπορούσαμε να έχουμε σύγκλιση αφήνοντας το κέντρο σταθερό και ενισχύοντας την περιφέρεια. Δηλαδή η σύγκλιση πρέπει να είναι δυναμική και ως προς το κέντρο. Προφανώς περιλαμβάνει την έννοια της κοινωνικής συνοχής, όχι λόγω της πτώσης του επιπέδου των κοινωνικά ισχυρότερων γιατί και αυτό πρέπει να το δει κανείς δυναμικά. Να έχουμε κοινωνική συνοχή όταν και οι ισχυροί γίνονται ισχυρότεροι.
     Όλη αυτή η εξίσωση δεν μπορεί να λειτουργήσει αν δεν λάβει σοβαρότατα υπόψη το θέμα της απασχόλησης. 
     Υπάρχουν και άλλα δύο ζητήματα που έρχονται με τον αναπτυξιακό νόμο. Είναι το ζήτημα της αειφόρου ανάπτυξης και της μεγάλης έμφασης στο περιβάλλον. Νομίζω ότι ήλθε η ώρα κάποια στιγμή στο Κοινοβούλιο να μπορέσουμε να έχουμε κάποια διαρκή επιτροπή περιβάλλοντος καθώς τα νομοθετήματα γύρω από το περιβάλλον αυξάνονται συνεχώς. Ο νόμος προφανώς σκιαγραφεί τον τρόπο που η νέα διακυβέρνηση αντιλαμβάνεται το ρόλο του αναπτυξιακού κράτους, αλλά και το ρόλο του ιδιωτικού τομέα ως ουσιαστικής κινητήριας μηχανής ανάπτυξης. Νομίζω ότι ελάχιστοι σ’ αυτήν την Αίθουσα μπορούν σοβαρά να αμφισβητήσουν πολιτικά αυτόν το στόχο.
     Προφανώς ένας αναπτυξιακός νόμος  δεν αρκεί. Χρειάζεται να αλλάξουν νοοτροπίες, να αλλάξει διοίκηση, χρειάζεται να προχωρήσουμε στην επανίδρυση του κράτους.
     Άκουσα τον κ. Γεωργακόπουλο να λέει ότι δεκατρία χρόνια του πήρε για να κάνει κοινή υπουργική απόφαση για τον ιαματικό τουρισμό. Έχουν γίνει βήματα, έχουμε πλέον Υπουργείο Τουρισμού. Έχουμε δημιουργήσει τις προϋποθέσεις να διευκολυνθεί η διοίκηση προς αυτές τις κατευθύνσεις.
     Εννοείται ότι ο νόμος δεν είναι πανάκεια. Όμως είναι προς τη σωστή κατεύθυνση και νομίζω ότι ο εισηγητής μας κ. Λέγκας πολύ συγκεκριμένα μας εξήγησε τι φέρνει αυτός ο νόμος και δεν χρειάζεται να συζητήσουμε παραπάνω. 
     Αυτό που θέλω να πω, επειδή μου αρέσει να βάζω και μερικά στοιχήματα, είναι ότι το αποτέλεσμα του νόμου θα είναι μετρήσιμο. Βλέποντας τα στατιστικά στοιχεία, ποιες ήταν οι επενδυτικές προτάσεις στο παρελθόν και πόσες ενετάχθησαν στον προγραμματισμό, εγώ θα μάντευα ότι θα δούμε δύο χιλιάδες τέτοιες προτάσεις μέσα στο 2005.
     Επίσης θα διακινδύνευα να μαντέψω ότι χίλιες απ’ αυτές θα ενταχθούν στον προγραμματισμό. Νομίζω ότι αν αυτό συμβεί, τότε εκ των πραγμάτων θα έχουμε μία πολύ μεγάλη επιτυχία την οποία θα μπορούμε να συζητήσουμε σε ένα χρόνο από τώρα και να ανατρέξουμε σ’ αυτή.
     Το άλλο για το οποίο θέλω να στοιχηματίσω είναι ότι το δεύτερο κίνητρο της φορολογικής ελάφρυνσης θα είναι αυτό στο οποίο η πλειονότης των ενδιαφερομένων θα προστρέξουν και όχι στο πρώτο της επιδότησης κεφαλαίου.  Βέβαια και εκεί ακούσαμε μία άλλη μαντική από τα έδρανα της Αντιπολίτευσης και τον εισηγητή κ. Βερελή.
     Τελειώνοντας διαισθάνομαι μία απολογητικότητα και από εμάς και από τη μεριά της Κυβέρνησης γύρω από το να χρησιμοποιήσουμε συμβούλους για αξιολόγηση. Προς Θεού. Αυτό είναι κάτι το οποίο ξεφτιλίστηκε τα προηγούμενα χρόνια από την προηγούμενη Κυβέρνηση. Δεν σημαίνει ότι πρέπει να το συνεχίσουμε ούτε να αισθανόμαστε απολογητικά. Αλίμονο αν η διοίκηση σήμερα με το σχεδιασμό που έχουμε δεν ανατρέξει στην καλύτερη δυνατή τεχνογνωσία, προφανώς από τον ιδιωτικό τομέα και να την πάρει. Δεν είπαμε διεφθαρμένοι σύμβουλοι, διεφθαρμένοι πολιτικοί υπάρχουν και εμείς δεν φοβόμαστε,θα τους χρησιμοποιήσουμε και θα το κάνουμε γενναία και πολύ ισχυρά για το καλό του τόπου.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ο κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριε Πρόεδρε, συμφωνούμε με την τελευταία φράση του αγαπητού συναδέλφου και ενισχύουμε την άποψη ότι υπάρχει ενισχυμένη διαφθορά. Αυτή καταπολεμά η Κυβέρνηση και την καταπολεμά με αποτελεσματικό τρόπο, αν σκεφθούμε και τα νομοσχέδια που έρχονται τις επόμενες μέρες στη Βουλή των Ελλήνων.
     Ο αναπτυξιακός νόμος είναι ιδιαίτερα απλός και ευέλικτος. Ανταποκρίνεται στις απαιτήσεις της εποχής μας και μάλιστα με ένα ξεχωριστό τρόπο. 
     Ακούσαμε προηγούμενα τον κ. Πρωτόπαπα από την Αξιωματική Αντιπολίτευση ο οποίος είπε ότι έχουμε πεντακόσιους δέκα χιλιάδες ανέργους. Αυτοί ήταν αποτέλεσμα μιας συγκεκριμένης πολιτικής. Πάντα η Νέα Δημοκρατία διακήρυσσε ότι επιδοτώντας την ανεργία ουσιαστικά δημιουργούμε ανεργία. Μέσα απ’ αυτόν τον αναπτυξιακό νόμο στις κομβικές παρεμβάσεις επιδοτείται βεβαίως η εργασία με στόχο την ενίσχυση των μικρομεσαίων επιχειρήσεων, την ενίσχυση της επιχειρηματικότητας. Είναι το πρώτο στοίχημα της Νέας Δημοκρατίας και το δεύτερο η περιφερειακή ανάπτυξη.
     Ακούστηκε επίσης η φράση ότι χρειαζόμαστε περίσσευμα αλήθειας. Σαφέστατα οι πολίτες σήμερα απαιτούν αλήθεια και αυτό κάνει η Νέα Δημοκρατία. Προσδιορίζει τα ελλείμματα που υπάρχουν και καταθέτει έναν αναπτυξιακό νόμο που βεβαίως κατά τη φράση του κ. Ανδριανόπουλου είναι καλύτερος από τον προηγούμενο. Είναι πολύ καλύτερος. Δεν είναι μία επίκληση την οποία κάνω για λόγους κομματικής εκμετάλλευσης. Είναι κάτι που αποδεικνύεται μέσα από τους αριθμούς, μέσα από τα δεδομένα. Δεν είναι κακό ότι το 40% της ιδίας συμμετοχής γίνεται 25%. Σήμερα στην αγορά υπάρχει ένα πρόβλημα που προϋπήρχε, είναι η έλλειψη ρευστότητας που δεν δημιουργήθηκε τυχαία. Δημιουργήθηκε με την πολιτική των πανωτοκίων, με την πολιτική του Χρηματιστηρίου, με το πλαστικό χρήμα. Δημιουργήθηκε με την ανισότητα και ουσιαστικά ο ελληνικός λαός με τις εκλογές αυτή την κατάσταση ήθελε να αλλάξει. Δίνει άλλα κίνητρα, φθάνει η επιδότηση στο 55%.
     Η συζήτηση για τα αναπτυξιακά κίνητρα που ισχύουν στη Θράκη κατ’ εμέ δεν έχει τόση σημασία γιατί αν δούμε τις έξι κατηγορίες επενδυτικών δραστηριοτήτων, θα δούμε ότι μόνο σε δύο υπάρχουν αποκλίσεις της τάξης του 5%. Αυτές οι αποκλίσεις εξομαλύνονται με το δεδομένο της ενίσχυσης του 15% στις μικρομεσαίες επιχειρήσεις που διαχέεται σε όλη την περιφέρεια, με την ενίσχυση του 5%, με τη μεταφορά των επιχειρήσεων στις ΒΙΠΕ ή με την ενίσχυση του 5% της νεανικής επιχειρηματικότητας. Εκτός αυτού ενισχύει την απασχόληση και να είστε σίγουροι ότι ο επιχειρηματίας, όταν έχει κύκλο εργασιών και ζωντάνια η επιχείρησή του, είναι σαφέστατο ότι θα απασχολήσει κόσμο. Δεν μπορείς να προκαθορίσεις την επένδυση προσδιορίζοντας τον αριθμό που θα απασχολήσει ο επιχειρηματίας. Δεν είναι δυνατόν να λέμε ότι θα κάνεις αυτήν την επένδυση αλλά θα πάρεις είκοσι ή και τριάντα εργαζόμενους. Και εάν δεν βγαίνει η επιχείρηση; Είναι απλές έννοιες της καθημερινότητας κα θα πρέπει κανείς να έχει βιώσει, να έχει κάνει τον επαγγελματία, να έχει υποστεί τις συνέπειες μιας φορομπιχτικής πολιτικής, να έχει υποστεί τις συνέπειες της έλλειψης ρευστότητας και των πανωτοκίων για να αντιληφθεί τι σημαίνει προκαθορισμός θέσεων εργασίας σε μία επένδυση. 
     Εμείς πιστεύουμε ότι τονώνουμε την επιχειρηματικότητα και την περιφέρεια. Αυτό σίγουρα χρειάζεται χρόνο για να αποδειχθεί. Πάντως δεν φθάνουν μόνο τα νομοσχέδια για να αποδείξουν το δίκαιο του νομοθέτη, είναι και η βασική ιδεολογική προσέγγιση που κάνεις. Η επιχειρηματικότητα σίγουρα αναδεικνύεται με την προσέγγιση που κάνει η Νέα Δημοκρατία.
     Ανέφερε προηγουμένως ο συνάδελφος κ. Μπέζας ότι με τα προηγούμενα χρόνια δημιουργήθηκαν τριακόσιες εξήντα χιλιάδες περίπου θέσεις εργασίας. Από τον αναπτυξιακό νόμο μόνο ένα 6% οφείλεται στον ν. 2601. Αντιλαμβανόμαστε, λοιπόν, ότι η προσέγγιση γίνεται με άλλη ιδεολογική βάση και σαν στόχο έχει την τόνωση της ανταγωνιστικότητας και βεβαίως –το υπογραμμίζω αυτό- την καταπολέμηση της ανεργίας.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ο κ. Λυκουρέντζος έχει το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ: Συγχωρείστε μου, κύριε Πρόεδρε, τα αισθήματα χαράς και συγκίνησης που αισθάνομαι επανερχόμενος στην Αίθουσα μετά από πολλές εβδομάδες απουσίας λόγω της άσκησης των καθηκόντων μου στην Εξεταστική Επιτροπή.
     Και αισθάνομαι χαρά, διότι βρίσκομαι μπροστά σε ένα νόμο που τον περιμέναμε τόσο καιρό και που για εμάς, κύριε Υπουργέ, επειδή έχουμε πολλές φορές προκληθεί από την Αντιπολίτευση, το ζητούμενο Μεταολυμπιακό πρόταγμα είναι λελυμένο. Είναι η ανάπτυξη, η απασχόληση, η κοινωνική συνοχή και το δίλημμα συνεχίζοντας τη σκέψη του συναδέλφου μου που μίλησε πριν από λίγο, το ιδεολογικό είναι και αυτό λελυμένο.
     Εδώ και πολλές δεκαετίες είμαστε φιλελεύθερη παράταξη, υποστηρίζουμε την ιδιωτική πρωτοβουλία, πιστεύουμε στην ελεύθερη οικονομία και ταυτοχρόνως νοιαζόμαστε για την κοινωνική συνοχή. 
     Έτσι, λοιπόν, και χαρά και συγκίνηση αισθάνομαι απόψε, γιατί είναι ένας κρίσιμος νόμος για την εκλογική μου περιφέρεια, την πατρίδα μου, την Αρκαδία. Πράγματι στην πατρίδα μου χρειαζόμαστε να εφαρμόσουμε και να πετύχουμε και άλλες κρίσιμες επιλογές όπως για την ανάπτυξη των υποδομών, δράσεις στον τομέα του τουρισμού, δράσεις στον τομέα του πολιτισμού, στήριξη του τοπικού μας πανεπιστημίου, αλλά δεν πρόκειται να έχουμε ταχύτερα αποτελέσματα, κύρια στον κρίσιμο τομέα της απασχόλησης, εάν δεν υπάρξει ανάπτυξη.
     Και αυτό είναι εκείνο το οποίο πρώτιστα με απασχολεί, γι’ αυτό νοιάζομαι περισσότερο για το πώς θα δημιουργήσουμε ένα ελκυστικό επενδυτικό περιβάλλον στην πατρίδα μου.
     Έτσι, μία από τις προτάσεις για τις οποίες έχω δεσμευτεί προεκλογικά είναι να δημιουργήσουμε ένα Συμβούλιο Επενδύσεων για την Αρκαδία, σε συνέχεια της δικής σας νομοθετικής πρωτοβουλίας, για να ευαισθητοποιήσουμε τους επενδυτές, για να αναδείξουμε τις ευκαιρίες, οι οποίες πραγματικά δημιουργούνται. 
     Γιατί έτσι πιστεύω, κύριε Πρόεδρε, ότι και ως πολιτικός θα είμαι χρήσιμος, αλλά και η κυβέρνησή μας θα μεγιστοποιήσει τα αποτελέσματά της στην περιφέρεια. 
     Τι έκανα κύριε Υπουργέ, μόλις καταθέσατε το νόμο; Έσπευσα και επισκέφθηκα το προεδρείο των επιχειρηματιών της βιομηχανικής περιοχής, το Βιομηχανικό και Εμπορικό Επιμελητήριο και τον Εμπορικό Σύλλογο και τους κατέθεσα το νομοσχέδιο.  Είχαν την καλοσύνη να μου απαντήσουν οι φορείς, οι οποίοι δεν διακατέχονται από κάποια κομματική εμπάθεια ή φιλία ή διαθέτουν κάποια κομματική ταυτότητα. Και ο καλύτερος έπαινος για σας είναι οι απόψεις του Εμπορικού και Βιομηχανικού Επιμελητηρίου της πατρίδας μου. Υπάρχουν δεκαπέντε σημεία που επαινούν το νομοσχέδιο και μόλις τέσσερα σημεία επιφυλάξεων. 
     Αυτό είναι μια μεγάλη ευκαιρία για να συμμαχήσουμε με τους φορείς της επιχειρηματικότητας, να συμμαχήσουμε με τους ανθρώπους οι οποίοι νοιάζονται για το μέλλον αυτού του τόπου, νοιάζονται για τη δική τους επιχείρηση, μπορούν να προσφέρουν πάρα πολλά. Αυτό θα σας το καταθέσω
     Σ’ αυτή, λοιπόν, την κατεύθυνση έρχομαι να προσθέσω ότι μπορούμε να κάνουμε ακόμα μεγαλύτερα άλματα. Ήδη κάνουμε πολύ σοβαρά βήματα: Το φορολογικό νομοσχέδιο, το νομοσχέδιο για την κατάργηση του μαθηματικού τύπου, που είναι ήδη νόμοι της πατρίδας μας, αλλά και ο αναπτυξιακός νόμος μπορούν να μας δημιουργήσουν αυτό το περιβάλλον που χρειαζόμαστε. 
     Θέλω να σας παρακαλέσω για το Δ΄ Κοινοτικό Πλαίσιο Στήριξης και για τους νέους όρους που θα ισχύουν από 1-1-2007 να λάβουμε υπόψη αυτό το οποίο δεν έλαβε υπόψη της η κυβέρνηση του ΠΑΣΟΚ το 1998. Θα μπορούσε, όπως πολύ καλά ξέρετε, η πατρίδα μας να είναι χωρισμένη σε δύο ζώνες. Σε εκείνες οι οποίες είναι κάτω από το 60% του μέσου όρου του βιοτικού επιπέδου της Ευρωπαϊκής Ένωσης και να έχουμε θαρραλέες ενισχύσεις άνω του 50% και σε εκείνες που είναι μεταξύ του 60% και του 75% και θα έχουν ενισχύσεις στην περιοχή του 40%. 
     Βέβαια με αυτό το νόμο θεραπεύεται εν μέρει αυτή η αδικία ή αν θέλετε η διάκριση, η οποία συνέβη σε ορισμένες περιοχές της πατρίδας. Θέλω, όμως, να πιστεύω ότι αν σκεφθούμε διαφορετικά, όπως μας δίνει τη δυνατότητα η Ευρωπαϊκή Ένωση με τις αποφάσεις της –και έχω εδώ ορισμένες από τις αποφάσεις της, οι οποίες προήλθαν από τις εισηγήσεις των προηγούμενων κυβερνήσεων- θα βρούμε την καλύτερη δυνατή πρόταση και επιλογή, έτσι ώστε να στηρίξουμε ακόμα περισσότερο τον επιχειρηματικό κόσμο, να στηρίξουμε περισσότερο την ιδιωτική πρωτοβουλία, να δημιουργήσουμε θέσεις απασχόλησης, να συμβάλουμε στην κοινωνική πρόοδο, να επιτύχουμε την κοινωνική συνοχή. 
     Κύριε Πρόεδρε, ζούμε τον τελευταίο καιρό μια επίθεση στην κυβερνητική παράταξη, από εκείνους οι οποίοι επικαλούνται ότι το γεγονός της απογραφής της οικονομίας εξέθεσε την πατρίδα μας στην Ευρωπαϊκή Ένωση. 
     Και δυστυχώς, κύριε Υπουργέ, ομιλούν αυτοί οι οποίοι είναι υπεύθυνοι. Είναι υπεύθυνοι αυτοί που στέρησαν στους νέους της πατρίδας μας να γευτούν τα οράματα της ζωής τους, αυτοί που έφεραν πάνω από τη νέα γενιά της Ελλάδος τον εφιάλτη της ανεργίας. 
     Θέλω, λοιπόν, να υπερασπιστώ με τον πιο έντονο τρόπο αυτή την πολιτική σας, γιατί κάνετε την Ελλάδα αξιόπιστη απέναντι σε φίλους και εταίρους, αλλά και σε μη φίλους και εταίρους και πείθετε τους Έλληνες ότι μόνο με την αλήθεια μπορούμε να ελπίζουμε, να ατενίζουμε το μέλλον με αισιοδοξία. ‘Οσο για τις ψεύτικες ουτοπίες, τις σοσιαλιστικές αυταπάτες, τα σοσιαλιστικά πειράματα, τη λογιστική αυτή η οποία μαγείρεψε τα νούμερα και τις απαντήσεις που λαμβάναμε στις επικρίσεις του σημερινού Πρωθυπουργού, τότε Αρχηγού της Αξιωματικής Αντιπολίτευσης, για τον τρόπο που είχε χαρακτηρίσει την οικονομία, έρχονται σήμερα να επιβεβαιωθούν οι λόγοι οι δικοί μας και να διαψευστούν όλα αυτά τα οποία ανέφερα προηγουμένως και ισχυριζόταν το ΠΑΣΟΚ. 
     Θέλω, λοιπόν, κύριε Υπουργέ, έχοντας πάντοτε τη στρατηγική της φιλελεύθερης οικονομίας, της φιλελεύθερης πρότασης, να μεγιστοποιήσουμε τα αποτελέσματα της κυβερνητικής μας πολιτικής στο χώρο της οικονομίας, να στηρίξουμε την ιδιωτική πρωτοβουλία, να ενισχύουμε την ανάπτυξη, ανάπτυξη με κοινωνική δικαιοσύνη, ανάπτυξη με στόχο την κοινωνική πρόοδο και την κοινωνική  συνοχή. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Γεώργιος Παπαγεωργίου έχει το λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, δυστυχώς, η φρασεολογία περί ισχυρής οικονομίας και άρα ισχυρής Ελλάδας που κυριάρχησε την τελευταία δεκαετία στην οικονομική πολιτική ζωή του τόπου απεδείχθη σήμερα περίτρανα ότι ήταν μια ψευδής οικονομική ευημερία, αφού οι αριθμοί, πλασματικοί όπως απεδείχθη, ικανοποιούσαν μεν τα κριτήρια εισόδου στην ΟΝΕ, έκρυβαν όμως κάτω από το χαλί τις διαρθρωτικές και τις άλλες αναπτυξιακές αδυναμίες της οικονομίας μας. 
     Αυτό, κυρίες και κύριοι συνάδελφοι, ήταν αποτέλεσμα, εκτός των άλλων, κυρίως της στροφής των 180 μοιρών που επιχείρησαν οι πρώην σοσιαλιστές του ΠΑΣΟΚ, και που μέσα από τον τρίτον ή όποιον άλλον τέλος πάντων δρόμο, αυτοπροσδιορίστηκαν εκσυγχρονιστές για να επιβιώσουν έτσι στη σύγχρονη πραγματικότητα. 
     Υιοθέτησαν, έτσι, τις αρχές της ελεύθερης οικονομίας και καλά έκαναν. Τις υιοθέτησαν όμως με τρόπο στρεβλό και αδέξιο. Αυτό ήταν το κακό. Όλα λαμβάνονταν και όλες οι αποφάσεις παίρνονταν με καθυστερήσεις, με παλινδρομία, με κωλυσιεργία, πάντα στενόκαρδα, πάντα στο παρά πέντε και πάντα για να μη δυσαρεστήσουν, δυστυχώς, τις συντεχνιακές ομάδες, με τις οποίες συγκυβερνούσαν. 
     Το αποτέλεσμα τελικά ήταν τραγικό.  Μπήκαμε στην ΟΝΕ με τη λεγόμενη δημιουργική λογιστική, με τη λεγόμενη γκρίζα λογιστική και στον τομέα των διαρθρωτικών αλλαγών δεν κάναμε καμία απολύτως πρόοδο. Μείναμε έτσι οι τελευταίοι και οι φτωχότεροι στην Ευρωπαϊκή Ένωση. Οι τελευταίοι, όσον αφορά τον κατάλογο των κρατών που δέχονται ξένες εισροές για επενδύσεις, μείναμε τελευταίοι σε πάρα πολλά πράγματα και δεν καταφέραμε να κάνουμε το βήμα προς τα μπρος. 
     Αν εξαιρέσει κανείς, ειλικρινά, τα μεγάλα οδικά και συγκοινωνιακά έργα που έγιναν με καθυστέρηση 20ετίας, στοίχισαν κατά γενική ομολογία πανάκριβα, έγιναν μέσα από τους πόρους του Γ΄ Κοινοτικού Πλαισίου Στήριξης, άρα από χρήματα της Ευρωπαϊκής Ένωσης και κάτω από την πίεση αναμφίβολα της διοργάνωσης των Ολυμπιακών Αγώνων, πουθενά αλλού δεν συναντάμε αναπτυξιακό έργο. 
     Όσον αφορά δε την περιφερειακή ανάπτυξη, μέσα από τη χιλιοειπωμένη και ουδέποτε εφαρμοσθείσα αποκέντρωση και τις πρωτοβουλίες ενίσχυσης των μικρομεσαίων επιχειρήσεων που αποτελούν αναμφίβολα τη ραχοκοκαλιά της εθνικής μας οικονομίας, οι όποιες πρωτοβουλίες πάρθηκαν βρίσκονται μόνο στα χαρτιά. Αυτή ήταν, δυστυχώς, η κατάσταση, την οποία βρήκαμε, όταν παραλάβαμε την εξουσία. 
     Ήρθε, λοιπόν, η ώρα της νέας οικονομικής πολιτικής, μέσα από την οποία με γοργά βήματα θα καλύψουμε την απόσταση που μας χωρίζει από τους άλλους εταίρους μας στην Ευρωπαϊκή Ένωση. Ήρθε η ώρα εφαρμογής ενός νέου αναπτυξιακού νόμου, της χάραξης μιας νέας οικονομικής πολιτικής. 
     Βασικό εργαλείο αυτής της μεγάλης προσπάθειας είναι αναμφίβολα ο αναπτυξιακός νόμος, που εκφράζει τη φιλοσοφία της νέας οικονομικής πολιτικής για ενίσχυση της οικονομικής ανάπτυξης, για προώθηση της περιφερειακής σύγκλισης, για αύξηση της απασχόλησης και οπωσδήποτε για διασφάλιση της κοινωνικής συνοχής. 
     Το νέο αναπτυξιακό νομοσχέδιο που σήμερα συζητάμε, σαφώς και δημιουργεί ένα ισχυρό πλέγμα κινήτρων για την ενίσχυση των ιδιωτικών επενδύσεων, για τη διεύρυνση των δραστηριοτήτων και για την προσέλκυση ξένων κεφαλαίων. Επιπλέον για την αντικειμενικοποίηση και την επιτάχυνση των διαδικασιών -που τόσο χρειαζόμαστε- αξιολόγησης, παρακολούθησης και τελικής επιμέτρησης των επενδυτικών σχεδίων. 
     Η εισαγωγή των νέων τεχνολογιών, η ενθάρρυνση της επιχειρηματικότητας, η ενίσχυση της ανταγωνιστικότητας και η προστασία του περιβάλλοντος αποτελούν τους βασικούς στόχους, μέσα από τους οποίους θα πετύχουμε αυτήν την πορεία. Αν εδώ προσθέσουμε το νέο φορολογικό νόμο και τις ελαφρύνσεις που απ’ αυτόν έχουμε, τότε αναμφίβολα σηματοδοτείται μία νέα πορεία ανάπτυξης για τη χώρα μας. 
     Οι κυριότερες διατάξεις αυτού του νομοσχεδίου ειπώθηκαν από πάρα πολλούς. Θα τις αναφέρω απλώς επιγραμματικά. Είναι η κατάργηση της διάκρισης ανάμεσα σε παλιές και νέες επιχειρήσεις, η μείωση του ποσοστού της ίδιας συμμετοχής από το 40% στο 25%, η αναμόρφωση των κινήτρων και η θέσπιση νέων, με σημαντικότερο αυτό της επιδότησης απασχόλησης που διατηρείται και μετά τη λήξη της διαδικασίας επιχορήγησης, η εξάντληση των ανωτάτων ορίων ενίσχυσης, που γίνεται με την πλήρη αξιοποίηση των περιθωρίων του χάρτη περιφερειακών ενισχύσεων, που δυστυχώς οι προηγούμενες κυβερνήσεις δεν τον αναθεώρησαν και δεν εξήντλησαν τα ανώτατα όριά του και η καθιέρωση πρόσθετων δεκαπέντε ποσοστιαίων μονάδων για τις μικρομεσαίες επιχειρήσεις, που σύμφωνα με τους ορισμούς της Ευρωπαϊκής Ένωσης καλύπτουν το 97% περίπου των ελληνικών επιχειρήσεων.
     Τέλος, οι διαδικασίες εφαρμογής του με τη μείωση του απαιτούμενου χρόνου, με τη θέσπιση αξιολόγησης της επιχειρηματικής δραστηριότητας και του φορέα της επένδυσης, με την επέκταση σε όλη τη διάρκεια του χρόνου και με την επιτάχυνση καταβολής των ενισχύσεων.
     Κλείνοντας -κι επειδή ο χρόνος δεν το επιτρέπει να μιλήσω περισσότερο- θα ήθελα να αναφερθώ με ικανοποίηση στο γεγονός ότι με τις διατάξεις του νέου αναπτυξιακού νομοσχεδίου δίνεται, επιτέλους, η δυνατότητα και στην εγκαταλελειμμένη Ήπειρο, συνεπώς και στην υποβαθμισμένη εξαιτίας της αδιαφορίας των κυβερνήσεων του ΠΑΣΟΚ εκλογικής μου περιφέρειας, που είναι η Άρτα. Αυτό γίνεται με τη δυνατότητα εξάντλησης των ανωτάτων ορίων ενίσχυσης. Είναι ένα πρώτο θετικό βήμα μέχρις ότου εφαρμοστεί ο νέος χάρτης των περιφερειακών ενισχύσεων, όπου η διαπραγμάτευση έχει αρχίσει ενόψει της εφαρμογής του Δ΄ Κοινοτικού Πλαισίου Στήριξης. Ελπίζουμε ότι αυτός ο νέος χάρτης των περιφερειακών ενισχύσεων με το νέο αναπτυξιακό νόμο, αλλά και με τα μεγάλα έργα που εξήγγειλε πριν από λίγες μέρες ο Πρωθυπουργός κατά την απόλυτα επιτυχημένη περιοδεία του στην Ήπειρο, θα άρουν οριστικά τις στρεβλώσεις του παρελθόντος, θα επιβάλουν νέους ρυθμούς ανάπτυξης στην Ήπειρο και θα οδηγήσουν με ταχύτατο βηματισμό στη σύγκλιση με τις άλλες περιφέρειες, που για μας είναι χρόνια το ζητούμενο. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Τσαντούλας έχει το λόγο. 
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, θα ήταν πλεονασμός να αρχίσω λέγοντας ότι η αντιμετώπιση της ανεργίας αποτελεί για τη χώρα μας την πρώτη προτεραιότητα για τη νέα κυβέρνηση. Πλεονασμός, αλλά μια απόλυτη αλήθεια, αφού τα τελευταία χρόνια, παρά τους υψηλούς σχετικά με τις άλλες χώρες ρυθμούς ανάπτυξης, στη χώρα μας σημειώθηκε μείωση των θέσεων εργασίας και ιδιαίτερα στην περιφέρεια. Οι λόγοι είναι πολλοί και γνωστοί σε όλους μας. Χρειαζόταν επομένως ένας νέος αναπτυξιακός νόμος;
     Ακούστηκαν και θα ακουστούν πολλά επιχειρήματα για την αναγκαιότητα ενός τέτοιου νόμου. Για μας τους Ηπειρώτες -και αυτή η ιδιότητά μου είναι ένας από τους κύριους λόγους που βρίσκομαι στο Βήμα- δεν χρειάζονται πολλά επιχειρήματα. Η Ήπειρος είναι το ζωντανό παράδειγμα αυτής της αναγκαιότητας και οι αναπτυξιακοί δείκτες και τα στατιστικά στοιχεία της Ευρωπαϊκής Ένωσης επιβεβαιώνουν την παρουσία και τη σοβαρότητα του προβλήματος: ήταν η δεύτερη φτωχότερη επαρχία της Ευρώπης το 1999 με 44% του μέσου κατά κεφαλήν κοινοτικού εισοδήματος, ενώ το 2001 έγινε η φτωχότερη με 42% του μέσου κατά κεφαλήν κοινοτικού εισοδήματος. 
     Ο αναπτυξιακός νόμος που συζητάμε αντιμετωπίζει, γενικά, το πρόβλημα με ικανοποιητικό τρόπο και μέσα στα πλαίσια των δεσμεύσεων που πρέπει να τηρηθούν, σύμφωνα με τη νομοθεσία της Ευρωπαϊκής Ένωσης για τις ήδη διαμορφωμένες μέχρι το 2006 τέσσερις περιοχές κινήτρων και τις κρατικές ενισχύσεις ιδιωτικών επενδύσεων. Αυτό είναι κάτι που δεν πρέπει να ξεχνάμε. 
     Το νομοσχέδιο περιλαμβάνει πολλές και σημαντικές διατάξεις που παρουσιάστηκαν αναλυτικά και από το συνάδελφο εισηγητή και από τους Υπουργούς και από τον Κοινοβουλευτικό μας Εκπρόσωπο. Θα ήθελα να τονίσω σαν ιδιαίτερα σημαντικά για την περιφέρειά μου σημεία την αξιοποίηση της δυνατότητας ενίσχυσης των περιοχών με χαμηλότερο εισόδημα και την ιδιαίτερη προσοχή και έμφαση στις μικρές και μεσαίες επιχειρήσεις, που αποτελούν τον κύριο όγκο των επιχειρήσεων της περιφέρειας και που είναι αυτές που κατά γενική και διεθνή παραδοχή δημιουργούν τις περισσότερες νέες θέσεις εργασίας. Υπενθυμίζω ότι στις μικρομεσαίες επιχειρήσεις το ποσοστό ενίσχυσης για την Ήπειρο προσαυξάνεται κατά 15% φθάνοντας συνολικά το μέγιστο ποσοστό 50% με 55%. 
     Ακόμα, η επιχορήγηση του κόστους απασχόλησης, η ενίσχυση των μικρών επενδυτικών σχεδίων ύψους εκατό χιλιάδων ευρώ, μέτρο που υποστηρίζει τις μικρές επιχειρήσεις, η μείωση της ιδίας συμμετοχής στο 25% της επένδυσης, η αναλυτική κατηγοριοποίηση των επενδυτικών σχεδίων και η παροχή κινήτρων, όχι μόνο για τις νέες, αλλά και για τις ήδη λειτουργούσες και για περισσότερο από πέντε χρόνια επιχειρήσεις, για εκσυγχρονισμό και επέκταση, αποτελούν ιδιαίτερα θετικές διατάξεις του νομοσχεδίου. 
     Σε σχέση όμως ιδιαίτερα με την Ήπειρο, θα ήθελα να επισημάνω και να τονίσω τη σημαντική αύξηση των κινήτρων που παρέχονται στον τομέα του τουρισμού, ο οποίος στη βάση του ιδανικού συνδυασμού ιδιαίτερης φυσικής ομορφιάς, μοναδικού πλούτου ιστορικών και αρχαιολογικών μνημείων και υψηλού ανθρώπινου δυναμικού που χαρακτηρίζουν τη συγκεκριμένη περιφέρεια, μπορεί να καταστεί, ιδιαίτερα στις ειδικές και εναλλακτικές μορφές του, η «αιχμή του δόρατος» στο δρόμο προς την πραγματική ανάπτυξη. 
     Έτσι, η Ήπειρος θα αποκτήσει δυνατότητες ανάδειξης, βελτίωσης και επέκτασης της δικής της τουριστικής βιομηχανίας, που θα την προβάλουν σαν ελκυστικό τουριστικό πόλο για όλες τις εποχές του χρόνου. 
     Κυρίες και κύριοι συνάδελφοι, με δύο λέξεις θα έλεγα ότι τα μέτρα που περιλαμβάνονται στο νομοσχέδιο κρίνονται ικανοποιητικά, αλλά ίσως η περιφέρεια της Ηπείρου δικαιούται, κύριε Υπουργέ, και κάτι παραπάνω που εμείς οι Ηπειρώτες Βουλευτές δε θα το ξεχάσουμε και θα το θυμόμαστε πάντα. Μελλοντικά, μετά το 2006, στα πλαίσια επαναδιαπραγμάτευσης στην Ευρωπαϊκή Ένωση και επανακαθορισμού των ορίων, θα διεκδικήσουμε περισσότερα, όπως την υπαγωγή των Νομών της Ηπείρου στην τέταρτη περιοχή κινήτρων μαζί με τους Νομούς Δράμας και Καβάλας. 
     Μέχρι τότε; Μέχρι τότε, πέρα από την ευελπιστούμενη προσέλκυση μεγάλων ξένων επενδύσεων, με τη βοήθεια του Ελληνικού Κέντρου Επενδύσεων, κατά προτεραιότητα σε περιοχές σαν αυτή της Ηπείρου, σοβαρή αντιστάθμιση θα αποτελούσε η ιδιαίτερη κυβερνητική φροντίδα για ένα κατά προτεραιότητα ταχύρυθμο πρόγραμμα ολοκλήρωσης έργων υποδομής, όπως οδικών δικτύων, (ενδεικτικά αναφέρω το Δυτικό Άξονα), όπως της σιδηροδρομικής σύνδεσης. Τα έργα αυτά θα έχουν σαν αποτέλεσμα την άρση της απομόνωσης της απομακρυσμένης από τα κέντρα Ηπείρου. 
     Τελειώνοντας, θα ήθελα να αναφερθώ στην πρόσφατη ομιλία του Πρωθυπουργού στα Γιάννενα στην οποία δήλωσε επί λέξει: «Τώρα είναι η ώρα που η Ήπειρος περνά από την εγκατάλειψη και τη στασιμότητα στην ανάπτυξη και την πρόοδο. Είναι η ώρα που η γεωγραφία σταματά να αποτελεί ανασταλτικό παράγοντα και γίνεται ο πιο βασικός «μοχλός» για την ανάπτυξη ολόκληρης της Ηπείρου. Η φύση που δυσκόλευε την προσέγγισή της γίνεται πόλος έλξης επισκεπτών. Η ίδια θέση που στο παρελθόν συνιστούσε αιτία απομόνωσης, μετατρέπεται τώρα σε ευρωπαϊκή πύλη. Με μια φράση, τόσο η γεωγραφία όσο και η ιστορία της Ηπείρου, ο φυσικός αλλά και ο πολιτισμικός πλούτος της, μεταβάλλονται σε βασικά πλεονεκτήματα για μια νέα αναπτυξιακή πορεία. 
     Κυρίες και κύριοι συνάδελφοι, πιστεύω ότι το νομοσχέδιο στοχεύει στη σωστή κατεύθυνση υλοποίησης αυτών των λόγων, γι’ αυτό και το υπερψηφίζω. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ο κ. Πολύζος έχει το λόγο. 
     ΕΥΑΓΓΕΛΟΣ ΠΟΛΥΖΟΣ:  Κύριε Πρόεδρε, κύριοι συνάδελφοι, το παρόν νομοσχέδιο μαζί με το φορολογικό νομοσχέδιο και τον κρατικό προϋπολογισμό που σε λίγες μέρες θα ψηφιστεί συνθέτουν τους τρεις βασικούς πυλώνες της οικονομικής πολιτικής της Κυβέρνησης της Νέας Δημοκρατίας. 
     Το αναπτυξιακό νομοσχέδιο αναμφίβολα αποτελεί μια τομή σε σχέση με τους αντίστοιχους νόμους που είχαν ψηφιστεί στο παρελθόν. Είμαι βέβαιος, όπως θα αποδειχθεί στην πράξη και όπως λέγεται και από άλλους συναδέλφους, ότι θα αποτελέσει σημαντικότατο «εργαλείο» για την οικονομική ανάπτυξη και την πρόοδο της πατρίδας μας και θα δώσει επιτέλους την απαραίτητη εκείνη ώθηση που εδώ και χρόνια αποζητά απεγνωσμένα η ελληνική επιχειρηματικότητα μέσω της παροχής κινήτρων για επενδύσεις κυρίως στην περιφέρεια. 
     Δυστυχώς -και πρέπει να τα λέμε αυτά- τα τελευταία χρόνια η πορεία της ανάπτυξης στην Ελλάδα υπέστη στασιμότητα και καθίζηση. Να πούμε δύο-τρεις αριθμούς. Το 2003 στην Ελλάδα επενδύθηκαν 53 εκατομμύρια δολάρια, στη Λιβύη 90 εκατομμύρια δολάρια, στη γειτονική μας Βουλγαρία 90 δισεκατομμύρια δολάρια. 
     Αυτή είναι η προοπτική, αλλά και οι προϋποθέσεις τις οποίες είχαν δημιουργήσει οι Κυβερνήσεις του ΠΑΣΟΚ των τελευταίων ετών. 
     Να πούμε ότι για το ίδιο έτος, με βάση τα στοιχεία του παγκόσμιου οικονομικού forum, η χώρα μας βρισκόταν στην τριακοστή πέμπτη θέση στην λίστα ανταγωνιστικότητας; Και να πούμε ότι ήταν στην δέκατη πέμπτη θέση σε σχέση με τα παλαιά κράτη της Ευρωπαϊκής Ένωσης. Είναι και αυτό ένα επίτευγμα των Κυβερνήσεων που πέρασαν.
     Ο υπό συζήτηση αναπτυξιακός νόμος είναι πρωτοποριακός και γι’ αυτό αξίζουν θερμά συγχαρητήρια στην πολιτική ηγεσία του Υπουργείου Οικονομίας και Οικονομικών, γιατί καθιερώνει μία σειρά καινοτομιών. Θα υπογραμμίσω μόνο μερικές που δίνουν το στίγμα της φιλοσοφίας του νομοσχεδίου.
     Έτσι δίνεται η δυνατότητα, ύστερα από υπουργική απόφαση, για επιπλέον ενίσχυση των μικρομεσαίων επιχειρήσεων σε διάφορες περιοχές της χώρας στο 15%. Το στοιχείο αυτό είναι πολύ σημαντικό, αν λάβουμε υπόψη μας ότι οι μικρομεσαίες επιχειρήσεις, αυτές που οι αναπτυξιακοί νόμοι του ΠΑΣΟΚ έθεταν επιδεικτικά στο περιθώριο, αποτελούν τη ραχοκοκαλιά, όπως λέγεται, της ελληνικής οικονομίας.
     Επιπλέον, αυξάνονται τα ποσοστά ενίσχυσης και καταργείται η διάκριση μεταξύ παλαιών και νέων επιχειρήσεων σχετικά με τη χρηματοδότηση.
     Σημαντική, επίσης, τομή είναι η απλοποίηση των διαδικασιών για την υποβολή και έγκριση των επενδυτικών σχεδίων, καθώς και η κατάρτιση ενός αντικειμενικού συστήματος αξιολόγησής τους. Παράλληλα προστίθενται νέες κατηγορίες επιλέξιμων επενδύσεων και δραστηριοτήτων.
     Διευρύνεται η προθεσμία ολοκλήρωσης των επενδυτικών σχεδίων και επεκτείνεται σε όλη τη διάρκεια του έτους η δυνατότητα κατάθεσης αιτήσεων. Εξ άλλου θεσπίζονται και περιορισμοί για να μην ενισχύονται επενδύσεις στο εξωτερικό, ουσιαστικά δηλαδή η μεταφορά θέσεων εργασίας από την Ελλάδα στο εξωτερικό και συγκεκριμένα στις γειτονικές χώρες, γεγονός το οποίο πλήρωσε η Βόρειος Ελλάδα, πλήρωσε η Μακεδονία, πλήρωσε και η Πιερία, η εκλογική μου περιφέρεια.
     Η τελευταία βιομηχανία, κύριε Υπουργέ, έκλεισε πριν από πέντε ημέρες. Και μη μας πουν οι συνάδελφοι του ΠΑΣΟΚ, ότι εμείς δημιουργήσαμε τις προϋποθέσεις στο εννεάμηνο ώστε να μην πάει καλά και αυτή η επιχείρηση. Ή να μην αναφερθώ και στο ότι με τους αναπτυξιακούς νόμους του ΠΑΣΟΚ η Πιερία δεν ήταν σε θέση να δημιουργήσει τουριστικά καταλύματα υψηλών προδιαγραφών, προκειμένου να δεχθεί τουρίστες με υψηλό εισόδημα. Και ήταν καθηλωμένη εδώ και χρόνια στον οδικό τουρισμό, ο οποίος υπέστη όσα υπέστη εξ αιτίας των γεγονότων στα Βαλκάνια από τους Αμερικάνους. 
     Θέλω να τελειώσω αφού πω, ότι αυτόν τον αναπτυξιακό νόμο τον οφείλουμε στην πατρίδα μας, τον οφείλουμε στον ελληνικό λαό. Και θα φανεί στο μέλλον το πόσο καλύτερες προϋποθέσεις δημιούργησε, προκειμένου να υπάρξουν και νέες θέσεις εργασίας, αλλά και να εξυγιάνουμε την ελληνική οικονομία, διότι είναι απαράδεκτο, όπως έχω πει και άλλη φορά, μερικές επιχειρήσεις, μερικοί επιχειρηματίες να νοθεύουν με το σύστημα που επικρατούσε τόσα χρόνια επί ΠΑΣΟΚ και την πολιτική ζωή του τόπου. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο συνεχίζει να έχει η Πιερία, με τον κ. Αντώνη Καρπούζα.
     ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε, κύριοι συνάδελφοι, μετά από μία σειρά μέτρων που ελήφθησαν από την Κυβέρνηση της Νέας Δημοκρατίας για την ενίσχυση της οικονομίας, σήμερα συζητάμε τον αναπτυξιακό νόμο. Στόχος μας είναι η επίτευξη της δυνατόν μεγαλύτερης οικονομικής και κοινωνικής ανάπτυξης του τόπου μας. Απαραίτητη προϋπόθεση για την επίτευξη αυτού του σκοπού είναι η ενίσχυση της ανταγωνιστικότητας της οικονομίας με τη βελτίωση των δυνατοτήτων της χώρας μας και των επιμέρους περιφερειών, ώστε να μπορούν να δεχθούν επενδύσεις και επιχειρηματικές πρωτοβουλίες. 
     Σήμερα, δίνεται ιδιαίτερη σημασία στην πραγματοποίηση σημαντικών επενδύσεων στους παραγωγικούς κλάδους της οικονομίας, κυρίως σ’ αυτούς που έχουν έντονο εξαγωγικό προσανατολισμό και μέσω των οποίων αφενός μεν εισρέει ξένο κεφάλαιο, αφετέρου εξασφαλίζεται η αυτάρκεια στην εσωτερική κατανάλωση. 
     Η έλλειψη συγκεκριμένης πολιτικής στον τομέα της βιομηχανίας από την προηγούμενη Κυβέρνηση οδήγησε τη χώρα στην πλήρη αποβιομηχάνιση. Η επιβολή δυσβάσταχτων εισφορών προς τα ασφαλιστικά ταμεία, ιδιαίτερα στο ΙΚΑ, το ασαφές φορολογικό σύστημα, οι υψηλοί φορολογικοί συντελεστές, η γραφειοκρατία, η διαφθορά, η ανοχή της πολιτείας απέναντι σε φαινόμενα εκβιασμού και χρηματισμού των ελεγκτικών οργάνων, ανάγκασε τους επενδυτές να μην μπορούν να ανταποκριθούν στον ανταγωνισμό. Αυτό είχε τεράστιες επιπτώσεις στην απασχόληση, με αποτέλεσμα η ανεργία, παρά τις όποιες φιλότιμες προσπάθειες, κυρίως της ιδιωτικής πρωτοβουλίας, να βρίσκεται σήμερα σε υψηλά επίπεδα.
     Στον τομέα της γεωργίας οι ανεξέλεγκτες εισαγωγές αγροτικών προϊόντων προκάλεσαν αθέμιτο ανταγωνισμό και προβλήματα ακόμη και στα εγχώρια προϊόντα. Αυτό βεβαίως οφείλεται και στην έλλειψη αυτάρκειας εγχώριων προϊόντων εξ αιτίας μιας πολιτικής που εφαρμόστηκε από τις προηγούμενες κυβερνήσεις.
     Στον τουρισμό, δυστυχώς, έχουμε χάσει μεγάλο έδαφος. Μία χώρα σαν τη δική μας, είναι αδιανόητο να έχει κάθε χρόνο μείωση εισροής τουριστών. 
     Η δική μας πολιτική, κύριοι συνάδελφοι, μέσα από ένα συγκεκριμένο νομοσχέδιο στοχεύει, πρώτον, στη βελτίωση της ανταγωνιστικότητας μέσα από τη δημιουργία αναγκαίων υποδομών και θεσμών για τη στήριξη των επιχειρήσεων στην προσπάθειά τους για τη μείωση του κόστους παραγωγής και τη βελτίωση της ποιότητας των παραγομένων προϊόντων. 
     Δεύτερον, στην προσέλευση ξένων άμεσων επενδύσεων, απαραίτητη προϋπόθεση για την επίτευξη των επιδιωκόμενων υψηλών ρυθμών ανάπτυξης και την προσφορά περισσότερων ευκαιριών απασχόλησης για τη μείωση της ανεργίας. Η πραγματοποίηση επενδύσεων στους κλάδους παραγωγής αγαθών και υπηρεσιών που εκτίθενται στον διεθνή ανταγωνισμό, είναι απαραίτητη. 
     Επιδίωξή μας είναι η χώρα μας να γίνει ελκυστική σε επενδύσεις και νέες επιχειρηματικές πρωτοβουλίες από επιχειρήσεις εσωτερικού και εξωτερικού στους τομείς της γεωργίας, του τουρισμού, της βιομηχανίας.
     Πρέπει, κύριοι συνάδελφοι, να ασχοληθούμε περισσότερο με τον παραγωγικό τομέα της κοινωνίας μας. Να πάψουμε να αναλωνόμαστε ώρες και ημέρες, εβδομάδες ολόκληρες για το δημόσιο τομέα, πώς θα προσλάβουμε με σύμβαση ορισμένου χρόνου, αορίστου χρόνου, με σύμβαση έργου κ.ο.κ. Πόσες θέσεις άραγε έχει αυτός ο δημόσιος τομέας; 
     Να προσπαθήσουμε, λοιπόν, όλοι μαζί να βοηθήσουμε τον παραγωγικό τομέα ώστε να δημιουργήσει θέσεις εργασίας, όπου μέσα από παραγωγή και παραγωγικότητα να εξασφαλίσουμε το μέλλον μας και το μέλλον των παιδιών μας.
     Ας αναρωτηθούμε, λοιπόν, κύριοι συνάδελφοι: Σήμερα τι παράγουμε; Η απάντηση δυστυχώς είναι, τίποτε ή σχεδόν τίποτε. Σήμερα υπάρχουν οι προϋποθέσεις για την εφαρμογή του νέου αναπτυξιακού νόμου. Προηγήθηκε η ρύθμιση των χρεών προς το δημόσιο, η τακτοποίηση εκκρεμών φορολογικών υποθέσεων, έγινε η κατάργηση των πανωτοκίων, ψηφίσαμε το νέο φορολογικό νομοσχέδιο, πολύ σύντομα γίνεται η ρύθμιση των χρεών στο ΙΚΑ, συντάχθηκε ένας νέος προϋπολογισμός, που στοχεύει στην ανάπτυξη, αναγνωρίζοντας τις ιδιαιτερότητες της οικονομίας μας, αλλά και στηριζόμενος στην αλήθεια με πραγματικούς αριθμούς. 
     Τα αποτελέσματα από την εφαρμογή του νέου αναπτυξιακού νόμου θα είναι σημαντικά, κατά τη γνώμη μου, εφόσον ληφθούν πρόσθετα άμεσα και έμμεσα μέτρα. Άμεσα είναι η κατάργηση των μη αναγκαίων κανονιστικών ρυθμίσεων, που ισχύουν για την ίδρυση των εταιρειών, την αδειοδότηση και λειτουργία των επιχειρήσεων. Η καταπολέμηση, δεύτερον, της γραφειοκρατίας στις σχέσεις επιχειρήσεων και δημοσίου. Τρίτον, η αντιμετώπιση της διαφθοράς, που έχει σχέση με την αδειοδότηση, την αξιολόγηση της μελέτης για την ένταξη στα κίνητρα του αναπτυξιακού νόμου, την εκταμίευση της οικονομικής ενίσχυσης και τη φορολόγηση.
     Έμμεσα είναι η έγκριση ενός εθνικού χωροταξικού σχεδιασμού και η ρύθμιση των θεμάτων για την προστασία του περιβάλλοντος, των αρχαιολογικών χώρων και των δασικών εκτάσεων.
     Η δημιουργία υποδομών σε όλους τους τομείς, κύριοι συνάδελφοι, η κατασκευή λιμανιών, δρόμων, σιδηροδρομικού δικτύου, που θα ενώνουν όλες τις γειτονικές πόλεις και τους νομούς μεταξύ τους, η κατασκευή νοσοκομείων, όπου δεν υπάρχουν, και άλλων βασικών υποδομών είναι άμεση υποχρέωση της πολιτείας. Η αλλαγή, όμως, επιχειρηματικής νοοτροπίας, εργασιακών σχέσεων και συμπεριφοράς είναι υποχρέωση των πολιτών, δηλαδή των εργοδοτών και των εργαζομένων. 
     Το σοβαρότερο πρόβλημα, κύριε Υπουργέ και κύριοι συνάδελφοι, για εμάς είναι το πρόβλημα του άξονα 10. Για εμάς τους Βορειοελλαδίτες, γνωρίζετε πολύ καλά, ότι εξαιτίας του πολέμου στην πρώην Γιουγκοσλαβία, όπως ανέφερε και ο συνάδελφος κ. Πολύζος, έγινε ο διαμελισμός αυτής της χώρας και είναι δύσκολη σήμερα η προσπέλαση από και προς την Κεντρική Ευρώπη. Πρέπει, λοιπόν, να ασκήσουμε πιέσεις, ώστε αυτός ο δρόμος, κύριε Υπουργέ, να λειτουργήσει χωρίς προβλήματα. Νομίζω ότι το πρόβλημα είναι  καθαρά πολιτικό. Μπορεί να αντιμετωπιστεί μέσω της διπλωματίας. Για εμάς είναι θέμα ύπαρξης.
     Ο Νομός Πιερίας, όπως ανέφερε και ο συνάδελφος που είναι και συντοπίτης μου, σαν πρότυπο ανάπτυξης τα προηγούμενα χρόνια, που απασχολούσε πέντε χιλιάδες ανθρώπους στον τομέα της βιοτεχνίας ετοίμων ενδυμάτων και της κλωστοϋφαντουργίας, σήμερα δεν απασχολεί σχεδόν κανέναν. Σήμερα βρισκόμαστε, δυστυχώς, στην πεντηκοστή δεύτερη θέση, ενώ πριν από λίγα χρόνια βρισκόμασταν περίπου στην τρίτη θέση σε συνάλλαγμα, σε διανυκτερεύσεις. Επιπλέον, μία επιχείρηση που υπήρχε μόνο, η «ΚΟΡΤΑΚ», έκλεισε πριν λίγες μέρες και εκατό άνθρωποι βρίσκονται στο δρόμο. 
     Όσον αφορά τις ξενοδοχειακές επιχειρήσεις, γνωρίζετε πάρα πολύ καλά κύριε Υπουργέ, ότι όλες οι ξενοδοχειακές επιχειρήσεις της Βόρειας Ελλάδας είναι μη βιώσιμες εξαιτίας της περιορισμένης τουριστικής περιόδου. Φυσικά, δεν πιστεύω ότι αυτός ο αναπτυξιακός νόμος μπορεί να συμπεριλάβει την αύξηση του συντελεστή δόμησης για τις υπάρχουσες τουλάχιστον μονάδες, ούτως ώστε να είναι βιώσιμες. Ίσως μέσα από ένα άλλο νομοσχέδιο που να έχει σχέση με το ΥΠΕΧΩΔΕ να μπορέσει να διευθετηθεί. Πάντως, αυτά τα αναφέρω, γιατί γνωρίζετε πολύ καλά ότι οι άνθρωποι αναγκάζονται, προκειμένου να είναι βιώσιμοι να προβαίνουν σε αυθαίρετες κατασκευές με αποτέλεσμα να υπάρχουν όλα τα επακόλουθα. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σπηλιόπουλος.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, το ζητούμενο είναι η ανάπτυξη της χώρας, ο ρυθμός ανάπτυξης που είναι ένα κρίσιμο μέγεθος για την οικονομία μας, ο ρυθμός ανάπτυξης που τα τελευταία χρόνια ήταν ο μεγαλύτερος στην Ευρωπαϊκή Ένωση και είναι ερώτημα εάν θα διατηρηθεί υψηλός, εάν θα έχει αυτούς τους ρυθμούς και εάν θα αυξηθεί, όπως είχε πολλές φορές τονίσει ο Πρωθυπουργός μέσα σε αυτήν την Αίθουσα. Ο αναπτυξιακός νόμος δεν είναι πανάκεια. Το είπε άλλωστε και ο Υπουργός της Οικονομίας. Ούτε πρόκειται να λύσει όλα τα προβλήματα του ρυθμού ανάπτυξης και της οικονομίας μας. Όμως, είναι μία προσέγγιση, μία βοήθεια, μία βελτίωση, για να κρατήσουμε υψηλούς ρυθμούς ανάπτυξης και να προχωρήσουμε ακόμη παραπέρα. 
     Όμως, μου κάνει κάτι εντύπωση, κύριε Υπουργέ. Αναφέρεται ο Υπουργός της Εθνικής Οικονομίας πολλές φορές εδώ στο παρελθόν και σε διάφορες παραμέτρους της ελληνικής οικονομίας. Ουδέποτε όμως αναφέρθηκε στο ρυθμό ανάπτυξης της οικονομίας που είναι και το κρισιμότερο μέγεθος. Δε ξέρω γιατί δεν το κάνει. Το άκουσα και σήμερα. Ούτε μία στιγμή αναφέρθηκε στο ρυθμό ανάπτυξης της χώρας και μάλιστα σήμερα που συζητούμε για την ανάπτυξη. 
     Τέλος πάντων, πιστεύω, κύριε Υπουργέ, ότι οι στόχοι που έχει βάλει η Λισαβόνα είναι στόχοι που έχει βάλει για ολόκληρη την Ευρωπαϊκή Ένωση για την ανταγωνιστικότητα, την επιχειρηματικότητα, την απασχόληση, το περιβάλλον, την τεχνολογία. Ο αναπτυξιακός νόμος είναι ένα χρήσιμο εργαλείο, για να επιτευχθούν αυτοί οι στόχοι της Λισαβόνας. Όλες οι χώρες προσπαθούν, βέβαια με διαφορετικούς τρόπους ο καθένας. Εμείς ίσως είμαστε καθυστερημένοι και σε αυτόν τον τομέα λόγω του ότι καθυστέρησε και ο νόμος αυτός, που είναι μία χρήσιμη πρωτοβουλία. Εκείνο που διαφέρει από χώρα σε χώρα είναι το πώς προσεγγίζουμε το κοινωνικό μοντέλο, γιατί η Ευρώπη ξεχωρίζει από το κοινωνικό μοντέλο. Και ο δείκτης, για να ξεχωρίσουμε, είναι η απασχόληση. Όταν, λοιπόν, ερχόμαστε σήμερα με τον αναπτυξιακό νόμο και αποσυνδέουμε την απασχόληση από την επιδότηση νομίζω ότι δεν ενισχύουμε το κοινωνικό κράτος, που είναι  ένα κεκτημένο της Ευρωπαϊκής Ένωσης.
     Βασικό στοιχείο του αναπτυξιακού νόμου είναι η περιφερειακή σύγκλιση και η ανάπτυξη της περιφέρειας. Όσα κίνητρα και εάν δώσουμε, όσες ευκαιρίες και εάν δώσουμε στην περιφέρεια, δεν πρόκειται να αναπτυχθεί και δεν πρόκειται να συγκλίνει, εάν δεν υπάρξει μία προϋπόθεση, να υπάρξουν οι απαραίτητες υποδομές. Κύριε Πρόεδρε, είναι γνωστό ότι η ανάπτυξη της χώρας μας βασίστηκε στον ανατολικό άξονα, στην ανάπτυξη του άξονα Θεσσαλονίκης – Αθήνας, ενώ υστέρησε σημαντικά ο δυτικός άξονας, από την Ήπειρο μέχρι την Πελοπόννησο. Τα τελευταία χρόνια –άκουσα και τους συναδέλφους από την Ήπειρο που το τόνισαν- βασική προϋπόθεση  είναι οι υποδομές. Γιατί όσα κίνητρα και εάν δώσουμε, εάν δεν υπάρχουν οι απαραίτητες υποδομές, δεν θα πάει κανένας επενδυτής να κάνει επένδυση. 
     Θα κάνω κάποιες συγκεκριμένες αναφορές. Είχε ξεκινήσει η μελέτη για την κατασκευή του δυτικού άξονα. Άκουσα πριν από ημέρες με ενδιαφέρον τον Υπουργό ΠΕΧΩΔΕ, τον κ. Σιουφλιά, που είπε ότι πάει πίσω ο δυτικός άξονας. Και ακούστε γιατί. Γιατί δεν υπάρχει ενδιαφέρον από τους εργολάβους. Λες και η ανάπτυξη της χώρας μας θα εξαρτηθεί από τη βούληση των εργολάβων ή, εάν είναι ελκυστικό έργο, για να το πάρουν με αυτοχρηματοδότηση. 
     Το δεύτερο θέμα: Ο σιδηροδρομικός άξονας. Γνωρίζετε, κύριε Υπουργέ, ότι με κόπους εντάχθηκε στους ευρωπαϊκούς σχεδιασμούς, αλλά οι μελέτες που είχαν ξεκινήσει πάνε και αυτές πολύ πίσω. Βέβαια, έγινε το έργο του Ρίου - Αντίρριου που είναι ένα κορυφαίο έργο για τη χώρα μας, αλλά μόνο του και αυτό δεν πρόκειται  να δώσει τα πλεονεκτήματα που χρειάζεται, για να δημιουργηθεί ο δυτικός άξονας ανάπτυξης της χώρας. 
     Πριν από μερικούς μήνες ο Υφυπουργός Ανάπτυξης, ο κ. Σαλαγκούδης επισκέφτηκε την Πάτρα. Ξέρετε, μεγάλο ρόλο στην ανάπτυξη μιας περιοχής παίζει και το κόστος της ενέργειας. Είπε, λοιπόν, ότι θα επεκταθεί το φυσικό αέριο μέχρι την Πάτρα. Μάλιστα, τόνισε -και έχω εδώ και τα σχετικά δημοσιεύματα- ότι μέχρι το 2009 θα έχει πάει στην Πάτρα. Έτσι, θα έχουμε φθηνή ενέργεια και έτσι θα προσελκύσουμε τους επενδυτές, βεβαίως και μαζί και με τα κίνητρα. Δευτερευόντως, θα έλεγα τα κίνητρα, τα οποία δίνουμε με τον αναπτυξιακό νόμο. Ελάτε όμως που προχθές είπε ότι δεν ισχύει τίποτα. Γιατί όλα αυτά που είχε υποσχεθεί και τη μονάδα παραγωγής ηλεκτρικού ρεύματος στην περιοχή αυτήν την αθέτησε. Ποια είναι όμως η αξιοπιστία της Κυβέρνησης για τις υποδομές και βεβαίως ποια είναι η αξιοπιστία για αυτούς που θα ακούσουν τον προγραμματικό λόγο της Κυβέρνησης ή θα πάρουν στα σοβαρά τις εξαγγελίες της Κυβέρνησης, για να επενδύσουν σε μία περιοχή και να δημιουργήσουν προϋποθέσεις, για να αναπτυχθεί; 
     Κύριε Πρόεδρε, τελειώνοντας να πω μόνο ότι η ανάπτυξη της χώρας μας είναι ένα κρίσιμο μέγεθος. Όμως η ανάπτυξη της χώρας και της οικονομίας μας κυρίως θα βασιστεί στην εικόνα της χώρας μας. Και με τις ενέργειες της Κυβέρνησης και του Υπουργού της Εθνικής Οικονομίας τον τελευταίο καιρό η εικόνα αυτή αμαυρώθηκε. Οι δηλώσεις που έγιναν από εκπροσώπους της Ευρωπαϊκής Επιτροπής τις τελευταίες μέρες δείχνουν ότι αυτό που χρειάζεται η χώρα μας, η καλή εικόνα που κατακτήσαμε με μεγάλο κόστος και με αγώνες μέσα από τους Ολυμπιακούς Αγώνες πάει περίπατο. Και δεν ξέρω εάν θα μας δοθεί άλλη ευκαιρία και με ποιο κόπο και με πόσους πόρους θα ξαναφτιάξουμε αυτή την εικόνα που είχαμε δημιουργήσει. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλέξανδρος Δερμεντζόπουλος. 
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η εικόνα που έχει μία χώρα πρέπει να βασίζεται πάνω από όλα στην αλήθεια. Και το τελευταίο διάστημα η εικόνα της Ελλάδας είναι η αληθινή εικόνα, είναι η εικόνα, λοιπόν, που πρέπει να έχει για να έχει πρόσωπο έξω από την Ελλάδα. 
     Είναι γεγονός ότι όλοι συμφωνούμε στην ανάγκη δημιουργίας ενός νέου αναπτυξιακού νόμου. Απόδειξη τούτου είναι ότι ένα από τα βασικότερα επιχειρήματα της Αξιωματικής Αντιπολίτευσης είναι ότι καθυστερήσαμε να τον φέρουμε στη Βουλή. Σήμερα, λοιπόν, συζητάμε το αναπτυξιακό νομοσχέδιο, που θα αποτελέσει το εφαλτήριο για την ανοδική πορεία του τόπου, για την οικονομική ανόρθωση, για την περιφερειακή ανάπτυξη, ένα νομοσχέδιο που χαρακτηρίζεται από τη μη εξάρτησή του από τους προηγούμενους αναπτυξιακούς νόμους, από την αυτάρκειά του, τη ρεαλιστικότητά του και τη δυναμική που μεταφέρει στους σωστούς και ικανούς επιχειρηματίες. Κυρίως δε, βασίζεται στην εμπειρία των προηγούμενων αναπτυξιακών νόμων και στην εμπειρία των παρελθόντων ετών. Αυτή η εμπειρία λοιπόν, μιλάει για ένα μεγάλο μέρος επενδύσεων, το μεγαλύτερο δυστυχώς, που έγιναν από «αεριτζήδες», υπήρξαν επιχειρήσεις «μαϊμούδες», δημιουργήθηκαν «κουφάρια» τόσο στη βιομηχανική περιοχή Αλεξανδρούπολης, Ξάνθης όσο και σε άλλες ΒΙΠΕ.
     Χρησιμοποίησα αυτές τις λέξεις που χρησιμοποιήθηκαν από τους συναδέλφους του ΠΑΣΟΚ στη συζήτηση που έγινε στην Επιτροπή των Οικονομικών Υποθέσεων. Δεν ξέρω αν ήταν σαν απολογία ή αν ήταν σαν αυτοκριτική. 
     Η εμπειρία που έχουμε από τους προηγούμενους αναπτυξιακούς νόμους και κυρίως από τον τελευταίο 2601/98 που στόχευε στη δημιουργία νέων θέσεων εργασίας, δείχνει ότι την περίοδο 1999-2003 δημιουργήθηκαν μόνο είκοσι δύο χιλιάδες πεντακόσιες θέσεις εργασίας σε σύνολο τριακοσίων ογδόντα έξι χιλιάδων, δηλαδή μόλις το 5,8% του συνόλου της απασχόλησης. Ακόμη δείχνει ότι, μετά από αλλεπάλληλες αλλαγές αναπτυξιακών νόμων, αναθεωρήσεις, οδηγηθήκαμε στο σημείο να έχουμε έναν ουσιαστικά ανενεργό αναπτυξιακό νόμο, πέραν από το αν αυτός ήταν συμβατός ή όχι με τις κοινοτικές επιταγές και τις οδηγίες.
     Κυρίες και κύριοι συνάδελφοι, όλοι συμφωνούμε στην ανάγκη ενός νέου αναπτυξιακού νόμου και ότι αυτός πρέπει να συμβαδίζει με τις επιταγές της σημερινής κοινωνίας και οικονομίας, δηλαδή με την ισόρροπη περιφερειακή ανάπτυξη, με την ενδυνάμωση της ανταγωνιστικότητας, με την αναδιάρθρωση της οικονομίας, με την ενίσχυση της επιχειρηματικής δραστηριότητας, με τη στήριξη των μικρομεσαίων επιχειρήσεων. Σε όλα αυτά συμφωνούμε. Άρα, πού εστιάζεται η διαφωνία των συναδέλφων του ΠΑΣΟΚ; Στη διαδικασία με την οποία θα τα υλοποιήσουμε όλα αυτά; 
     Ένα από τα θετικά στοιχεία αυτού του νομοσχεδίου είναι αυτό που αποτελούσε πάγιο αίτημα όλων των φορέων που ασχολούνται με την παραγωγή και την επιχειρηματικότητα και που είναι οι άριστοι της διάκρισης των παλιών και των νέων επιχειρήσεων. Γνωρίζετε βέβαια ότι εισάγοντας μια παλιά επιχείρηση στο νέο επενδυτικό νόμο, προχωράς, αν θες, και στα σίγουρα, γιατί έχεις σαν δεδομένη την προϊστορία της, δηλαδή, κατά πόσον είναι υγιής ή όχι, έχοντας έτσι έναν πολύ καλό οδηγό για την υπαγωγή της.
     Ένα άλλο σημαντικό στοιχείο είναι η επιδότηση της απασχόλησης. Μία νέα επιχείρηση που ξεκινώντας θα έχει μια επιπλέον στήριξη στα λειτουργικά της έξοδα για ένα διάστημα δύο ετών. Ακόμα ενισχύονται οι μικρομεσαίες επιχειρήσεις, αυτές που θα έχουν το 70%, σύμφωνα με το νόμο, επί της ενίσχυσης, ενώ μόνο το 30% θα αφορά τις μεγάλες επιχειρήσεις, αναγνωρίζοντας έτσι έμπρακτα, και όχι μόνο στα λόγια, τον πρωταγωνιστικό ρόλο των μικρομεσαίων επιχειρήσεων και τη συμβολή τους στην οικονομική άνθιση.
     Κύριο βάρος δίνει στον τουρισμό που είναι το συγκριτικό πλεονέκτημα της χώρας μας. Για πρώτη φορά σε αναπτυξιακό νόμο στηρίζεται το εμπόριο σε συγκεκριμένες δράσεις. Στηρίζεται η γεωργία, βασικός μοχλός της περιφερειακής ανάπτυξης και της διατήρησης του κοινωνικού ιστού της χώρας, της συγκράτησης του πληθυσμού, της συνοχής και της ευημερίας.
     Τροποποιεί τις διατάξεις ένταξης, όπως είναι ο χρόνος υποβολής, η αξιολόγηση, πέρα από τους υπηρεσιακούς παράγοντες, κάτι που είναι ένα πολύ θετικό και σημαντικό βήμα, άσχετα αν αυτό αρνούνται να το αναγνωρίσουν οι συνάδελφοι του ΠΑΣΟΚ.
     Μειώνεται η ελάχιστη απαιτούμενη ίδια συμμετοχή από το 40% στο 25%, δίνοντας έτσι την ευκαιρία σε ένα μεγάλο τμήμα του πληθυσμού να διευρύνει τους επιχειρηματικούς του ορίζοντες. Οι κίνδυνοι που προκύπτουν -αυτό το επιχείρημα που ακούγεται από τη διεύρυνση των υποψηφίων επενδυτών, αυτών που δεν έχουν τα υψηλά ίδια κεφάλαια- μπορούν να διασφαλιστούν με τη σωστή λειτουργία των γνωμοδοτικών επιτροπών. Όταν στο παρελθόν αυτές οι επιτροπές δεν λειτουργούσαν σωστά, είχαμε σαν αποτέλεσμα να δημιουργούνται οι επιχειρήσεις «μαϊμούδες» και αυτά που λέγαμε πριν. Με το νομοσχέδιο αυτό προβλέπονται δικλίδες ασφαλείας και αντικειμενικά κριτήρια από τις γνωμοδοτικές επιτροπές.
     Κυρίες και κύριοι συνάδελφοι, οι διάφοροι αναπτυξιακοί νόμοι έχουν ταυτιστεί με την περιοχή της Θράκης και θεωρώ ότι είναι καθήκον όλων μας να απενεχοποιήσουμε τη Θράκη απ’ ό,τι έχει συμβεί μέσα από όλους αυτούς τους αναπτυξιακούς νόμους. Οι λόγοι για τους οποίους η Θράκη είχε αυξημένα κίνητρα, και συνεχίζει να τα έχει, δεν έχουν ακόμη εκλείψει. Μέριμνα και καθήκον του νόμου είναι να διασφαλίσει τις εγγυήσεις, ώστε αυτά τα χρήματα να τοποθετούνται σωστά, να αποδίδουν.
     Και μια και ο λόγος για τη Θράκη, σαν απάντηση στο ότι ο παρών νόμος δεν συμβάλει στην ανάπτυξη της περιφέρειας, καταθέτω τη θέση όλων των επιμελητηρίων της Θράκης, ‘Εβρου, Ροδόπης, Ξάνθης, όπου δηλώνουν ότι «με ικανοποίηση και αισιοδοξία δεχθήκαμε το σχέδιο για το νέο αναπτυξιακό νόμο». Και είναι οι ίδιοι άνθρωποι, οι ίδιοι φορείς, που είναι γνώστες του χώρου, του αντικειμένου και των συνθηκών και είχαν χαρακτηρίσει προφητικά τον τελευταίο αναπτυξιακό νόμο σαν «ταφόπλακα» της ανάπτυξης.
     Καταθέτω για τα Πρακτικά το έγγραφο που αφορά τη θέση όλων των επιμελητηρίων της Θράκης, ‘Εβρου, Ροδόπης, Ξάνθης.
     (Στο σημείο αυτό ο Βουλευτής κ. Α. Δερμετζόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Κύριε Υπουργέ, κυρίες και κύριοι συνάδελφοι, δύο παρατηρήσεις καίριες μόνο για τη Θράκη.
     Σύσσωμος ο επιχειρηματικός κόσμος της Θράκης θα επιμείνει στη διατήρηση της επιδότησης του 12%, σημαντικού παράγοντα της στήριξης των θέσεων εργασίας στις παραμεθόριες περιοχές.
     Δεύτερον, σύσσωμος ο λαός πια της Θράκης, φορείς, αυτοδιοίκηση, Βουλευτές, δεν πρόκειται ποτέ να δεχθούν την ανάπτυξη με επενδύσεις τύπου «εργοστασίου χρυσού» που καταστρέφουν το περιβάλλον και υποθηκεύουν το μέλλον το δικό μας, του τόπου, της πατρίδας μας.
     Κυρίες και κύριοι συνάδελφοι, αυτό το αναπτυξιακό νομοσχέδιο αποτελεί την ευκαιρία για την περιφέρεια, για τις νέες επενδυτικές πρωτοβουλίες, για την ανόρθωση της οικονομίας και είναι μια ευκαιρία που δεν πρέπει να χαθεί. Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η συνεδρίασή μας κλείνει με τον κ. Θεόφιλο Λεονταρίδη, ο οποίος έχει το λόγο.
     ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κυρίες και κύριοι συνάδελφοι, σε μια κρίσιμη περίοδο που διανύουμε για την ανάπτυξη της οικονομίας και με βασικούς στόχους την ισόρροπη περιφερειακή ανάπτυξη, την αύξηση της απασχόλησης, την ενδυνάμωση της ανταγωνιστικότητας των επιχειρήσεων και ιδιαίτερα την ενίσχυση της επενδυτικής δραστηριότητας των μικρομεσαίων επιχειρήσεων, θεσπίζουμε το νέο αναπτυξιακό νόμο που θα προετοιμάσει τη χώρα μας στις μελλοντικές απαιτήσεις που θα προέλθουν από την εξέλιξη της οικονομίας και της τεχνολογίας. 
     Οι ευνοϊκές επιπτώσεις που θα έχει στην αναπτυξιακή μας προσπάθεια η εφαρμογή του νόμου αυτού, προϋποθέτει να θεραπεύσουμε και ό,τι εμποδίζει την εκδήλωση επιχειρηματικών πρωτοβουλιών. Γι’ αυτό προέχει, πρώτον να απλοποιήσουμε τις διοικητικές διαδικασίες με την καταπολέμηση της γραφειοκρατίας που αποσπά χωρίς λόγο, χρόνο και χρήμα από τον ιδιώτη επενδυτή. 
     Δεύτερον, να προσαρμοστούμε στο διεθνή φορολογικό ανταγωνισμό. 
     Τρίτον, να εξασφαλίσουμε την παροχή ανταγωνιστικών υπηρεσιών κοινής ωφελείας. 
     Τέταρτον, να προαγάγουμε την έρευνα και την τεχνολογία. 
     Πέμπτον, να βελτιώσουμε την αποτελεσματικότητα των εθνικών μας συστημάτων, δίνοντας προτεραιότητα στα πιο θεμελιώδη όπως π.χ. η παιδεία, η τεχνική κατάρτιση, η διαχείριση δημοσίων έργων και υποδομών, όπως είναι οι οδικοί άξονες, η εκμετάλλευση του φυσικού αερίου κλπ. Η Κυβέρνηση αυτή ήδη μέχρι τώρα με τις πρωτοβουλίες της, αλλά και με τα επόμενα νομοθετήματα, κινείται προς τις κατευθύνσεις αυτές. Γιατί στο σύγχρονο περιβάλλον της παγκοσμιοποίησης, δεν αρκεί να είσαι παρών στις αγορές που παρουσιάζουν ευκαιρίες. Πρέπει να παραμένεις και διαρκώς ανταγωνιστικός. 
     Τα θεσπιζόμενα κίνητρα στο νέο αναπτυξιακό νόμο καλύπτουν ολόκληρη τη χώρα και ευνοούν ιδιαίτερα την περιφέρεια, με στόχο τη μείωση των σχετικών ανισοτήτων. Τα κίνητρα αυτά μάλιστα έχουν εξαντλήσει πλήρως όλες τις δυνατότητες περιφερειακής ενίσχυσης που προβλέπονται από την Ευρωπαϊκή Ένωση. Καταργούν βασικά αναπτυξιακά αντικίνητρα που έχει θεσπίσει ο προηγούμενος νόμος και συγκεκριμένα τη διάκριση ανάμεσα στις παλιές και νέες επιχειρήσεις και την άμεση σύνδεση επιχορηγήσεων και δημιουργίας νέων θέσεων εργασίας. 
     Με το νέο αναπτυξιακό νόμο, όλες οι επιχειρήσεις, νέες και παλιές, έχουν δικαίωμα πρόσβασης εναλλακτικά σε όλα τα είδη χορηγούμενων κινήτρων. Επίσης, ως νέο κίνητρο εντάσσεται στις παρεχόμενες ενισχύσεις και η επιχορήγηση της δημιουργούμενης από την επένδυση απασχόλησης. Το μέτρο αυτό αναμένεται να συμβάλλει ουσιαστικά στη δημιουργία νέων θέσεων εργασίας και την αύξηση της απασχόλησης.
     Αποδίδεται ιδιαίτερη σημασία στις μικρές και μεσαίες επιχειρήσεις με την ενίσχυση, με πρόσθετο ποσοστό μέχρι 15% σε διάφορες περιοχές της χώρας. 
     Για τους παραμεθόριους νομούς, καθώς και για τους νομούς με κατά κεφαλήν Ακαθάριστο Εθνικό Προϊόν μικρότερο ή ίσο του 65% του μέσου όρου της Ευρωπαϊκής Ένωσης, παρέχεται επιπλέον επιχορήγηση ή και επιδότηση χρηματοδοτικής μίσθωσης, ή επιδότηση του κόστους της δημιουργούμενης απασχόλησης, ίση με 15% επί του κόστους της ενισχυόμενης επένδυσης. 
     Έτσι, για παράδειγμα, στο Νομό Σερρών η επιχορήγηση μπορεί να φθάσει έως 50% για τις μικρομεσαίες επιχειρήσεις. Μειώνεται το ποσοστό της ελάχιστης απαιτούμενης για την υπαγωγή των επενδύσεων ιδίας συμμετοχής από το 40% στο 25%. 
     Επίσης, οι σημαντικές αυτές ενισχύσεις σε νέες επιχειρηματικές δραστηριότητες, αλλά και στις ήδη υπάρχουσες ανά κατηγορία, στον πρωτογενή τομέα γεωργικές επιχειρήσεις θερμοκηπιακού τύπου, βιολογικής γεωργίας, κτηνοτροφικές επιχειρήσεις, στο δευτερογενή τομέα επενδυτικά σχέδια για την παραγωγή ή και τυποποίηση προϊόντων γεωγραφικής ένδειξης ή και προϊόντων προστατευόμενης ονομασίας προέλευσης, στον τομέα του τουρισμού που αποτελεί τη βιομηχανία της χώρας μας, όπως συγκαταλέγονται ξενοδοχειακές μονάδες, αλλά και η ίδρυση, επέκταση, εκσυγχρονισμός συνεδριακών κέντρων, χιονοδρομικών κέντρων, ιαματικών πηγών, κέντρων τουρισμού υγείας, προπονητικού αθλητικού τουρισμού, θεματικών πάρκων που αποτελούν οργανωμένες μορφές τουρισμού, αυτοκινητοδρομίων, απαραιτήτων για την τουριστική ανάπτυξη της χώρας στον τριτογενή τομέα, εμπορευματικών σταθμών και διαμετακομιστικών κέντρων, καινοτομικών ηλεκτρονικών επικοινωνιακών και ευρυζωνικών υπηρεσιών, επενδυτικών σχεδίων για τη δημιουργία κέντρων αποθεραπείας και αποκατάστασης και σχεδίων για την παροχή στέγης αυτόνομης διαβίωσης σε άτομα με ειδικές ανάγκες, επενδυτικών σχεδίων που γίνονται από ιερές μονές, καθώς και την ιερά κοινότητα του Αγίου Όρους για την ανέγερση ή και εκσυγχρονισμό ξενώνων, πιστεύουμε ότι δημιουργούν όλα αυτή την απαραίτητη κινητροδότηση, ώστε και να έχουμε με το νέο αναπτυξιακό νόμο τέτοια κίνητρα που θα συμβάλουν στην ανάπτυξη της περιφέρειας και στη δημιουργία νέων θέσεων εργασίας.
     Κυρίες και κύριοι συνάδελφοι, το προηγούμενο αναπτυξιακό νομοθετικό πλαίσιο κατά την περίοδο 1999-2003 απέτυχε. Διότι ενώ στα χρηματοδοτηθέντα επενδυτικά προγράμματα προβλεπόταν η δημιουργία τριακοσίων ογδόντα έξι χιλιάδων περίπου νέων θέσεων εργασίας, δημιουργήθηκαν μόνο είκοσι δύο χιλιάδες νέες θέσεις εργασίας, δηλαδή επετεύχθη μόνο το 5,8% του τεθέντος στόχου δημιουργίας νέων θέσεων εργασίας.
     Ο Νομός Σερρών πλήρωσε με το χειρότερο τρόπο την επενδυτική άπνοια, τη μαζική μετακόμιση των επιχειρήσεων στη γειτονική Βουλγαρία, με αποτέλεσμα τη μεγάλη αύξηση της ανεργίας και την κατάταξη του νομού στην τεσσαρακοστή έκτη θέση σε επίπεδο των νομών της χώρας. 
     Με το νομοσχέδιο αυτό κάνουμε ένα σημαντικό βήμα στην ενίσχυση της οικονομικής ανάπτυξης της χώρας και τη βελτίωση της ανταγωνιστικότητάς της και συμβάλλουμε καθοριστικά στη δημιουργία νέων θέσεων εργασίας, ώστε να αντιμετωπίσουμε αποτελεσματικά το μεγάλο πρόβλημα της ανεργίας και των περιφερειακών ανισοτήτων.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Πριν διακόψουμε, κύριοι συνάδελφοι, παρακαλούνται οι κύριοι Υπουργοί και οι πρώτοι ομιλητές Βουλευτές κύριοι Σγουρίδης, Μωραΐτης, Μπαντουβάς και η κυρία Κόρκα-Κώνστα να είναι ακριβώς στην ώρα τους εδώ.
     Κύριοι συνάδελφοι δέχεσθε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.16΄ λύεται η συνεδρίαση για σήμερα Τετάρτη 8 Δεκεμβρίου 2004 και ώρα 10.30΄  με αντικείμενο εργασιών του Σώματος νομοθετική εργασία, συνέχιση της συζήτησης επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», σύμφωνα με την ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 7-12-2004 	ΣΕΛ.251

