      Τρίτη 1 Απριλίου 2003
      ΣΥΝΕΔΡΙΑΣΗ ?Γ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Κ. Μητσοτάκη, Ι. Στεργίου, σελ.
      3. Ανακοινώνεται η συγκρότηση της Ειδικής Διακομματικής Επιτροπής για την αντιμετώπιση των προβλημάτων που απασχολούν τα άτομα με αναπηρίες, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων, σχετικά με τη διακοπή των δραστηριοτήτων του Εργαστηρίου Ιατροδικαστικών και Τοξολογικών Εξετάσεων του Αριστοτελείου Πανεπιστημίου Θεσσαλονίκης, σελ.
      β) Προς τον Υπουργό Υγείας και Πρόνοιας: i) σχετικά με τη λήψη των αναγκαίων μέτρων για την αντιμετώπιση ενδεχόμενου κύματος προσφύγων από το Ιράκ κ.λπ., σελ.
      ii) σχετικά με την οικονομική ενίσχυση του εργαστηρίου ειδικής αγωγής «Μαργαρίτα», σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση των καταστροφών που υπέστη ο νομός Εύβοιας από την πρόσφατη κακοκαιρία κ.λπ., σελ.
      δ) Προς τον Υπουργό Εργασίας και Κοινωνικών Ασφαλίσεων, σχετικά με τη διακοπή της επιδότησης εργασίας που κατέβαλε ο Οργανισμός Απασχόλησης Εργατικού Δυναμικού στις Επιχειρήσεις της Θράκης, σελ.
      4. Συζήτηση επερώτησης προς τον Υπουργό Πολιτισμού, σχετικά με τα μέτρα προώθησης του Ελληνικού Κινηματογράφου, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίων νόμων: 
      Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις», σελ.
      2. Οι Υπουργοί Δημόσιας Τάξης και Εξωτερικών κατέθεσαν σχέδιο νόμου: «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για την καταπολέμηση της τρομοκρατίας, της παράνομης διακίνησης ναρκωτικών, του οργανωμένου εγκλήματος και άλλων μορφών εγκληματικότητας», σελ.
      3. Οι Υπουργοί Δημόσιας Τάξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας, σχετικά με την αστυνομική συνεργασία», σελ.
      ΟΜΙΛΗΤΕΣ
      Α. Επί της επίκαιρης ερώτησης:
      ΕΥΘΥΜΙΟΥ Π., σελ.
      ΘΑΝΟΣ Δ., σελ.
      ΚΑΚΛΑΜΑΝΗΣ Ν., σελ.
      ΚΑΡΑ Μ., σελ.
      ΠΑΠΑΔΗΜΑΣ Λ., σελ.
      ΠΙΠΕΡΓΙΑΣ Δ., σελ.
      ΣΓΟΥΡΙΔΗΣ Π., σελ.
      ΤΖΙΟΛΑΣ Ε., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερώτησης:
      ΒΕΝΙΖΕΛΟΣ Ε., σελ.
      ΔΕΙΚΤΑΚΗΣ Γ., σελ.
      ΚΑΡΑ Μ., σελ.
      ΚΑΡΡΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΕΦΑΛΟΓΙΑΝΝΗΣ Ε., σελ.
      ΟΡΦΑΝΟΣ Γ., σελ.
      ΠΑΠΠΑΣ Β., σελ.
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ    Γ΄
      Τρίτη 1 Απριλίου 2003
      	Αθήνα, σήμερα στην 1η Απριλίου 2003, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Νικήτα Κακλαμάνη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε παρέμβαση της ΕΛΜΕ προς το Δήμαρχο Πατρών Αχαΐας για τους 79 απολυμένους της ΑΔΕΠ.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα 15χρονου προς το ΙΚΑ που έχασε το χέρι του από κροτίδα για την κάλυψη των εξόδων νοσηλείας του στο εξωτερικό.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η κοπή δένδρων σε περιοχή του Δήμου Ρίου Αχαΐας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση που παρουσιάζουν σημαντικά έργα στο λιμάνι του Αιγίου Αχαΐας.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιπαραθέσεις που έχουν δημιουργηθεί μεταξύ του προέδρου της ΔΕΠΑΠ και της καρναβαλικής επιτροπής Πατρών Αχαΐας.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η δημιουργία παιδοχειρουργικού τμήματος στο Π.Π.Ν.Π. Πατρών Αχαΐας.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή αντικατολισθητικών έργων στην επαρχιακή οδό Πούντας – Καλαβρύτων Αχαΐας.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επιρρίπτονται ευθύνες στη διοίκηση του ΠΕΑΚ για την παραχώρηση του αθλητικού κέντρου «Τόφαλος» των Πατρών για χρήση κέντρου ψυχαγωγίας κατά την περίοδο του καρναβαλιού.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Συνταξιούχων ΙΚΑ Καλαμάτας Μεσσηνίας ζητεί την καταβολή του οικογενειακού επιδόματος και στους δύο συζύγους.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Μεσσηνίας ζητεί την οικονομική της ενίσχυση για την αποκατάσταση των ζημιών που προκάλεσε η κακοκαιρία στην περιοχή της.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Αγροτικών Συνεταιρισμών Μεσσηνίας ζητεί την εκτίμηση των ζημιών από τον ΕΛΓΑ στις καλλιέργειες της περιοχής της που κατεστράφησαν από την κακοκαιρία.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί τη λήψη μέτρων ενίσχυσης και ανακούφισης των πληγέντων επιχειρήσεων και του πρωτογενή τομέα του Νομού Μεσσηνίας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Συνεταιριστική Ένωση «ΣΥΚΙΚΗ» ζητεί οικονομική ενίσχυση για την αποκατάσταση των ζημιών που υπέστησαν οι εγκαταστάσεις της από την κακοκαιρία.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Οιχαλίας Μεσσηνίας ζητεί οικονομική ενίσχυση για την αποκατάσταση των ζημιών που προκάλεσε η κακοκαιρία στην περιοχή του.
      15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Κάτοικοι του Θεριακησίου Αιτωλ/νίας ζητούν την κατασκευή έργων οδοποιίας στην περιοχή τους.
      16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία Οργανώσεις Παραγωγών Εσπεριδοειδών Νομού Χανίων ζητούν την αποζημίωση της παραγωγής της περιοχής τους από τον ΕΛΓΑ.
      17) Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία Ημερήσιες Εφημερίδες της Πρέβεζας ζητούν τη λήψη μέτρων για την εύρυθμη λειτουργία των ΕΛΤΑ Πρεβέζης.
      18) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Λέρου ζητεί αλλαγές στους όρους είσπραξης του Δημοτικού φόρου κατανάλωσης.
      19) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί την αναστολή έκδοσης οικοδομικών αδειών στην ευρύτερη περιοχή του Δήμου Ελευσίνας.
      20) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής διαμαρτύρεται για την παράνομη αγκυροβολία πλοίων στη θαλάσσια περιοχή Πάχης Μεγάρων.
      21) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί την επέκταση της ρύθμισης του άρθρου  7 Ν. 2941/2001 και στους εργαζομένους της ΕΛΛΕΝΙΤ.
      22) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Ε.Α.Σ.Θ. «ΟΜΟΣΠΟΝΔΙΑ» διαμαρτύρεται για τις αποφάσεις που αφορούν στις ζώνες παράδοσης βαμβακιού.
      23) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Παραπληγικών Νομού Μαγνησίας «Ο ΙΑΣΩΝ» ζητεί την επανεξέταση και αναθεώρηση των κριτηρίων επιλεξιμότητας δικαιούχων δωρεάν διανομής  τροφίμων  από τα αποθέματα  παρέμβασης και την επέκταση στους παραπληγικούς του μειωμένου τιμολογίου ρεύματος.
      24) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Υγειονομικών Υπαλλήλων ΙΚΑ Νομού Μαγνησίας διαμαρτύρεται για την έλλειψη υγειονομικού προσωπικού από το  ΙΚΑ Βόλου.
      25) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την επιχορήγηση της ’Ενωσης Τυφλών Ηπείρου από το καθαρό προϊόν του ειδικού κρατικού λαχείου.
      26) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πανηπειρωτικός Αθλητικός Σύλλογος «ΠΑΣ ΓΙΑΝΝΙΝΑ» ζητεί να του παραχωρηθεί το εθνικό στάδιο Ιωαννίνων «ΟΙ ΖΩΣΙΜΑΔΕΣ».
      27) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Κυνηγετικός Σύλλογος Ιωαννίνων δηλώνει την αντίθεσή του για την ίδρυση του εθνικού πάρκου Β. Πίνδου.
      28) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι Αγροφύλακες του Νομού Χίου ζητούν να τους χορηγηθούν πρόσθετα μισθολογικά κλιμάκια.
      29) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία οι Σύνδεσμοι Βιομηχανιών – Βιοτεχνιών ακριτικών περιοχών Θράκης – Κιλκίς – Φλώρινας ζητεί να καταργηθούν οι ποινικές διώξεις για τη μη πληρωμή χρεών προς το Δημόσιο.
      30) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο κ. Ελ. Μηλιόπουλος αναφέρεται στο θέμα της θεραπείας του καρκίνου και ζητεί συμπαράσταση για τις έρευνές του.
      31) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Ανωτέρων Εκκλησιαστικών Σχολών με τα αντίστοιχα ΤΕΙ.
      32) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Ανωτέρων Εκκλησιαστικών Σχολών με τα αντίστοιχα ΤΕΙ.
      33) Ο Βουλευτής Πειραιώς κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Ανωτέρων Εκκλησιαστικών Σχολών με τα αντίστοιχα ΤΕΙ.
      34) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελλήνιου Συλλόγου Συνταξιούχων ΟΤΕ ζητεί την ικανοποίηση αιτημάτων των συνταξιούχων του ΟΤΕ.
      35) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελλήνιου Συλλόγου Συνταξιούχων ΟΤΕ ζητεί την ικανοποίηση αιτημάτων των συνταξιούχων του ΟΤΕ.
      36) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η κυρία Μαρία Νταντίδου, κάτοικος Θεσσαλονίκης, ζητεί την επίλυση συνταξιοδοτικού της προβλήματος.
      37) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ζητεί οι εδαφικές εκτάσεις να καταστούν κατάλληλες για οικιστική ανάπτυξη.
      38) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Συνταξιούχοι του Ταμείου Συντάξεων και Επικουρικής Ασφάλισης Προσωπικού Γεωργικών Συνεταιριστικών Οργανώσεων, απολυθέντες της Ε.Α.Σ.Κ. ζητούν την ικανοποίηση συνταξιοδοτικού τους αιτήματος.
      39) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Ομοσπονδία Ιδιοκτητών Τουριστικών Καταλυμάτων Κέρκυρας ζητεί την αποδοχή πρότασης για την Διαμεσογειακή Επιτροπή της Ένωσης των Παράκτιων και Νησιωτικών Περιφερειών Ευρώπης.
      40) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά ενέργειες πλοιοκτητών για έγκριση περισσότερων δρομολογίων, γεγονός το οποίο θα αποβεί σε βάρος της ασφάλειας των πλοίων και της νόμιμης απασχόλησης των πληρωμάτων.
      41) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Γραφείων Εκμισθώσεως Αυτοκινήτων και Δικύκλων διαμαρτύρεται για την υποχρέωση τήρησης βιβλίου κίνησης οχημάτων, των επιχειρηματιών ενοικίασης αυτοκινήτων, μοτοσικλετών και ποδηλάτων.
      42) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Μητροπολίτης Μεσογαίας και Λαυρεωτικής δηλώνει την αντίθεσή του για την πρόθεση ανέγερσης Ισλαμικού πολιτιστικού κέντρου στην Παιανία Αττικής.
      43) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Εξωραϊστικός Σύλλογος Πράσινου Λόφου Αρτέμιδος Αττικής ζητεί την ένταξη της περιοχής του στο σχέδιο πόλεως.
      44) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Νομάρχης Δυτικής Αττικής ζητεί να μην εκδοθούν οικοδομικές άδειες για την παραλία της πόλης της Ελευσίνας.
      45) Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία το Ινστιτούτο Αμπέλου και Οπωροκηπευτικών Πύργου, του Εθνικού Ιδρύματος Αγροτικής Έρευνας, ζητεί την αποδοχή πρότασης σχετικά με την μετατροπή του Ινστιτούτου Αμπέλου και Οπωροκηπευτικών Πύργου.
      46) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Γονέων και Κηδεμόνων Παιδικού και Βρεφονηπιακού Σταθμού Δήμου Άμφισσας ζητεί την ίδρυση και λειτουργία Παιδιατρικής Κλινικής στο Γενικό Νομαρχιακό Νοσοκομείο ΄Αμφισσας.
      47) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμαρχος Δεσφίνας ζητεί να ανακηρυχθεί ο Δήμος Δεσφίνας Ολυμπιακή πόλη.
      48) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελληνίου Συλλόγου Συνταξιούχων ΟΤΕ ζητεί την ικανοποίηση αιτημάτων των συνταξιούχων του ΟΤΕ.
      49) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί τη λήψη μέτρων για την ελαχιστοποίηση των επιπτώσεων του πολέμου στον τουρισμό.
      50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Δημοτικό Σχολείο Πισκοκεφάλου Σητείας ζητεί την επίλυση προβλήματος σχετικά με την αμοιβή σχολικών τροχονόμων.
      51) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Σπουδαστές των ΤΕΕ Βοηθών Νοσηλευτών του Γενικού Νομαρχιακού Νοσοκομείου Αγ. Νικολάου ζητούν την καταβολή αποζημίωσης κατά τη διάρκεια της πρακτικής άσκησής τους.
      52) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Ανωτέρων Εκκλησιαστικών Σχολών με τα αντίστοιχα ΤΕΙ.
      53) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Επιμελητήριο Δωδεκανήσου διαμαρτύρεται για την ίδρυση αυτόνομου τουριστικού Επιμελητηρίου.
      54) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Επαγγελματικών – Βιοτεχνικών και Εμπορικών Σωματείων Νομού Φθιώτιδας ζητεί την επίλυση ασφαλιστικών προβλημάτων των μελών της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 938/1-8-2002 ερώτηση δόθηκε με το υπ’ αριθμ. 159/20-8-2002 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 938/1-8-2002 που κατέθεσε ο Βουλευτής κ. Σ. Δήμας για τα θέματα της αρμοδιότητάς μας, σας πληροφορούμε τα εξής:
      Το Υπουργείο Γεωργίας μέσω της Δ/νσης Γεωργ. Εφαρμογών υλοποιεί τους Κοιν. Κανονισμούς 2879/00 και 94/02 για προώθηση αγροτικών προϊόντων σε τρίτες χώρες και στην εσωτερική αγορά αντίστοιχα. Οι επαγγελματικές και διεπαγγελματικές οργανώσεις των παραγωγών όλων της εθνικής σημασίας αγροτικών προϊόντων, είναι ενήμερες και ήδη έχουν κατατεθεί προγράμματα προβολής ξηρών σύκων και πάστας σύκων από τη ΣΥΚΙΚΗ, εσπεριδοειδών από την ΠΑΣΕΓΕΣ, βιολογικών προϊόντων από την ένωση βιοκαλλιεργητών Αρκαδίας, γαλακτοκομικών προϊόντων και οπωροκηπευτικών από το ΣΕΒΕ, κονσερβοποιημένων ροδάκινων από την ΕΔΟΒΡΑ, ενώ αναμένονται και πολλά άλλα.
      Παράλληλα η ανωτέρω υπηρεσία χειρίζεται το μέτρο 4.3 του ΚΠΣ ΙΙΙ (προώθηση εξαγωγών) και σύντομα, μετά τη δημοσιοποίησή του, θα δεχθεί προτάσεις προβολής και προώθησης για ιδιαίτερης σημασίας εθνικά προϊόντα (business plans), για την κατάθεση των οποίων έχει εκδηλωθεί ιδιαίτερο ενδιαφέρον από φορείς, συνδέσμους, συν/σμούς κλπ.
      Τα ακραία καιρικά φαινόμενα που επικράτησαν τον φετινό χειμώνα στη χώρα μας, ζημίωσαν σημαντικά την παραγωγή των χειμερινών γεωργικών προϊόντων, με αποτέλεσμα να εμφανίσουν μειωμένες αποδόσεις.
      Αντίκτυπο είχαμε και στις αντίστοιχες εξαγωγές, οι οποίες παρουσίασαν ανάλογη μείωση.
      Αντίθετα οι εξαγωγές για τα καλοκαιρινά οπωρολαχανικά (π.χ. καρπούζια), η παραγωγή των οποίων δεν επηρεάστηκε από τις δυσμενείς καιρικές συνθήκες, κυμάνθηκαν σε πολύ ικανοποιητικά επίπεδα.
      Επομένως οι παρατηρηθείσες μειώσεις στις φετινές εξαγωγές οφείλονται σε καθαρά συγκυριακές καταστάσεις.
      Ο Υφυπουργός
      Φ. ΧΑΤΖΗΜΙΧΑΛΗΣ»
      2. Στην με αριθμό 942/1-8-2002 ερώτηση δόθηκε με το υπ’ αριθμ. 81734/21-8-2002 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 942/1-8-2002 την οποία κατέθεσε η Βουλευτής κ. Βαγγελιώ Σχοιναράκη – Ηλιάκη σχετικά με τις αμοιβές των ωρομισθίων καθηγητών και του διοικητικού προσωπικού των τμημάτων διεύρυνσης του ΤΕΙ Κρήτης, σας γνωρίζουμε τα ακόλουθα:
      Η χρηματοδότηση των έργων που υλοποιούνται στα πλαίσια του ΕΠΕΑΕΚ ΙΙ συναρτάται άμεσα με την ένταξη και εγγραφή αυτών στο Π.Δ.Ε. ακολουθώντας τις δεσμευτικές διαδικασίες του Γ΄ Κ.Π.Σ.
      Επισημαίνεται ότι βασική προϋπόθεση ένταξης των έργων είναι η συμμόρφωση των φορέων ως προς την έγκαιρη και έγκυρη υποβολή των απαιτούμενων σχετικών εγγράφων.
      Αναφορικά με το συγκεκριμένο έργο, υποβλήθηκαν τα ΤΔΕ/Υ και ΕΥΠ από το Φορέα τα οποία εξετάσθηκαν από την ειδική υπηρεσία διαχείρισης ΕΠΕΑΕΚ του ΥΠ.Ε.Π.Θ. και κοινοποιήθηκαν εγγράφως (αρ. πρωτ. 1878/13.3.2002) οι σχετικές παρατηρήσεις.
      Στη συνέχεια τηρουμένων των υποδείξεων της ως άνω υπηρεσίας ακολούθησε η επαναϋποβολή των ανωτέρω σχετικών από τον Φορέα με το αρ. πρωτ. 8034/24-7-2002 διαβιβαστικό, τα οποία ελέγχθηκαν και προωθήθηκαν άμεσα στο στάδιο της διαδικασίας του συντονισμού. Εκτιμάται ότι η ένταξη του έργου θα πραγματοποιηθεί σύντομα με παράλληλη αίτηση εγγραφής του έργου στο Π.Δ.Ε. από το ΥΠ.ΕΘ.Ο.
      Παρατηρείται ότι λόγω της αλληλουχίας και αλληλεξάρτησης των διαδικασιών η οποιαδήποτε καθυστέρηση από πλευράς του Φορέα παρακωλύει την προώθηση των διαδικασιών χρηματοδότησης των έργων και κάλυψης των επιμέρους αναγκών αυτών. Για το συγκεκριμένο έργο μέρος των αναγκών αυτού είναι και οι αμοιβές των ωρομισθίων καθηγητών.
      Επισημαίνεται ιδιαιτέρως ότι η ανωτέρω υπηρεσία επιδεικνύοντας τη δέουσα ευαισθησία και προβλέποντας την ενδεχόμενη υστέρηση ένταξης των έργων, λόγω των δεσμευτικών διαδικασιών του Γ΄ ΚΠΣ, μερίμνησε έτσι ώστε να δοθούν χρήματα υπό τύπον δανείου, ύψους 8.000.000 ευρώ μέσω του Ειδικού Λογαριασμού του ΥΠ.Ε.Π.Θ., για τακτοποίηση μέρους των εκκρεμοτήτων των έργων της «Διεύρυνσης Τριτοβάθμιας Εκπαίδευσης» με τη σύσταση να καλυφθούν κατά προτεραιότητα οι αμοιβές των εμπλεκομένων στο έργο ωρομισθίων καθηγητών.
      Ο Υφυπουργός
      ΝΙΚ. ΓΚΕΣΟΥΛΗΣ»
      3. Στην με αριθμό 956/1-8-2002 ερώτηση δόθηκε με το υπ’ αριθμ. 164/20-8-2002 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 956/1-8-2002 που κατέθεσε ο Βουλευτής κ. Η. Καλλιώρας για τα θέματα της αρμοδιότητάς μας, σας πληροφορούμε τα εξής:
      Σε ό,τι αφορά τη μείωση του Κοινοτικού Αλιευτικού στόλου κατά 8,5% η Ε. Επιτροπή έχει υποστηρίξει ότι η μείωση αυτή την οποία έχει ανακοινώσει χωρίς προηγουμένως να υπάρξει συζήτηση στα Κοινοτικά όργανα, είναι ενδεικτική προκειμένου να υπολογιστούν οι δαπάνες που θα βαρύνουν τον Κοινοτικό Προϋπολογισμό. Εν τούτοις από στοιχεία μελετών που έχουν εκπονηθεί υπάρχει πρόβλημα στην ορθολογική διαχείριση των ιχθυοαποθεμάτων, γεγονός που κατά την άποψη της Ε. Επιτροπής, θα πρέπει να οδηγήσει ενόψει της αναμόρφωσης της Κ.Αλ.Π. στη θέσπιση νέων μεθόδων διαχείρισης που θα στηρίζονται στην «αρχή της πρόληψης» και σε «πολυετή βάση». Με βάση αυτές τις δύο αρχές και τα επιστημονικά δεδομένα θα καθορίζονται για τα ιχθυοαποθέματα «Πολυετή Σχέδια Διαχείρισης» τα οποία θα περιλαμβάνουν μέτρα περιορισμού των ορίων αλιευμάτων ή και μείωσης της αλιευτικής προσπάθειας.
      Σε ό,τι αφορά τον περιορισμό των οικονομικών ενισχύσεων, η πρόταση της Ε. Επιτροπής περιλαμβάνει κατάργηση των οικονομικών ενισχύσεων που αφορούν την αντικατάσταση και τον εκσυγχρονισμό του στόλου (πλην των περιπτώσεων που ο εκσυγχρονισμός αφορά την υγιεινή και ασφάλεια επί του σκάφους) θεωρώντας ότι η χορήγηση των οικονομικών ενισχύσεων δημιουργεί αύξηση της αλιευτικής ικανότητας και άσκηση μεγαλύτερης πίεσης στα ιχθυοαποθέματα.
      Στο Συμβούλιο Υπουργών Αλιείας, στις 11.6.2002, όπου έγινε συζήτηση προσανατολισμού επί των νομοθετικών κειμένων της αναμόρφωσης της Κ.Αλ.Π., αλλά και στις ομάδες του Συμβουλίου, όπου συζητούνται τα εν λόγω κείμενα η χώρα μας έχει αντιταχθεί στην κατάργηση των οικονομικών ενισχύσεων για την ανανέωση και τον εκσυγχρονισμό του στόλου. Έχει δε τονίσει την ιδιαιτερότητα της Μεσογείου και έχει ζητήσει επιπλέον τη στήριξη της μικρής παράκτιας αλιείας καθώς και των περιοχών που εξαρτώνται από την αλιεία, θέσεις που εν πολλοίς έχουν υποστηριχθεί και από τις άλλες Μεσογειακές χώρες.
      Τα θέματα της αναμόρφωσης της Κ.Αλ.Π. συζητούνται και σε άτυπες, συνεδριάσεις των Γεν. Δ/ντων Αλιείας, έξι (6) Κρατών Μελών (Ισπανίας, Γαλλίας, Ιρλανδίας, Ιταλίας, Πορτογαλίας και Ελλάδας), όπου διαμορφώνονται κοινές θέσεις και άτυπη συμφωνία για την από κοινού άσκηση πίεσης στις προτάσεις της Ε. Επιτροπής για την αναμόρφωση της Κ.Αλ.Π.. Μεταξύ των θεμάτων κοινής θέσης είναι και η μη κατάργηση των παραπάνω οικονομικών ενισχύσεων.
      Ο Υφυπουργός
      Φ. ΧΑΤΖΗΜΙΧΑΛΗΣ»
      4. Στην με αριθμό 974/1-8-02 ερώτηση δόθηκε με το υπ΄ αριθμ. 1846/19-8-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 974/1-8-02 ερώτησης του Βουλευτή κ. Γ. Καλαντζή και σύμφωνα με όσα μας γνώρισε η Διοίκηση της 0.Π.Α.Π. Α.Ε., σας πληροφορούμε τα παρακάτω: 
      1. Σύμφωνα με την παράγραφο 7 του άρθρου 1 του «ΓΕΝΙΚΟΥ ΚΑΝΟΝΙΣΜΟΥ ΛΕΙΤΟΥΡΓΙΑΣ ΠΑΙΧΝΙΔΙΩΝ ΣΤΟΙΧΗΜΑ ΤΩΝ ΠΡΟΚΑΘΟΡΙΣΜΕΝΗΣ ΑΠΟΔΟΣΗΣ» (ΦΕΚ 1427Β/2000). «Δεν επιτρέπεται η χρησιμοποίηση ελληνικών αγώνων ποδοσφαίρου ή καλαθοσφαίρισης (μπάσκετ) ή οπουδήποτε αλλού αθλητικού ή μη γεγονότος που οργανώνεται από φορείς και φυσικά ή νομικά πρόσωπα, που λειτουργούν σύμφωνα με την Ελληνική νομοθεσία στα προγράμματα των Παιχνιδιών Στοιχημάτων Προκαθορισμένης Απόδοσης». 
      2. Σύμφωνα με την παράγραφο 1 του άρθρου 2 του Κανονισμού  «ΑΠΟΤΕΛΕΣΜΑΤΑ ΑΓΩΝΩΝ ΠΟΔΟΣΦΑΙΡΟΥ» (ΦΕΚ 1425Β) «Τα γεγονότα στα οποία ο παίκτης στοιχηματίζει συμμετέχοντας στο παιχνίδι «ΑΠΟΤΕΛΕΣΜΑΤΑ ΑΓΩΝΩΝ ΠΟΔΟΣΦΑΙΡΟΥ» είναι ποδοσφαιρικοί αγώνες ή τα ημίχρονα αυτών που επιλέγονται κατά την κρίση του Ο.Π.Α.Π. από εθνικές και διεθνείς διοργανώσεις και σύμφωνα με τα αναφερόμενα στο άρθρο 1 παράγραφος 7 του Γενικού Κανονισμού Λειτουργίας «ΠΑΙΧΝΙΔΙΩΝ ΣΤΟΙΧΗΜΑΤΩΝ ΠΡΟΚΑΘΟΡΙΣΜΕΝΗΣ ΑΠΟΔΟΣΗΣ».
      Από το συνδυασμό των διατάξεων αυτών, συνάγεται με απόλυτη σαφήνεια ότι ο Ο.Π.Α.Π. μπορεί να χρησιμοποιεί στα «ΕΝΤΥΠΑ ΠΡΟΓΡΑΜΜΑΤΟΣ» που κυκλοφορεί με ποδοσφαιρικούς αγώνες, όλους τους αγώνες εθνικών διοργανώσεων με τον περιορισμό της παραγράφου 7 του άρθρου 1 του ΓΕΝΙΚΟΥ ΚΑΝΟΝΙΣΜΟΥ (απαγόρευση ελληνικών αγώνων) και διεθνών διοργανώσεων. 
      Οι Ελληνικές ομάδες επομένως που συμμετέχουν σε διεθνείς διοργανώσεις μπορεί να χρησιμοποιούνται στα «ΕΝΤΥΠΑ ΠΡΟΓΡΑΜΜΑΤΟΣ» που κυκλοφορούν με ποδοσφαιρικούς αγώνες ελεύθερα από τον O.Π.Α.Π. και από την έναρξη λειτουργίας του στοιχήματος, όλες οι ελληνικές ομάδες που συμμετέχουν σε Διεθνείς Διοργανώσεις, έχουν περιληφθεί στα «ΕΝΤΥΠΑ ΠΡΟΓΡΑΜΜΑΤΟΣ» όπως έχουν περιληφθεί κατά το παρελθόν δεκάδες αγώνων Ευρωπαϊκών Ομάδων με φιλικό χαρακτήρα, οι οποίοι σε κάθε περίπτωση είναι διεθνείς φιλικοί αγώνες και ως τέτοιοι αναγνωρίζονται από την ΟΥΕΦΑ και την ΦΙΦΑ. 
      Ενδεικτικά στο «ΕΝΤΥΠΟ ΠΡΟΓΡΑΜΜΑΤΟΣ» της 10ης Αυγούστου 2001 είχαν περιληφθεί οι Διεθνείς φιλικοί αγώνες ΑΕΚ- ΤΟΤΕΝΑΜ και ΟΛΥΜΠΙΑΚΟΣ-ΛΑΤΣΙΟ, στο «ΕΝΤΥΠΟ ΠΡΟΓΡΑΜΜΑΤΟΣ» της 14ης Αυγούστου 2001 ο Διεθνής φιλικός αγώνας ΕΣΠΑΝΙΟΛ-ΟΛΥΜΠΙΑΚΟΣ, στο «ΕΝΤΥΠΟ ΠΡΟΓΡΑΜΜΑΤΟΣ» της 29ης Αυγούστου 2001, ο Διεθνής φιλικός αγώνας ΠΑΝΙΩΝΙΟΣ – ΡΟΜΑ, στο «ΕΝΤΥΠΟ ΠΡΟΓΡΑΜΜΑΤΟΣ» της 24ης Ιουλίου 2001, ο Διεθνής φιλικός αγώνας ΛΑΤΣΙΟ-ΠΑΝΑΘΗΝΑΙΚΟΣ, χωρίς ποτέ να έχει δημιουργηθεί θέμα από οποιονδήποτε.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      5. Στην με αριθμό 959/1-8-02 ερώτηση δόθηκε με το υπ΄ αριθμ.166/20-8-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην με αριθμό 959/1-8-2002 ερώτηση που κατέθεσαν οι Βουλευτές κύριοι Πέτρος Τατούλης και Δημ. Κωστόπουλος, για τα θέματα της αρμοδιότητάς μας, σας πληροφορούμε τα εξής:
      Η ανάρτηση των δασικών Χαρτών του Δημοτικού Διαμερίσματος Δολιανών Κυνουρίας έγινε σύμφωνα με τις διατάξεις της παραγρ. 2 του άρθρου 27 του ν. 2664/98 και ακολούθησε δημοσίευση για ενημέρωση των πολιτών σύμφωνα με τα προβλεπόμενα. Δηλαδή 
      1. – Ανακοίνωση της ανάρτησης εκτός από το Δασαρχείο έγινε στο Κοινοτικό Κατάστημα και τη Δ/νση Δασών του Νομού.
      2. – Δημοσίευση στον τοπικό τύπο.
      3. – Μοιράστηκαν ανακοινώσεις σε καφενεία και πολίτες.
      Δεύτερη ανάρτηση και μάλιστα για μεγαλύτερο χρονικό διάστημα όπως ζητούν οι ενδιαφερόμενοι δεν προβλέπεται από καμιά διάταξη νόμου. Άλλωστε έχουν λήξει οι εργασίες της αρμόδιας επιτροπής που εξέτασε τις αντιρρήσεις που υπέβαλλαν οι πολίτες.
      Πράγματι με βάση τα στοιχεία που περιέχουν οι υπόψη Δασικοί Χάρτες, υποβλήθηκε Δήλωση κυριότητας του Δημοσίου για τις δασικές εκτάσεις που περιλαμβάνονται σε αυτόν, κατά τις εργασίες που γίνονται από το Εθνικό Κτηματολόγιο.
      Ο Υφυπουργός
      Φ. ΧΑΤΖΗΜΙΧΑΛΗΣ»
      6. Στην με αριθμό 878/31-7-02 ερώτηση δόθηκε με το υπ΄ αριθμ. 3497/22-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 878/31-7-02 ερώτηση που κατατέθηκε στη Βουλή από το Βουλευτή κ. Μανώλη Κεφαλογιάννη, σχετικά με το προαναφερόμενο θέμα, σας γνωρίζουμε τα ακόλουθα:
      Α) Τα σεμινάρια τα οποία πραγματοποιήθηκαν από τη ΓΓΚΑ σε συνεργασία και με άλλους φορείς, έγιναν κατ΄ εφαρμογή των διατάξεων των άρθρων 32, 34, 47 και 51 του ν. 1943/91 (Α 50) και των κατά περίπτωση εκδιδομένων κοινών Υπουργικών Αποφάσεων και της υπογραφής των προβλεπομένων σχετικών συμβάσεων, και ειδικότερα:
      1. Κατ΄ εφαρμογή των διατάξεων του άρθρου 47 του ν. 1943/91 (παρ. 4) μετά την τροποποίησή του με το άρθρο 17 του ν. 2085/92 και της υπογραφείσης Σύμβασης, μετά της ΓΓΚΑ και της Επιτροπής Εκπ/σης και Ερευνών του ΟΠΑ, πραγματοποιήθηκε το πρόγραμμα «Διοίκηση-Διαχείριση Ασφαλ. Οργανισμών» για υπαλλήλους της ΓΓΚΑ και των ΦΚΑ.
      Με την αριθ. 413/22-5-02 Κοινή Απόφαση των Υφυπουργών Οικονομικών και Εργασίας και Κοινωνικών Ασφαλίσεων, ανατέθηκε στην Επιτροπή Εκπ/σης και Ερευνών  του ΟΠΑ, η υλοποίηση του εν λόγω προγράμματος για 16 υπαλλήλους της ΓΓΚΑ.
      Στη συνέχεια, με την αριθ. Φ6/οικ.699/18-10-01 παρατάθηκε, η ισχύς της υπογραφείσης σύμβασης για 3 επιπλέον υπαλλήλους της ΓΓΚΑ, για συμμετοχή τους στο πρόγραμμα, το οποίο βρίσκεται εν εξελίξει.
      2. Επίσης, βάσει των διατάξεων των άρθρων 32 και 34 του ν. 1943/91 (Α 50) και της υπογραφής της από 8-2-2001 σχετικής Σύμβασης, μεταξύ της Επιτροπής Εκπαίδευσης και Ερευνών του ΟΠΑ και της ΓΓΚΑ πραγματοποιήθηκαν το 2001, για τους υπαλλήλους της ΓΓΚΑ και των ΦΚΑ, σεμινάρια με τίτλο «Κεφαλαιαγορά- Χρηματαγορά», με επιστημονικό υπεύθυνο τον καθηγητή κ. Νικ. Φράγκο.
      Συνολικά, πραγματοποιήθηκαν 9 εκπ/κές σειρές, διάρκειας 70 ωρών εκάστη.
      3. Σύμφωνα με τις διατάξεις των άρθρων 32, 34 και 47 του ν. 1943/91 (Α 50) πραγματοποιήθηκαν από το ΚΕΚ του Οικονομικού Πανεπιστημίου Αθηνών 11 εκπ/κά προγρ/τα Πληροφορικής Α΄ επιπέδου (εισαγωγικό) και Β΄ επιπέδου (προωθημένο) για υπαλλήλους της ΓΓΚΑ και των ΦΚΑ.
      Με την 430/22-5-02 κοινή Απόφαση των Υφυπουργών Οικονομικών και Εργασίας και Κοινωνικών Ασφαλίσεων, έγινε η ανάθεση υλοποίησης του προγ/τος στην Επιτροπή Εκπαίδευσης και έρευνας του ΟΠΑ.
      Η διάρκεια του προγράμματος, ήταν για το Α΄ επίπεδο (εισαγωγικό) 90 και για το Β΄ επίπεδο (προωθημένο) 60 ώρες.
      Επιστημονικός υπεύθυνος ορίστηκε σύμφωνα με την από 1/2/2002 υπογραφείσα σχετική Σύμβαση, ο καθηγητής κ. Νικ. Φράγκος.
      4. Κατ΄ εφαρμογή των διατάξεων των άρθρων 32, 34 του ν. 1943/91 (Α 50) και του άρθρου 5 της με αριθμό ΓΥ 78/98 (Β609) κοινής Απόφασης Υπουργών ΥΠΕΣΔΑ και Εργασίας και Κοινωνικών Ασφαλίσεων και της από 24/11/97 υπογραφείσης Σύμβασης μεταξύ ΓΓΚΑ και ΙΝΕΠ συνδιοργανώθηκαν και πραγματοποιήθηκαν από το ΙΝΕΠ (4) εκπ/κές σειρές σεμιναρίων που αφορούν την εκπαίδευση χρηστών πληροφοριακού συστήματος για τον Αριθμό Μητρώου Κοιν. Ασφάλισης και τα Εθνικά Μητρώα Ασφαλισμένων Εργοδοτών και Συνταξιούχων (ΑΜΚΑ- ΕΜΑΕΣ), για υπαλλήλους Ασφαλ. Οργανισμών και Νομαρχιών.
      Η διάρκεια των προγραμμάτων ήταν 35 ωρών, συνολικού κόστους 6.573.658 δρχ. και επιστημονική υπεύθυνη από το ΙΝΕΠ η κα Ειρήνη Ρήγου.
      5. Σύμφωνα με τις διατάξεις των άρθρων 32, 34 και 51 του ν. 1943/91 (Α 50) συνδιοργανώθηκε και πραγματοποιήθηκε από το ΙΝΕΠ εκπαιδευτικό πρόγραμμα X.M.L., για υπαλλήλους της ΓΓΚΑ και ΚΗΥΚΥ τον Ιούνιο του 2001.
      Η διάρκεια του προγ/τος ήταν 35 ωρών, με συνολικό κόστος 588.000 δρχ. και με επιστημονική υπεύθυνη από το ΙΝΕΠ, την κα Ανασ. Παπαστυλιανού.
      Τα ανωτέρω προγράμματα για το πληροφοριακό σύστημα ΑΜΚΑ- ΕΜΑΕΣ χρηματοδοτήθηκαν από το επιχειρησιακό πρόγραμμα «Κλεισθένης» μέσα στα πλαίσια της αναμόρφωσης του ελληνικού συστήματος κοινωνικής ασφάλισης.
      6. Τέλος, βάσει των διατάξεων των άρθρων 32, 34 και 47 του ν. 1943/91 (Α 50) και τις εγκυκλίους του ΥΠΕΣΔΑ, ΔΙΑΔΠ/3753/2001, την ΔΙΑΔΠ/Α1/22122/2001 και την ΔΙΑΔΠ/Α1/22123/2001, πραγματοποιήθηκαν από τη Δ/νση Μηχ/κών Εφαρμογών της ΓΓΚΑ προγ/τα εκπαίδευσης υπευθύνων, συνυπευθύνων χρηστών Η/Υ, για την εφαρμογή του Ηλεκτρονικού Πρωτοκόλλου στη ΓΓΚΑ.
      Επίσης, πραγματοποιήθηκαν 3 εκπ/κές σειρές από την εταιρεία «Infosupport» διάρκειας 10 ωρών εκάστη, για την εκπ/ση των υπευθύνων και συνυπευθύνων υπαλλήλων για την εφαρμογή του Η/Π.
      Β) Η Υπηρεσία μας από 1.1.2001 μέχρι σήμερα, έχει εκταμιεύσει τα πιο κάτω ποσά που αφορούν την υλοποίηση εκπαιδευτικών προγραμμάτων:
      
      (O σχετικός πίνακας ευρίσκεται στο Τεύχος των Πρακτικών της Βουλής)
      
      και Γ) Από τη σύμβαση που υπέγραψε η Γ.Γ.Κ.Α. με το Οικονομικό Πανεπιστήμιο της Αθήνας και τη σχετική αλληλογραφία για την διεξαγωγή του προγράμματος «Διοίκηση Διαχείριση Ασφαλιστικών Λογαριασμών» προκύπτει ότι, τα πιστοποιητικά επαγγελματικής εκπαίδευσης και κατάρτισης που χορηγούνται από το ΕΛΚΕ δεν εμπίπτουν στις διατάξεις της νομοθεσίας για τα μεταπτυχιακά προγράμματα (διατάξεις άρθρων 10-14 του ν. 2083/92 και της παρ. 2 του άρθρου 16 του Ν. 2327/95) και ως εκ τούτου τα εν λόγω πιστοποιητικά δεν θεωρούνται μεταπτυχιακοί τίτλοι.
      Ο Υφυπουργός
      ΡΟΒ. ΣΠΥΡΟΠΟΥΛΟΣ»
      7. Στην με αριθμό 962/1-8-02 ερώτηση δόθηκε με το υπ’ αριθμ. 167/20-8-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 962/1.8.2002 που κατέθεσε  ο Βουλευτής κ. Ν. Κατσαρός, για τα θέματα της αρμοδιότητάς μας, σας πληροφορούμε τα εξής:
      Με βάση την ισχύουσα Νομοθεσία «Περί Έργων Εγγείων Βελτιώσεων» (Ν. 414/76), οι δαπάνες διοίκησης, λειτουργίας και συντήρησης των Εγγειοβελτιωτικών Έργων, βαρύνουν εξ ολοκλήρου τους παραγωγούς που ωφελούνται από το έργο, πλην ορισμένων περιπτώσεων, όπου το Ελληνικό Δημόσιο, δύναται να συμμετέχει σε αυτές π.χ. περίοδος ανάπτυξης, παραμεθόριες περιοχές.
      Η ΔΕΗ έχει προβεί στην διακοπή παροχής ηλεκτρικού ρεύματος στα αντλιοστάσια άρδευσης λόγω ανεξόφλητων υποχρεώσεων των Τ.Ο.Ε.Β.
      Η μη εξόφληση των οφειλών των ΤΟΕΒ στη ΔΕΗ οφείλεται, στο ότι δεν δύνανται να ρευστοποιηθούν τις απαιτήσεις τους, που προέρχονται από αρδευτικά και πάγια τέλη των ωφελούμενων παραγωγών.
      Σημειώνεται ότι από το Β΄ παράρτημα του τακτικού Προϋπολογισμού του Υπ. Γεωργίας έχει διατεθεί το έτος 2001 πίστωση 880.000 Ευρώ για την οικονομική ενίσχυση 49 Οργανισμών Εγγείων βελτιώσεων για την αντιμετώπιση ζημιών από πλημμύρες στα εγγειοβελτιωτικά έργα αρμοδιότητάς τους.
      Ο Υφυπουργός
      Φ. ΧΑΤΖΗΜΙΧΑΛΗΣ»
      8. Στην με αριθμό 967/1-8-02 ερώτηση δόθηκε με το υπ’ αριθμ. 81737/21-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      « Απαντώντας στην ερώτηση με αριθμό 967/1-8-02, την οποία κατέθεσε ο Βουλευτής κ. Νικόλαος Λέγκας σχετικά με το διορισμό των αναπληρωτών εκπαιδευτικών, σας γνωρίζουμε τα εξής:
      Σύμφωνα με τις διατάξεις του άρθρου 7, παρ. 1 του ν. 3027/02 (ΦΕΚ 152 Α΄) από το έτος 2003 και εφεξής οι διορισμοί των εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις θα πραγματοποιούνται α) σε ποσοστό 75% από όσους επιτυγχάνουν στο διαγωνισμό του ΑΣΕΠ και κατά σειρά βαθμολογίας και β) σε ποσοστό 25% από όσους είναι εγγεγραμμένοι στον πίνακα αναπληρωτών του άρθρου 138 του ν. 2725/99 και κατά τη σειρά εγγραφής τους.
      Μετά την εξάντληση του αριθμού των υποψηφίων του παραπάνω πίνακα το ποσοστό των κενών θέσεων θα καλύπτεται από εγγεγραμμένους σε ενιαίο πίνακα αναπληρωτών, ο οποίος συντάσσεται για κάθε έτος.
      Το σύστημα που καθιερώνεται με τις παραπάνω διατάξεις ικανοποιεί όλες τις πλευρές των υποψηφίων για μόνιμο διορισμό εκπαιδευτικών.
      Ο Υφυπουργός
      ΝΙΚ. ΓΚΕΣΟΥΛΗΣ»
      9. Στην με αριθμό 968/1-8-02 ερώτηση δόθηκε με το υπ’ αριθμ. 3199/20-8-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      « Αναφορικά με την ερώτηση 968/1-8-2002 που υποβλήθηκε στη Βουλή των Ελλήνων από τους Βουλευτές κυρίους Άγγελο Τζέκη και Γιώργο Χουρμουζιάδη σχετικά με την αντιμετώπιση των προβλημάτων που δημιούργησε η πρόσφατη κακοκαιρία στους Νομούς Χαλκιδικής, Ροδόπης, Έβρου, αλλά και στην ευρύτερη περιοχή της Βόρειας Ελλάδας σας γνωρίζουμε τα κατωτέρω.
      Όσον αφορά το ερώτημα σχετικά με την αποκατάσταση των ζημιών που προκάλεσε η κακοκαιρία στον τομέα των υποδομών αρμόδιο να απαντήσει (άρθρο 10 του Ν. 2576/98/ΦΕΚ 25 τευχ. Α/9-2-1998) είναι το συνερωτώμενο Υπουργείο Περιβάλλοντος, Χωροταξίας και Δημοσίων Έργων στο οποίο κοινοποιείται το παρόν έγγραφο.
      Όσον αφορά το ερώτημα σχετικά με την εκπόνηση και τη λήψη μέτρων για την εφαρμογή ενός ολοκληρωμένου και αποτελεσματικού σχεδιασμού για την αντιμετώπιση καταστάσεων έκτακτης ανάγκης που θα περιλαμβάνει και τη περίπτωση ακραίων καιρικών φαινομένων, η πολιτεία αναγνωρίζοντας τη σημασία του εκσυγχρονισμού της πολιτικής προστασίας της χώρας, λαμβάνοντας υπόψη την υπάρχουσα εμπειρία σε θέματα διαχείρισης φυσικών και τεχνολογικών κινδύνων καθώς επίσης και όλες τις σύγχρονες απόψεις  που αφορούν στην οργάνωση και λειτουργία της πολιτικής προστασίας μιας χώρας μέλους της Ευρωπαϊκής Ένωσης, μετά από μελέτη και επίπονη προσπάθεια ενός περίπου έτους προχώρησε στην ψήφιση νόμου (Ν. 3013/02/ΦΕΚ 102 τευχ. Α/1-5-2002) που αφορά την αναβάθμιση της πολιτικής προστασίας.
      Ο Ν. 3013/02 αναφέρεται στους σκοπούς της πολιτικής προστασίας στη χώρας μας, στα όργανα σχεδιασμού και εφαρμογής της πολιτικής προστασίας, στην εθελοντική υποστήριξη, στην οργάνωση της Γενικής Γραμματείας Πολιτικής Προστασίας, καθώς επίσης και σε τελικές διατάξεις μεταξύ των οποίων είναι και αυτές που σχετίζονται με την κατάρτιση νέων σύγχρονων σχεδίων πολιτικής προστασίας τα οποία θα αντικαταστήσουν σε σύντομο χρονικό διάστημα το υπάρχον Σχέδιο «Ξενοκράτης». 
      Ο ν. 3013/02 προβλέπει την προετοιμασία ετήσιου εθνικού σχεδιασμού πολιτικής προστασίας σε εθνικό και περιφερειακό επίπεδο που περιλαμβάνει τον προϋπολογισμό, προγράμματα, σχέδια μέτρα και δράσεις των κεντρικών υπηρεσιών και των εποπτευόμενων φορέων όλων των εμπλεκομένων Υπουργείων, καθώς και των Περιφερειών της χώρας.
      Στις 21.6.02, στα πλαίσια της εφαρμογής των σχετικών διατάξεων του νέου νόμου πραγματοποιήθηκε στη Γενική Γραμματεία Πολιτικής Προστασίας η πρώτη σύσκεψη του κεντρικού Συντονιστικού Οργάνου Πολιτικής Προστασίας με στόχους τη μεθόδευση της προετοιμασίας του εθνικού σχεδιασμού για το έτος 2003 και τη προετοιμασία σχετικής εισήγησης στο Συντονιστικό Διυπουργικό Όργανο που πρόκειται να συγκληθεί το Σεπτέμβριο 2002. Οι αποφάσεις που θα ληφθούν κατά τη σύγκληση του Οργάνου και αφορούν θέματα πιστώσεων, μετά από σχετική επεξεργασία θα κατατεθούν από την Κυβέρνηση στη Βουλή των Ελλήνων στα πλαίσια της συζήτησης για τον προϋπολογισμό του έτους 2003.
      Ο Υφυπουργός
      Λ. ΠΑΠΑΔΗΜΑΣ»
      10. Στην με αριθμό 968/1.8.02 ερώτηση δόθηκε με το υπ’ αριθμ. 8160/20.8.02 έγγραφο από τον Υφυπουργό Ανάπτυξης η ακόλουθη απάντηση:
      «Σε σχέση με την ερώτηση με αριθμό 968/1.8.02 που κατατέθηκε στη Βουλή από τους Βουλευτές κυρίους Άγγελο Τζέκη και Γιώργο Χουρμουζιάδη και κατά το μέρος της που εμπίπτει στην αρμοδιότητα του Τομέα Τουρισμού του Υπουργείου Ανάπτυξης σας γνωρίζουμε τα ακόλουθα:
      Σε περιπτώσεις απρόβλεπτων φυσικών καταστροφών ο ρόλος του Τομέα Τουρισμού του Υπουργείου Ανάπτυξης ασφαλώς δεν είναι η αποκατάσταση των ζημιών στις υποδομές, τη γεωργία ή τις οποιασδήποτε μορφής εγκαταστάσεις (γι’ αυτό είναι αρμόδια τα συνερωτώμενα Υπουργεία). Ο ρόλος του –εν προκειμένω και ο σκοπός του- είναι να διαμορφώσει στην ελληνική αλλά καις τις ξένες τουριστικές αγορές μία τέτοια εικόνα για την πληγείσα τουριστική περιοχή (τη Χαλκιδική) ώστε να ελαχιστοποιήσει ή και να εξαλείψει τις αρνητικές (κυρίως οικονομικές) συνέπειες για το υπόλοιπο της τρέχουσας περιόδου αλλά και για τις επόμενες.
      Στον ΕΟΤ έχει συγκροτηθεί μία «Ομάδα Ετοιμότητα» με στόχο την διαχείριση απρόβλεπτων κρίσεων που έχουν άμεσες ή έμμεσες επιπτώσεις στον τουριστικό τομέα. Αυτή η «Ομάδα Ετοιμότητας» βρίσκεται σε διαρκή ετοιμότητα για την παρακολούθηση π.χ. των πυρκαγιών που αφορούν τουριστικές περιοχές και προβαίνει σε άμεση ειδοποίηση προς όλα τα Γραφεία Εξωτερικού προκειμένου να ενημερώνονται έγκυρα και έγκαιρα διπλωματικές αντιπροσωπείες, τουριστικοί παράγοντες και Μ.Μ.Ε., της περιοχής δικαιοδοσίας τους. Ταυτόχρονα, παρακολουθούνται συστηματικά τις αντιδράσεις των αγορών απέναντι στις φυσικές καταστροφές προκειμένου να ληφθούν έγκαιρα τα μέτρα υποστήριξης των περιοχών που επλήγησαν.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      11. Στην με αριθμό 969/1.8.02 ερώτηση δόθηκε με το υπ’ αριθμ. 33804/21.8.02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 969/1.8.02 των Βουλευτών κυρίων Α. Τζέκη και Γ. Χουρμουζιάδη αναφορικά με προβλήματα Κοινότητας Κέχρου Ροπόδης και στο πλαίσιο των αρμοδιοτήτων μας, σας αναφέρουμε τα εξής:
      1. Η Κοινότητα Κέχρου με πληθυσμό 1558 κατοίκους αποτελείται από (12) οικισμούς, οι περισσότεροι των οποίων αποτελούνται από ομάδες 15-20 οικιών, σε ορεινές περιοχές και με απόσταση μεταξύ των οικισμών μέχρι και 45 χλμ.(μέσος όρος 30 χλμ.) Η οδική σύνδεση Κομοτηνής-Κέχρου, μήκους 72 χλμ., είναι ασφαλτοστρωμένη.
      Για την αντιμετώπιση της συντήρησης και προστασίας του υπόλοιπου εσωτερικού οδικού δικτύου, ιδίως κατά τους χειμερινούς μήνες, έχουν αγορασθεί από την Κοινότητα, ύστερα από χρηματοδότηση από το πρόγραμμα ΕΠΤΑ, τα αναγκαία μηχανήματα, όπως εκχιονιστικό, φορτωτής βαρέως τύπου, φορτηγό ανατρεπόμενο αυτοκίνητο 4Χ4 και Jeep 4Χ4 για ενδεχόμενη μεταφορά ασθενών.
      2. Η ύδρευση των εν λόγω οικισμών γίνεται από πηγές. Για τον οικισμό Κέχρου, ο οποίος είναι ο μεγαλύτερος της Κοινότητας, κατασκευάσθηκε πρόσφατα, καινούργιο εξωτερικό δίκτυο με συγκρότημα (3) αντλιοστασίων, που εξασφαλίζουν την ύδρευση όλο το χρόνο. Ταυτόχρονα κατασκευάζεται και δεύτερη δεξαμενή ύδατος στον ίδιο οικισμό.
      Επί πλέον, θα ανορυχθούν, το αμέσως επόμενο χρονικό διάστημα, 4 υδρευτικές γεωτρήσεις σε κατάλληλα σημεία της ευρύτερης περιοχής της Κοινότητας καθώς και υδρομαστευτική τάφρος για την ύδρευση ισάριθμων οικισμών. Τα έργα αυτά χρηματοδοτούνται με 17 εκατ. δρχ. από το συνερωτώμενο Υπουργείο Μακεδονίας Θράκης.
      Για την αποχέτευση των λυμάτων κατασκευάζονται ατομικοί βόθροι εξυπηρέτησης των κατοικιών.
      Ο Υφυπουργός
      Λ. ΠΑΠΑΔΗΜΑΣ»
      12. Στην με αριθμό 980/1.8.02 ερώτηση δόθηκε με το υπ’ αριθμ. 33801/21.8.02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 980/1.8.02 ερώτησης, που κατατέθηκε από τον Βουλευτή κ. Αν. Αγγελή σας πληροφορούμε ότι στο πλαίσιο της σχετικής προκήρυξης από την Ειδική Υπηρεσία Διαχείρισης του Ε.Π. Δυτικής Μακεδονίας, του άξονα 5 «Ανάπτυξη Αγροτικού χώρου», του Μέτρου 2 «Ορθολογική αξιοποίηση υδάτινων πόρων» και ειδικότερα της κατηγορίας πράξης 5.5.3 «Έργα αντιπλημμυρικής προστασίας» έχει υποβληθεί η πρόταση από το Δήμο Βιτσίου για την «Διευθέτηση χειμάρρου Τοιχιού».
      Η πρόταση βρίσκεται σε φάση αξιολόγησης από τη Διαχειριστική Αρχή. Για την ολοκλήρωση της διαδικασίας αξιολόγησης απαιτούνται η γνωμοδότηση του Περιφερειακού Συμβουλίου, το οποίο προβλέπεται να συνεδριάσει το Σεπτέμβριο και η έκδοση των Περιβαλλοντικών όρων από το ΥΠΕΧΩΔΕ. Το έργο θα δημοπρατηθεί αφού πρώτα ολοκληρωθεί με επιτυχία η διαδικασία αξιολόγησης και ένταξης της πράξης στο Ε.Π.
      Ο Υφυπουργός
      Λ. ΠΑΠΑΔΗΜΑΣ»
      13. Στην με αριθμό 981/1.8.02 ερώτηση δόθηκε με το υπ’ αριθμ. 33800/21.8.02 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης με αριθμό 981/1.8.02 που κατατέθηκε από τον Βουλευτή κ. Α. Αγγελή, σας πληροφορούμε ότι η Περιφέρεια Δυτικής Μακεδονίας στο πλαίσιο της τουριστικής αξιοποίησης των ορεινών περιοχών έχει εκπονήσει επιχειρησιακά σχέδια ολοκληρωμένης παρέμβασης, σε εφαρμογή των οποίων έχει ήδη εντάξει πράξεις και έχει προχωρήσει στην εκπόνηση των απαραίτητων μελετών. Σ’ αυτό το πλαίσιο έχει ενταχθεί στην ΣΑΜΠ/3 με τον κωδικό 00530017 η «μελέτη κατασκευής του οδικού τμήματος Νυμφαίου-Πολυκέρασου» με προϋπολογισμό 352.164,34 €. Το έργο που αναφέρεται στο θέμα της ερώτησης, έχει άμεση σχέση με την παραπάνω μελέτη και θα μπορούσε, αν κριθεί αναγκαίο από τους τοπικούς φορείς και σε συνεργασία με την Περιφέρεια, να ενταχθεί στην παραπάνω μελέτη, η οποία βρίσκεται στη φάση προετοιμασίας της προκήρυξης.
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 987/2-8-02 ερώτηση δόθηκε με το υπ’ αριθμ. 82241/22-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 987/2-8-02 την οποία κατέθεσαν οι Βουλευτές κ.κ. Τάκης Τσιόγκας, Νίκος Γκατζής και Αντώνης Σκυλλάκος σχετικά με το μάθημα του Σχολικού Επαγγελματικού Προσανατολισμού, σας γνωρίζουμε τα εξής:
      1) Ο θεσμός του Σχολικού Επαγγελματικού Προσανατολισμού(ΣΕΠ) στοχεύει στη συμβουλευτική στήριξη των μαθητών κατά τα διάφορα στάδια ανάπτυξης της προσωπικότητάς τους σε συνδυασμό με την έγκυρη και πολύπλευρη πληροφόρησή τους για τις προσφερόμενες εκπαιδευτικές και επαγγελματικές επιλογές με απώτερο σκοπό την αρμονική και ενεργό ένταξή τους στο κοινωνικό γίγνεσθαι.
      Μέχρι πρόσφατα ο ΣΕΠ, εφαρμοζόταν μόνο μέσα στην τάξη, στο πλαίσιο των Προγραμμάτων Σπουδών της Γ΄ Γυμνασίου και Α΄ Ενιαίου Λυκείου.
      Στο πλαίσιο της εκπαιδευτικής μεταρρύθμισης και βάσει του Νόμου 2525/97 στήθηκαν ισχυρές βάσεις για την παροχή ποιοτικών υπηρεσιών Συμβουλευτικής και Επαγγελματικού Προσανατολισμού προς κάθε ενδιαφερόμενο: νέο, γονιό, εκπαιδευτικό. Συγκεκριμένα:
      Ιδρύθηκε το Εθνικό Κέντρο Επαγγελματικού Προσανατολισμού (ΕΚΕΠ)
      Μέχρι σήμερα ιδρύθηκαν και οργανώθηκαν υλικοτεχνικά 68 Κέντρα Συμβουλευτικής – Προσανατολισμού (ΚΕΣΥΠ) στις έδρες και σε μεγάλες πόλεις Νομών και 1 ΚΕΣΥΠ στο Παιδαγωγικό Ινστιτούτο (ν. 2525/97).
      Παράλληλα ιδρύθηκαν και αντίστοιχα οργανώθηκαν υλικοτεχνικά 200 Γραφεία ΣΕΠ σε αντίστοιχες σχολικές μονάδες της χώρας (ν. 2525/97).
      Για την κάλυψη της ανάγκης στελέχωσης των παραπάνω δομών με εξειδικευμένο προσωπικό, καθώς και για την επιτυχημένη εφαρμογή του ΣΕΠ στην τάξη ολοκληρώθηκε η επιμόρφωση περίπου 610 εκπαιδευτικών Δ.Ε., μονίμων στελεχών το ΥΠΕΠΘ και ειδικότερα:
      130 Υπευθύνων ΣΕΠ – Συμβούλων Επαγγελματικού Προσανατολισμού
      80 Ειδικών της Πληροφόρησης και Τεκμηρίωσης (για τη στελέχωση των ΚΕΣΥΠ)
      400 Καθηγητών – Συμβούλων ΣΕΠ (για την στελέχωση των Γραφείων ΣΕΠ και για την προώθηση του θεσμού στην τάξη σε επίπεδο σχολικής μονάδας, όπου δεν υπάρχει Γραφείο ΣΕΠ).
      Ο ρόλος τόσο των ΚΕΣΥΠ (σε επίπεδο νομού) όσο και των Γραφείων ΣΕΠ (σε επίπεδο σχολικής μονάδας) είναι παροχή: α) έγκυρης πληροφόρησης και β) συμβουλευτικής στήριξης στους μαθητές, γονείς και καθηγητές σε θέματα σταδιοδρομίας (Εκπαιδευτικής Επαγγελματικής και Κοινωνικής).
      Σχεδιάστηκαν και κυκλοφόρησαν νέα σχολικά εγχειρίδια για το μαθητή όπως και για τους εκπαιδευτικούς που εφαρμόζουν το θεσμό του ΣΕΠ στη Γ΄ Γυμνασίου και Α΄ Ενιαίου Λυκείου (Β΄ εξάμηνο).
      Ολοκληρώθηκε η παραγωγή υποστηρικτικού εκπαιδευτικού και ψυχολογικού υλικού (tests) στη Συμβουλευτική – Επαγγελματικό Προσανατολισμό
      Ολοκληρώθηκε η παραγωγή υλικού προθήκης, πληροφόρησης, αυτοπληροφόρησης και σχετικής με τον Επαγγελματικό Προσανατολισμό βιβλιογραφίας, ενώ επίσης όλα τα Κέντρα και τα Γραφεία συνδέονται μεταξύ τους μέσω δικτύου, και με αυτό τον τρόπο η πληροφορία κινείται και διαχέεται σε τοπικό και εθνικό επίπεδο.
      Στα πλαίσια των Σχολικών Δραστηριοτήτων πραγματοποιούνται στις σχολικές μονάδες της χώρας Προγράμματα Αγωγής Σταδιοδρομίας με θεαματικούς άξονες που αφορούν στο ΣΕΠ και τη Συμβουλευτική, καθώς και στα πλαίσια τα προώθησης του θεσμού οργανώνονται πλήθος ενημερωτικών εκδηλώσεων, επιμορφωτικών ημερίδων, διαλέξεων κλπ (π.χ. ημέρες επαγγελμάτων, επιμορφώσεις καθηγητών, προσκλήσεις επαγγελματιών στην τάξη, επισκέψεις των μαθητών σε επαγγελματικούς χώρους, απόκτηση εργασιακής εμπειρίας, ενημερωτικές συναντήσεις μαθητών, γονέων και εκπαιδευτικών για τις εκπαιδευτικές – επαγγελματικές διεξόδους μετά το Γυμνάσιο και μετά το Λύκειο ή δυνατότητα πρόσβασης στην Αγορά Εργασίας, δημιουργία επαγγελματικών μονογραφιών, συνεργασίες με φορείς της Τοπικής Αυτοδιοίκησης, Επαγγελματικούς Συλλόγους και Σωματεία, Ένοπλες Δυνάμεις, ΜΜΕ κ.α.), με τη στήριξη των ΚΕΣΥΠ και Γραφείων ΣΕΠ της χώρας.
      Δημιουργείται η υποδομή ώστε να προσφέρονται επαρκείς υπηρεσίες ΣΕΠ, σε επίπεδο Γραφείου ΣΕΠ και Κέντρου Συμβουλευτικής – Προσανατολισμού για άτομα με ειδικές ανάγκες και άτομα που βιώνουν τον κίνδυνο κοινωνικού αποκλεισμού.
      Δημιουργήθηκε Παρατηρητήριο Αποφοίτων Δευτεροβάθμιας Εκπαίδευσης για την παρακολούθηση του βαθμού της ένταξής τους στη Αγορά Εργασίας.
      Έχουν σχεδιαστεί και υλοποιούνται σειρά ερευνών που αφορούν στο επιστημονικό πεδίο του θεσμού της Συμβουλευτικής – Επαγγελματικού Προσανατολισμού.
      Μελετάται και θα υλοποιηθεί η διάχυση των λειτουργιών του θεσμού στα προγράμματα σπουδών του Γυμνασίου και Λυκείου.
      Στα πλαίσια του Γ΄ ΚΠΣ άμεσος στόχος είναι να πολλαπλασιαστούν τα ΚΕΣΥΠ σε επίπεδο νομού και τα Γραφεία ΣΕΠ στις σχολικές μονάδες και να στελεχωθούν με κατάλληλα εκπαιδευμένο προσωπικό. Επίσης θα δοθεί η δυνατότητα ανανέωσης του εξοπλισμού τους, αλλά και η υλοποίηση καινοτόμων προγραμμάτων επαγγελματικού προσανατολισμού, επιχειρηματικότητας και ανάπτυξης κοινωνικών δεξιοτήτων.
      Για την ενίσχυση και στήριξη του Σχολικού Επαγγελματικού Προσανατολισμού με το νόμο 2986/2002 στην Κεντρική Υπηρεσία του Υπουργείου Εθνικής Παιδείας και Θρησκευμάτων συνιστάται Διεύθυνση Συμβουλευτικής Επαγγελματικού Προσανατολισμού και Εκπαιδευτικών Δραστηριοτήτων για τη διοικητική εποπτεία των ΚΕ.ΣΥ.Π και Γραφείων ΣΕΠ, καθώς και των άλλων εκπαιδευτικών δραστηριοτήτων.
      II) Ειδικότερα, σχετικά με την υλοποίηση των Προγραμμάτων Αγωγής Σταδιοδρομίας σας γνωρίζουμε τα ακόλουθα:
      Τα προγράμματα Αγωγής Σταδιοδρομίας εντάσσονται στις Σχολικές Δραστηριότητες που υλοποιούνται στις σχολικές μονάδες της Δευτεροβάθμιας Εκπαίδευσης.
      Η Αγωγή Σταδιοδρομίας έρχεται να υποστηρίξει την εφαρμογή του θεσμού της Συμβουλευτικής – Επαγγελματικού Προσανατολισμού στην εκπαίδευση διευρύνοντας τους τρόπους εφαρμογής του σε επίπεδο τοπικό, περιφερειακό και εθνικό. Παράλληλα έρχεται συμπληρωματικά να ανταποκριθεί στις αυξημένες ανάγκες για ενεργοποίηση, κριτική προσέγγιση και συμμετοχή του ίδιου του ατόμου σε θέματα που άμεσα το αφορούν, είτε βραχυπρόθεσμα είτε μακροπρόθεσμα και σχετίζονται με τη ζωή του.
      Στο πλαίσιο υλοποίησης προγραμμάτων Αγωγής Σταδιοδρομία στα Γυμνάσια, Ενιαία Λύκεια και ΤΕΕ της χώρας είναι δυνατόν να αναπτυχθούν δράσεις που αφορούν τους παρακάτω θεματικούς άξονες:
      Α) Θέματα που αφορούν στο ΕΡΓΑΣΙΑΚΟ ΠΕΡΙΒΑΛΛΟΝ (π.χ. επικοινωνία στους χώρους εργασίας, λήψη αποφάσεων, Διοικητική δομή και οργάνωση Επιχειρήσεων – Οργανισμών, Εργαστηριακός εξοπλισμός Υγιεινή – Ασφάλεια στους χώρους Εργασίας, Βελτίωση ποιότητας Υπηρεσιών και προϊόντων, οργανογράμματα επιχειρήσεων και περιγραφές θέσεων εργασίας κ.α.).
      β) Θέματα που αφορούν στην ΟΙΚΟΝΟΜΙΚΗ ΔΡΑΣΤΗΡΙΟΤΗΤΑ της ΤΟΠΙΚΗΣ ΚΟΙΝΩΝΙΑΣ (π.χ. Βιομηχανικός Τομέας, Βιοτεχνικός Τομέας, Οικογενειακές Επιχειρήσεις, Μ.Μ.Ε., Εμπορική Κίνηση, Κοινωνικές Υπηρεσίες, Κοινωνικοοικονομική περιγραφή του πληθυσμού κ.α.).
      γ) Θέματα που αφορούν στις Εργασιακές Σχέσεις και τους Τομείς Επαγγελμάτων (π.χ. είδη εργασιακών σχέσεων, εμφάνιση νέων μορφών απασχόλησης, επαγγέλματα που χάνονται, επαγγέλματα που αναπτύσσονται, Κοινωνική Ασφάλιση, Ανεργία, Κινητικότητα Εργαζομένων, Συνδικαλισμός, Ισότητα Ευκαιριών προώθηση της ισότητας των δύο φύλων, Εργασία και Άτομα με Ειδικές Ανάγκες κ.α.).
      δ) Θέματα που αφορούν στην ΕΥΡΩΠΑΪΚΗ ΔΙΑΣΤΑΣΗ ΤΗΣ ΕΚΠΑΙΔΕΥΣΗΣ – ΑΠΑΣΧΟΛΗΣΗΣ (π.χ. δικαιώματα εργαζομένων στην Ευρωπαϊκή Κοινότητα, Αναγνώριση Τίτλων εκπαιδευτικών και επαγγελματικών προσόντων, Μετακινούμενοι πληθυσμοί, Εκπαιδευτικά Συστήματα κατάρτισης, Προγράμματα εργασιακής εμπειρίς κ.α.).
      ε) Θέματα που αφορούν στην ανάπτυξη ΔΕΞΙΟΤΗΤΩΝ ΖΩΗΣ και απαραίτητων Δεξιοτήτων για διαχείριση της Σταδιοδρομίας, της αυτογνωσίας, της κριτικής πληροφόρησης κ.α. (π.χ. καλλιέργεια δεξιοτήτων σχετικών με: διαπολιτισμική επικοινωνία, συνεργασία με ομάδα, προσωπική ανάπτυξη, επίλυση προβλημάτων, γραπτό και προφορικό λόγο, χρήση νέας τεχνολογίας, εφαρμοσμένη έρευνα, χρήση πηγών και ανθρώπινου δικτύου πληροφόρησης, κ.α.).
      Προγράμματα στο πλαίσιο της Αγωγής Σταδιοδρομίας είναι δυνατόν να υλοποιήσουν εκπαιδευτικοί διαφόρων ειδικοτήτων που υπηρετούν σε σχολικές μονάδες της χώρας, σε συνεργασία με το ΚΕΣΥΠ και τα Γραφεία ΣΕΠ της περιοχής τους. Συμπληρωματικά αναφέρεται ότι και κατά τη διάρκεια της υλοποίησης οι ομάδες (εκπαιδευτικοί – μαθητές) που υλοποιούν προγράμματα μπορούν να συνεργαστούν εκτός από τα κατά τόπους ΚΕΣΥΠ και Γραφεία ΣΕΠ της χώρας με φορείς του χώρου της εκπαίδευσης, απασχόλησης, πρόνοιας, τοπικής αυτοδιοίκησης κ.α. και αν πραγματοποιηθούν επισκέψεις, ενημερωτικές συναντήσεις, τηλεφωνικές, γραπτές και διαδικτυακές επικοινωνίες, μικρές έρευνες πεδίου, συνεντεύξεις,  μικρά project, και ότι άλλο κριθεί απαραίτητο και ωφέλιμο για την αποτελεσματικότητα του προγράμματος.
      Τέλος σχετικά με την ύπαρξη δυνατότητας του Εργατικού Κέντρου Λάρισας να συμμετάσχει στην υλοποίηση Προγραμμάτων Αγωγής σταδιοδρομίας, θα μπορούσε αυτό να υλοποιήσει μετά από τη σχετική επαφή με τον Διευθυντή της Δευτεροβάθμιας Εκπαίδευσης Λάρισας και των εκπαιδευτικών που υπηρετούν στο ΚΕΣΥΠ της Λάριδας (Υπεύθυνοι ΣΕΠ και Ειδικός Πληροφόρησης και Τεκμηρίωσης), ώστε να καθοριστεί το σχετικό θεματολογικό πλαίσιο.
      Από τα παραπάνω προκύπτει σαφώς το συμπέρασμα, ότι ο στόχος των Σχολικών αυτών δραστηριοτήτων είναι η ολόπλευρη πληροφόρηση του αυριανού πολίτη και όχι η ιδεολογική χειραγώγησή του προς ορισμένη κατεύθυνση.
      Επί πλέον, βασική επιδίωξη είναι η παροχή στο μαθητή όλων εκείνων των στοιχείων, που θα τον βοηθήσουν να κάνει την καλύτερη επιλογή του μελλοντικού του επαγγέλματος, ώστε να ανταποκρίνεται στα ενδιαφέροντα και τις δυνατότητές τους.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      15. Στην με αριθμό 447/15-7-02 ερώτηση δόθηκε με το υπ΄ αριθμ. 52/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 447/15-7-02 που κατέθεσε στη Βουλή, ο Βουλευτής κ. Γεώργιος Τσούρνος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/Αυτοκινητόδρομος ΠΑΘΕ τα εξής: 
      Α) Αλλαγή της αρχικής μελέτης του έργου
      Ο μελετητής του έργου του θέματος μετά τον σεισμό της Πάρνηθας (Σεπτέμβριος του 1999) και τα νέα δεδομένα που προέκυψαν σχετικά με τη δυνατότητα σεισμικής ενεργοποίησης ρηγμάτων προέβη σε επανεξέταση των σεισμοτεκτονικών παραμέτρων σχεδιασμού των έργων της Κ. Σκάλας με στόχο τη σεισμική θωράκιση του έργου, σε συνεργασία με τους συμβούλους του καθηγητές του Ε.Μ.Π. κυρίους Π. Γ. Μαρίνο, Γ. Γκαζέτα και Μ.Καββαδά. Η διερεύνηση και η ανάλυση του θέματος τεκμηριώθηκαν σε σχετική έκθεση του μελετητή του έργου «Εξέταση των σεισμοτεκτονικών παραμέτρων σχεδιασμού των έργων της Κ. Σκάλας υπό το πρίσμα των πρόσφατων σεισμικών συμβάντων», η οποία υποβλήθηκε τον Απρίλιο του 2000 στην Προϊσταμένη Αρχή του έργου, στην ΔΜΕΟ της ΓΓΔΕ του ΥΠΕΧΩΔΕ που παρακολουθεί τη μελέτη του εν λόγω έργου και στην ΕΡΓΑ ΟΣΕ Α.Ε.
      Από την παραπάνω έκθεση προκύπτουν, μεταξύ άλλων, τα εξής:
      1) Σύμφωνα με την άποψη του καθηγητή του Ε.Μ.Π. Κ. Π. Γ. Μαρίνου (συμβούλου του μελετητή του υπόψη έργου): 
      «……α) Οι χαράξεις τόσο του Αυτοκινητόδρομου Αθηνών -Κορίνθου όσο και του νέου σιδηροδρόμου που βρίσκονται υπό κατασκευή στην περιοχή της Κ. Σκάλας, διέρχονται από τη νεοτεκτονική ρηξιγενή ζώνη της Κακιάς Σκάλας. Η ζώνη αυτή είναι μια από τις εξέχουσες νεοτεκτονικές ζώνες του Ελλαδικού χώρου. 
      β) Η ζώνη αυτή χαρακτηρίζεται από ένα κύριο μεγάλο ρήγμα που διαμορφώνει συχνά την εξωτερική επιφάνεια της απόκρημνης ασβεστολιθικής κλιτύος και από σειρά υποπαράλληλων εσωτερικών μικρότερων ρηγμάτων. Μεγάλα τμήματα των υπόψη έργων έχουν σχεδιασθεί επί του ρήγματος αυτού ή πολύ κοντά σ΄ αυτό. Το κύριο ρήγμα της Κ. Σκάλας έχει όλα τα στοιχεία για να χαρακτηρισθεί ενεργό. Το γεγονός ότι δεν γνωρίζουμε να έχει γίνει ανάδραση του σε ιστορικούς χρόνους, δε σημαίνει σε καμία περίπτωση μη ενεργότητα, απλώς δημιουργεί δυσκολίες για να εκτιμηθεί αν μπορεί να γίνει σεισμός στη διάρκεια ζωής του έργου. Στην πιο επιεική περίπτωση θα μπορούσε να χαρακτηρισθεί ως δυνάμει ενεργό ρήγμα. Εξάλλου, υπάρχουν ρήγματα όπως αυτό του σεισμού Γρεβενών -Κοζάνης, που ανάδρασαν προσφάτως, χωρίς να έχει υπάρξει δραστηριότητά τους στο ιστορικό παρελθόν. Το υπόψη ρήγμα σύμφωνα με τα διεθνώς κρατούντα, και με τα χαρακτηριστικά που παρουσιάζει, χαρακτηρίζεται ενεργό. Μάλιστα από γνωστούς Έλληνες και ξένους γεωλόγους ερευνητές θεωρείται σαφέστατα ενεργό και ιδιαίτερα υποψήφιο σεισμογόνο ρήγμα. 
      γ) Το ρήγμα της Κ. Σκάλας, το οποίο εκτιμάται ότι δεν μπορεί να ξεπερνά τα 15 χλμ., αν ενεργοποιηθεί, μαζί με σεισμό πάνω από 6, θα προκαλέσει και θραύση της επιφάνειας με σύγχρονη μετατόπιση που μπορεί να φθάσει και στα 30 ή και 50 εκατοστά. 
      δ) Τόσο ο αυτοκινητόδρομος όσο και ο σιδηρόδρομος με την εγκεκριμένη χάραξη βρίσκεται ούτως ή άλλως μέσα στην τεκτονική ζώνη είτε πάνω στο κύριο ρήγμα είτε κοντά του, είτε το κόβει συνήθως με μικρή γωνία. Κατά συνέπεια ένα πιθανό σεισμικό γεγονός το οποίο θα ενεργοποιήσει το ρήγμα, θα έχει σοβαρές συνέπειες στην ασφάλεια του δρόμου, του σιδηροδρόμου και των τεχνικών έργων, στο μήκος που επηρεάζονται απ' αυτό. Επίσης λόγω ενεργότητας της δομής της ζώνης της Κ. Σκάλας είναι δυνατόν να δημιουργηθεί ενίσχυση της έντασης του σεισμού ακόμη κι αν ο σεισμός προκληθεί από γειτονική εστία. 
      Επομένως η καλύτερη λύση θα ήταν μια χάραξη με σήραγγα στο εσωτερικό του αντερείσματος, σαφώς εκτός και μακριά από τη τεκτονική ζώνη της Κακιάς Σκάλας. Επειδή, η ζώνη της Κακιάς Σκάλας δεν είναι τόσο υψηλής επικινδυνότητας όσο π.χ. ο Κορινθιακός ή ο Βόρειος Ευβοϊκός κόλπος, θα μπορούσε ίσως να γίνει αποδεκτό ένα κάποιο παραμένον ρίσκο στα όποια έργα κατασκευάζονται στη ζώνη αυτή. 
      Στην περίπτωση αυτή είναι απαραίτητο να βρεθούν εκείνες οι παραλλαγές της χάραξης που θα μειώσουν τη σύγχρονη ή παράλληλη πορεία του αυτοκινητόδρομου και του σιδηροδρόμου επί του ρήγματος ή τις συχνές τομές με αυτό. Και μάλιστα αυτό είναι ιδιαίτερα σημαντικό για έργα, όπως γέφυρες ή σήραγγες που τρέχουν επί του ρήγματος για μεγάλο μήκος. Τροποποιήσεις λοιπόν της χάραξης, όπως ενιαιοποίηση των σηράγγων ΣΣ1 και ΣΣ2 του σιδηροδρόμου, ελαφρά βελτίωση της σήραγγας ΣΣ3, αντικατάσταση της γέφυρας ΑΓ5 με σήραγγα στον ένα κλάδο του αυτοκινητοδρόμου δίνουν λύσεις που βρίσκονται σε σωστή κατεύθυνση. 
      Υπάρχουν όμως τμήματα του έργου όπου δεν είναι δυνατή η αποφυγή του ρήγματος ή η σημαντική αποστασιοποίησή τους από αυτό. Εκεί μπορεί να προβλεφθεί ο κατάλληλος σχεδιασμός τόσο έναντι σεισμικής δόνησης όσο και έναντι των ενδεχομένων μετακινήσεων κατά μήκος του κυρίου ρήγματος, αλλά και των δευτερευόντων που θα συναντηθούν (π.χ. κατάλληλος σχεδιασμός γεφυρών, αρμοί και υπερδιατομές στις σήραγγες). 
      Η πιθανότητα να συναντηθούν καρστικά κενά στις οδικές σήραγγες που θα σχεδιαστούν για την σεισμική θωράκιση του έργου είναι μάλλον μεγάλη, αλλά αυτά τα κενά μπορούν να αντιμετωπισθούν κατά την κατασκευή των σηράγγων......».
      2) Σύμφωνα με την άποψη του καθηγητή του Ε.Μ.Π. Κ. Γ. Γκαζέτα (συμβούλου του μελετητή του υπόψη έργου):
      «………Η σεισμική επιτάχυνση για τα έργα της Κ. Σκάλας είχε εκτιμηθεί στις αρχές της δεκαετίας του 1990, σύμφωνα με τα τότε δεδομένα και τις τότε επικρατούσες αντιλήψεις σε 0,20 έως O,25g. Από τότε μέχρι σήμερα έχουν μεσολαβήσει διάφορα σεισμικά γεγονότα (π.χ. σεισμός L. Angeles, σεισμός Κόμπε Ιαπωνίας, που κατέδειξαν ότι είναι δυνατόν να συμβούν πολύ μεγαλύτερες επιταχύνσεις από αυτές που μέχρι τότε ήταν πιστευτές. Έρευνα στα πλαίσια της μελέτης του σταθμού φυσικού αερίου της Ρεβυθούσας, από όπου έγινε συνείδηση ότι το ρήγμα της Κ. Σκάλας είναι ενεργό και δεν αποκλείονται σεισμοί μεγέθους Μ περί το 6. Ο σεισμός της Αθήνας τον Σεπτέμβριο του 1999, που συνέβη σε άγνωστο ρήγμα της Πάρνηθας η περιοχή του οποίου γειτνιάζει με την περιοχή της Κ. Σκάλας). 
      Τα γεγονότα αυτά οδηγούν στο συμπέρασμα ότι τα έργα Πολιτικού Μηχανικού τόσο του αυτοκινητοδρόμου όσο και της σιδηροδρομικής Γραμμής υψηλής Ταχύτητας στην Κ. Σκάλα θα πρέπει να είναι ικανά να αντιμετωπίσουν μεγάλες επιταχύνσεις του εδάφους, της τάξεως των 0,30-0,40g. Είναι επομένως σκόπιμο τα σημαντικότερα και πλέον ευαίσθητα έργα της Κ. Σκάλας, όπως γέφυρες, σήραγγες, επιχώματα, τοίχοι αντιστήριξης κλπ. να ελεγχθούν έναντι επικαιροποιημένων επιταχύνσεων του εδάφους και εν προκειμένω από τα ανωτέρω τεχνικά έργα οι σήραγγες είναι οι λιγότερο ευαίσθητες σε εδαφική δόνηση (επιτάχυνση)……»
      3) Σύμφωνα με την άποψη του καθηγητή του Ε.Μ.Π. κ. Μ. Καββαδά (συμβούλου του μελετητή του υπόψη έργου):
      «………Από τους κανονισμούς που ίσχυαν κατά την εκπόνηση των μελετών των γεφυρών της Κ. Σκάλας, και που ισχύουν ακόμη το ρήγμα θα πρέπει να θεωρηθεί ως σεισμικά ανενεργό, με την έννοια ότι η πιθανότητα ενεργοποίησης του είναι αρκετά μικρότερη από την αποδεκτή πιθανότητα του σεισμικού κινδύνου που ελήφθη υπόψη κατά τον σχεδιασμό των έργων, ο οποίος έγινε σύμφωνα με τον ισχύοντα τότε και τώρα αντισεισμικό κανονισμό (ΝΕΑΚ-ΕΑΚ). Μόνον αν τα έργα της Κ. Σκάλας θεωρηθούν ως έργα «υψηλού κινδύνου», υπό την έννοια της παραγράφου Σ.1.1.1.[2] της αιτιολογικής έκθεση του ΝΕΑΚ-95, έργα δηλαδή των οποίων η ενδεχόμενη βλάβη μπορεί να έχει βαριές συνέπειες για τον άνθρωπο και στο περιβάλλον σε μια μεγάλη έκταση έξω από την περιοχή των έργων , τότε θα πρέπει να μειωθεί ο αποδεκτός κίνδυνος. Σε μια τέτοια περίπτωση, κατά τον ΝΕΑΚ, ο Κύριος του έργου μπορεί να διαφοροποιήσει τον επιδιωκόμενο βαθμό ασφαλείας μέσω ορισμού συντελεστή σπουδαιότητας μεγαλύτερου του 1 ,00. Κατ. αναλογίαν με τα ανωτέρω, και στην περίπτωση του ρήγματος ο Κύριος του έργου θα πρέπει να αποφασίσει αν και σε τι βαθμό αυτό θα θεωρηθεί ενεργό για τη διάρκεια της ζωής των έργων…...»
      Μετά τις παραπάνω απόψεις των καθηγητών του Ε.Μ.Π. ο μελετητής του έργου πρότεινε την τροποποίηση της χάραξης του έργου της Κακιάς Σκάλας, έτσι ώστε η χάραξη αυτή να απομακρυνθεί όσο το δυνατόν μακρύτερα από το ρήγμα της Κ. Σκάλας, και όπου η εν λόγω χάραξη διασταυρώνει αναγκαστικά το υπόψη ρήγμα, να τιμήσει αυτό με μεγάλη γωνία.
      Πριν εγκριθεί, η προτεινόμενη από το μελετητή του έργου τροποποίηση της χάραξης της Κακιάς Σκάλας, το σχετικό θέμα υποβλήθηκε στο Συμβούλιο Δημοσίων Έργων που είναι το ανώτατο θεσμοθετημένο γνωμοδοτικό όργανο του Υπουργείου, για να γνωμοδοτήσει σχετικά. Το εν λόγω Συμβούλιο Δημοσίων Έργων, εξέτασε τα σχετικά με το υπόψη θέμα στοιχεία και αφού έλαβε υπόψη του και τις σχετικές θετικές απόψεις της Δ/νσης Μελετών Έργων Οδοποιίας του ΥΠΕΧΩΔΕ και της ΕΡΓΑ ΟΣΕ Α.Ε. γνωμοδότησε ομόφωνα για την τροποποίηση του χάραξης του έργου της Κακιάς Σκάλας, με στόχο τη σεισμική θωράκιση αυτού.
      Β) Ευθύνη μελετητή
      Επειδή η εν λόγω τροποποίηση της χάραξης του έργου Κακιάς Σκάλας έγινε κατόπιν πρότασης του μελετητή, κατά τη διάρκεια σύνταξης των σχετικών μελετών του έργου, και υπό το πρίσμα των σεισμικών συμβάντων του σεισμού της Πάρνηθας (Σεπτέμβριος 1999) και των νέων σεισμοτεκτονικών παραμέτρων της περιοχής της Κακιάς Σκάλας, με στόχο τη σεισμική θωράκιση του υπόψη έργου και η εν λόγω πρόταση του μελετητή πριν την έγκρισή της, έγινε ομόφωνα αποδεκτή από το Συμβούλιο Δημοσίων Έργων, δεν υπάρχει ευθύνη του μελετητή του έργου και επομένως δεν απαιτήθηκε να κινηθεί η διαδικασία των κυρώσεων του άρθρου 4 του ν. 1418/84 (όπως αυτό τροποποιήθηκε με το ν. 2229/94).
      Γ) Δαπάνη του έργου 
      Η αύξηση του κόστους του εν λόγω έργου οφείλεται κυρίως στην τροποποίηση της χάραξης του έργου της Κακιάς Σκάλας που είχε σαν αποτέλεσμα τη σημαντική αύξηση του μήκους των Σιδηροδρομικών και των Οδικών σηράγγων και για αυτό το λόγο τη σημαντική αύξηση των απαραιτήτων Ηλεκτρομηχανολογικών εργασιών του έργου, καθώς και στην ένταξη, στο όλο έργο, εργασιών προστασίας των πρανών της Κακιάς Σκάλας από καταπτώσεις βράχων, η αναγκαιότητα των οποίων προήλθε μετά τα ατυχήματα που συνέβησαν στην περιοχή αυτή από καταπτώσεις βράχων, το Φθινόπωρο του 2000.
      Δ) Τήρηση διαδικασίας του άρθρου 8 του ν. 1418/84
      Από την έναρξη του έργου της Κακιάς Σκάλας τηρούνται από την αρμόδια Υπηρεσία του ΥΠΕΧΩΔΕ (ΕΥΔΕ/Αυτοκινητόδρομος ΠΑΘΕ) οι κείμενες διατάξεις για όλα τα ανακύπτοντα ζητήματα γενικώς, και ειδικότερα για τα θέματα που σχετίζονται με το άρθρο 8 του νόμου 1418/84. Για την τιμολόγηση τιμών μονάδος νέων εργασιών ακολουθείται αυστηρά από την παραπάνω Υπηρεσία του ΥΠΕΧΩΔΕ η σειρά των περιπτώσεων τιμολόγησης (α, β, γ) της παραγράφου 3 του άρθρου 43 του ΠΔ 609/85. Επίσης, πριν την έγκριση οποιασδήποτε νέας τιμής μονάδας από την Προϊσταμένη Αρχή υπάρχει προηγούμενη σχετική γνωμοδότηση του Συμβουλίου Δημοσίων Έργων (Τμήμα Κατασκευών).
      Ε) Νέα εργολαβία
      Η Διακήρυξη της νέας εργολαβίας προβλέπει ανοικτό διαγωνισμό μεταξύ εργοληπτικών επιχειρήσεων Ελληνικών και Ξένων που ανήκουν στην από νόμο προβλεπόμενη για αυτό έργο τάξη και που έχουν κατασκευάσει έργα αυτοκινητοδρόμων , έργα σηράγγων ή CUT and COVER (ποιοτικό κριτήριο και όχι ποσοτικό), προκειμένου να λάβουν μέρος στο διαγωνισμό ικανές εργοληπτικές Επιχειρήσεις που θα μπορούν με ασφάλεια, επιτυχία και εγκαίρως να περαιώσουν το εν λόγω έργο, ενόψει και της τέλεσης των Ολυμπιακών αγώνων του 2004, οπότε αναμένεται αυξημένη κυκλοφορία από και προς την Πελοπόννησο. 
      Απόδειξη ότι έχει τηρηθεί το πνεύμα και το γράμμα του νόμου κατά τη σύνταξη της διακήρυξης του υπόψη διαγωνισμού, είναι και η μεγάλη συμμετοχή σ' αυτόν , που διεξήχθη στις 17Π12002, τόσο από ελληνικές όσο και από ξένες εργοληπτικές Επιχειρήσεις [δεκατρείς (13) τον αριθμό διαγωνιζόμενοι (Μεμονωμένες εργοληπτικές Επιχειρήσεις / Κ/ξίες εργοληπτικών Επιχειρήσεων, όπως φαίνεται και από τον σχετικό πίνακα που κατατίθεται)]. 
      Από τα προαναφερθέντα γίνεται σαφές ότι: 
      Η αρχική μελέτη του έργου, τροποποιήθηκε μετά από πρόταση του αρχικού μελετητή, και η αποδοχή αυτής έγινε από την αρμόδια Υπηρεσία Έλεγχου (ΔΜΕΟ) του ΥΠΕΧΩΔΕ, με στόχο την κατασκευή έργου θωρακισμένου σε περίπτωση ενεργοποίησης των ρηγμάτων της περιοχής Κακιάς Σκάλας. 
      Παρά το γεγονός ότι, η αρμόδια Υπηρεσία του ΥΠΕΧΩΔΕ σύμφωνα με τις ισχύουσες διατάξεις είχε την δυνατότητα σύναψης Συμπληρωματικής Σύμβασης με τον ίδιο Ανάδοχο για το οδικό τμήμα, ύψους μέχρι 50% της αρχικής σύμβασης (ποσού της τάξεως των 15 δις) επέλεξε, ακριβώς για να τηρηθούν οι κανόνες διαφάνειας ως προς την διαχείριση του έργου, να δημοπρατήσει με ανοικτό διεθνή διαγωνισμό την ανάθεση των πρόσθετων εργασιών που προέκυψαν από τις αλλαγές της μελέτης, συμπεριλαμβάνοντας στην νέα δημοπράτηση και πρόσθετες εργασίες που δεν είχαν συμπεριληφθεί στην αρχική εργολαβία, όπως: 
      Παρεμβάσεις για την προστασία των υψηλών πρανών της τάξεως των 2 δις, και πρόσθετα Ηλεκτρομηχανολογικά και ηλεκτρονικά συστήματα παρακολούθησης των σηράγγων, όπως αυτά σχεδιάζονται και υλοποιούνται στις νέες κατασκευαζόμενες σήραγγες στην Ευρώπη μετά τα πρόσφατα ατυχήματα (Mont Blanc κλπ.) 
      Η Υπουργός
      ΒΑΣΩ ΠΑΠΑΝΔΡΕΟΥ»
      16. Στην με αριθμό 982/1-8-2002 ερώτηση δόθηκε με το υπ’ αριθμ. 33802/21-8-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 982/1-8-2002 που κατατέθηκε στη Βουλή από τον Βουλευτή κ. Αν. Αγγελή, σας πληροφορούμε τα εξής:
      - Στο ΠΕΠ 2000-2006 Δυτικής Μακεδονίας έχουν υποβληθεί συνολικά 105 προτάσεις για το Νομό Καστοριάς συνολικού προϋπ/σμού 72,799 εκ. ευρώ.
      - Έχει εκδοθεί απόφαση ένταξης σε 39 πράξεις συνολικού προϋπ/σμού 26,280 εκ. ευρώ.
      - Σε φάση γνωμοδότησης βρίσκονται 2 προτάσεις συνολικού προϋπ/σμού 5,837 εκ. ευρώ.
      - Σε φάση αξιολόγησης βρίσκονται 41 προτάσεις συνολικού προϋπ/σμού 20,832 εκ. ευρώ.
      - Σε φάση αναστολής της αξιολόγησης βρίσκονται 3 προτάσεις συνολικού προϋπ/σμού 4,535 εκ. ευρώ.
      - Έχουν επιστραφεί 12 προτάσεις συνολικού προϋπ/σμού 6,710 εκ. ευρώ.
      - Έχουν απορριφθεί 8 προτάσεις συνολικού προϋπ/σμού 8,605 εκ. ευρώ.
      Η συνολική πορεία του ΠΕΠ 2000-2006 αναφέρεται στο συνημμένο κείμενο της Περιφέρειας Δυτικής Μακεδονίας (συνημμένο 1). Η αναλυτική κατάσταση των προτάσεων που έχουν υποβληθεί για το Νομό Καστοριάς καθώς και οι σχετικές μελέτες απεικονίζονται στον πίνακα με τίτλο «αναλυτικός κατάλογος προτάσεων ανά νομό» (συνημμένο 2).
      Όσον αφορά την πορεία υλοποίησης των 39 ενταγμένων πράξεων σε γνωρίζουμε ότι εξ’ αυτών 5 πράξεις συνολικού προϋπολογισμού 3,507 εκ. ευρώ βρίσκονται στη φάση ολοκλήρωσης, 8 πράξεις συνολικού προϋπολογισμού 8,909 εκ. ευρώ βρίσκονται στη φάση υλοποίησης, 10 πράξεις συνολικού προϋπολογισμού 9,663 εκ. ευρώ βρίσκονται στη φάση δημοπράτησης, 16 πράξεις συνολικού προϋπολογισμού 4,201 εκ. ευρώ βρίσκονται στη φάση προετοιμασίας δημοπράτησης. Τα στοιχεία αυτά ανά έργο παρουσιάζονται στον αναλυτικό πίνακα των ενταγμένων έργων του Ν. Καστοριάς (συνημμένο 3).
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      17. Στην με αριθμό 123/2-7-2002 ερώτηση δόθηκε με το υπ’ αριθμ. 91856/20-9-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 123/2-7-2002 ερώτηση που κατατέθηκε στη Βουλή από τη Βουλευτή κ. Μ. Κόλλια – Τσαρουχά, και σε συνέχεια του με ΓΠ 67605/26.7.02 εγγράφου μας, με θέμα: «Νοσοκομείο Σερρών», σας γνωρίζουμε τα εξής:
      1. Προκηρύχθηκαν για το Γ.Ν. Σερρών, 42 θέσεις μόνιμου νοσηλευτικού και παραϊατρικού προσωπικού, εκ των οποίων: 29 άτομα έχουν διοριστεί, 8 έχουν πάρει βεβαίωση ύπαρξης πίστωσης από το Γ.Λ.Κ. και αναμένουμε τη δημοσίευση διορισμού τους σε ΦΕΚ, και για 5 άτομα εκκρεμεί η έκδοση απόφασης διορισμού από το οικείο Πε.Σ.Υ.
      Ολοκληρώθηκε η πρόσληψη 24 ατόμων νοσηλευτικού και παραϊατρικού προσωπικού, με σχέση εργασίας ιδιωτικού δικαίου ορισμένου χρόνου, για την κάλυψη εποχιακών αναγκών και αναπλήρωση μητέρων.
      Για το έτος 2002, έχουν προσληφθεί οι παρακάτω ιατροί:
      - 1 Δ/ντής Μαιευτικής – Γυναικολογίας
      - 1 ΕΒ Αναισθησιολογίας
      - 1 ΕΒ Μικρ. – Αιμ. – Παθολογίας
      - 1 ΕΑ Γενικής Ιατρικής
      - 1 ΕΒ Γενικής Ιατρικής για το Κ.Υ. Νιγρίτας
      - 1 ΕΑ Παιδιατρικής για το Κ.Υ. Ροδόπολης
      Με το ΔΙΠΠ/Φ.ΕΓΚΡ.8/145/7524/15.5.02 έγγραφο του ΥΠΕΣΔΔΑ, εγκρίθηκε η πλήρωση 3.000 θέσεων σε διάφορους τομείς και υπηρεσίες του Υπουργείου Υγείας και Πρόνοιας. Η Κεντρική Υπηρεσία έχει ζητήσει από τα Πε.Σ.Υ., να στείλουν αιτιολογημένες προτάσεις για κάλυψη των κενών θέσεων όλων των αποκεντρωμένων μονάδων.
      2. Η μετεγκατάσταση στο νέο Νοσοκομείο θα πραγματοποιηθεί με το υπάρχον και το νέο προσωπικό του Νοσοκομείου, το οποίο θα καλύψει όλες τις ανεπτυγμένες οργανικές δομές.
      Το Νοσοκομείο έχει εκπονήσει νέο οργανισμό στον οποίο προβλέπεται οργανόγραμμα λειτουργίας και αντίστοιχες θέσεις προσωπικού με την προοπτική και για την κάλυψη όλων των αναγκών υπηρεσιών υγείας του Νομού.
      Ο Οργανισμός αυτός βρίσκεται στο στάδιο της έγκρισης του Συμβουλίου Διοίκησης του Νοσοκομείου.
      Η συντήρηση των εγκαταστάσεων του νέου Νοσοκομείου στην πρώτη φάση λειτουργίας του θα γίνεται εκ μέρους των αναδόχων κατασκευαστριών εταιρειών για μία διετία περίπου.
      Το παλαιό Νοσοκομείο Σερρών θα αξιοποιηθεί τόσο για παράπλευρες υγειονομικές λειτουργίες του Νοσοκομείου και ακόμη προβλέπεται να διατεθούν χώροι των εγκαταστάσεων για τη λειτουργία μονάδων και υπηρεσιών του Υπουργείου Υγείας και Πρόνοιας.
      Ο Υφυπουργός
      ΕΚΤ. ΝΑΣΙΩΚΑΣ»
      18. Στην με αριθμό 296/9-7-2002 ερώτηση δόθηκε με το υπ’ αριθμ. 1140/21-8-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 296/9-7-2002 που κατέθεσε στη Βουλή ο Βουλευτής κ. Ευάγ. Πολύζος, σας γνωρίζουμε τα εξής:
      Στο πλαίσιο ενός απόλυτα ανοικτού οικονομικού περιβάλλοντος, η Ελληνική οικονομία μέσω των επί μέρους Επιχειρησιακών Προγραμμάτων (Ε.Π.) που υλοποιούνται στο πλαίσιο του ΚΠΣ 2000-2006 προωθεί την ενίσχυση της ανταγωνιστικότητάς της και την ενίσχυση των παραγωγικών της ικανοτήτων. Αναφέρεται χαρακτηριστικά ότι από το Ε.Π. «Ανταγωνιστικότητα» και για τον τομέα της Μεταποίησης και των Υπηρεσιών, ειδικό στόχο της ποιοτικά προσανατολισμένης ανταγωνιστικότητας αποτελεί η παραγωγική ανασυγκρότηση και τεχνολογική αναβάθμιση μέσω της ενίσχυσης των ανταγωνιστικών ικανοτήτων των επιχειρήσεων που ήδη λειτουργούν και της δημιουργίας νέων επιχειρήσεων που θα αξιοποιούν την καινοτομία και θα κάνουν χρήση νέων τεχνολογιών. Αντιστοίχως μέσω του Ε.Π. Κοινωνία της Πληροφορίας προωθείται η βελτίωση του βαθμού ενσωμάτωσης των νέων Τεχνολογιών Πληροφορικής και Επικοινωνιών στις ελληνικές επιχειρήσεις του πρωτογενή, δευτερογενή και τριτογενή τομέα με σκοπό την αναπροσαρμογή των δραστηριοτήτων τους στις νέες ευρείες γνωστικές δυνατότητες, τη βελτίωση της διεθνούς ανταγωνιστικότητας των Ελληνικών επιχειρήσεων, την προώθηση του ηλεκτρονικού επιχειρείν, τη δημιουργία μίας κρίσιμης μάζας επιχειρήσεων που θα αξιοποιεί τις νέες τεχνολογίες και θα ενθαρρύνει τη δημιουργία νέων επιχειρήσεων.
      Σημειώνεται ότι την περίοδο 2002-2004 η παραγωγικότητα της εργασίας εκτιμάται ότι θα συνεχίσει να αυξάνεται με υψηλούς ρυθμούς, 3% ετησίως, συμβάλλοντας έτσι στη μείωση του πραγματικού κόστους εργασίας κατά 0,3% και τη βελτίωση της ανταγωνιστικότητας της Ελληνικής οικονομίας, με συνέπεια την αύξηση του όγκου των εξαγωγών αγαθών και υπηρεσιών κατά 5,8% ετησίως και τη μείωση του ισοζυγίου τρεχουσών συναλλαγών, από 6,1% του ΑΕΠ το 2001 στο 4,7% το 2004.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      19. Στην με αριθμό 384/11-7-2002 ερώτηση δόθηκε με το υπ’ αριθμ. 474/23-9-2002 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην ερώτηση με αριθμό 384/11-7-2002 του Βουλευτή κ. Γ. Καλαντζή, και σε ό,τι μας αφορά, σας γνωρίζουμε τα εξής:
      1. Η έξαρση του διεθνούς φαινομένου της λαθρομετανάστευσης είχε επιπτώσεις την τελευταία εικοσαετία και στην Ελλάδα –η οποία βρίσκεται στο σταυροδρόμι τριών ηπείρων- ως χώρα προορισμού και διέλευσης παράνομων μεταναστών και για την αντιμετώπισή του καταβάλλεται κάθε προσπάθεια.
      2. Προς το σκοπό αυτό, εκτός των άλλων μέτρων, υπεγράφη στην Αθήνα, στις 8.11.2001, ελληνοτουρκικό Πρωτόκολλο Επανεισδοχής Λαθρομεταναστών, το οποίο στη συνέχεια κυρώθηκε από τη χώρα μας (5.8.02) και από την Τουρκία. Επιπλέον, αναμένεται σύντομα να συγκληθεί στην Άγκυρα η Επιτροπή αξιολόγησης της εφαρμογής του Πρωτοκόλλου, ενώ πρόσφατα υπήρξε συζήτηση και συνεργασία σε επίπεδο Υπουργών Εξωτερικών Ελλάδας και Τουρκίας για την αυστηρή τήρηση του προαναφερθέντος Πρωτοκόλλου.
      3. Σημειώνεται ότι η Ελλάδα είναι η μόνη χώρα της Ευρωπαϊκής Ένωσης η οποία έχει υπογράψει Πρωτόκολλο Επαναπροώθησης Λαθρομεταναστών με την Τουρκία. Το γεγονός αυτό, καθώς επίσης η συνεργασία των στρατιωτικών και αστυνομικών δυνάμεων στον Έβρο, μαζί με τη συντονισμένη δράση των δυνάμεων του Λιμενικού Σώματος στο θαλάσσιο χώρο, είχαν σαν αποτέλεσμα τη σημαντική αύξηση της αποτελεσματικότητας των μέτρων που έχουν ληφθεί.
      4. Από ελληνικής πλευράς, πέραν της προσπάθειας να εξασφαλισθεί η εφαρμογή του Πρωτοκόλλου σε διμερές επίπεδο, έχουν γίνει ενέργειες ώστε να εκδηλωθεί και ευρωπαϊκό ενδιαφέρον επί του αντικειμένου προς την Τουρκία, στα πλαίσια των προσπαθειών για τη σύναψη μιας συλλογικής Ευρωπαϊκής Σύμβασης Επανεισδοχής με τη χώρα αυτή.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      20. Στην με αριθμό 773/29-7-02 ερώτηση δόθηκε με το υπ’ αριθμ. 376/19-8-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της ερώτησης με αριθμό 773/29-7-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Τα διαλαμβανόμενα στην ερώτηση ανήκουν στην αρμοδιότητα του Υπουργείου Πολιτισμού, ειδικότερα δε τα διαλαμβανόμενα στα ερωτήματα 1,2 και 4 ανήκουν στην αρμοδιότητα και του Υπουργείου Ανάπτυξης.
      2. Δεν έχει τεθεί υπόψη των Υπηρεσιών του Υπουργείου μας θέμα μεταφοράς από την περιοχή της μαρίνας Ζέας των παραδοσιακών δραστηριοτήτων του Ναυτικού Μουσείου Ελλάδος, του Ναυταθλητικού Συλλόγου Αλιέων κλπ.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      21. Στην με αριθμό 801/30-7-02 ερώτηση δόθηκε με το υπ’ αριθμ. 80702/21-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 801/30-7-2002, την οποία κατέθεσε η Βουλευτής κ. Πόπη Φουντουκίδου σχετικά με τη μαθητική διαρροή στην Πρωτοβάθμια Εκπαίδευση, σας γνωρίζουμε τα εξής:
      Σύμφωνα με επιστημονική έρευνα που διενήργησε το Παιδαγωγικό Ινστιτούτο για την μέτρηση της μαθητικής διαρροής από το δημοτικό στο Γυμνάσιο, η διαρροή αυτή τη δεκαετία του 1990 δεν ξεπέρασε το 10-11% του μαθητικού δυναμικού, ποσοστό που δεν διαφοροποιείται από τον μέσο όρο της μαθητικής διαρροής στις χώρες της Ευρωπαϊκής Ένωσης.
      Θα πρέπει να επισημανθεί ότι το ποσοστό αυτό είναι ενθαρρυντικό, αν ληφθεί υπόψη: 
      α) ότι η αντίστοιχη μαθητική διαρροή τη δεκαετία του 1980 ανερχόταν σε ποσοστό 20% και β) ότι τη δεκαετία του 1990 η χώρα μας κατεκλύσθη από αλλοδαπούς και παλλινοστούντες μαθητές (το ποσοστό των μαθητών αυτών φτάνει στο 10,7% του συνολικού μαθητικού πληθυσμού της πρωτοβάθμιας εκπαίδευσης), οι οποίοι είναι φυσικό να αντιμετωπίζουν αυξημένα προβλήματα γλώσσας και προσαρμογής στο ελληνικό εκπαιδευτικό σύστημα – σε συνδυασμό με το μη ευνοϊκό οικογενειακό εκπαιδευτικό υπόστρωμα (αδιαφορία γονέων, άγνοια της ελληνικής γλώσσας, προβλήματα διαβίωσης κ.α.), γι’ αυτό και στην κατηγορία αυτή των μαθητών παρατηρείται μεγάλη διαρροή από το δημοτικό στο Γυμνάσιο. Επίσης, το γενικό ποσοστό της μαθητικής διαρροής παρουσιάζεται αυξημένο λόγω της περιοδικής φοίτησης ή και εγκατάλειψης του σχολείου από τους τσιγγανόπαιδες και τους μουσουλμανόπαιδες.
      Παρ’ όλη τη μείωση της μαθητικής διαρροής τα τελευταία χρόνια και επειδή εξακολουθεί ένα μεγάλο ποσοστό των μαθητών που εγγράφονται στα Γυμνάσια να μη φοιτά καθόλου ή να διακόπτει τη φοίτηση, το ΥΠΕΠΘ λαμβάνει συγκεκριμένα μέτρα για να αντιμετωπισθεί το φαινόμενο.
      α) Έχει συστηθεί το «Παρατηρητήριο μετάβασης» το οποίο λειτουργεί στο Παιδαγωγικό Ινστιτούτο με στόχο, μεταξύ άλλων, την έρευνα, τη συλλογή και επεξεργασία των στοιχείων της μαθητικής διαρροής, αλλά και τον εντοπισμό των βασικών αιτίων μαθητικής διαρροής, γενικά και κατά περιφέρεια, προς λήψη των απαραίτητων παιδαγωγικών μέτρων.
      β) Επειδή μία από τις βασικές αιτίες σχολικής διαρροής είναι και η σχολική αποτυχία γίνονται παιδαγωγικές παρεμβάσεις και λαμβάνονται ουσιαστικά μέτρα προς την αντιμετώπιση της με καλύτερα προγράμματα και βιβλία, με περιορισμό της διδακτέας ύλης με την εισαγωγή καινοτόμων δράσεων (όπως η εφαρμογή της ευέλικτης ζώνης) κ.α. Τα μέτρα αυτά αμβλύνουν τις εκπαιδευτικές ανισότητες και δημιουργούν τις προϋποθέσεις για την ανάπτυξη των νοητικών ικανοτήτων και παρωθητικών δυνάμεων που είναι απαραίτητες για την επιτυχή σχολική φοίτηση, αφού επιτρέπουν την ανάπτυξη βασικών δεξιοτήτων (αναγνωστική και μαθηματική ικανότητα, ικανότητα εργασίας σε ομάδα κ.α.) και την ενίσχυση της αυτοεκτίμησης και του «αδύναμου» μαθητή, γεγονός που επιτρέπει την περαιτέρω παραμονή του στο σχολείο.
      γ) Οι «αδύνατοι» γενικά μαθητές στηρίζονται με την εφαρμογή του θεσμού της ενισχυτικής διδασκαλίας, ώστε να αντιμετωπίζουν τα οποιαδήποτε ιδιαίτερα μαθησιακά τους προβλήματα και να μην εγκαταλείπουν το σχολείο.
      δ) Για την ένταξη και ενσωμάτωση των αλλοδαπών μαθητών λειτουργούν Αυτοτελείς Τάξεις Υποδοχής, Φροντιστηριακά Τμήματα και Διαπολιτισμικά σχολεία. Παράλληλα, έχει θεσμοθετηθεί το Ινστιτούτο Παιδείας Ομογενών και Διαπολιτισμικής Εκπαίδευσης (ΠΟΔΕ) το οποίο σε συνεργασία με το Π.Ι. προχωρά στην παραγωγή του απαραίτητου παιδαγωγικού και ειδικού διδακτικού υλικού  για τις ανάγκες των αλλοδαπών μαθητών.
      ε) Για την εκπαίδευση των τσιγγανόπαιδων και την ένταξη τους στο σχολείο εφαρμόσθηκαν την περασμένη πενταετία ειδικά προγράμματα με θεαματικά αποτελέσματα, αφού το ποσοστό της μαθητικής διαρροής στην κατηγορία αυτή των μαθητών από 75% μειώθηκε στο 24%.
      στ) Με το θεσμό των Σχολείων Δεύτερης Ευκαιρίας δόθηκε η ευκαιρία της επιστροφής στο σχολείο των νέων εκείνων που το εγκατέλειψαν πρόωρα.
      Από τα παραπάνω προκύπτει ότι το ΥΠΕΠΘ με συγκεκριμένα και αποτελεσματικά μέτρα αντιμετωπίζει το φαινόμενο της μαθητικής διαρροής γεγονός που θα επιτρέψει πολύ σύντομα την περαιτέρω μείωση του ποσοστού της, πολύ κάτω και από τον αντίστοιχο μέσο όρο των χωρών της Ευρωπαϊκής Ένωσης.
      Ο Υφυπουργός
      ΝΙΚ. ΓΚΕΣΟΥΛΗΣ»
      22. Στην με αριθμό 879/31-7-02 ερώτηση δόθηκε με το υπ’ αριθμ. 309/21-8-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην ερώτηση με αριθμό 879/31-7-02, που κατέθεσε στη Βουλή των Ελλήνων ο Βουλευτής κ. Ν. Κατσαρός, σας γνωρίζουμε τα εξής:
      - Με το άρθρο 39 του ν. 2721/13.6.1999 (ΦΕΚ 112/Α΄/3-6-1999) συστήθηκαν, πέραν των ήδη ιδρυθεισών και λειτουργουσών στις εφετειακές έδρες Αθηνών, Πειραιώς και Κρήτης, Ιατροδικαστικές Υπηρεσίες και στις εξής έδρες των Εφετείων της χώρας: α) Λαρίσης, β) Ναυπλίου, γ) Θεσσαλονίκης, δ) Θράκης, ε) Πατρών, στ) Δυτ. Μακεδονίας, ζ) Δωδεκανήσου, η) Κέρκυρας, θ) Ιωννίνων και ι) Αιγαίου.
      ΄Ετσι, ο συνολικός αριθμός των συσταθεισών Ιατροδικαστικών Υπηρεσιών της Χώρας ανέρχεται σήμερα σε 13, όσες και οι εφετειακές περιφέρειες που υφίσταντο έως την έκδοση του ν. 2721/99.
      Εν συνεχεία, με το π.δ. 163/30.7.1999 (ΦΕΚ 158/Α΄/3-8-99) ιδρύθηκε το Εφετείο Λαμίας με έδρα τη Λαμία, στο οποίο αποσπάσθηκαν από το Εφετείο Αθηνών οι Περιφέρειες των Πρωτοδικείων Λαμίας, Άμφισσας και Ευρυτανίας.
      Επί του παρόντος οι ανάγκες διενέργειας ιατροδικαστικών πράξεων στη νεοϊδρυθείσα Εφετειακή Περιφέρεια εξακολουθούν να καλύπτονται από Ιατροδικαστές της Ιατροδικαστικής Υπηρεσίας της πλησιέστερης Εφετειακής Περιφέρειας ή ενδεχομένως από άλλους ιδιώτες ιατρούς που κατέχουν την απαιτούμενη ειδικότητα και εντέλλονται αρμοδίως προς τούτο.
      - Σχετικά με την ανέγερση Καταστήματος Κράτησης, μετά την έγκριση του Ειδικού Πλαισίου Χωροταξικού Σχεδιασμού και Αειφόρου Ανάπτυξης Καταστημάτων Κράτησης (Ε.Π.Χ.Σ.Α.Α.Κ.Κ.) που δημοσιεύθηκε στο ΦΕΚ 1575/28-11-2001, προβλέπεται η ανέγερση στο Νομό Φθιώτιδας Καταστήματος Κράτησης.
      Επίκειται η συγκρότηση της αρμόδιας επιτροπής καταλληλότητας η οποία εντός του αμέσως προσεχούς διαστήματος θα επιλέξει το κατάλληλο γήπεδο μεταξύ των προσφερομένων.
      Θα ακολουθήσει η μεταβίβαση της κυριότητας στο ΤΑ.Χ.ΔΙ.Κ. και η εκπόνηση της μελέτης. 
      Εκτιμάται ότι το νέο κατάστημα κράτησης θα θεμελιωθεί εντός του έτους 2003.
      - Το Νέο Δικαστικό Μέγαρο Λαμίας θα ανεγερθεί σε οικόπεδο 10.407 τ.μ. που έχει παραχωρηθεί στο ΤΑ.Χ.ΔΙ.Κ. (πρώην στρατόπεδο Τσαλτάκη). Το οικόπεδο βρίσκεται εντός του εγκεκριμένου σχεδίου της πόλεως όπου έχει προγραμματιστεί η στέγαση των Διοικητικών Υπηρεσιών της πόλης.
      Η μελέτη και η κατασκευή του έργου έχουν ανατεθεί στην «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.». Ήδη εκπονείται η μελέτη, η οποία θα ολοκληρωθεί τους πρώτους μήνες του 2003, και θα ακολουθήσει η δημοπράτηση του έργου.
      Στον Νέο Δικαστικό Μέγαρο Λαμίας προβλέπεται να στεγασθούν:
      - Το Πρωτοδικείο, το Διοικητικό Πρωτοδικείο, η Εισαγγελία Πρωτοδικών, το Ειρηνοδικείο, το Πταισματοδικείο, το Ελεγκτικό Συνέδριο, το Δικαστήριο Ανηλίκων, το Εφετείο, η Εισαγγελία Εφετών και ο Δικηγορικός Σύλλογος.
      Ως προς την ίδρυση Διοικητικού Εφετείου στη Λαμία, σας γνωρίζουμε ότι μετά από σχετική απόφαση της Κυβερνητικής Επιτροπής (3-1-2002), στο Υπουργείο Δικαιοσύνης συστήθηκε Νομοπαρασκευαστική Επιτροπή για τη μελέτη και εισήγηση των αναγκαίων νομοθετικών μέτρων για την εκπόνηση Πανελλαδικού σχεδίου χωροταξικής κατανομής των Δικαστηρίων παντός βαθμού και δικαιοδοσίας, τακτικών ή μεταβατικών με κριτήρια τη διαφύλαξη του κύρους της Δικαιοσύνης, την εύρυθμη λειτουργία της και την εξυπηρέτηση των πολιτών.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      23. Στην με αριθμό 832/30.7.02 ερώτηση δόθηκε με το υπ’ αριθμ. 306/21.8.02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 832/30.7.02 ερώτηση που κατέθεσε στη Βουλή των Ελλήνων ο Βουλευτής κ. Ι. Τζαμτζής σας γνωρίζουμε ότι το Υπουργείο Δικαιοσύνης είναι σε επαφή με τους τοπικούς φορείς προκειμένου να βρεθεί οικόπεδο για την ανέγερση του Νέου Δικαστικού Μεγάρου Έδεσσας.
      Οι αρμόδιες υπηρεσίες του Υπουργείου εξετάζουν τις προτάσεις που έχουν υποβληθεί από την Ν.Α. Πέλλας καθώς και του Δικηγορικού Συλλόγου προκειμένου να δοθεί οριστική λύση στο ζήτημα.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      24. Στην με αριθμό 829/30.7.02 ερώτηση δόθηκε με το υπ’ αριθμ. 100935/20.8.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 829/30.7.02 ερώτηση που κατέθεσε ο Βουλευτής κ. Ιορδάνης Τζαμτζής σας πληροφορούμε τα ακόλουθα:
      Το Υπουργείο Οικονομίας και Οικονομικών έχει αναπτύξει μία συνεκτική εξαγωγική στρατηγική την οποία υλοποιεί μέσα από ένα πλέγμα μέτρων και θεσμών όπως οι δραστηριότητες του Ελληνικού Οργανισμού Εξωτερικού Εμπορίου Α.Ε., του Οργανισμού Ασφάλισης Εξαγωγικών Πιστώσεων, της χρηματοδότησης των ελληνικών εξαγωγών και επενδύσεων, της δημιουργίας του Διαβαλκανικού και Παρευξείνιου Επιχειρηματικού Κέντρου στη Θεσσαλονίκη κ.α.
      Ειδικότερα, ο Ελληνικός Οργανισμός Εξωτερικού Εμπορίου (ΟΠΕ) έχει εκπονήσει συγκεκριμένο μεσομακροπρόθεσμο σχέδιο δράσης (2002-2006) για την προβολή και προώθηση των Ελληνικών προϊόντων στο εξωτερικό.
      Πέραν των ανωτέρω, σε διμερές επίπεδο την τελευταία διετία έχουν πραγματοποιηθεί 64 διυπουργικές συναντήσεις και συναντήσεις σε επίπεδο εμπειρογνωμόνων με τρίτες χώρες οι οποίες έχουν καταλήξει σε σύναψη πρωτοκόλλων, μνημονίων, Συμφωνιών Βιομηχανικής και Τεχνικής Συνεργασίας Συμφωνιών αποφυγής διπλής φορολογίας και προστασίας των επενδύσεων, σε αμοιβαία βάση.
      Επίσης, σε πολυμερές επίπεδο, η συμμετοχή της χώρας μας στις εργασίες του Παγκόσμιου Οργανισμού Εμπορίου (ΠΟΕ) προβλέπει την φιλελευθεροποίηση του Διεθνούς εμπορίου αγαθών και Υπηρεσιών. Θα πρέπει να ληφθούν υπόψη και οι περίπου 3500 Ελληνικές επιχειρήσεις που δραστηριοποιούνται στην περιοχή της ανατολικής Ευρώπης.
      Τέλος με νομοθετικές ρυθμίσεις που έχουν ήδη γίνει και θα συνεχισθούν ενισχύεται η ανταγωνιστικότητα των ελληνικών επιχειρήσεων.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      25. Στην με αριθμό 1018/7.8.02 ερώτηση δόθηκε με το υπ’ αριθμ. 4436/20.9.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1018/7.8.02 του Βουλευτή κ. Ν. Τσαρτσιώνη σας πληροφορούμε τα ακόλουθα:
      Στην περιφέρεια της Δυτικής Μακεδονίας, στα πλαίσια του ΚΠΣ 2000-2006, υλοποιούνται παρεμβάσεις σε όλους τους τομείς με σημαντικές αναπτυξιακές επιπτώσεις, τόσο στο πλαίσιο του ΠΕΠ όσο και στο πλαίσιο των τομεακού χαρακτήρα προγραμμάτων του ΚΠΣ 2000-2006, αλλά και στο πλαίσιο των Κοινοτικών Πρωτοβουλιών καθώς και δράσεις που χρηματοδοτούνται από το Ταμείο Συνοχής.
      Ειδικότερα στο πλαίσιο το Περιφερειακού Επιχειρησιακού Προγράμματος (ΠΕΠ) Δυτικής Μακεδονίας, που αποτελεί ένα ολοκληρωμένο Αναπτυξιακό Πρόγραμμα προβλέπονται δράσεις για την ανάπτυξη των ανθρώπινων πόρων, τη βελτίωση των υποδομών της Περιφέρειας, την αξιοποίηση των διευρωπαϊκών δικτύων μεταφορών, την ανάπτυξη του επιχειρηματικού περιβάλλοντος, την ανάδειξη των αστικών περιοχών, την ενδυνάμωση των ορεινών και αγροτικών περιοχών της υπαίθρου, τη βελτίωση της ποιότητας ζωής και την προστασία και βελτίωση του περιβάλλοντος.
      Σχετικά με τη διεύρυνση των ευκαιριών απασχόλησης και μείωση της ανεργίας, οι αναπτυξιακές παρεμβάσεις που έχουν σχεδιαστεί και αποτυπώνονται στους Άξονες Προτεραιότητας του ΠΕΠ-Δυτικής Μακεδονίας 2000-2006, συνεπικουρούνται με την παροχή  ειδικών δεξιοτήτων στο ανθρώπινο δυναμικό που εμπλέκεται άμεσα ή έμμεσα με την υλοποίηση ή λειτουργία των παρεμβάσεων πραγματοποιώντας έτσι σύζευξη κατάρτισης-απασχόλησης 
      Η ανάπτυξη του ανθρώπινου δυναμικού μέσω της διαδικασίας της κατάρτισης και επανακατάρτισης είναι καθοριστική για την αντιμετώπιση και πρόληψη του φαινομένου της ανεργίας καθώς και τη διασφάλιση μιας συνεχούς αναπτυξιακής πορείας. Λαμβάνοντας υπόψη αφενός οι ανάγκες της αγοράς εργασίας και αφετέρου οι ανάγκες ανάπτυξης του ανθρωπίνου δυναμικού των επιμέρους τομέων δημιουργώντας έτσι ένα πλέγμα δράσεων ανάλογο με τα αναπτυξιακά χαρακτηριστικά και στόχους της Περιφέρειας. Οι δράσεις επαγγελματικής κατάρτισης και προώθησης της απασχόλησης καλύπτουν τις ανάγκες σε εξειδικευμένη εκπαίδευση που προκύπτει από την υλοποίηση των δράσεων του ΠΕΠ, στους τομείς προτεραιότητας ΜΜΕ, Καινοτομία, Έρευνα και Τεχνολογία, Κοινωνία της Πληροφορίας, Πολιτισμός, Τουρισμός και Περιβάλλον. 
      Αναφορικά με την ανάπτυξη της απασχόλησης των γυναικών, η σύνδεση των κοινωνικών υπηρεσιών υποστήριξης με τις ενεργητικές πολιτικές απασχόλησης καθιστά την περαιτέρω ενίσχυση και ανάπτυξη τους σε σημαντικό πεδίο προτεραιότητας, τόσο για την προώθηση της απασχόλησης, όσο για την προώθηση της ισότητας των ευκαιριών και την ενίσχυση της θέσης των γυναικών στην αγορά εργασίας. 
      Η ένταξη της ισότητας σε όλες τις πολιτικές, μαζί με τις θετικές δράσεις υπέρ των γυναικών αποτελούν τα δύο βασικά και συμπληρωματικά εργαλεία πολιτικής για την προώθηση της ισότητας των φύλων. 
      Οι δράσεις εστιάζονται στην επέκταση του συστήματος κοινωνικής φροντίδας που θα συμβάλλει στην απρόσκοπτη ένταξη των γυναικών στην αγορά εργασίας. Ιδιαίτερη έμφαση δίδεται:
      Στην ενίσχυση της λειτουργίας δομών δημιουργικής απασχόλησης, εξυπηρέτησης, φύλαξης και προστασίας βρεφών, νηπίων και παιδιών. 
      Στην ενίσχυση της λειτουργίας δομών κοινωνικής στήριξης για την προσφορά υπηρεσιών σε εξαρτώμενα από την οικογένεια άτομα. 
      Στην ενθάρρυνση-στήριξη πρωτοβουλιών γυναικείας επιχειρηματικότητας και βελτίωση της απασχολησιμότητας τους. 
      Σημαντικό ρόλο στη δημιουργία θέσεων εργασίας, μεταξύ των άλλων, διαδραματίζουν οι επιχειρήσεις και ιδιαίτερα οι ΜΜΕ, στους τομείς της ενίσχυσης της ανταγωνιστικότητας, της καινοτομίας, της κοινωνίας της πληροφορίας και του τουρισμού, τα οποία άμεσα ενεργοποιούνται. 
      Ειδικότερες πληροφορίες για τις σχεδιαζόμενες παρεμβάσεις αποτυπώνονται στο εγκεκριμένο Συμπλήρωμα Προγραμματισμού του Προγράμματος, το οποίο και βρίσκεται δημοσιευμένο στην ιστοσελίδα του Υπουργείου Οικονομίας και Οικονομικών http://www.mnec.gr. 
      Στην ίδια ιστοσελίδα δημοσιεύονται επίσης τόσο η ενεργοποίηση όσο και τα μέχρι σήμερα ενταγμένα έργα όλων των τομέων του ΚΠΣ, με τους τίτλους και τους προϋπολογισμούς τους, ανά Περιφέρεια, Νομό και ανά Επιχειρησιακό Πρόγραμμα. 
      Σε ότι αφορά τα ποσοστά ανεργίας στην Περιφέρεια της Δυτικής Μακεδονίας θα θέλαμε να επισημάνουμε ότι οι προσπάθειες που καταβάλλονται για τη μείωση της ανεργίας στην Περιφέρεια  είναι ιδιαίτερα αυξημένες και ειδικότερα για την ανεργία των γυναικών και των νέων. Η προσπάθεια αυτή αναδεικνύεται και στα πρόσφατα περιφερειακά στατιστικά στοιχεία που δημοσιεύονται από την Eurostat, τα οποία καταγράφουν πτώση του ποσοστού ανέργων γυναικών από 24,2% σε 22,2% και πτώση του ποσοστού ανέργων νέων από 47% σε 39,1% κατά την περίοδο 1999-2001.
      Πέρα των παραπάνω συγχρηματοδοτούμενων Προγραμμάτων, μέσω του Προγράμματος Δημοσίων Επενδύσεων χρηματοδοτείται από αμιγώς Εθνικούς Πόρους, Ειδικό Αναπτυξιακό Πρόγραμμα για την Περιφέρεια της Δυτικής Μακεδονίας, με έργα και μελέτες συνολικού προϋπολογισμού 283,29 εκατ. Ευρώ και εγκεκριμένο όριο πληρωμών για το 2002 ύψους 23,50 εκατ. Ευρώ. 
      Συμπληρωματικές απαντήσεις θα σας δοθούν από το συναρμόδιο Υπουργείο, Εργασίας και Κοινωνικών Ασφαλίσεων. 
      Ο Υφυπουργός
      ΧΡΗΣΤΟΣ ΠΑΧΤΑΣ»
      26. Στην με αριθμό 822/30-7-02 ερώτηση δόθηκε με το υπ’ αριθμ. 80703/21-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 822/30-7-02, την οποία κατέθεσε ο Βουλευτής κ. Λευτέρης Ι. Παπανικολάου σχετικά με την ίδρυση και λειτουργία Σχολής Γονέων σας γνωρίζουμε τα εξής:
      1. Προωθείται νομοθετική ρύθμιση σύμφωνα με την οποία οι Σχολές Γονέων θα υπαχθούν στην αρμοδιότητα της Γενικής Γραμματείας Εκπαίδευσης Ενηλίκων.
      2. Λειτουργούν ήδη σε πιλοτικό επίπεδο τέσσερα προγράμματα στο νομό Αττικής σε συνεργασία με το παιδαγωγικό τμήμα Πρωτοβάθμιας Εκπαίδευσης του Πανεπιστημίου Αθηνών.
      3.Οι Σχολές Γονέων θα επεκταθούν σύντομα σε πανελλήνιο επίπεδο με τη συνεργασία των αρμοδίων φορέων. Για το σκοπό αυτό έχει εκδοθεί κοινή Υπουργική Απόφαση μεταξύ των Υπουργών Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, η οποία βρίσκεται στο στάδιο των υπογραφών.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      27. Στην με αριθμό 929/31-7-02 ερώτηση δόθηκε με το υπ’ αριθμ. 310/21-8-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθμό 929/31-7-2002 ερώτηση που κατέθεσε στη Βουλή των Ελλήνων ο Βουλευτής κ. Ν. Κατσαρός σχετικά με τα προβλήματα του  Πρωτοδικείου Κω σας γνωρίζουμε τα εξής:
      Το Υπουργείο Δικαιοσύνης έχει αναθέσει την εκπόνηση μελέτης στην «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» για την ανέγερση του Δικαστικού Μεγάρου Κω, σε γήπεδο 5,5, στρεμμάτων.
      Η μελέτη βρίσκεται στο στάδιο της προμελέτης και η θεμελίωση του Δικαστικού Μεγάρου αναμένεται να γίνει περί τα τέλη του 2003.
      Στο Δικαστικό Μέγαρο της Κω θα στεγασθούν το Πρωτοδικείο,  Εισαγγελία πρωτοδικών, το Ειρηνοδικείο, το Πταισματοδικείο, Υπηρεσία Ανηλίκων και ο Δικηγορικός Σύλλογος.
      Ο προϋπολογισμός του έργου ανέρχεται στο ποσό των 4.108.584,01 ευρώ.
      Στις δικαστικές υπηρεσίες της περιφέρειας του Πρωτοδικείου Κω μετά και τον πρόσφατο διορισμό 4 νέων υπαλλήλων, καθώς και τη μετάταξη 1 υπαλλήλου, δεν υφίσταται καμία κενή θέση γραμματέως ή δακτυλογράφου, πλην αυτών στα Ειρηνοδικεία Αστυπάλαιας και Νισήρου, τα οποία παρουσιάζουν ασήμαντη κίνηση.
      Είναι όμως κενές 4 θέσεις επιμελητών δικαστηρίων (2 στην Εισαγγελία Πρωτοδικών Κω και από μία στο Πρωτοδικείο και στο Ειρηνοδικείο Κω). Το Υπ. Δικαιοσύνης έχει ήδη ζητήσει έγκριση για πρόσληψη 800 νέων επιμελητών για την πλήρωση κενών θέσεων σε όλες τις δικαστικές υπηρεσίες της χώρας, ελπίζοντας έτσι ότι θα καλυφθούν και οι κενές θέσεις στις δικαστικές υπηρεσίες της Κω.
      Στο κτηματολόγιο Γραφείο Κω-Λέρου, επί συνόλου 10 οργανικών θέσεων υπηρετούν σήμερα 6 υπάλληλοι. Καταβάλλεται δε προσπάθεια αφενός να εγκριθεί να εγκριθεί και η πλήρωση των υπολοίπων κενών θέσεων (2 διοικητικού και 2 βοηθητικού προσωπικού) και αφετέρου να αυξηθούν οι οργανικές θέσεις.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      28. Στην με αριθμό 969/1-8-02 ερώτηση δόθηκε με το υπ’ αριθμ. 81738/21-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 969/1-8-02, την οποία κατέθεσαν οι Βουλευτές κύριοι Άγγελος Τζέκης και Γιώργος Χουρμουζιάδης και στα θέματα που εμπίπτουν στις αρμοδιότητες μας, σας γνωρίζουμε τα εξής:
      Το ΥΠΕΠΘ προκειμένου να εξετάσει τη δυνατότητα ίδρυσης νέων σχολικών μονάδων, πρέπει να έχει εισηγήσεις των αρμοδίων φορέων (Προϊσταμένου Δ/νσης ΝΕΠ, Νομαρχιακού Συμβουλίου) από τις οποίες να προκύπτει ότι υπάρχουν οι προϋποθέσεις για τη δημιουργία βιώσιμης σχολικής μονάδας.
      Ήδη για το σχολικό έτος 2002-2003 η διαδικασία ίδρυσης νέων σχολικών μονάδων έχει ολοκληρωθεί.
      Κατά συνέπεια για να εξετασθεί η δυνατότητα ίδρυσης νέων σχολικών μονάδων στην Κοινότητα Κέχρου Ροδόπης πρέπει να υποβληθεί πρόταση στο ΥΠΕΠΘ η οποία θα αφορά στις ιδρύσεις για το σχολικό έτος 2003-2004.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      29. Στην με αριθμό 986/2-8-02 ερώτηση δόθηκε με το υπ’ αριθμ. 3832/13-8-02 έγγραφο από τον Υφυπουργό Οικονομίας η ακόλουθη απάντηση:
      «Απαντώντας στην ερώτηση με αριθμό 986/2-8-02 του Βουλευτή κ. Α. Παπαληγούρα, σας γνωρίζουμε:
      Στο Επιχειρησιακό Πρόγραμμα «Αγροτική Ανάπτυξη και Ανασυγκρότηση της Υπαίθρου 2000-2006», του Γ΄ ΚΠΣ, έχουν ήδη ενταχθεί ως ανειλημμένες υποχρεώσεις του Β΄ Προγραμματικής Περιόδου,πράξεις που αφορούν «Νέους Αγρότες» και «Σχέδια Βελτίωσης» που εγκρίθηκαν το 1999. Στο πλαίσιο αυτό, το Υπουργείο Γεωργίας μέσω του Ε.Π. Α.Α.Α.Υ. ανέλαβε να πληρώσει ανειλημμένες υποχρεώσεις που, σε επίπεδο χώρας αφορούν 10.144 αγρότες που έχουν υποβάλει Σχέδια Βελτίωσης 4.190 Νέους Αγρότες.
      Σύμφωνα με διαθέσιμα στοιχεία, για τα παραπάνω Σχέδια Βελτίωσης έχουν ήδη καταβληθεί 132 ευρώ ενώ για τους Νέους Αγρότες 43,2 εκ. ευρώ.
      Για λεπτομερέστερη ενημέρωση σχετικά με τα παραπάνω, καθώς επίσης και με την πληρωμή των 3.700 Νέων Αγροτών που εντάχθηκαν στο Ε.Π. «Αγροτική Ανάπτυξη – Ανασυγκρότηση της Υπαίθρου 2000-2006» κατά τον πρώτο κύκλο εφαρμογής του, αρμόδιο να απαντήσει είναι το Υπουργείο Γεωργίας στο οποίο απευθύνεται επίσης η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΠΑΧΤΑΣ»
      30. Στην με αριθμό 1224/27-8-02 ερώτηση δόθηκε με το υπ’ αριθμ. 1660/18-9-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης 1224/27-8-2002 που κατέθεσε στη Βουλή των Ελλήνων ο Βουλευτής κ. Νικ. Νικολόπουλος, σας γνωρίζουμε ότι:
      1. Έχει εκδοθεί σχετική Κοινή Υπουργική Απόφαση για αποζημίωση των πληγέντων από τις πλημμύρες της 16ης Δεκεμβρίου 2001 στο Νομό Αχαΐας ύψους 74.000 ευρώ και η οποία έχει ήδη αποσταλεί για δημοσίευση στην Εφημερίδα της Κυβερνήσεως και τους ενδιαφερόμενους.
      2. Σε ότι αφορά την καθυστέρηση της καταβολής των αποζημιώσεων, σας γνωρίζουμε ότι οι υπολογισμός της επιχορήγησης που αναφέρεται στην ανωτέρω Κ.Υ.Α. βασίζεται στις καταστάσεις καταγραφής και αποζημίωσης οι οποίες εστάλησαν στο Υπουργείο μας από τη Νομαρχία Αχαΐας στις 21/6/2002.
      Η αποζημίωση αυτή σύμφωνα με τις διατάξεις της εν λόγω Κ.Υ.Α. καταβάλλεται στους δικαιούχους μέσω συγκεκριμένης διαδικασίας πληρωμής, από τον ΕΟΜΜΕΧ.
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»)
      
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κακλαμάνη.
      Έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις».
      Παραπέμπεται στην αρμόδια Διαρκή Επιτροπή
      Επίσης έχω την τιμή να ανακοινώσω στο Σώμα ότι με την υπ’ αριθμ. 3778/1986/31.3.2003 απόφαση του Προέδρου της Βουλής συγκροτήθηκε, σύμφωνα με το άρθρο 44 του Κανονισμού της Βουλής, η Ειδική Διακομματική Επιτροπή για την αντιμετώπιση των προβλημάτων, που απασχολούν τα άτομα με αναπηρίες.
      Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερομένους κυρίους Βουλευτές.
      Η προαναφερθείσα απόφαση έχει ως εξής:
      «ΒΟΥΛΗ ΤΩΝ ΕΛΛΗΝΩΝ                                                            
      ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα,  31  Μαρτίου 2003
      Πρωτ: 3778  
      Αριθμ.
      Διεκπ: 1986
      ΑΠΟΦΑΣΗ
      ΘΕΜΑ: 	Συγκρότηση Ειδικής Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρίες. 
      
      
      Ο ΠΡΟΕΔΡΟΣ
      ΤΗΣ ΒΟΥΛΗΣ ΤΩΝ ΕΛΛΗΝΩΝ
      
      ΄Εχοντας υπόψη:
      
      1. την από 21 Ιανουαρίου 2003 πρόταση του Πρωθυπουργού για σύσταση Ειδικής Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρίες,
      2. την από 3 Μαρτίου 2003 ομόφωνη απόφαση της Ολομέλειας της Βουλής, περί συστάσεως Ειδικής Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρίες,
      3. τα άρθρα 44 και 45 σε συνδυασμό με τα άρθρα 29 παρ. 5 και 31 παρ. 3 του Κανονισμού της Βουλής,
      4. τις από 7 Μαρτίου 2003  επιστολές του Προέδρου της Βουλής προς τους Προέδρους των Κοινοβουλευτικών Ομάδων,
      5. τις προτάσεις των Κοινοβουλευτικών Ομάδων,
      
      α π ο φ α σ ί ζ ο υ μ ε,
      
      συγκροτούμε Ειδική Διακομματική Επιτροπή για την αντιμετώπιση των προβλημάτων, που απασχολούν τα άτομα με αναπηρίες, η οποία αποτελείται από τους βουλευτές:
      
      1. Ανουσάκη Ελένη
      2. Διαμαντίδη Ιωάννη
      3. Κίρκο Γεώργιο
      4. Κουρουμπλή Παναγιώτη
      5. Κτενά Γεώργιο
      6. Παπαδέλλη Φραγκλίνο
      7. Κακλαμάνη Νικήτα
      8. Κωνσταντόπουλο Γεώργιο
      9. Μελά Παναγιώτη
      10. Κοσιώνη Παναγιώτη
      11. Λαφαζάνη Παναγιώτη
      Η ανωτέρω Επιτροπή  θα λειτουργεί καθ’ όλη τη διάρκεια της βουλευτικής περιόδου και θα έχει τις αρμοδιότητες των άρθρων 44 και 45 του Κανονισμού της Βουλής.
      Επίσης, θα υποβάλλει προτάσεις προς τη Βουλή και την Κυβέρνηση για βελτίωση της κείμενης νομοθεσίας, αλλά και όπου κρίνει σκόπιμο για την αποτελεσματική αντιμετώπιση των προβλημάτων που απασχολούν τα άτομα με αναπηρίες.
      Σχετική  έκθεση των εργασιών της θα υποβάλει στο τέλος της βουλευτικής περιόδου.
      	Ο ΠΡΟΕΔΡΟΣ ΤΗΣ ΒΟΥΛΗΣ
      	ΑΠΟΣΤΟΛΟΣ ΧΡ. ΚΑΚΛΑΜΑΝΗΣ»
      Επίσης, ο κ. Κωνσταντίνος Μητσοτάκης, Βουλευτής Β΄ Αθηνών, και η κα Ιωάννα Στεργίου, Βουλευτής Αττικής, ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προταχθεί η τρίτη με αριθμό 510/26-03-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Δικαιοσύνης, σχετικώς με τη διακοπή των δραστηριοτήτων του Εργαστηρίου Ιατροδικαστικών και Τοξικολογικών Εξετάσεων του Αριστοτελείου Πανεπιστημίου Θεσσαλονίκης.
      Η επίκαιρη ερώτηση του κ. Χουρμουζιάδη έχει ως εξής:
      «Με αφορμή το τραγικό δυστύχημα στον ποταμό Αλιάκμονα ήρθε στο φως το μεγάλο πρόβλημα του Εργαστηρίου Ιατροδικαστικών και Τοξικολογικών Εξετάσεων του Αριστοτελείου Πανεπιστημίου Θεσσαλονίκης.
      Το εργαστήριο αυτό που με βάση το ν. 1117/44 καλύπτει ιατροδικαστικά και τοξικολογικά είκοσι δύο νομούς στη Βόρειο Ελλάδα έχει περιέλθει σε απελπιστική οικονομική κατάσταση, γιατί ούτε το Υπουργείο Παιδείας ούτε το Υπουργείο Δικαιοσύνης αναλαμβάνει τη χρηματοδότησή του, με αποτέλεσμα η πολύτιμη προσφορά του στον τομέα της δικαιοσύνης αλλά και γενικότερα σε ένα άκρως ευαίσθητο τομέα της υγείας να καθίσταται προβληματική αν όχι αδύνατη. Τις ιατροδικαστικές εξετάσεις -δήλωσε υπεύθυνος καθηγητής του εργαστηρίου- «τις κάνουμε με το μάτι».
      Με δεδομένο το γεγονός ότι από την 1η Ιανουαρίου το εν λόγω εργαστήριο διέκοψε τις δραστηριότητές του, έτσι ώστε να εκκρεμούν χιλιάδες περιπτώσεις ιατροδικαστικών και τοξικολογικών εξετάσεων και να δημιουργούνται πιεστικά αδιέξοδα στην πραγματοποίηση αυτών των εξαιρετικά αναγκαίων από την επιστημονική, τη δικαιακή και κοινωνική άποψη υπηρεσιών,
      ερωτώνται οι κ.κ. Υπουργοί εάν πρόκειται να αντιμετωπίσουν το πρόβλημα και με ποιο τρόπο».
      Ο Υπουργός Παιδείας και Θρησκευμάτων κ. Πέτρος Ευθυμίου έχει το λόγο για τρία λεπτά για να πρωτολογήσει.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Χουρμουζιάδη, κι εσείς στην ερώτηση σας αναγνωρίζετε ότι το θέμα έχει δυο όψεις. Η μία όψη αφορά το Υπουργείο Παιδείας και μία δεύτερη αφορά την έως τώρα σχέση του Εργαστηρίου Τοξικολογίας με το Υπουργείο Δικαιοσύνης.
      Θα απαντήσω στο σκέλος του Υπουργείου Παιδείας, όπου η εικόνα είναι διαυγής και εσείς, ως πανεπιστημιακός –και, μάλιστα, στην κυριολεξία έγκυρος- θα γνωρίζετε τα θέσμια του πανεπιστημίου στο οποίο ανήκετε. Το Υπουργείο Παιδείας επιχορηγεί το πανεπιστήμιο, το οποίο με τη σειρά του κατανέμει τις δαπάνες με κριτήρια, τα οποία συνδέονται με τις εισηγήσεις των τμημάτων. Σ’ αυτήν την κατανομή, το Υπουργείο Παιδείας ούτε εμμέσως ούτε αμέσως παρεμβαίνει και ούτε έχει κατά νόμο δυνατότητα να ασκήσει οποιαδήποτε παρέμβαση.
      Αυτό, λοιπόν, το οποίο ισχύει από το Υπουργείο Παιδείας είναι ότι από την επιχορήγηση του τακτικού προϋπολογισμού των 31.480.000 ευρώ στο Πανεπιστήμιο Θεσσαλονίκης για το 2002, το Πανεπιστήμιο Θεσσαλονίκης κατόπιν εισηγήσεως του Τμήματος Ιατρικής επιχορήγησε το Εργαστήριο Τοξικολογίας με το ποσό των 96.803 ευρώ, ήτοι με το ποσό των 32.985.000 δραχμών, σύμφωνα με το παλιό μας νόμισμα. Υπ’ αυτήν την έννοια, το Υπουργείο Παιδείας δεν μπορεί να κρίνει ούτε να αξιολογήσει τον τρόπο με τον οποίο επιχορηγήθηκε αυτό το εργαστήριο στις κατανομές του Τμήματος Ιατρικής. 
      Αυτό που θέλω να σημειώσω, επειδή θέλω να προλάβω ενδεχομένως τη δική σας παρέμβαση, είναι ότι οι επιχορηγήσεις στο Πανεπιστήμιο Θεσσαλονίκης αυξάνονται κατ’ έτος σημαντικά από το 1999 έως το 2002 και αναφέρω χαρακτηριστικά ότι το 1999 ήταν 26.359.000 ευρώ, το 2000 ήταν 28.493.000 ευρώ, το 2001 ήταν 29.323.000 ευρώ και το 2002 ήταν 31.480.000 ευρώ. Άρα θα είχε πλήρη άνεση το Πανεπιστήμιο και το Τμήμα Ιατρικής να κατανέμει αντιστοίχως στο Εργαστήριο Τοξικολογίας τα ποσά που οι ίδιοι οι επιστήμονες και το ίδιο το εργαστήριο θα έκρινε αναγκαία.
      Θέλω να πω -και να απαντήσω μετά- ότι κατά τη γνώμη μου η εμπλοκή σ’ αυτό το εργαστήριο οφείλεται στο ότι είχε συνηθίσει να χρηματοδοτείται από το Υπουργείο Δικαιοσύνης, το οποίο όμως απέσυρε τη χρηματοδότηση από την ώρα που το Τοξικολογικό Εργαστήριο Αθηνών ανέλαβε πλήρως όλες τις εργαστηριακές εξετάσεις για όλη την Ελλάδα και από εκεί προέκυψε και το θέμα.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χουρμουζιάδη, έχετε δύο λεπτά, για να αναπτύξετε την ερώτησή σας.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια, μπορώ να πω ότι η απάντηση του κυρίου Υπουργού για μένα ήταν επαρκής. Δεν θα έλεγα ότι ήταν πλήρως ικανοποιητική, τουλάχιστον όμως μου ανέλυσε και περιέγραψε με πολύ σαφή τρόπο το μηχανισμό χρηματοδότησης. Δεν θα μπορούσα να έχω εδώ, κύριε Υπουργέ, καμία αντίρρηση.
      Φοβάμαι, όμως, ότι αφού λείπει από την απάντηση η άποψη του Υπουργείου Δικαιοσύνης και αφού, όπως είπατε –και δεν το αμφισβητώ- το εργαστήριο από εκεί χρηματοδοτούνταν, σημαίνει ότι το πρόβλημα παραμένει εκκρεμές. Άρα θα πρέπει κανείς ή να ερευνήσει τι γίνεται με τη χρηματοδότηση στο πανεπιστήμιο και γι’ αυτό νομίζω ότι θα μπορούσε ο κύριος Υπουργός να παρέμβει, ασχέτως αν πιστεύει ότι δεν είναι θεσμικά ο υπεύθυνος ή ο άμεσα ενδιαφερόμενος και να επανέλθουμε εμείς με μία άλλη ερώτηση προς το Υπουργείο Δικαιοσύνης, γιατί το θέμα μένει εκκρεμές.
      Σύμφωνα, μάλιστα, με την ενημέρωση που είχα από το εργαστήριο, τα προβλήματα είναι πάρα πολύ δραστικά και πρέπει κάποια στιγμή να λυθούν πριν να έχουμε ένα «νέο Αλιάκμονα».
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο λεπτά να δευτερολογήσετε.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω να πω ότι ο κ. Χουρμουζιάδης καλύτερον παντός άλλου σ’ αυτήν την Αίθουσα γνωρίζει τα περιορισμένα όρια παρέμβασης του Υπουργείου Παιδείας στο μηχανισμό κατανομής των κονδυλίων. Κατανοώ ωστόσο την αγωνία του για ένα εργαστήριο τοξικολογίας, ένα εργαστήριο σημαντικό στη δομή μιας σχολής.
      Αυτό που θέλω να τονίσω είναι ότι το Υπουργείο Δικαιοσύνης –αυτό μπορώ να το πω υπεύθυνα ως Κυβέρνηση- όντως χρηματοδότησε και σε μεγάλη έκταση το Εργαστήριο Τοξικολογίας, αλλά εξ όσων έχω αντιληφθεί, ήταν σαφές ότι δεν πρόκειται για κάποια μόνιμη χρηματοδότηση, η οποία εκρέει από έναν κωδικό του Υπουργείου Δικαιοσύνης με σταθερό τρόπο προς αυτό το εργαστήριο. Είχε συνδεθεί με την αρτίωση των τοξικολογικών υπηρεσιών στην Αθήνα, όπου μεταφέρονται πια όλες οι εξετάσεις, έτσι ώστε να διακοπεί αυτή η σχέση συμβάσεως έργου, θα έλεγε κανείς, με το Εργαστήριο Τοξικολογίας.
      Ωστόσο, σ’ αυτό που θα συμφωνούσα απόλυτα με τον κ. Χουρμουζιάδη είναι ότι ως επιστημονική περιοχή, ανεξαρτήτως της δυνητικής σύνδεσης με εργασίες προς το Υπουργείο Δικαιοσύνης, είναι σαφές ότι χρειαζόμαστε να έχουμε καλά εργαστήρια τοξικολογίας και καλή γνώση των φοιτητών μας αυτής της πλευράς της ιατρικής. Σ’ αυτό θα συμφωνήσω απόλυτα και πιστεύω ότι η Ιατρική Σχολή Θεσσαλονίκης θα περιβάλει αυτό το εργαστήριο με την αντάξια προσοχή.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Θα συζητηθεί τώρα η δεύτερη με αριθμό 505/26-3-2003 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη λήψη των αναγκαίων μέτρων για την αντιμετώπιση ενδεχόμενου κύματος προσφύγων από το Ιράκ κ.λπ.
      Η επίκαιρη ερώτηση του κ. Κακλαμάνη έχει ως εξής:
      «Οι πολεμικές επιχειρήσεις στο Ιράκ ενδεχομένως να δημιουργήσουν κύμα προσφύγων και προς τη Δύση, παρά τα μέτρα που έχει πάρει η Ύπατη Αρμοστεία του ΟΗΕ.
      Κατόπιν των ανωτέρω, ερωτάσθε:
      1.Ποια μέτρα έχει πάρει η Κυβέρνηση σε συνεργασία με την Ύπατη Αρμοστεία και την Ευρωπαϊκή Ένωση, για να αντιμετωπίσει ενδεχόμενο κύμα προσφύγων και προς τη χώρα μας, όταν είναι γνωστό ότι η χώρα δεν αντέχει ούτε έναν πρόσφυγα;
      2.Εάν είναι έτοιμη η χώρα, αν και εφόσον τα μέτρα αυτά δεν αποδώσουν, να αντιμετωπίσει την κατάσταση που θα προκύψει, ιδίως εάν έχει λάβει μέτρα για την προάσπιση της υγείας των προσφύγων και της Δημόσιας Υγείας των κατοίκων της χώρας».
      Θα απαντήσει ο Υφυπουργός Υγείας και Πρόνοιας κ. Θάνος.
      Ορίστε, κύριε Θάνο, έχετε το λόγο για τρία λεπτά.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, είναι δικαιολογημένο το ενδιαφέρον του κυρίου συνάδέλφου για τις συνέπειες του πολέμου στο Ιράκ, όσον αφορά το πρόβλημα των πιθανών μετακινήσεων πληθυσμών και προσφύγων, αφού παρά τις προσπάθειες του Οργανισμού Ηνωμένων Εθνών και πολλών ευρωπαϊκών χωρών -και της Ελλάδος- προκειμένου να βρεθεί ειρηνική λύση, αντιμετωπίζουμε σήμερα τη θλιβερή πραγματικότητα ενός πολέμου και την ακόμη μεγαλύτερη δυστυχία του ιρακινού λαού.
      Θα μου επιτρέψετε να κάνω μία διευκρίνιση σχετικά με τις κατηγορίες  μετακινούμενων πληθυσμών, τις οποίες ο συνάδελφος ονομάζει πρόσφυγες. Έχει σημασία αυτή η διευκρίνιση και γιατί υπάρχει, πολλές φορές, σύγχυση στη χώρα μας, αλλά και γιατί κάθε κατηγορία  έχει διαφορετική αντιμετώπιση.
      Υπάρχουν τρεις γενικές κατηγορίες.
      Πρώτα απ’ όλα είναι οι λαθρομετανάστες. Είναι αυτοί που ηθελημένα απομακρύνονται από τη χώρα προέλευσής τους. Δεν έχουν δικαιολογημένο φόβο δίωξης, αλλά αναζητούν καλύτερες συνθήκες ζωής, κυρίως για οικονομικούς λόγους. 
      Εδώ είμαστε απόλυτοι. Λέμε όχι στην πολιτική των ανοιχτών συνόρων, λέμε όχι και δεν επιτρέπουμε στα τουρκικά δουλεμπορικά του Αιγαίου να διαμορφώνουν τη μεταναστευτική πολιτική της χώρας μας.
      Υπάρχει η δεύτερη κατηγορία των προσφύγων. Είναι αυτοί που απομακρύνονται όχι ηθελημένα από τη χώρα προέλευσης. Θεωρούνται πρόσφυγες τα πρόσωπα που έχουν δικαιολογημένο φόβο δίωξης λόγω φυλής, θρησκείας, εθνικότητας, κοινωνικής τάξης και πολιτικών πεποιθήσεων. 
      Η χώρα μας εδώ δεσμεύεται. Εχει κυρώσει και με νόμο διεθνείς συμφωνίες, για να παρέχει απόλυτη προστασία.
      Τέλος, είναι οι εκτοπισθέντες λόγω πολεμικών συγκρούσεων, λόγω κρίσεων και βιαιοπραγιών, οι οποίες παρατηρούνται, όπως είναι στην περίπτωση του Ιράκ. 
      Για αυτήν την κατηγορία η Ύπατη Αρμοστεία του ΟΗΕ, αλλά και η Ευρωπαϊκή Ένωση με ομόφωνη απόφαση των Υπουργών, προχθές στη Βέροια, επιβεβαιώνουν την ανάγκη υποστήριξης αυτών των πληθυσμών, που δοκιμάζονται τοπικά στο Ιράκ και στις γειτονικές χώρες, υπό καθεστώς προστασίας με την εξασφάλιση καταλυμάτων, ιατροφαρμακευτικής περίθαλψης, σίτισης κ.λπ. Γι’ αυτόν το λόγο ο ΟΗΕ έχει ήδη στείλει τριακόσιους υπαλλήλους, εφόδια για τριακόσιες χιλιάδες ανθρώπους. Υπάρχουν ομάδες έκτακτης ανταπόκρισης, οι οποίες είναι σε ετοιμότητα. 
      Η Ευρωπαϊκή Ένωση αποφάσισε στο Συμβούλιο Υπουργών, όπως προανέφερα, να διαθέσει 100 εκατομμύρια ευρώ για ανθρωπιστική βοήθεια σε συνεργασία με τις μη κυβερνητικές οργανώσεις. 
      Σε περίπτωση μαζικής εισροής εκτοπισθέντων θα εφαρμοστούν τα σχετικά σχέδια που υπάρχουν στη χώρα μας, καθώς και μέτρα για τη δίκαιη κατανομή των βαρών μεταξύ κρατών-μελών, όσον αφορά την υποδοχή και την αντιμετώπιση των συνεπειών αυτής της μετακίνησης.
      Σχετικά με τις υπηρεσίες υγείας ξέρετε ότι, όταν καταφθάνουν πληθυσμοί στη χώρα μας, οι τοπικές διευθύνσεις υγείας των νομαρχιακών αυτοδιοικήσεων μαζί με τις υπηρεσίες υγείας των νοσοκομείων, των κέντρων υγείας, αντιμετωπίζουν τα προβλήματα που ανακύπτουν. 
      Επίσης το Υπουργείο Υγείας και Πρόνοιας και το ΚΕΕΛ με κλιμάκια στηρίζουν αυτήν την προσπάθεια παροχής υπηρεσιών υγείας και επιδημιολογικής διερεύνησης των πληθυσμών αυτών. 
      Πρέπει να σας πω ότι μέχρι στιγμής δεν υπάρχουν φαινόμενα μετακίνησης πληθυσμών προς την Ευρώπη και τη χώρα μας από το Ιράκ.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νικήτας Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριε Υφυπουργέ, σαφώς μιλώ για την τρίτη κατηγορία των προσφύγων που αναφέρατε. Και μακάρι να μη χρειαστεί για τους ανθρώπους αυτούς κατά κύριο λόγο και ύστερα για την υποτιθέμενα πολιτισμένη δύση να φτάσουν πρόσφυγες στη χώρα μας. Εάν, όμως, φτάσουν, κύριε Υπουργέ, επειδή είναι γνωστό ποια κατάσταση επικρατεί στα σύνορα με την Τουρκία στο βορρά, θα έρθουν μέσω Ιορδανίας, Αλεξανδρέττας και παράλια Τουρκίας. Αυτό σημαίνει ότι ο χώρος ο πιο πρόσφορος για να εμφανιστούν είναι τα νησιά και συγκεκριμένα τα Δωδεκάνησα.
      Εγώ περίμενα σήμερα να μου πείτε, εάν έχετε επιλέξει χώρους στα νησιά αυτά και σε ποια, που με τη βοήθεια της Ευρωπαϊκής Ένωσης –που δεν τη βλέπω να έρχεται τόσο σύντομα- να έχει γίνει η υποδομή, προκειμένου να εγκατασταθούν. 
      Το δεύτερο που περίμενα να μου πείτε είναι ποια συγκεκριμένα σχέδια -και όχι γενικά και αόριστα τα κέντρα υγείας και τα νοσοκομεία- είναι έτοιμα, γιατί η πληροφορία που έχω εγώ από το ΚΕΕΛ είναι ότι δεν υπάρχει τέτοιο έτοιμο σχέδιο, προκειμένου να γίνει ο στοιχειώδης έλεγχος για τη δημόσια υγεία. Τη δημόσια υγεία που αφορά και τους ίδιους τους ανθρώπους που θα έρθουν και βεβαίως το γηγενή πληθυσμό. 
      Και το τρίτο και κυριότερο, κύριε Υφυπουργέ. Μία τοις εκατό θέλετε να είναι αυτό που θα σας πω; Μακάρι μηδέν τοις εκατό, αλλά πρέπει να το λάβει υπόψη του το Υπουργείο Υγείας, να είναι έτοιμο και να μου πείτε εάν το έχετε κάνει.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Είναι η λεγόμενη βιαιοτρομοκρατία. Υπάρχει ενδεχομένως εκ σκοπιμότητος να έχουν εμβολιαστεί δύο τρεις εξ αυτών, π.χ. με ευλογιά. Ποιο είναι το σχέδιο για να ερευνηθούν τέτοιου είδους προϋποθέσεις; Μία τοις εκατό σας λέω. Και όχι για να εκδικηθούν βεβαίως την Ελλάδα, όπως αντιλαμβάνεστε. Δεν εννοώ αυτό. Εννοώ μέσα στα γενικότερα πλαίσια των παρενεργειών ενός άδικου και ανάλγητου πολέμου που γίνεται σε κάποια γωνιά της γης. Υπάρχει τέτοιο σχέδιο; Δεν θέλω να μου το αναλύσετε, ίσως για κάποιους άλλους λόγους που δεν θα έπρεπε να ειπωθούν και τόσο δημόσια. Αλλά θέλω να με διαβεβαιώσετε ότι το Υπουργείο το έχει έτοιμο να το εφαρμόσει, εάν μία τοις εκατό προκύψει ένα τέτοιο θέμα. Γιατί δεν άκουσα καμία συγκεκριμένη απάντηση στα ερωτήματα τα οποία σας έβαλα.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Σας απάντησα πολύ συγκεκριμένα, κύριε Κακλαμάνη, και λυπάμαι που δεν αντιληφθήκατε το περιεχόμενο της απάντησης. 
       Πρώτα από όλα πρέπει να ξέρετε ότι υπάρχουν υπηρεσίες τάξης και ασφάλειας για την αποτροπή κινδύνου τουλάχιστον άφιξης λαθρομεταναστών και η χώρα μας είναι εξαιρετικά αποτελεσματική. Δεν έχετε παρά να δείτε πόσοι λαθρομετανάστες υποβάλλουν αίτηση ασύλου σε κάθε χώρα της Ευρώπης και μάλιστα συγκριτικά με την Ελλάδα, η οποία είναι πύλη εισόδου. 
      ΝΙΚΗΤΑΣ ΚΑΚΛΑΜΑΝΗΣ: Δεν σας ρώτησα αυτό.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Περιμένετε να τελειώσω.
      Δεύτερον, σχετικά με το θέμα των βιαίως εκτοπισθέντων λόγω κρίσεων, όπως σήμερα, όπως χθες στη Γιουγκοσλαβία, υπάρχουν απόρρητα σχέδια που τουλάχιστον εσείς οφείλατε να τα γνωρίζετε. 
      ΝΙΚΗΤΑΣ ΚΑΚΛΑΜΑΝΗΣ: Αφού είναι απόρρητα πώς να τα γνωρίζω;
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Είναι το Ποσειδώνιο, είναι το Βαλκάνιο είναι και το Σπερχειός. Και πρέπει να σας πω ότι η χώρα μας στο παρελθόν, στην κρίση της Γιουγκοσλαβίας, είχε πάλι την ετοιμότητα με τρία κέντρα υποδοχής τέτοιων προσφύγων, καθώς επίσης και οκτώ ακόμη κέντρα, σε συνεργασία με το Υπουργείο Εσωτερικών, τις περιφέρειες και τις νομαρχιακές αυτοδιοικήσεις. Για περισσότερες λεπτομέρειες είμαι στη διάθεσή σας να σας ενημερώσω.
      ΝΙΚΗΤΑΣ ΚΑΚΛΑΜΑΝΗΣ: Για τη βιαιοτρομοκρατία θα μου απαντήσετε; 
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Δεν ρωτάτε για τη βιαιοτρομοκρατία εδώ. Απαντάμε σε ό,τι έχετε θέσει στην ερώτησή σας. Αυτό το γνωρίζετε, είστε παλαιός κοινοβουλευτικός. 
      ΝΙΚΗΤΑΣ ΚΑΚΛΑΜΑΝΗΣ: Σας ρώτησα τώρα. 
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Σχετικά, λοιπόν, με τη σημερινή κρίση πρέπει να σας επαναλάβω ότι στο παρελθόν η χώρα μας με επιτυχία έχει αντιμετωπίσει ανάλογη κρίση που είχε και πολύ μεγαλύτερους κινδύνους στην περίπτωση της Γιουγκοσλαβίας, διότι είναι όμορη περιοχή και υπήρχε αυξημένος κίνδυνος να έρθουν εδώ τέτοιοι πληθυσμοί.
      Σε κάθε περίπτωση όμως εγώ θα συμφωνήσω μαζί σας ότι η αποφυγή των πολεμικών συγκρούσεων, των κρίσεων, η εξάλειψη των ανισοτήτων που υπάρχουν σήμερα στον κόσμο, το δικαίωμα που πρέπει να δώσουμε στη ζωή σε όλους τους ανθρώπους, είναι αυτό που θα αποτρέψει αυτές τις μετακινήσεις των πληθυσμών και η Ευρώπη εδώ, επειδή είναι ο κατεξοχήν ιστορικός και γεωγραφικός χώρος που έχει μια προοδευτική παράδοση μπορεί με την ισχυροποίησή της και την ολοκλήρωσή της να παίξει ένα σημαντικό ρόλο ελπίδας στη δύσκολη εποχή που ζούμε.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Επίκαιρες ερωτήσεις δεύτερου κύκλου: Θα συζητηθεί τώρα η δεύτερη με αριθμό 498/26-3-2003 επίκαιρη ερώτηση της Βουλευτού της Νέας Δημοκρατίας κ. Μαρίας Καρά προς τους Υπουργούς Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, σχετικώς με την οικονομική ενίσχυση του εργαστηρίου ειδικής αγωγής «Μαργαρίτα». 
      Η ερώτηση της κυρίας συναδέλφου έχει ως εξής: 
      «Ο τομέας της Εκπαίδευσης Ατόμων με Ειδικές Ανάγκες στη χώρα μας είναι λίαν ανεπαρκής. Η λειτουργία μη κρατικών ιδρυμάτων στον τομέα αυτό καλύπτει ένα μεγάλο μέρος των κενών και των αναγκών που υπάρχουν. 
      Το Εργαστήριο «Μαργαρίτα» στη Νέα Πεντέλη, για την εκπαίδευση ατόμων με νοητική υστέρηση ηλικίας από 15 ετών και άνω, αποδεδειγμένα παράγει και συνεχίζει να παράγει σημαντικό έργο και μάλιστα τη στιγμή που στη χώρα μας λειτουργούν ελάχιστα σχολεία ειδικής αγωγής για τις ηλικίες αυτές. Δυστυχώς, όμως, δεν αντιμετωπίζεται από την Κυβέρνηση με ευαισθησία ανάλογη της προσφοράς του. 
      Το «Μαργαρίτα» κινδυνεύει να κλείσει, διότι δεν δόθηκαν από τα Υπουργεία Εσωτερικών και Υγείας και Πρόνοιας τα ποσά που ζητήθηκαν για την κάλυψη των λειτουργικών του αναγκών. 
      Δεδομένου, λοιπόν, ότι το 2003, που έχει οριστεί ως Ευρωπαϊκό Έτος για Άτομα με Αναπηρίες, στη χώρα μας κινδυνεύουν να κλείσουν εργαστήρια ειδικής εκπαίδευσης και κατάρτισης. 
      Ερωτώνται οι Υπουργοί Εσωτερικών και Υγείας και Πρόνοιας: 
      1. Γιατί δεν δόθηκε στο εργαστήρι «Μαργαρίτα» από τη Νομαρχία το ποσό που ζητήθηκε για την επαρκή κάλυψη των λειτουργικών του αναγκών, τι ποσό δόθηκε ως έκτακτη επιχορήγηση από το Υπουργείο Υγείας και Πρόνοιας στο συγκεκριμένο εργαστήρι και με ποια κριτήρια δίδονται στις περιπτώσεις αυτές οι έκτακτες επιχορηγήσεις;
      2. Ποια πρόβλεψη υπάρχει από εδώ και στο εξής για την αντιμετώπιση τέτοιου είδους προβλημάτων για τα ιδρύματα αυτά, όταν  μάλιστα δεν υπάρχουν δημόσιες δομές κατάλληλες να καλύψουν τις ανάγκες εκπαιδευτικής κατάρτισης των νέων με ειδικές ανάγκες;». 
      Ο Υφυπουργός Υγείας και Πρόνοιας κ. Θάνος έχει το λόγο. 
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κρατώ το ενδιαφέρον σας για τη λειτουργία του ιδρύματος αυτού και για τα άτομα με αναπηρία, αλλά θέλω να σας πω ότι τις υποδείξεις για ευαισθησία τις οποίες κάνετε στην Κυβέρνηση του ΠΑΣΟΚ για τα άτομα με αναπηρία, θα πρέπει να τις κρατήσετε για την πολιτική του κόμματός σας. Γιατί μπορεί να χρειάζεται να γίνουν πολλά πράγματα ακόμα στη χώρα μας για την ισότιμη συμμετοχή των ατόμων με αναπηρία στην κοινωνική ζωή, αλλά ό,τι έχει γίνει μέχρι σήμερα είναι αποτέλεσμα των πολιτικών των κυβερνήσεων του ΠΑΣΟΚ. 
      Μπορώ ενδεικτικά να σας αναφέρω στατιστικά στοιχεία, αλλά μέσα σε μία απάντηση επίκαιρης ερώτησης δεν μπορώ να το κάνω. Θα σας πω μόνο τούτο:
       Μιλάτε για δομές εκπαίδευσης. Γνωρίζετε ότι αυτήν τη στιγμή στην Ελλάδα υπάρχουν χίλια τετρακόσια ειδικά σχολεία για άτομα με αναπηρία; Γνωρίζετε ότι παρέχεται κατ’ οίκον εκπαίδευση σε άτομα με αναπηρία, τα οποία έχουν ανάγκη, όταν πριν από δεκαπέντε χρόνια δεν υπήρχε ούτε ένα; 
      Τώρα, σχετικά με το θέμα του «Μαργαρίτα». Πράγματι είναι μια δομή, ένα εργαστήρι από τα πλέον σύγχρονα, τα οποία υπάρχουν στη χώρα μας. Γίνεται μια σπουδαία προσπάθεια εκεί και βέβαια ανάλογες προσπάθειες γίνονται και από άλλους μη κυβερνητικούς φορείς. 
      Πού στηρίζεται η βιωσιμότητα αυτών των φορέων; Και σ’ αυτό πρέπει να συμφωνήσουμε, νομίζω. Πρώτα απ’ όλα στις εισφορές των μελών και των φροντιζομένων, των περιθαλπομένων. Επίσης στην εθελοντική προσφορά, στις δωρεές, στις χορηγίες των ασφαλιστικών ταμείων, στα κοινοτικά προγράμματα και συμπληρωματικά στις επιχορηγήσεις, κατά κύριο λόγο, των νομαρχιακών αυτοδιοικήσεων και δευτερευόντως από το Υπουργείο Υγείας και Πρόνοιας. Η χρηματοδότηση η τελευταία που σας αναφέρω είναι δυνητική χρηματοδότηση, δεν είναι υποχρεωτική. 
      Για τα νομικά πρόσωπα ιδιωτικού δικαίου, υπάρχει και συνταγματικό πρόβλημα να χρηματοδοτούνται στο σύνολο του προϋπολογισμού από τον κρατικό προϋπολογισμό, γιατί σ’ αυτή την περίπτωση θα μπορούσαν να μαζεύονταν κάθε φορά είκοσι άνθρωποι, να έφτιαχναν ένα νομικό πρόσωπο ιδιωτικού δικαίου με πολύ υψηλούς στόχους και να πήγαιναν για χρηματοδότηση. Αξιολογείται μια προσπάθεια, επιβραβεύεται και ενισχύεται, απλά, οικονομικά. 
      Πρέπει να σας πω ότι για το συγκεκριμένο εργαστήριο έχουν διατεθεί τα τελευταία τέσσερα χρόνια 530.000.000 δραχμές για ανέγερση κτιριακών εγκαταστάσεων και έχει χρηματοδοτηθεί από τη νομαρχιακή αυτοδιοίκηση ετησίως με 150.000.000 δραχμές και κατά μέσο όρο από το Υπουργείο με 40.000.000 δραχμές. Μπορώ να σας πω ότι είναι μια από τις δύο, τρεις προνοιακές δομές ιδιωτικού δικαίου που χρηματοδοτούνται τόσο πολύ από τους προϋπολογισμούς των νομαρχιών και του Υπουργείου. 
      Το ερώτημα που τίθεται είναι γιατί, ενώ άλλα ιδρύματα με την ίδια προσφορά υπηρεσιών, με περισσότερα άτομα να φροντίζουν, δεν αντιμετωπίζουν οικονομικά προβλήματα και αντιμετωπίζει το «Μαργαρίτα»; Και ένα δεύτερο ερώτημα είναι, γιατί ο φορέας αυτός, ενώ έχουμε ζητήσει εδώ και ένα χρόνο περίπου, να βάλει να όλα τα στοιχεία του και τα οικονομικά στον προνοιακό χάρτη, δεν τα έχει βάλει ακόμα; 
      Είναι ένα ερώτημα αυτό, για να ξέρουμε και εμείς σε τι κατάσταση βρίσκεται ένας φορέας, τι υπηρεσίες προσφέρει και με τι κόστος τις προσφέρει, για να μπορούμε να κάνουμε μία συνολικότερη αξιολόγηση του χώρου αυτού. Ξέρετε ότι αυτό εξυπηρετεί και τη σωστή διασύνδεση των υπηρεσιών και την άμεση αντιμετώπιση προβλημάτων μέσα από το Εθνικό Κέντρο Άμεσης Κοινωνικής Βοήθειας, αλλά και τη διαφάνεια και τον κοινωνικό έλεγχο, διότι προσπάθειες τέτοιες πρέπει να τις επιβραβεύουμε και να τις ενισχύουμε, αλλά ταυτόχρονα δεν πρέπει και να επιτρέπουμε σε ορισμένους -που ενδεχομένως να υπάρχουν- να χρησιμοποιούν την ευαισθησία και το συναίσθημα για ίδιο όφελος.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Καρά έχει το λόγο.
      ΜΑΡΙΑ ΚΑΡΑ: Κύριε Πρόεδρε, ο κύριος Υπουργός, δυστυχώς, με υπεκφυγές δεν έχει απαντήσει στα κύρια ερωτήματα της επίκαιρης ερώτησης που του υπεβλήθη. Όσο για τον εκνευρισμό σας, κύριε Υπουργέ, είναι απόλυτα δικαιολογημένος, εφόσον σε όλες τις δημοσκοπήσεις ο τομέας υγείας και πρόνοιας έχει την τελευταία θέση στην εμπιστοσύνη των πολιτών και αυτό το γνωρίζετε πάρα πολύ καλά. Επιπλέον δε θα ήθελα να σας πω ότι η πολιτική κρίνεται εκ του αποτελέσματος και η ευαισθησία θα κριθεί από την ευαισθησία που θα δείξετε στα θέματα γι’ αυτού του είδους. Για τα σχολεία για τα οποία μου αναφέρατε ότι έχουν ιδρυθεί από το Υπουργείο Παιδείας αντίστοιχες δομές. 
      Θα επανέλθω λέγοντάς σας λοιπόν ότι γι’ αυτές τις ηλικίες από δεκαπέντε έως τριάντα ετών δεν υπάρχουν δημόσιες υποδομές τέτοιες που να καλύπτουν τις ανάγκες που απαιτούνται για τα άτομα με αναπηρίες τα οποία καταρτίζονται σε αυτά τα σχολεία.
      Δεύτερο θέμα: Μιλήσατε για την εποπτεία και για την αξιολόγηση. Θα ήθελα να σας ρωτήσω ποια εποπτεία και ποια αξιολόγηση έχει κάνει το Υπουργείο Πρόνοιας όταν έχει απεμπλακεί εντελώς από αυτού του είδους τις ευθύνες. Το μόνο το οποίο κάνετε, κύριε Υπουργέ, είναι να ανοίγετε κάποιο συρτάρι, να δίνετε κάποια χρήματα από τους ειδικούς σας λογαριασμούς όταν αυτοί οι άνθρωποι επαιτούν σχεδόν προς εσάς. Αυτά τα χρήματα δίνονται ανεξέλεγκτα, ουδείς γνωρίζει με ποια κριτήρια και το ξέρετε πολύ καλά αυτό. Αναρωτιέται κανείς ποιοι είναι αυτοί που τα παίρνουν και γιατί παίρνουν αυτά τα χρήματα. Πρέπει, λοιπόν, να απαντήσετε σε αυτό στο οποίο δεν έχετε απαντήσει μέχρι σήμερα.
      Αυτή η επιχορήγηση που δίνετε στο «Μαργαρίτα» είναι μια πάγια επιχορήγηση και είναι 153 εκατομμύρια ενώ σας ζητούν 220 εκατομμύρια δραχμές. Σημειώστε ότι δεν είναι καν τόσα, είναι 135 εκατομμύρια γιατί η νομαρχία παρακρατά το 10% ετησίως. Αυτού του είδους τα εργαστήρια συντηρούνταν μέχρι σήμερα κυρίως από ευρωπαϊκά προγράμματα. Μάλιστα, θέλω να πω εδώ ότι είναι προς τιμήν τους αυτό. Είναι ευτύχημα που αυτά τα κέντρα έχουν τη δυνατότητα να υποβάλλουν προγράμματα και να χρηματοδοτούνται από χρήματα της Ευρωπαϊκής Ένωσης, και αυτά τα 530 εκατομμύρια στα οποία αναφερθήκατε είναι χρήματα που προέρχονται από την Ευρωπαϊκή Ένωση. Είναι, λοιπόν, ευτύχημα το ότι καταφέρνουν και παίρνουν αυτά τα χρήματα. Σήμερα, όμως, δεν έχουν πλέον αυτήν τη δυνατότητα και έρχονται σε εσάς να ζητήσουν επιχορήγηση και εσείς δίνετε κατά το δοκούν. 
      Υπάρχει και κάτι άλλο στην ερώτησή μου: Ποια είναι η πρόβλεψή σας και για τα υπόλοιπα σχολεία; Είναι πολλά αυτά που έχουν αντίστοιχα προβλήματα και μάλιστα σήμερα γνωρίζω πολύ καλά ότι ένα από αυτά, το σχολείο της Εστίας για την ειδική επαγγελματική αγωγή πρόκειται να κλείσει αύριο, διότι δεν είναι δυνατόν να αντεπεξέλθει στα λειτουργικά έξοδά του. 
      Αναρωτιέμαι: Ένα Υπουργείο Πρόνοιας το οποίο απλώς εποπτεύει και ένας Υπουργός Πρόνοιας ο οποίος απλώς εποπτεύει από την καρέκλα του είναι δυνατόν να μιλούν το 2003 για άτομα και να κάνουμε φιέστες και γιορτές στο Μέγαρο Μουσικής ξοδεύοντας πάρα πολλά χρήματα και να μην επιχορηγούμε αυτές τις υποδομές όταν το κράτος δεν είναι σε θέση να καλύψει αντίστοιχα με τις δικές του;
      ΠΡΟΕΔΡΕΥΩΝ (Κωνσταντίνος Βρεττός): Ο κ. Θάνος έχει το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κατ’ αρχάς θα ήθελα να σας πω ότι δε λέγονται «άτομα με ειδικές ανάγκες», λέγονται «άτομα με αναπηρία». Αυτό πρέπει να το ξέρετε όταν κάνετε τέτοιες ερωτήσεις.
      ΜΑΡΙΑ ΚΑΡΑ:…
      ΝΙΚΗΤΑΣ ΚΑΚΛΑΜΑΝΗΣ: Ελάτε τώρα!
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Θα κάνουμε και εκδηλώσεις για την ευαισθητοποίηση των πολιτών. Ξέρετε γιατί; Γιατί εκτός από τους πολιτικούς σχεδιασμούς χρειάζεται και το μήνυμα, χρειάζεται να διαμορφώσουμε συνείδηση για να μπορέσουμε να αντιμετωπίσουμε το θέμα των δικαιωμάτων των ατόμων με αναπηρία. Κανένας κοινωνικός σχεδιασμός δεν είναι εφαρμόσιμος όταν προσκρούει στη δύναμη παγιωμένων κοινωνικών πεποιθήσεων, προκαταλήψεων και στερεοτύπων. 
      Σχετικά με τις δημοσκοπήσεις, για την υγεία αφήστε τες, γιατί εσείς πάσχετε από «δημοσκοπίτιδα». Εδώ και είκοσι χρόνια κερδίζετε τις εκλογές στις δημοσκοπήσεις και στο τέλος τις χάνετε. Σας πληροφορώ πως ό,τι έχει γίνει στο χώρο της υγείας και της πρόνοιας είναι έργο των κυβερνήσεων του ΠΑΣΟΚ. 
      Εσείς με τις πολιτικές σας επιφυλάσσατε κοινωνικό αποκλεισμό και δαρβινισμό, εγκλεισμό και καιάδες σε αυτούς τους ανθρώπους. 
      Τώρα σχετικά με την ερώτηση που πάνε τα χρήματα, πρέπει να ξέρετε ότι ήδη συνάδελφοί σας έχουν υποβάλει ερωτήσεις -για να μην κάνετε υπαινιγμούς εδώ πέρα- και έχουν πάρει απάντηση μέχρι τελευταίας δραχμής που έχουν πάει τα χρήματα των ειδικών λογαριασμών. Είτε να τους ρωτήσετε είτε να υποβάλλετε και εσείς ερωτήσεις. 
      Σχετικά τώρα με το αν υπάρχουν δομές μετά τα δεκαπέντε χρόνια εκπαίδευσης στα ειδικά σχολεία, καλά, δεν γνωρίζετε ότι σ’ όλες τις περιφέρειες της χώρας -εδώ και ένα χρόνο το αναφέραμε και στη συζήτηση του προνοιακού νομοσχεδίου- πριν λίγους μήνες -προκηρύχθηκαν χρηματοδοτήσεις 30 δισεκατομμυρίων για κέντρα ημερήσιας φροντίδας και δημιουργικής απασχόλησης ατόμων με αναπηρία, στις οποίες προκηρύξεις ανταποκρίθηκαν περίπου εκατό αξιέπαινοι δήμοι για να δημιουργήσουν τέτοιες δομές με 100% χρηματοδότηση του εθνικού προϋπολογισμού και των κοινοτικών χρηματοδοτήσεων. Και είναι ένα ερώτημα εδώ πέρα επίσης που μας αφορά όλους, γιατί η ευαισθητοποίηση της τοπικής κοινωνίας και του θεσμού της αυτοδιοίκησης είναι ένα μεγάλο στοίχημα για να μπορούμε να αντιμετωπίσουμε τα προβλήματα αυτά στο οικείο περιβάλλον, στην τοπική κοινωνία κοντά στις εστίες των ανθρώπων με αναπηρία. 
      ΠΡΟΕΔΡΕΥΩΝ (Κωνσταντίνος Βρεττός): Προχωρούμε στην πρώτη με αριθμό 507/26-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, σχετικώς με την αντιμετώπιση των καταστροφών που υπέστη ο Νομός Εύβοιας από την πρόσφατη κακοκαιρία κλπ. 
      Η ερώτηση του κ. Πιπεργιά έχει ως εξής:
      «Το παρατεταμένο κύμα κακοκαιρίας και οι συνεχείς βροχοπτώσεις που σημειώθηκαν από το καλοκαίρι μέχρι  σήμερα, είχαν σαν αποτέλεσμα να δημιουργηθούν πολλές καταστροφές στις υποδομές και την παραγωγή σε όλη την επικράτεια της χώρας.
      Μια από τις περιοχές που επλήγησαν ιδιαίτερα είναι και η Εύβοια. Έχουν σημειωθεί πολλές καταστροφές στις υποδομές του νομού. Σε πολλά σημεία του οδικού δικτύου του νομού έχει διακοπεί η κυκλοφορία. Επιπρόσθετα οικήματα έχουν υποστεί ρωγμές και έχουν καταστεί επικίνδυνα και ετοιμόρροπα. 
      Πολλοί από τους δήμους του νομού κηρύχθηκαν σε κατάσταση έκτακτης ανάγκης και οι ζημίες έχουν εκτιμηθεί ότι είναι τουλάχιστον 40 εκατομμύρια ευρώ.
      Δεδομένης της αποβιομηχάνισης του νομού και των καθυστερήσεων που παρατηρείται σε πολλά αναγκαία έργα, κρίνεται επιτακτική ανάγκη να αποκατασταθούν άμεσα οι ζημίες που έχουν υποστεί οι υποδομές, τα δίκτυα και οι οικισμοί της Εύβοιας.
      Ερωτώνται οι αρμόδιοι Υπουργοί: Πώς πρόκειται να αντιμετωπίσει η κυβέρνηση τα ιδιαίτερα σημαντικά προβλήματα που προέκυψαν από τις φυσικές καταστροφές στο Νομό της Εύβοιας;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      Ορίστε, κύριε Υπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, ο Νομός Εύβοιας ήταν ένας απ’ τους νομούς που επλήγησαν πραγματικά επανειλημμένα από την κακοκαιρία των τελευταίων μηνών. Δημιουργήθηκαν τεράστια προβλήματα και στις υποδομές και στην παραγωγή και σε περιουσιακά στοιχεία, που αφορούν βιοτεχνίες αλλά και κατοικίες. Τα μέτρα τα οποία εξήγγειλε ο Πρωθυπουργός μετά από σύσκεψη που έγινε όλων των συναρμόδιων Υπουργείων, είναι γνωστά σ’ όλους. Αυτά τα μέτρα αφορούν την αποζημίωση των πληγέντων όπου η διαδικασία είναι γνωστή για την αγροτική παραγωγή, πώς δηλαδή γίνεται η αποζημίωση από τον ΕΛΓΑ και για εκείνες τις περιπτώσεις που δεν καλύπτονται από τον ΕΛΓΑ από ΠΣΕΑ. Προηγείται βέβαια η καταγραφή βάσει δηλώσεων των πληγέντων. Υπάρχει καταγραφή των πληγέντων από τη νομαρχία και αυτή αφορά βιοτεχνίες που επλήγησαν, αλλά και κατοίκους οι οποίοι μπορεί να είχαν ζημιές στα σπίτια τους, πλημμυροπαθείς που έμειναν άστεγοι και υπάρχει τέλος και η ανάγκη αποκατάστασης των δικτύων οδοποιίας, ύδρευσης και αποχέτευσης. Εκεί εσείς εντοπίζετε την ερώτηση. Για τα άλλα έχουμε δηλώσει ότι δεν θα υπάρξει ούτε ένας απ’ αυτούς που έχει πληγεί και καταγραφεί χωρίς να πάρει αυτά που έχουν θεσπιστεί με νόμο και δίνονται σ’ όλες τις περιπτώσεις που θεομηνίες δημιουργούν πλημμυροπαθείς ή πληγέντες από άλλου είδους φυσική καταστροφή, δηλαδή την άμεση αποζημίωση των 200.000, τις αποζημιώσεις που δίδονται για τις οικοσκευές, τη δανειοδότηση μέχρι 30% του κόστους ανακατασκευής ενός σπιτιού ή μιας βιοτεχνίας. Αυτά λοιπόν βρίσκονται στη διαδικασία της καταγραφής και θα αποζημιωθεί  μέχρι και ο τελευταίος κάτοικος του Νομού Εύβοιας που είχε πρόβλημα και είχε πληγεί από την κακοκαιρία.
      Όσον αφορά τις υποδομές, έχει ξεχωριστεί ποια θα είναι η ευθύνη για την αποκατάσταση του εθνικού δικτύου. Είναι του ΥΠΕΧΩΔΕ και απ’ ό,τι ξέρω ειδικά για το εθνικό οδικό δίκτυο της Εύβοιας έχει προϋπολογίσει 5 εκατομμύρια ευρώ για την αποκατάστασή του. Επίσης, υπάρχει το επαρχιακό και το νομαρχιακό δίκτυο το οποίο θα ανακατασκευαστεί από τη Νομαρχιακή Αυτοδιοίκηση και εκεί τα ενάριθμα έργα θα γραφούν σε ΣΑΕ της περιφέρειας. Έχουν προϋπολογιστεί ποια θα είναι. Τέλος υπάρχουν τα δίκτυα των πρωτοβάθμιων ΟΤΑ για τους οποίους οι χρηματοδοτήσεις γίνονται από το Υπουργείο Εσωτερικών. Το Υπουργείο Εσωτερικών μέχρι σήμερα σαν πρώτη δόση έχει εκταμιεύσει το ποσό του 1.404.000 ευρώ στους Δήμους της Εύβοιας. Θα ακολουθήσει εντός του μηνός δεύτερη εκταμίευση ενός παρόμοιου ποσού. Πέραν αυτών έχουμε χρηματοδοτήσει και τη Νομαρχιακή Αυτοδιοίκηση με το ποσό των 120.000 ευρώ, για να μπορέσει να καλύψει μισθώσεις μηχανημάτων ιδιωτών που έγιναν αυτό το διάστημα και να συνδράμουμε στην αντιμετώπιση αυτών των συνεπειών της κακοκαιρίας.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρία και κύριοι συνάδελφοι, εγώ θα ζητούσα από την Κυβέρνηση, κύριε Υπουργέ, ένα κλιμάκιό της να επισκεφθεί το νομό και κυρίως τρία μεγάλα γεωγραφικά διαμερίσματα που έχουν πληγεί, την περιοχή της Κύμης και των Κονιστρών, την περιοχή της Αγίας Άννας και της Ιστιαίας και την περιοχή της Καρύστου, για να δουν με τα δικά τους τα μάτια τις ζημιές και στη συνέχεια να κουβεντιάσουμε με τους παράγοντες που έχουν κάνει και τις καταγραφές και έχουν επισημάνει το ύψος των καταστροφών. Το ζητώ αυτό, κύριε Υπουργέ, διότι υπάρχουν οικισμοί που είναι στο σύνολό τους κατολισθαίνοντες και μέχρι στιγμής οι περιοχές δεν έχουν θεωρηθεί πληγείσες, ώστε να τύχουν οι άστεγοι των βοηθημάτων που εσείς αναφέρατε.
      Δεν υπάρχουν ζημιές μόνο στα οδικά δίκτυα. Στους οικισμούς της Αγίας Άννας, του Οξυλίθου, του Βιτάλου, των Κονιστρών έχουμε τέτοια προβλήματα. Στους οικισμούς του Πλατανιστού, Πανοχώρι και Πιθουλαίικα, σχεδόν όλα τα σπίτια είναι ακατοίκητα. Δεν έχουν πού να μείνουν οι άνθρωποι. Πολλοί από αυτούς έχουν βρει προσωρινή στέγη στην εκκλησιά. 
      Χρειάζεται μια επιτάχυνση των σχετικών διαδικασιών. Δεν είμαι, κύριε Υπουργέ, της άποψης ότι θα πρέπει εξαιτίας της θεομηνίας να καλυφθούν μόνο οι ανάγκες των δήμων. Πρέπει να δούμε πρωταρχικά τους ανθρώπους και σ’ αυτόν τον τομέα έχουμε καθυστερήσει. Χρειάζεται από τη δική σας πλευρά, από την πλευρά της Κυβέρνησης και του Υπουργείου Εσωτερικών, να επιταχύνετε τις διαδικασίες. Πρέπει να κηρυχθούν οι συγκεκριμένες περιοχές θεομηνόπληκτες, να πάνε τα συνεργεία του ΥΠΕΧΩΔΕ -είναι τώρα πάνω από είκοσι ημέρες- της Υπηρεσίας Αποκατάστασης Σεισμοπλήκτων να καταγράψουν τις ζημιές, να διαπιστωθεί πόσα σπίτια είναι προς κατεδάφιση -γιατί είναι πολλά- και να κινηθεί η σχετική διαδικασία, για να πάρουν οι άνθρωποι και τα βοηθήματα και τις αποζημιώσεις πέραν όλων των άλλων.
      Πιστεύω επίσης, κύριε Υπουργέ, ότι υπάρχει μία τσιγκουνιά από τη μεριά της περιφέρειας. Προσπαθεί να περιορίσει τις ζημιές. Δεν ξέρω γιατί. Ειλικρινά θα πρέπει να αποκτήσει η Κυβέρνηση ιδία άποψη. Καλό θα ήταν και ο εκπρόσωπος της περιφέρειας να αποκτήσει και αυτός ιδία άποψη. Κι εν πάση περιπτώσει, ας περιδιαβούμε μαζί τους δρόμους, τους οικισμούς, τα χαλάσματα. Ας κουβεντιάσουμε με τους ανθρώπους, οι οποίοι υποφέρουν. Πιστεύω ότι η ευαισθησία που έχει δείξει η Κυβέρνηση σε όλες αυτές τις περιπτώσεις θα επιδειχθεί και στην περίπτωση της Εύβοιας. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχετε το λόγο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Θα ήθελα να ευχαριστήσω τον κύριο συνάδελφο για το κλείσιμο της τοποθετήσεώς του. θα ήθελα να κάνω, όμως, κάποιες παρατηρήσεις σε όλα αυτά που προηγήθηκαν του κλεισίματος. 
      Πρώτον, η οριοθέτηση μιας περιοχής ως θεομηνιόπληκτης ξεκινάει από τη Νομαρχιακή Αυτοδιοίκηση. Επισπεύδον Υπουργείο για την έκδοση της Κ.Υ.Α. είναι το ΥΠΕΧΩΔΕ. Από εκεί εκδίδεται και συνυπογράφεται από τα συναρμόδια Υπουργεία, που είναι το Υπουργείο Εσωτερικών και Οικονομικών. Αυτά σίγουρα θα γίνονται. Πιστεύω ότι και ο νομάρχης θα έχει κινηθεί σε αυτήν την κατεύθυνση και το ΥΠΕΧΩΔΕ θα φτιάχνει όλη τη διαδικασία της κήρυξης της περιοχής ως θεομηνιόπληκτης. 
      Αυτό, όμως, με κανέναν τρόπο δεν εμποδίζει όλη την άλλη διαδικασία, που είναι η καταγραφή από τα αρμόδια όργανα της πολιτείας των πληγέντων κατοίκων της θεομηνιόπληκτης περιοχής. Αυτή λοιπόν η καταγραφή από πλευράς τουλάχιστον κράτους, από πλευράς ευθύνης της περιφέρειας ξεκίνησε από την πρώτη στιγμή με μηχανικούς, οι οποίοι ήλθαν επί τόπου -και το ξέρετε- με μηχανικούς ειδικούς γεωλόγους, των οποίων τη συνδρομή ζητήσαμε, και από το Πολυτεχνείο και ήλθαν και είδαν όλες τις περιοχές αυτές, οι οποίες παρουσίαζαν κατολισθήσεις, για παράδειγμα τον οικισμό της Αγίας Άννας, όπως είπατε. Εκεί πραγματικά πρέπει να ληφθεί μέριμνα για το τι θα γίνει αύριο, αν δηλαδή θα μπορέσουν να συνεχίσουν να οικοδομούν, μέχρι ποιο σημείο, ή αν θα πρέπει να μεταφερθεί ο οικισμός. 
      Αυτά όλα, λοιπόν, γίνονται και έγιναν από την πρώτη στιγμή, από το πρώτο εικοσιτετράωρο, με συνέπεια από την αρμόδια περιφέρεια. 
      Το  θέμα της επίσκεψης κυβερνητικού κλιμακίου: Θα ήταν χαρά μας να βρεθούμε στην Εύβοια και να φάμε και κανένα ψάρι στην περιοχή σας, αλλά δεν νομίζω ότι είναι εκείνο που θέλετε εσείς για να λυθεί το πρόβλημα. Εσείς θέλετε τη συνδρομή των ειδικών για όλες τις περιοχές που κατολισθαίνουν, θέλετε τα χρήματα για τις αποκαταστάσεις, όπου δεν υπήρξε καμία καθυστέρηση. Ήδη από ό,τι σας είπα 1,5 εκατομμύριο ευρώ έχουν δοθεί στους δήμους, έχουν ξεκινήσει το έργο και δόθηκε πράσινο φως στους δήμους και εκεί που δεν καλύπτεται με το 1,5 εκατομμύριο ευρώ να συνεχίσουν, γιατί θα πάρουν και δεύτερη δόση μέσα στο μήνα. 
      Το θέμα της Νομαρχιακής Αυτοδιοίκησης: Για να εγγραφούν σε άλλα έργα στη ΣΑΕΠ τα έργα αποκατάστασης της βατότητας του επαρχιακού και νομαρχιακού δικτύου, θα πρέπει να υπάρχουν κάποιες μελέτες με τον αντίστοιχο προϋπολογισμό και το Υπουργείο Οικονομίας θα τα εγγράψει στη ΣΑΕΠ για να ξεκινήσουν οι δημοπρατήσεις τους. Όλα αυτά, λοιπόν, προχωρούν. 
      Το θέμα των αποζημιώσεων: Οι πρώτες αποζημιώσεις των 200.000, που δίνονται, πρέπει να έχουν δοθεί. Είναι του Υπουργείου Υγείας. Δίνονται από τη νομαρχία. Μην κάνετε έτσι, κύριε Πιπεργιά, διότι δεν θα είχατε αστέγους, εάν δεν δόθηκαν. Σε όλες τις νομαρχίες μέχρι σήμερα την ίδια μέρα που χτυπάει η θεομηνία και μένει κάποιος άστεγος παίρνει στο χέρι του μια επιταγή με 200.000 για να αντιμετωπίσει τα πρώτα έξοδά του και πηγαίνει σε ξενοδοχείο αυτός και η οικογένειά του για να μπορέσουν να στεγαστούν.
      Αν, λοιπόν, αυτά δεν έγιναν, δεν είναι ευθύνη της πολιτείας. Πιστεύω, όμως, ότι θα έχουν γίνει. Δεν θέλω να σκεφθώ ότι η Νομαρχιακή Αυτοδιοίκηση σε κάποιο τέτοιο σημείο ολιγώρησε. Όλα τα άλλα, λοιπόν, προχωρούν με ικανοποιητικό ρυθμό. Και οι αποζημιώσεις, όπως είπα, από την αγροτική παραγωγή μέχρι τους βιοτέχνες ή και τη στέγαση των αστέγων κατοίκων θα προχωρήσουν με ικανοποιητικό ρυθμό. Και πιστεύω ότι δεν θα χρειαστεί να ξαναφέρετε στη Βουλή τέτοιας φύσεως ερώτηση. 
      ΠΡΟΕΔΡΕΥΩΝ (Κωνσταντίνος Βρεττός): Επανερχόμεθα στην πρώτη με αριθμό 504/26-3-2003 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με τη διακοπή της επιδότησης εργασίας, που κατέβαλε ο Οργανισμός Απασχόλησης Εργατικού Δυναμικού στις Επιχειρήσεις της Θράκης. 
      Η επίκαιρη ερώτηση του κυρίου συναδέλφου έχει ως εξής: 
      «Χωρίς καμία προηγούμενη ενημέρωση ο Οργανισμός Απασχολήσεως Εργατικού Δυναμικού (ΟΑΕΔ) διέκοψε από 1.12.2002 την καταβολή της επιδότησης εργασίας σε ποσοστό ύψους 12% που κατέβαλε στις επιχειρήσεις της Θράκης. Το γεγονός αυτό έβγαλε εκτός προγραμματισμού όλες τις δραστηριοποιούμενες επιχειρήσεις της περιοχής.
      1. Επειδή για χιλιοειπωμένους λόγους δεν έχουν αρθεί τα κωλύματα, αλλά και τα προβλήματα που εμποδίζουν την ανταγωνιστικότητα των παραγόμενων προϊόντων στη Θράκη, είτε αυτά προσφέρονται στις αγορές του εξωτερικού είτε του εσωτερικού, 
      2. επειδή στο δυσμενή, για τις εν λειτουργία επιχειρήσεις, επενδυτικό ν. 2601/98 προστίθεται ακόμη ένα αντικίνητρο και για τις νέες, τέλος
      3. επειδή έχω την αίσθηση πως και εσείς ακράδαντα πιστεύετε στην διευκόλυνση της επιχειρηματικής δράσης, ειδικά στην ευαίσθητη περιοχή της Θράκης
      Ερωτάστε κύριοι Υπουργοί σε τι ενέργειες θα προβείτε, ώστε να εξασφαλιστούν οι απαραίτητοι πόροι, για να συνεχιστεί απρόσκοπτα το ευεργετικό αυτό μέτρο για τη Θράκη, μέχρι την ολοκλήρωση της εντάξεως και των γειτονικών χωρών στην Ευρωπαϊκή Ένωση;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα ήθελα να ενημερώσω το συνάδελφο κ. Σγουρίδη ότι για το θέμα αυτό, για το οποίο και προφορικά έχουμε συνεργαστεί με βάση και το ενδιαφέρον το οποίο έχει δείξει, δεν υπάρχει από τη μεριά της Κυβέρνησης καμία άποψη, καμία θέση ότι έχουν αρθεί τα κωλύματα ή τα προβλήματα που έχουν σχέση με την ανταγωνιστικότητα των επιχειρήσεων στη Θράκη ή επίσης, ότι έχει τροποποιηθεί η πολιτική της Κυβέρνησης απέναντι στην ευαίσθητη αυτή περιοχή. Από την άποψη αυτή, το ποσοστό της επιδότησης των επιχειρήσεων της Θράκης κατά 12% υπάρχει και θα εξακολουθήσει να υπάρχει ως στήριξη των επιχειρήσεων αυτών. Πρέπει, λοιπόν, να διαβεβαιώσουμε σήμερα, μέσω της Βουλής, τους ενδιαφερόμενους επιχειρηματίες ότι ουδέν πρόβλημα υπάρχει, σχετικά με την επιχορήγηση κατά 12% του κόστους εργασίας στις επιχειρήσεις. 
      Θα ήθελα, όμως, να πω, ότι ο ΟΑΕΔ αποτελεί τον Οργανισμό μέσα από τον οποίο διακινείται αυτή η επιδότηση προς τις επιχειρήσεις, αλλά δεν αφορά πόρους του ΟΑΕΔ, δεν αφορά δηλαδή στα οικονομικά και τον προϋπολογισμό του ΟΑΕΔ. Οι πόροι αυτοί προέρχονται από τον κρατικό προϋπολογισμό, από το Πρόγραμμα Δημοσίων Επενδύσεων, μετακινούνται προς τον ΟΑΕΔ από τον κρατικό προϋπολογισμό μέσω του Υπουργείου Οικονομίας και διατίθενται εν συνεχεία από τον ΟΑΕΔ προς τις επιχειρήσεις. Δηλαδή, στην προκειμένη περίπτωση ο ΟΑΕΔ αποτελεί τον αγωγό, το μεταφορέα αυτών των πόρων προς τις δικαιούχους επιχειρήσεις.
      Ο ΟΑΕΔ τακτοποίησε τα θέματα τα οποία είχε απέναντι στις επιχειρήσεις αυτές το προηγούμενο έτος και έχει παρουσιάσει τις απαιτήσεις οι οποίες προκύπτουν για το έτος 2003. Είμαστε σε επαφή και συνεργασία με το Υπουργείο Οικονομίας έτσι ώστε να τακτοποιηθεί αυτή η εκκρεμότητα η οποία υπάρχει. Οι πληροφορίες και η ενημέρωση που έχουμε από το Υπουργείο Οικονομίας είναι ότι στις αμέσως επόμενες ημέρες -και πάντως πριν από την έναρξη των γιορτών του Πάσχα- το θέμα θα τακτοποιηθεί. Ο ΟΑΕΔ έχει τακτοποιήσει μέχρι τώρα όλα τα προηγούμενα, μέχρι τέλους του 2002, στη βάση των εκροών που είχε από το Υπουργείο Οικονομίας. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Β΄ Αντιπρόεδρος της Βουλής κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κύριε Πρόεδρε.
      Φοβόμουν την απάντηση αυτή εκ μέρους του κυρίου Υπουργού και γι’ αυτό ακριβώς είχα υποβάλει την ερώτηση πρώτα στο Υπουργείο Οικονομίας και Οικονομικών και κατόπιν στο Υπουργείο Εργασίας και Κοινωνικών Ασφαλίσεων, διότι γνωρίζω ότι, σύμφωνα με το άρθρο 21 του ν. 1767/88, όπως αυτό τροποποιήθηκε με το άρθρο 32 του ν. 1836/89, και σύμφωνα με την τελευταία κοινή υπουργική απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων, σαφώς αυτή η υποχρέωση δεν βαραίνει τον ΟΑΕΔ, αλλά ο ΟΑΕΔ χρησιμοποιείται ως αγωγός, εφόσον τα χρήματα δοθούν σε αυτόν από τις δημόσιες επενδύσεις, από τον κρατικό προϋπολογισμό.
      Έτσι, λοιπόν, υπέβαλα την ερώτηση στο Υπουργείο Οικονομίας και Οικονομικών περιμένοντας στα έδρανα του Υπουργού που θα απαντήσει να είναι ο  Υφυπουργός κ. Πάχτας.
      Επαναλαμβάνω, λοιπόν, ότι παρ’ όλες τις διαβεβαιώσεις, όπως τις έχετε κάνει και προφορικά και κατόπιν τηλεφωνικής επικοινωνίας μαζί μου, κύριε Υπουργέ, τα χρήματα δεν έχουν πάει στον ΟΑΕΔ και δύο χιλιάδες τριακόσιες επιχειρήσεις στη Θράκη έχουν τεθεί εκτός προγραμματισμού. Υπολόγιζαν στα έσοδα αυτά, υπολόγιζαν ότι θα μπορούσαν να πάρουν τους πόρους που δικαιούνταν από το 12% της επιδότησης του κόστους εργασίας για να μπορέσουν να καλύψουν υποχρεώσεις τους. 
      Σήμερα έρχεται το Ι.Κ.Α., έρχονται οι διάφοροι ασφαλιστικοί οργανισμοί, υπάρχουν και οι άλλες υποχρεώσεις προς δημόσια ταμεία και ενώ έχουν να εισπράττουν χρήματα από το ελληνικό δημόσιο, τα χρήματα αυτά μη εισπράττοντάς τα έχει σαν συνέπεια -διότι δεν πληρώνουν τους ασφαλιστικούς οργανισμούς και τα διάφορα άλλα δημόσια ταμεία- να βρίσκονται στη μέγγενη της οικονομικής ρευστότητας οι επιχειρήσεις αυτές. 
      Κύριε Υπουργέ, τουλάχιστον δώστε το δικαίωμα στον Ο.Α.Ε.Δ. να εκδίδει πιστοποιητικά ότι οι επιχειρήσεις αυτές δικαιούνται το συγκεκριμένο ποσό και αυτά τα πιστοποιητικά να τα χορηγούν οι επιχειρήσεις αντίστοιχα στους οργανισμούς και στις ασφαλιστικές επιχειρήσεις του δημοσίου που χρωστούν, έτσι ώστε να επέρχεται συμψηφισμός. Και με το συμψηφισμό τουλάχιστον θα ξέρει ο Ο.Α.Ε.Δ. ότι τα χρήματα που θα εισπράξει από το Υπουργείο Εθνικής Οικονομίας θα τα διαβιβάσει προς το Ι.Κ.Α. και προς τους άλλους δημόσιους φορείς όπου οι επιχειρήσεις αυτές χρωστούν. 
      Προχωρήστε στο θέμα του συμψηφισμού. Δεν μπορεί τα δημόσια ταμεία να απαιτούν οι επιχειρήσεις να πληρώσουν τις υποχρεώσεις τους όταν το ίδιο το κράτος δεν ανταποκρίνεται προς τις επιχειρήσεις της Θράκης. Επιτέλους πρέπει να δούμε αυτό το θέμα. Αυτή η οικονομική ρευστότητα που δεν υπάρχει και ειδικά στην περιοχή της Θράκης, δημιουργεί προβλήματα στις επιχειρήσεις και στη λειτουργία τους. Σας πληροφορώ ότι θα προχωρήσουν σε απολύσεις. Θα οξύνουμε το πρόβλημα της ανεργίας. 
      Είναι θέματα, κύριε Υπουργέ, που πρέπει να τα διαβιβάσετε εσείς στον κ. Πάχτα, τον Υφυπουργό Οικονομίας, για να δοθεί η εκταμίευση του ποσού που δικαιούνται και που οφείλει το Υπουργείο Οικονομίας προς τον Ο.Α.Ε.Δ. Τουλάχιστον δώστε μου στη δευτερολογία σας τη διαβεβαίωση ότι θα ενεργήσετε προς την κατεύθυνση αυτή, ώστε να δοθούν τα χρήματα.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τη διαβεβαίωση που ζητάει ο συνάδελφος δεν χρειάζεται να την ξαναδώσω. Και στη συζήτηση που είχα προφορικά με τον ίδιο, αλλά και με άλλους ενδιαφερόμενους φορείς και φορείς της Τοπικής Αυτοδιοίκησης, έχουμε δείξει ενδιαφέρον ώστε να τακτοποιηθεί το θέμα αυτό. Έχουμε και συνεργασία με το Υπουργείο Οικονομίας. Υπάρχει από την πλευρά του Υπουργείου Οικονομίας η απάντηση που σας είπα, ότι πριν από τις γιορτές του Πάσχα θα έχουμε τελειώσει με αυτήν την εκκρεμότητα. Πιστεύω ότι όλα θα πάνε καλά.
      Σχετικά με την πρόταση που κάνετε για το πιστοποιητικό ώστε να έχουν αυτήν την κάλυψη οι επιχειρήσεις και να χρησιμοποιηθεί ως κείμενο συμψηφισμού, να αναφέρω ότι αυτό είναι μια πρόταση που πρέπει να τη δούμε. Πέρα, όμως, από τέτοια κείμενα και από πρόσθετη γραφειοκρατία, πρέπει να αντιμετωπιστεί το θέμα στην ουσία. Αυτοί οι πόροι είναι εγγεγραμμένοι στον κρατικό προϋπολογισμό και θα πρέπει να διατεθούν. 
      Νομίζω, λοιπόν, ότι και με βάση τις διαβεβαιώσεις που έχει δώσει το Υπουργείο Οικονομίας, θα είμαστε σύντομα σε θέση να έχουμε θετική κατάληξη.
      ΠΡΟΕΔΡΕΥΩΝ (Κωνσταντίνος Βρεττός): Η τρίτη με αριθμό 509/26.3.2003 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου, προς τον Υπουργό Δημόσιας Τάξης, σχετικώς με τα πρόσφατα κρούσματα αστυνομικής αυθαιρεσίας κλπ., διαγράφεται λόγω κωλύματος του κυρίου Βουλευτή.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 49/13.3.2003 επερώτηση των Βουλευτών της Νέας Δημοκρατίας κυρίων Κωνσταντίνου Καρρά, Γεωργίου Ορφανού, Γεωργίου Καλού, Μαρίας Καρά, Βασιλείου Παππά, Γεωργίου Δεικτάκη, Μαρίας Κόλλια-Τσαρουχά, Σπυρίδωνος Ταλιαδούρου, Βασιλείου Τσίπρα και Εμμανουήλ Κεφαλογιάννη, προς τον Υπουργό Πολιτισμού, σχετικώς με την πολιτική της Κυβέρνησης στην προώθηση του ελληνικού κινηματογράφου.
      Το λόγο έχει ο πρώτος επερωτών κ. Κωνσταντίνος Καρράς.
      ΚΩΣΤΑΣ ΚΑΡΡΑΣ: Πριν ξεκινήσω θα ήθελα να πω ότι αυτήν τη στιγμή σε μια γωνιά της γης γίνεται ένας άδικος πόλεμος. Το θέμα μας φυσικά δεν είναι αυτό σήμερα. Είμαι σίγουρος, όμως, ότι οι διεθνείς διαφορές θα επιλύονταν διαφορετικά εάν η πολιτιστική κουλτούρα ήταν η σκέψη όλων των ηγετών αυτού του κόσμου.
      Κύριε Πρόεδρε, κυρίες και κύριοι συνάδελφοι, ο ελληνικός κινηματογράφος έχει μεγαλώσει γενιές και γενιές Ελλήνων. Οι ταινίες της χρυσής εποχής των δεκαετιών του 1950, του 1960και του 1970 παίζονται ακόμα στην τηλεόραση και μάλιστα με πολύ υψηλά ποσοστά θεαματικότητας. Τις ταινίες του «τότε» τις βλέπαμε εμείς τις παρακολουθούν τώρα τα  παιδιά μας. Ήταν αυτή η χρυσή εποχή του ελληνικού κινηματογράφου τότε που οι Έλληνες δημιουργοί έκαναν εξαγωγή πολιτισμού και σάρωναν τα βραβεία στα διεθνή φεστιβάλ Καννών, Βερολίνου και έπαιρναν και Όσκαρ. 
      Ποιος αλήθεια μπορεί να ξεχάσει τις ταινίες του Κακογιάννη, του Γεωργιάδη, του Τζαβέλα, του Δημόπουλου, του Σακελλάριου και τόσων άλλων; Τότε η ελληνική μουσική με το Χατζηδάκι και το Θοδωράκη και το Σταύρο Ξαρχάκο και άλλους άξιους συνθέτες η ελληνική τέχνη και η κουλτούρα, ο πολιτισμός μας σάρωνε την Ευρώπη και την Αμερική οι οποίες χόρευαν στους δικούς μας ρυθμούς. Αυτό είναι γεγονός το οποίο δεν μπορούμε να ξεπεράσουμε αδιάφορα.
      Κύριε Υπουργέ, καταφέρατε εσείς και οι προκάτοχοί σας στις Κυβερνήσεις του ΠΑΣΟΚ και μετατρέψατε τον ελληνικό κινηματογράφο σε ένα ακόμη προπύργιο στυγνού κομματισμού και κρατικής παρέμβασης σε μια ακόμη προβληματική επιχείρηση. Μ’ αυτήν τη λογική δεν μπορεί να δημιουργηθεί κινηματογράφος. Η τέχνη, η δημιουργία δεν καπελώνεται κομματικά ούτε ποδηγετείται ιδεολογικά. Και εσείς ατυχώς για τον ελληνικό κινηματογράφο τα κάνατε και τα δύο. Αφού πρώτα εξαφανίσατε με τον αθέμιτο ανταγωνισμό την ιδιωτική πρωτοβουλία από το χώρο μέσω του Υπουργείου Πολιτισμού και άλλων Υπουργείων καθώς και μέσω της ΕΡΤ ασκείτε ασφυκτικό κομματικό έλεγχο σε όλα τα στάδια δημιουργίας μιας ταινίας και ενός ντοκιμαντέρ από την έγκριση σεναρίου και σκηνοθέτη μέχρι τη βράβευση, τη διαφήμιση, τη διανομή, τα αφιερώματα, την προβολή, την προώθηση στο εξωτερικό. Όργανα αυτής της πολιτικής σας είναι ο σύμβουλος κινηματογραφίας, το Ελληνικό Κέντρο Κινηματογράφου, το Φεστιβάλ Κινηματογράφου Θεσσαλονίκης, η ΕΡΤ, το Μουσείο Κινηματογράφου, Υπουργεία και Οργανισμοί, οι Εταιρείες του Δημοσίου με κινηματογραφικές παραγωγές. Με τα χρήματα των φορολογουμένων κρατάτε εξαρτημένους στην επετηρίδα και στην αναμονή τους περισσότερους δημιουργούς, ενώ άλλοι με σημαντικό κινηματογραφικό έργο έχουν αποκλειστεί. Παράλληλα και πάντα με τα χρήματα των φορολογουμένων δίνετε άμεσες και έμμεσες παροχές σε μέσα ενημέρωσης και δημοσιογράφους για να ανακυκλώνεται ένα αυτάρεσκο αυτοθαυμαζόμενο κρατικοδίαιτο σύστημα, που αφήνει αδιάφορη τη συντριπτική πλειοψηφία των φίλων του ελληνικού κινηματογράφου. Και χωρίς κοινό αγαπητοί μου, δεν υπάρχει κινηματογράφος, χωρίς κοινό δεν υπάρχει κανένα είδος τέχνης.
      Τα αποτελέσματα της πολιτικής σας είναι εμφανή δηλαδή: Χαμηλή αποδοχή του ελληνικού κινηματογράφου στην Ελλάδα και στο εξωτερικό. Περιθωριοποίησή του και στο Φεστιβάλ Κινηματογράφου Θεσσαλονίκης. Υψηλή ανεργία στον κινηματογραφικό κλάδο. Τραγικά οικονομικά αποτελέσματα. Χαμηλές οικονομικές επιδόσεις σε σύγκριση με το μέσο όρο της Ευρωπαϊκής Ένωσης. Ανύπαρκτο σύστημα παιδείας και τραγική έλλειψη συναφών υποδομών. Αδιαφορία για την αισθητική παιδεία των Ελλήνων πολιτών διά της τηλεόρασης άρθρο 14 του Συντάγματος για τα τηλεοπτικά μέσα. Τραγική προχειρότητα, έλλειψη σχεδιασμού και απουσία ελέγχου και αξιολόγησης των αποτελεσμάτων. Θεσμοί και θεσμικά όργανα από εξαρτημένους ανθρώπους που αγνοούνται επιψηφίζουν γνωμοδοτούν, υπολειτουργούν και νομιμοποιούν. Προστασία συμφερόντων που ελέγχουν τηλεοπτικά μέσα ενημέρωσης και που δεν εφαρμόζουν νόμους του ελληνικού κράτους, κάτι που αποβαίνει εις βάρος του ελληνικού κινηματογράφου και των δημιουργών του. Καταπάτηση των πνευματικών δικαιωμάτων. Δημιουργία ενός κρατικοδίαιτου και εκ του ασφαλούς ιδιωτικού τομέα. 
      Ανάπτυξη προνομιακών σχέσεων με εταιρείες διανομής σε όλα τα επίπεδα. Αδιαφάνεια. Θεματολογία ανώδυνη και συχνά εκτός τόπου και χρόνου που ακόμα ακούει σε δογματικές κομματικές και προπαγανδιστικές, προσωπολατρικές σκοπιμότητες. Εκ των προτέρων γνωστές βραβεύσεις και τιμωρίες. Αφιερώματα που ανακυκλώνουν με ρωμαϊκό τρόπο ορισμένα πρόσωπα του ΠΑΣΟΚ, που κατά κόρον προβάλλει προπαγανδιστικά και θέλει να επιβάλει μονοπωλιακά εις βάρος της ιστορίας, της ποιότητας, της αλήθειας και του ήθους του ελληνικού κινηματογράφου. Δημιουργία ενός στρατού κομματικών και προσωπικών ευνοουμένων, «τεμπέληδων της εύφορης κοιλάδας». Δημιουργία προσωποκεντρικού κατεστημένου που λαμβάνει τη μερίδα του λέοντος. Έμμεσες και άμεσες παρεμβάσεις στα συνδικαλιστικά όργανα. Υπερσυγκέντρωση τηλεοπτικών παραγωγών σε  ευνοουμένους με θηριώδη κόστη, κάτι που αυξάνει την ανεργία και την εξάρτιση. Αποκλεισμός δημιουργών από τις τηλεοπτικές παραγωγές και προβολές. 
      Κυρίες και κύριοι συνάδελφοι, ίσως αυτή η συζήτηση να μην είχε νόημα αν το κρατικοδίαιτο αυτό σύστημα έφερνε τα χρήματα των Ελλήνων φορολογουμένων πίσω. Θα αναφέρω εδώ ένα οικονομικό στοιχείο. Μέχρι το πρώτο πεντάμηνο του 2002 το κράτος δαπάνησε 12, 6 δισεκατομμύρια δραχμές περίπου για την κινηματογραφική παραγωγή, από την εκμετάλλευση των ταινιών δεν προέκυψαν έσοδα 1,8 δισεκατομμύρια δραχμές. Αυτή είναι δυστυχώς η απήχηση του ελληνικού κρατικού κινηματογράφου.
      Σας καταθέτω στα πρακτικά αναλυτικό πίνακα των βασικών οικονομικών μεγεθών του Ελληνικού Κέντρου Κινηματογράφου.
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα στοιχεία αυτά μιλάνε από μόνα τους. Αλλά και εσείς ακόμα, κύριε Υπουργέ, στην απάντησή σας σε ερώτηση του κ. Ορφανού, αναφέρατε ότι σε όλο το 2002 οι ελληνικές ταινίες συγκέντρωσαν περίπου πεντακόσιες χιλιάδες εισιτήρια σε σύνολο δέκα εκατομμυρίων εισιτηρίων, που πραγματοποίησε το σύνολο των ταινιών που παίχτηκαν στις ελληνικές αίθουσες την ίδια χρονιά. Επομένως στις ελληνικές ταινίες αντιστοιχεί μερίδιο 5% των συνολικών εισιτηρίων της χρονιάς που πέρασε. 
      Οι αριθμοί λένε την σκληρή πραγματικότητα. Μία σύγκριση με την ευρωπαϊκή πραγματικότητα είναι εξίσου διαφωτιστική. Καταθέτω στα πρακτικά την πρόσφατη έκθεση της EUROSTAT για την κινηματογράφο. Τι παρατηρούμε; 
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πρώτον είμαστε η λιγότερο κινηματογραφόφιλη χώρα με 1,3 εισιτήρια ανά κάτοικο έναντι 2,4 του ευρωπαϊκού μέσου όρου των δεκαπέντε.
      Δεύτερον είμαστε μεταξύ των χωρών όπου οι αμερικανικές ταινίες αντιπροσωπεύουν το 80% των κινηματογραφικών εισπράξεων, δηλαδή 4/5 έναντι 2/3 του μέσου ευρωπαϊκού χώρου. Οι αριθμοί αυτοί αποδεικνύουν την άποψή μας για την κατάσταση του ελληνικού κινηματογράφου. Αποδεικνύουν την υστέρηση ενός άλλοτε ανθηρού για την ελληνική οικονομία και απασχόληση κλάδου. Τεκμηριώνουν επίσης το υψηλό ποσοστό ανεργίας στον κλάδο και την αποκοπή του ελληνικού κινηματογράφου από το φυσικό κοινωνικό του χώρο, που συνιστά και το λόγο ύπαρξης της τέχνης αυτής, όπως και κάθε άλλης τέχνης: το κοινό του. Κρίμα για τον ελληνικό κινηματογράφο. Πραγματικά κρίμα, κύριε Υπουργέ. Είμαι σίγουρος ότι γνωρίζετε αυτά τα στοιχεία. Θα περίμενε κανείς να καθόσασταν σοβαρά και να βρίσκατε αυτό που φταίει. Τις ταινίες του Κέντρου δεν τις βλέπει κανείς. Δεν το κάνατε, όμως. Και πώς να το κάνατε όταν εσείς ο ίδιος επιλέγετε τον πρόεδρο, τον αντιπρόεδρο και ένα μέλος του Δ.Σ. του Κέντρου.
      Ευθέως σας ερωτώ, κύριε Υπουργέ. Βρέθηκε έστω και ένας δημιουργός στη διοίκηση του Κέντρου που να μην προέρχεται από το χώρο που εκπροσωπείτε; Εκτός από ένα σκηνοθέτη, χρηματοδοτήθηκε από το Κέντρο άλλος σκηνοθέτης που ανήκε στη ΔΑΚΕ σκηνοθετών; Όχι, κύριε Υπουργέ. Η απάντηση είναι αρνητική και στα δύο. Όποιος δεν είναι μαζί σας, είναι εναντίον σας.
      Σε καμία χώρα της Ευρωπαϊκής Ένωσης οι δημιουργοί δεν αποκλείονται με βάση τα πολιτικά τους πιστεύω. Σε μας, όμως, αυτό είναι κανόνας. Είναι γνωστό ότι δημιουργοί όπως ο Τάσιος, ο Βουγιουκλάκης, ο Μυλωνάς, ο Φιλίππου, με ιστορία στο ελληνικό σινεμά, είναι αποκλεισμένοι από το Κέντρο, την ΕΡΤ και κάθε άλλη κινηματογραφική δραστηριότητα.
      Είναι προφανές ότι χρειάζεται ριζική αλλαγή, χρειάζονται γενναίες αποφάσεις και τομές, αποφάσεις πέρα από κομματικές αγκυλώσεις και σκοπιμότητες, αποφάσεις που η νοοτροπία του κόμματός σας δεν επιτρέπει να πάρετε.
      Και είναι κρίμα, γιατί με την καθεστωτική σας νοοτροπία έχετε αποκλείσει δημιουργούς και όχι μόνο τους νεότερους που ανέφερα, αλλά και παλαιότερους που έχουν προσφέρει πολλά στον ελληνικό κινηματογράφο και το ξέρετε. Ειλικρινά, όμως, αναρωτιέμαι: δεν θα έπρεπε οι άνθρωποι αυτοί να είναι μέσα εκεί σύμβουλοι –ας μην έχουν διευθυντικές θέσεις- να δίνουν τα φώτα τους στους καινούριους, για να μπορέσουν και αυτοί οι καινούριοι να συμμετάσχουν, να προχωρήσουν τη δάδα παραπέρα; Εσείς, κύριε Υπουργέ, διορίζετε τον έναν μετά τον άλλο. Βρείτε και κανέναν που να μην ανήκει στο κόμμα σας! Όπως κάνετε με την Πολιτιστική Ολυμπιάδα -για να αναφερθώ και σ’ αυτήν, επειδή μου δίνεται η ευκαιρία- όπου τοποθετήσατε σε νευραλγικό τομέα της Πολιτιστικής Ολυμπιάδας μια κυρία που δεν έχει ιδέα, που υπήρξε μια άξια γραμματέας. Και τι έκανε; Από τη θέση της διευθύνουσας συμβούλου της Α.Ε. «ΟΡΓΑΝΙΣΜΟΣ ΠΡΟΒΟΛΗΣ ΕΛΛΗΝΙΚΟΥ ΠΟΛΙΤΙΣΜΟΥ» ανέθεσε σε μεγάλη εφημερίδα να αναλάβει ένα κινηματογραφικό αφιέρωμα στους Ολυμπιακούς Αγώνες και τον αθλητισμό, μέσω της Πολιτιστικής Ολυμπιάδας. Και σας καταθέτω και το έγγραφο.
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συγχαρητήρια, κύριε Υπουργέ! Αυτό αποτελεί κραυγαλέα απόδειξη για τον τρόπο που προσπαθείτε να ελέγχετε τα Μέσα Μαζικής Ενημέρωσης.
      Ποιες είναι οι γνώσεις αυτών των ανθρώπων που υποτίθεται ότι υπηρετούν τον κινηματογράφο, κύριε Υπουργέ; Όλο οι ίδιοι και οι ίδιοι ανακυκλώνονται. Συνέχεια! Και δεν αμφιβάλλω για το ταλέντο αυτών των ανθρώπων που είναι εκεί σ’ εσάς. Μπορεί να είναι καλοί σκηνοθέτες, δεν νομίζω, όμως, ότι έχουν καμία σχέση με τον κινηματογράφο.
      Κύριε Υπουργέ, παλιά γίνονταν ταινίες από το τίποτα και αυτές οι ταινίες έχουν μείνει κλασικές. Δεν ξόδευαν εκατομμύρια τότε. Υπήρχε ο Λογοθετίδης, θα μου πείτε. Ναι. Και τώρα αν ψάξουμε, υπάρχουν κι άλλοι. Έχουν αλλάξει και τα οικονομικά μεγέθη, –βεβαίως- αλλά όχι σ’ αυτό το σημείο. 
      Σας τονίζω ότι, διοικητικά, αυτός που διευθύνει το Κέντρο Κινηματογράφου θα έπρεπε να είναι ένας πεπειραμένος άνθρωπος, ένας άνθρωπος με γνώσεις γύρω από τον κινηματογράφο. Υπάρχουν αυτήν τη στιγμή άνθρωποι που έκαναν τον παλιό κινηματογράφο, που πήραν βραβεία. Υπάρχουν! Κι εσείς συνεχίζετε να χρηματοδοτείτε ημετέρους ή έστω κάποιους από αυτούς. Επιτέλους δεν μπορούμε να κάτσουμε κάτω, κύριε Υπουργέ, να συγκεντρώσουμε το μυαλό μας να εξάγουμε πολιτισμό; Πού είναι η «Αντιγόνη», πού είναι η «Ηλέκτρα», «Το χώμα βάφτηκε κόκκινο», πού είναι ο «Ζορμπάς»; Ακόμα έχουν μείνει σλόγκαν για την προέλευση των τουριστών από τις ταινίες της εποχής εκείνης.
      Είμαι σίγουρος, κύριε Υπουργέ, ότι το καταλαβαίνετε το πρόβλημα, γιατί ξέρω την ευαισθησία σας απέναντι στις τέχνες. Λυπάμαι, όμως, γιατί η κομματοκρατία σας στερεί από την τέχνη πολύτιμο δυναμικό, δυναμικό που έχει καταθέσει την αξία του σ’ όλο τον κόσμο. Αυτό το δυναμικό η Νέα Δημοκρατία θα το αξιοποιήσει, ως η μόνη υπεύθυνη δύναμη του τόπου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Τώρα εδώ που τα λέμε, κύριε Υπουργέ, οι ξένες παραγωγές παραποιούν τον πολιτισμό μας και την ιστορία μας. Πρέπει κάτι να κάνουμε, για να εμφανίσουμε αυτόν τον πλούτο. Δεν ξέρω το Υπουργείο τι κάνει. Είναι ευκαιρία να μας τα πείτε σήμερα. Όταν βλέπω τον «Ηρακλή» ή τη «Ζήνα» στην τηλεόραση –αυτές τις γελοιότητες- με πιάνει τρέλα, ξέρετε. Είναι φοβερό πράγμα αυτό που συμβαίνει. 
      Το λόγο έχει ο κ. Ορφανός.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, αυτά που ακούσαμε πραγματικά απεικονίζουν την εικόνα του ελληνικού κινηματογράφου έτσι όπως τον βιώνουμε σήμερα. Εμείς, -και λίγο παλιότερα- έχουμε νιώσει και τις καλές στιγμές του ελληνικού κινηματογράφου, αλλά δεν είμαστε από εκείνους που πιστεύουμε ότι όλες οι εποχές είναι ίδιες, άρα τα ίδια πράγματα θα γίνονταν και σήμερα. Μέσα στο πραγματικό περιβάλλον στο οποίο ζούμε, στις δύσκολες συνθήκες, -σε μια  απάντησή του ο κύριος Υπουργός λέει ότι περίπου το 85% της παγκόσμιας παραγωγής ελέγχεται από τον αμερικάνικο κινηματογράφο κι αυτό είναι σαφέστατο- εκείνο το οποίο ζητάμε εμείς είναι το τι κάνουμε ως συντεταγμένη πολιτεία απέναντι σ’ αυτήν την πολιτιστική επέλαση, η οποία ουσιαστικά έχει οδηγήσει τον ελληνικό κινηματογράφο στο περιθώριο. Εγώ ψάχνω να βρω την τελευταία δεκαετία πόσες ελληνικές ταινίες κατάφεραν να βγουν από τα σύνορα -όχι να κάνουν καριέρα, αλλά να βγουν από τα σύνορα- και πόσοι Έλληνες δημιουργοί, είτε είναι σκηνοθέτες είτε είναι ηθοποιοί είτε οτιδήποτε μπορεί να φανταστεί ο καθένας από εμάς, έπαιξαν κάποιο κεντρικό ρόλο. Θα μου πείτε: αυτά είναι και προσωπικά θέματα.
      Εδώ εμείς δεν ελέγχουμε το πώς μπορεί να πετύχει ο καθένας ένα σύνθετο πολιτιστικό παγκόσμιο περιβάλλον, αλλά πώς η ελληνική πολιτεία με τις δικές της δυνάμεις θα μπορούσε να δράσει και να επενεργήσει. 
      Να πω, λοιπόν, ότι σε κάποια σημεία κι ενώ είχα θέσει μια ερώτηση για το Φεστιβάλ Κινηματογράφου Θεσσαλονίκης, το οποίο εμείς θεωρούμε ότι είναι ένα από τα καλύτερα εργαλεία που μπορεί να χρησιμοποιήσει η ελληνική πολιτεία και να βγάλει τον ελληνικό κινηματογράφο από το τέλμα, στο οποίο βρίσκεται, ουσιαστικά δεν πήραμε απαντήσεις, που να δικαιολογούν το γιατί το Φεστιβάλ Κινηματογράφου Θεσσαλονίκης, ενώ έχει τόσο υψηλό κόστος, η θέση του είναι τόσο χαμηλή περιφερειακά. 
      Είχα ζητήσει μια σύγκριση με το Φεστιβάλ Κωνσταντινούπολης και στα θέματα εξόδων και στο πώς θεωρείται από τους ανθρώπους του κινηματογράφου σε ευρωπαϊκό επίπεδο. Δεν έχω πάρει τέτοια απάντηση. Θα ήθελα σήμερα μια τέτοια απάντηση από τον κύριο Υπουργό.
      Να υπενθυμίσω ότι το ελληνικό τμήμα του Φεστιβάλ Κινηματογράφου είναι πολλαπλώς υποβαθμισμένο είτε –αν θέλετε- βλέποντας τις ώρες προβολής του είτε βλέποντας τη θέση του στα δελτία Τύπου. Βέβαια, υπάρχει μια εμμονή, την οποία δεν την καταλαβαίνω –ενδεχομένως κάποιοι πιο ειδικοί θα μπορούσαν να μας πουν τη σκέψη τους- γιατί υπάρχει αυτός ο ποσοτικός γιγαντισμός. Ενώ το Φεστιβάλ Βενετίας έχει ογδόντα, ογδόντα πέντε, ενενήντα ταινίες –εκεί περίπου κινείται- εμείς, το Φεστιβάλ Θεσσαλονίκης έχουμε διακόσιες. Μ’ αυτόν τον τρόπο, επειδή το Φεστιβάλ Θεσσαλονίκης -για όσους δεν γνωρίζουν- είναι φεστιβάλ ξένου κινηματογράφου, ουσιαστικά επισκιάζει την ελληνική παραγωγή.
      Βεβαίως, υπάρχει μια μετριότητα στο διεθνές διαγωνιστικό τμήμα. Να υπενθυμίσω ότι παλαιότερα, σ’ ένα μικρό διάλειμμα που έκανε η Νέα Δημοκρατία, είχε κάνει αφιερώματα και παρουσία ταινιών σκηνοθετών, οι οποίοι και στο ξεκίνημα αλλά και στη συνέχεια διακρίθηκαν. Ήταν ο Ατόμ Εγκογιάν, ο Αβάς Κιαροστάμι και άλλοι μέσα σε τρία χρόνια, που δείχνει ότι όταν θέλουμε μπορούμε να κάνουμε κινήσεις, οι οποίες θα βελτιώσουν την εικόνα του Φεστιβάλ Κινηματογράφου. 
      Ακόμα, να μιλήσω για τη διανομή, η οποία γίνεται στις ταινίες. Γίνονται κινήσεις, όπως η έναρξη και η λήξη του Φεστιβάλ με ταινίες της ίδιας εταιρείας διανομής. Από την απάντηση –γιατί είχα ζητήσει αυτά τα στοιχεία και σε ερώτηση- προκύπτει ότι στις δέκα πέντε προβολές έναρξης και λήξης του Φεστιβάλ οι έντεκα ήταν των «Ρόσμπακ» και «Όντεον», οι οποίες είναι μητρική και θυγατρική εταιρεία. Άρα, λοιπόν, ουσιαστικά πριμοδοτούμε βάζοντας την καλύτερη μέρα και μόνες τους κάποιες ταινίες που προέρχονται από συγκεκριμένο χώρο, ανεξάρτητα εάν μας τις δίνουν δωρεάν. Η διαφήμιση είναι εκείνη, η οποία μετρά στη συγκεκριμένη διαδικασία. 
      Να υπενθυμίσω ότι δεν έχω απάντηση γιατί υπάρχουν μόνο τρία πρόσωπα από τη Θεσσαλονίκη στα πενήντα μέλη της Επιτροπής Κρατικών Βραβείων Κινηματογράφου, γιατί η συνέντευξη Τύπου για το Φεστιβάλ Θεσσαλονίκης γίνεται στην Αθήνα και για ποιο λόγο φροντίζουμε να χρεώνουμε το Φεστιβάλ Κινηματογράφου. Εδώ έχω στοιχεία από την απάντηση που μου έχουν δώσει: 32.164 ευρώ στο νομικό σύμβουλο κ. Χατζημανουήλ, τον οποίο έδιωξαν, για να βάλουν τη σύζυγο ενός στελέχους προσκείμενου προς στον κύριο Υπουργό ή εκεί τριγύρω, την κ. Παπαδοπούλου-Κανά. Το θέμα είναι ποιος πληρώνει, κύριε Υπουργέ, και ποιος δεν σέβεται τα χρήματα των φορολογουμένων. 
      Θα πω ακόμα ένα στοιχείο στην πρωτολογία μου. Πολύ σωστά έγινε μια προσπάθεια από τη Διεύθυνση του Ελληνικού Φεστιβάλ Κινηματογράφου να προωθηθούν οι ελληνικές ταινίες στο εξωτερικό και προσελήφθη κάποια σκηνοθέτης, η κ. Ρικάκη, ως γενική συντονίστρια. Βέβαια αυτό κόστισε και κάποια χρήματα στον ελληνικό λαό, αλλά δεν μας λένε τι τελικά πέτυχαν. Ουσιαστικά ούτε μια ταινία δεν προωθήθηκε. Το εγχείρημα εγκαταλείφθηκε. Πρέπει να κάνουμε ενέργειες, τις οποίες έχουμε σχεδιάσει. Επιζητούμε το συγκεκριμένο στόχο, κάνουμε τις πραγματικές ενέργειες και τελικά καταλήγουμε σε κάποιες δραστηριότητες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, ολοκληρώστε.
      ΓΕΩΡΓΙΟΣ ΟΡΦΑΝΟΣ: Τελειώνω, κύριε Πρόεδρε.
      Είναι φανερό ότι η πολιτική των Κυβερνήσεων του ΠΑΣΟΚ για τον ελληνικό κινηματογράφο ουσιαστικά δημιούργησε ένα αποπνικτικό περιβάλλον, μέσα στο οποίο ελάχιστα αναπτύσσεται η τέχνη και η δημιουργία, καθώς μέσα από τις συγκεκριμένες επιλογές και μέσα από επιλεγμένο και πολλές φορές κατευθυνόμενο θεματολόγιο δεν υπηρετείται η ελευθερία της σκέψεως, απλά προωθούνται «οι ημέτεροι» και οι εξαρτημένοι πολιτικά και κομματικά. 
      Μέσα στη μετριότητα -εκτός ελαχίστων φωτεινών εξαιρέσεων- αναπτύσσεται και το Φεστιβάλ Κινηματογράφου με υψηλό κόστος και προβληματικό, ποσοτικό γιγαντισμό με προσλήψεις κομματικών στελεχών και αποτυχημένες προσπάθειες προώθησης των ελληνικών ταινιών στο εξωτερικό.
      Η βασική προσπάθεια της Κυβέρνησης έχει ως στόχο τον έλεγχο του χώρου του κινηματογράφου και των δημιουργών μέσα από το σύστημα των μικρών και περιοδικών χρηματοδοτήσεων. Είναι φανερό, όμως, ότι κινηματογράφος χωρίς ελευθερία δημιουργίας και σκέψεως συγκρούσεις απόψεων και διαφορετικές οπτικές δεν νοείται.
      Με αυτήν την αντίληψη η Νέα Δημοκρατία σήμερα ελέγχει και αύριο θα πολιτευτεί ως κυβέρνηση στον ευαίσθητο χώρο της κινηματογραφικής παραγωγής.
      Ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Βρεττός): Η κ. Καρά έχει το λόγο.
      ΜΑΡΙΑ ΚΑΡΑ: Κύριε Πρόεδρε φαίνεται ότι τον πολυσήμαντο ρόλο του κινηματογράφου τον αγνοεί το Υπουργείο Πολιτισμού, διαφορετικά δεν θα συναινούσε σιωπηρά στη στέρηση των θεσμοθετημένων δυνατοτήτων και πόρων από τους δημιουργούς του. 
      Για να γίνω πιο συγκεκριμένη σύμφωνα με το άρθρο 7 παράγραφος 1 του ν. 1886/89 είναι υποχρέωση όλων των εταιρειών τηλεοπτικών σταθμών να διαθέτουν το 1,5% των ετησίων ακαθαρίστων εσόδων για την παραγωγή ή συμπαραγωγή κινηματογραφικών ταινιών. Το ποσοστό αυτό υπολογίζεται μετά την αφαίρεση των σχετικών φόρων και επιβαρύνσεων υπέρ του δημοσίου, των ΝΠΔΔ και των Οργανισμών Τοπικής Αυτοδιοίκησης. Η δε αξιοποίησή του είναι γνωστό ότι αφορά στη δημιουργία ταινιών με απαραίτητο προορισμό την προβολή τους στις κινηματογραφικές αίθουσες. Με το π.δ. 285/93 προβλέφθηκε η σύσταση επιτροπής από το Υπουργείο Πολιτισμού για τον έλεγχο της εφαρμογής των διατάξεων του άρθρου 7 του νόμου αυτού. Στην απάντησή σας, κύριε Υπουργέ, σε ερώτηση του Βουλευτού Γιώργου Ορφανού στις 18.2.2003 παρουσιάζεται ανάγλυφη και με τον πιο απτό τρόπο, η αδυναμία και η απροθυμία της πολιτείας να εφαρμόζει τους νόμους που η ίδια ψηφίζει. Και το γεγονός αυτό αποβαίνει σε βάρος βέβαια του κύρους της ελληνικής πολιτείας, πλήττει τον ελληνικό κινηματογράφο και προκαλεί και υποψίες επιπλέον για συναλλαγές –επιτρέψτε μου να πω- με οικονομικά συμφέροντα που ελέγχουν τηλεοπτικά Μέσα Μαζικής Ενημέρωσης. 
      Συγκεκριμένα αναφέρεται στην απάντησή σας ότι η επιτροπή που συστήσατε αφού διαπίστωσε ότι οι επανειλημμένες συνεννοήσεις με τους εκπροσώπους των τηλεοπτικών σταθμών δεν τελεσφόρησαν απευθύνθηκε στο Εθνικό Συμβούλιο Ραδιοτηλεόρασης με τρία έγγραφά της του 1995 του 1998 και του 2002 και ζήτησε να μην χορηγηθούν οριστικές άδειες λειτουργίας στους σταθμούς, εάν δεν εφαρμόσουν την επιταγή της επένδυσης του 1,5%. Έτσι, λοιπόν, δεκατέσσερα χρόνια μετά την ψήφιση του νόμου και την προκλητική καταπάτησή του από τους ιδιωτικούς τηλεοπτικούς σταθμούς, η επιτροπή και το Υπουργείο θεωρούν σαν σύγχρονοι Πόντιοι Πιλάτοι ότι έχουν πράξει το καθήκον τους. Αναγκαία προσαρμογή στις σχέσεις διαπλοκής αλληλοεξαρτήσεων και εκβιασμών με θύμα τον ελληνικό κινηματογράφο. Φαίνεται ότι η διαμαρτυρία τριακοσίων σκηνοθετών και η απειλή προσφυγής στα ευρωπαϊκά όργανα δεν έφτασε σε ευαίσθητα ώτα μη ακουόντων. 
      Εύλογα, κύριε Πρόεδρε, προκύπτουν τα εξής ερωτήματα: Υπηρετεί τα συμφέροντα του ελληνικού κινηματογράφου η συνέχεια αυτής της απαράδεκτης κατάστασης, κύριε Υπουργέ; Υπερασπίζεστε με τη στάση σας το νόμο που η ελληνική Βουλή ψήφισε ή εκείνους που τον καταπατούν; Ακόμα, πόσα δισεκατομμύρια έχουν παράνομα κατακρατηθεί από την παράβαση αυτού του νόμου; Πόσες ταινίες θα γυρίζονταν με αυτά τα χρήματα; Πόσες θέσεις απασχόλησης έχουν χαθεί απ’ αυτήν την παρανομία;
      Επιπλέον γεννώνται και άλλα ερωτήματα. Σκοπεύει η πολιτεία να απαιτήσει την αναδρομική καταβολή αυτών των οφειλομένων χρημάτων ή θα αδιαφορήσει και πάλι για να μη δυσαρεστήσει τους εκλεκτούς της σε βάρος του ελληνικού κινηματογράφου; Θέλετε να προχωρήσω και άλλο; Ποιες κυρώσεις έχουν επιβάλλει τα αρμόδια από το νόμο όργανα; Και αν δεν το έχουν πράξει ποιος ευθύνεται; Θα επιβάλλετε κυρώσεις σε υπνώτουσες ελαστικές συνειδήσεις ή θα το πάρει και αυτό ο ποτάμι του κυβερνητικού «ωχαδελφισμού»; 
      Θα ήθελα τώρα να αναφερθώ και στα πνευματικά δικαιώματα. Η αμέλεια της πολιτείας να διασφαλίσει την εφαρμογή των νόμων αποδεικνύεται και από την προσφυγή της Ένωσης Σεναριογράφων Ελλάδος προς το Υπουργείο Πολιτισμού, αλλά και προς το Εθνικό Συμβούλιο Ραδιοτηλεόρασης, για την παραβίαση του άρθρου 35 του ν. 2121/1993 για τα πνευματικά δικαιώματα από τους τηλεοπτικούς σταθμούς. 
      Γνωρίζετε ότι ο νόμος ορίζει ότι οι τηλεοπτικοί σταθμοί οφείλουν να καταβάλουν στο δημιουργό πρόσθετη αμοιβή για τα πνευματικά δικαιωμάτα. Σε όλα αυτά, έρχεται να προστεθεί και η ανεξέλεγκτη πειρατεία, η οποία ανθεί στη χώρα μας πλήττοντας την κινηματογραφική παραγωγή. 
      Κύριε Υπουργέ, η πολιτεία δεν μπορεί να μένει απαθής μπροστά σε τέτοια φαινόμενα παραβίασης του νόμου από κυκλώματα, τα οποία χρησιμοποιούν κυρίως λαθρομετανάστες. Οφείλει να προστατεύσει αποτελεσματικά την καλλιτεχνική και την κινηματογραφική παραγωγή. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Θα ήθελα να κλείσω την πρωτολογία μου με την ανεργία που μαστίζει το χώρο του κινηματογράφου, η οποία είναι συνέπεια της υποβάθμισης από τις χαμηλές οικονομικές επενδύσεις, την υποχρηματοδότηση του ελληνικού κινηματογράφου, αλλά και την υπερσυγκέντρωση των τηλεοπτικών παραγωγών σε λίγους ευνοούμενους. 
      Θα επανέλθω σ’ αυτό το θέμα στη δευτερολογία μου, αλλά θα ήθελα να κλείσω θυμίζοντάς σας ότι η κατάσταση του ελληνικού κινηματογράφου, ποσοτική και ποιοτική, κύριε Υπουργέ, δεν επιτρέπει αυταρέσκεια και εφησυχασμό. Απαιτεί εγρήγορση, θραύση των δεσμών που τον καταδυναστεύουν, άνοιγμα στον ιδιωτικό τομέα και, κυρίως, εφαρμογή του νόμου και ευκαιρίες σε όλους. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Θα ήθελα να ανακοινώσω ότι ως Κοινοβουλευτικός Εκπρόσωπος της Νέας Δημοκρατίας ορίζεται ο κ. Εμμανουήλ Κεφαλογιάννης, Βουλευτής Ηρακλείου.
      Ο κ. Βασίλειος Πάππας, έχει το λόγο.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, μία από τις μεγάλες απειλές του δήθεν προοδευτικού καλλιτεχνικού κινήματος είναι η έσχατη κατάπτωση του άλλοτε ανθούντος ελληνικού κινηματογράφου. Οι αφορμές αυτής της κατάπτωσης είναι πολλές, κυρίως όμως είναι η κρατικοποίησή του. Στα «χρυσά χρόνια» του ελληνικού κινηματογράφου, η παραγωγή ήταν ελεύθερη, ανεξάρτητη, χωρίς κρατικές παρεμβάσεις και χωρίς κυρίως ασφυκτική υιοθεσία. Όταν αναλάμβαναν την παραγωγή μιας ταινίας, ξεκινούσαν με έναν αυστηρό προϋπολογισμό και με την πρόθεση να κάνουν ό,τι καλύτερο για να καλύψουν τα έξοδα παραγωγής. 
      Μετά από πάροδο αρκετών χρόνων, τα πράγματα έχουν αλλάξει ριζικά. Όλα αυτά τα τελευταία χρόνια, οι άνθρωποι του κινηματογράφου, αλλά και οι απλοί άνθρωποι που ασχολούνται μ’ αυτόν, γίνονται μάρτυρες ενός κρατικοδίαιτου κινηματογράφου και, συγχρόνως, μιας ιδιότυπης λογοκρισίας. Μέσα Μαζικής Ενημέρωσης, απ’ αυτά που υποστηρίζουν σταθερά και φανατικά την Κυβέρνηση Σημίτη και το ΠΑΣΟΚ, βρίθουν ομολογιών για τη χειραγώγηση, θεματολογική και άλλη, δημιουργών-δημοσίων υπαλλήλων. 
      Η εφημερίδα «ΤΑ ΝΕΑ» γράφει στις 2.12.97 το εξής: «Αν θέλουμε να λέμε τα πράγματα με το όνομά τους, θα πρέπει να παραδεχθούμε ότι το εγχώριο σινεμά και οι άνθρωποι που ασχολούνται μαζί του έχουν γίνει δημόσιοι υπάλληλοι, οι οποίοι ζουν και δημιουργούν ταινίες μόνο εάν το Ελληνικό Κέντρο Κινηματογράφου χρηματοδοτήσει τα όνειρά τους». 
      Επίσης, «ΤΑ ΝΕΑ» στις 23.9.2002 γράφουν χαρακτηριστικά το εξής: «Από τη μια μεριά οι νέοι, από την άλλη οι καθιερωμένοι κινηματογραφιστές και στην κορυφή η εξουσία και τα κέντρα αποφάσεων που όλοι στα «πηγαδάκια» τη «θάβουν», αλλά μπροστά της ακολουθούν τις οδηγίες της, για να χρηματοδοτηθούν είτε από την ίδια είτε από ευρωπαϊκά προγράμματα. Αλλιώς δεν κάνεις ταινία. Γενικό συμπέρασμα είναι ότι: πέρα από τα κέντρα εξουσίας –οικονομικά πνευματικής κατεύθυνσης- και το φόβο ότι οι πόρτες δεν θα ανοίξουν, αν δεν συμμορφωθείς, οι «μικρομηκάδες» επιμένουν να κοιτάζουν με τα δικά τους μάτια το αύριο». 
      Ο σκηνοθέτης Γιώργος Ζερβουλάκος σε συνέντευξή του στο «Professional camera and microphone» αναφέρει το εξής: «Μέσα από επιτροπές και παραεπιτροπές, προσπαθούν με κάθε τρόπο να κατασκευάσουν ταινίες που δεν τις βλέπει κανένας. Το Κέντρο Κινηματογράφου ανακυκλώνει τα κρατικά κεφάλαια, κάποια δισεκατομμύρια, αλλά δεν νομίζω ότι παράγει τίποτα, παρ’ ό,τι εγώ έχω γυρίσει μερικές ταινίες με χρηματοδότη το Κέντρο.
      Ο τελευταίος νόμος έχει ξανακάνει έναν κινηματογράφο επιτροπών και επιτρόπων, όπου είναι οι διάφοροι και αποφασίζουν ποιος γυρίζει και ποιος δεν γυρίζει. 
      Το τραγικότερο είναι ότι ένας δημιουργός, νέος ή και παλαιότερος, έχοντας υπόψη του ότι έτσι λειτουργεί και ότι αυτοί οι δεδομένοι άνθρωποι είναι που αποφασίζουν για την παραγωγή της ταινίας του, προσπαθεί αυτολογοκρινόμενος να φτιάξει κάτι που να αρέσει σε αυτούς τους επτά και όχι στη μάνα του, που είναι ο θεατής». 
      Η ασέβεια προς το χρήμα των φορολογουμένων, ο ερασιτεχνισμός, η εξυπηρέτηση προσωπικών και ομαδικών σκοπιμοτήτων φαίνονται ανάγλυφα στην πομπώδη αναγγελία δημιουργίας Εργαστηρίου σεναρίου με πρόσωπα «εντός, εκτός και επί τα αυτά», με προϋπολογισμό 70 εκατομμυρίων ευρώ για την ενίσχυση της δημιουργικής προσπάθειας του Έλληνα σεναριογράφου, με τη χρηματοδότηση της ανάπτυξης του σεναρίου από τη σύλληψη της αρχικής ιδέας ως την ολοκλήρωση της συγγραφής και με τη δημιουργία τράπεζας σεναρίου, με τελικό στόχο την αξιοποίησή τους από την παραγωγή. 
      Σήμερα αυτό το Εργαστήρι σεναρίου δεν υπάρχει προς δόξαν κάθε προγραμματισμού, σεβασμού του χρήματος των φορολογουμένων, αποτελεσματικότητας. 
      Πόσα κεφάλαια κατάπιε, προτού εγκαταλειφθεί και αυτό; Ελέγχθηκε κανείς, αξιολογήθηκαν τα αποτελέσματά του ή δεν έγινε τίποτε; Απλώς, έγινε ένα παιχνίδι με τα λεφτά των άλλων από ανθρώπους που θεωρούν ότι η κοινωνία οφείλει να πληρώνει τα «καπρίτσια» τους. Επιτρέπει, απλώς, κάποιο συσχετισμό η παρουσία ανθρώπων του, σύμφωνα με το καταγγελλόμενο από την Ένωση Σεναριογράφων Μεσογειακό Ινστιτούτο Κινηματογράφου, που δρα με ευρωπαϊκά κονδύλια υπό τη σκέπη του Υπουργείου Αιγαίου.
       Εύστοχα και δικαιολογημένα ο άνθρωπος του κινηματογράφου, Μάριος Καραμάνης, σημειώνει σε συνέντευξή του στα «ΝΕΑ» στις 17-10-2001: «Γίνονταν πράγματα, αλλά εκ των ενόντων δεν χαράχθηκε ποτέ μία διαρκής και ουσιαστική πολιτική, ώστε να οργανωθεί αποτελεσματικά η εξαγωγή των ταινιών στη διεθνή αγορά. Η Ελλάς Φίλμ απέδωσε το έργο που δείχνουν οι χαμηλές εισαγωγικές επιδόσεις και η παρουσίαση της ελληνικής ταινίας στο εξωτερικό με εκλεκτικές σχεδόν διακρίσεις και επιλογές, ενώ το Φίλμ Σέντερ νοικιάζει αίθουσες καταβάλλοντας 150.000 ευρώ το χρόνο για ταινίες που το Ελληνικό Κέντρο Κινηματογράφου χρηματοδότησε και κανένας αιθουσάρχης δεν θέλει να τις βάλει στην αίθουσά του».
      Στο Φεστιβάλ Κινηματογράφου Θεσσαλονίκης το 2000 η ΕΡΤ ανήγγειλε πανηγυρικά την ταινία «Διονύσιος Σολωμός». Το κόστος της ταινίας εκτινάχθηκε πάνω από τα 600 εκατομμύρια δραχμές. Η ταινία είναι ακόμα ημιτελής και οι ηθοποιοί έχουν προσφύγει στην Επιθεώρηση Εργασίας για μη καταβολή δεδουλευμένων. 
      Δυστυχώς, από το 1998, έτος που γιορτάζονταν τα διακόσια χρόνια από τη γέννηση του εθνικού μας ποιητή, βρισκόμαστε στο 2003. Η ΕΡΤ έχει δαπανήσει 210 εκατομμύρια δραχμές, έχουν δοθεί χορηγίες δεκάδων εκατομμυρίων, ενώ άδηλο παραμένει ακόμη το αποτέλεσμα. Αυτή είναι η ισχυρή και αποτελεσματική Ελλάδα του κ. Σημίτη. Αυτός είναι ο σεβασμός στο χρήμα των φορολογουμένων και αυτή είναι η τιμή της μνήμης του εθνικού μας ποιητή. 
      Από την άλλη πλευρά, η ΕΡΤ εμφανίζεται να αφήνει έξω από τις προβολές τις ταινίες μικρού μήκους, που δεν χρηματοδότησε η ίδια, για να καταλάβουν όλοι οι φορολογούμενοι ότι είναι επιλεκτική και περιποιείται τους ανθρώπους της με τα λεφτά όλων μας, ενώ τιμωρεί με τον τρόπο της άλλους, τους ξένους απ’ αυτήν, όπως φαίνεται από μία συνέντευξη του σκηνοθέτη ταινιών μικρού μήκους Αντώνη Μποζοΐτη.
      Τέλος, κίνητρα και προγράμματα για τη σταθερή και όχι περιστασιακή προβολή ταινιών μικρού μήκους και την επαφή τους με το κοινό δεν υπάρχουν. Γεννάται το ερώτημα: Ποια είναι η τύχη μιας τέτοιας ταινίας των αυριανών μεγάλων σκηνοθετών της χώρας μας; 
      Ακόμα η συγκέντρωση παραγωγών στα χέρια ολίγων, όπως του παραγωγού των προπαγανδιστικών, καθεστωτικών ΠΡΩΤΑΓΩΝΙΣΤΩΝ και άλλων εκπομπών, απομυζά την ΕΡΤ και αποτελεί αιτία ανεργίας.
      Κυρίες και κύριοι, αυτός είναι ο ελληνικός κινηματογράφος. Αυτό είναι το Ελληνικό Κέντρο Κινηματογράφου, αυτός είναι ο κρατικοδίαιτος κινηματογράφος μας που διέπεται επί των ημερών της σημερινής Κυβέρνησης από την ιδιότυπη λογοκρισία.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο τελευταίος εκ των ομιλητών, ο κ. Δεικτάκης.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρία και κύριοι συνάδελφοι, είναι σε όλους γνωστό ότι στη χώρα μας δεν υπάρχει κινηματογραφική παιδεία και όπου απαντάται, είναι μόνο σε ιδιωτικούς φορείς. Δηλαδή, για να πάρει κάποιος πτυχίο σκηνοθέτη, πρέπει να το πληρώσει.
      Εν τω μεταξύ στην εικοσαετία που έχει μεσολαβήσει παρατηρείται ένα απίστευτο οδοιπορικό ανεφάρμοστων, πρόχειρων, επιπόλαιων, προπαγανδιστικών και πολιτικάντικων εξαγγελιών του ΠΑΣΟΚ που συνοδεύει το σοβαρό θέμα της παροχής τριτοβάθμιας κινηματογραφικής παιδείας στην Ελλάδα από τις αρχές της δεκαετίας του 1980 με τη Μελίνα Μερκούρη μέχρι τις μέρες μας, με την εμπλοκή και του ίδιου ακόμη του Πρωθυπουργού. 
      Οι εύκολες ανακοινώσεις οραμάτων προκαλούν πλέον τη θυμηδία ακόμα και φιλοκυβερνητικών εφημερίδων. Η εναλλαγή μεταξύ Ακαδημίας ή ανώτατης σχολής που θα υπάγεται στο Υπουργείο Πολιτισμού ή στο Υπουργείο Παιδείας δεν παρατηρείται μόνο από Υπουργό σε Υπουργό του ΠΑΣΟΚ, δηλαδή μεταξύ του κ. Πάγκαλου και του κ. Βενιζέλου, αλλά και στον ίδιο τον Υπουργό. Θυμηθείτε τις δηλώσεις του κ. Βενιζέλου το 1998 και τις δηλώσεις ξανά του κ. Βενιζέλου το 2002. Αυτά όταν το σοβαρό θέμα της κινηματογραφικής παιδείας γίνεται πεδίο εύκολων υποσχέσεων, χωρίς μελέτη, υποδομή, σοβαρότητα, δουλειά. Από συνδικαλιστικά όργανα όπου το ΠΑΣΟΚ κυριαρχεί, μέχρι Υπουργούς θεατές που αρκούνται σε σχολιασμό, οι διαπιστώσεις επανέρχονται. 
      Από το 1980 μιλούσαμε για ανεξάρτητη Ακαδημία Κινηματογράφου και Τηλεόρασης. Σε όλα τα κράτη του κόσμου υπάρχει πανεπιστημιακή σχολή κινηματογράφου. Μόνο στην Ελλάδα δεν υπάρχει. Από την άλλη όταν ένας Έλληνας κινηματογραφιστής πάρει μια διάκριση στο εξωτερικό, κάποιοι Υπουργοί τρέχουν να τον υποδεχτούν στα αεροδρόμια. Και όμως, αυτοί είναι οι κύριοι υπεύθυνοι που δεν έχουμε κινηματογραφική εκπαίδευση στην Ελλάδα. Κάθε χρόνο ο εκάστοτε Υπουργός Πολιτισμού έρχεται στο Φεστιβάλ Θεσσαλονίκης και αναγγέλλει ότι τον επόμενο χρόνο θα έχουμε σχολή. 
      Συνέντευξη του Προέδρου της Ένωσης Τεχνικών Κινηματογράφου και Τηλεόρασης του κομματικού σας στελέχους Τάσου Αλεξάκη, είναι χαρακτηριστική στο περιοδικό PROFESSIONAL CAMERA. 
      Εσείς, κύριε Βενιζέλο, στα ΝΕΑ στις 12-11-2001 δηλώνετε: «Η μοναδική χώρα στην Ευρώπη που δεν έχει κρατική σχολή κινηματογραφίας είναι η Ελλάδα». Αυτά διά στόματος Υπουργού Ευάγγελου Βενιζέλου, ο οποίος υποσχέθηκε –επί δεκαπέντε χρόνια το ακούμε αυτό από τους Υπουργούς- ότι προωθείται νομοσχέδιο -έχουν καταθέσει πρόταση στον Υπουργό Παιδείας Πέτρο Ευθυμίου- που θα εντάσσει τον κινηματογράφο στην ανώτατη βαθμίδα της εκπαίδευσης. Αυτή είναι η θέση σας και οι δηλώσεις σας στον Παύλο Κάγιο. 
      Πριν τέσσερα χρόνια όμως το ίδιο πρόσωπο από την ίδια θέση μιλούσε για Ακαδημία Κινηματογράφου, πάλι εσείς, κύριε Βενιζέλο, στα «ΝΕΑ» 23-11-1998. Με απόφαση, λοιπόν, του Υπουργού Πολιτισμού κ. Ευάγγελου Βενιζέλου υποβλήθηκε ως ελληνική υποψηφιότητα στη διαδικασία των Όσκαρ η ταινία του Αγγελόπουλου. Επειδή η προθεσμία υποβολής έληγε στις 2 Νοεμβρίου ο Υπουργός υποσχέθηκε ότι το επόμενο μεγάλο βήμα του Υπουργείου στον κινηματογράφο, θα είναι η δημιουργία Ακαδημίας Κινηματογράφου. Την Ακαδημία Κινηματογράφου που θα λειτουργεί στο πλαίσιο του Υπουργείου Πολιτισμού είχε φροντίσει να εξαγγείλει λίγο πριν από εσάς, κύριε Βενιζέλο, στη Θεσσαλονίκη το 2000 ο Θεόδωρος Πάγκαλος. 
      Δηλώνει, λοιπόν, ο κ. Πάγκαλος στα «ΝΕΑ» στις 11-11-2000 και στη «ΜΑΚΕΔΟΝΙΑ» την ίδια ημερομηνία, πλαισιωμένος μάλιστα από το σύμβουλο κινηματογραφίας του Υπουργείου Πολιτισμού, τον πρόεδρο και το διευθυντή του Φεστιβάλ Κινηματογράφου, οι οποίοι μέχρι σήμερα παραμένουν οι ίδιοι, καθώς και τον τότε πρόεδρο του Ελληνικού Κέντρου Κινηματογράφου, ότι δεσμεύεται  το Μάρτιο του 2002 να παρουσιάσει συγκεκριμένο σχέδιο για την Ακαδημία Κινηματογράφου και Τηλεόρασης η οποία θα είναι ανώτατη αυτόνομη και ενταγμένη στο Υπουργείο Πολιτισμού. Δυστυχώς, στο θέμα ενεπλάκη και ο κύριος Πρωθυπουργός. Αξιόπιστος ων δήλωσε, κατά την άποψη του δικού σας στελέχους του κ. Τάσου Αλεξάκη, δεδηλωμένου στελέχους του ΠΑΣΟΚ, «πριν δύο χρόνια είχαμε την υπόσχεση Πρωθυπουργού σε μια συνάντηση καλλιτεχνών, ότι αυτό θα γινόταν πράξη». Ακόμη ο Θεόδωρος Αγγελόπουλος δηλώνει σε μια επίσκεψή του στον κύριο Πρωθυπουργό τα εξής: «Πήγα στον κ. Σημίτη, όχι με απλωμένη την παλάμη για λογαριασμό μου, πήγα για την Ακαδημία Κινηματογράφου. Τη βρήκε περίφημη ιδέα, το ίδιο δε την είχε βρει και ο κ. Πάγκαλος, αλλά δεν πρόλαβε, όπως και ο κ. Βενιζέλος». 
      Αυτά δήλωσε στις 6 Σεπτεμβρίου στα «ΝΕΑ».
      Η Εταιρεία Ελλήνων Σκηνοθετών σε γραπτή παρέμβασή της για την κινηματογραφική παιδεία δηλώνει: «Η διατύπωση της πραγματικότητας μπορεί να υπαχθεί στη συμπερασματική πρόταση: Η κινηματογραφική παιδεία στην Ελλάδα υστερεί. Η πολιτεία ουδέποτε εξέφρασε ρητώς τη βούλησή της για την ακαδημαϊκή οργάνωση της κινηματογραφικής παιδείας στην Ελλάδα και αυτό παρά την έκρηξη ως προς την ίδρυση ακαδημαϊκών σχολών και τμημάτων». 
      Υφίσταται κινηματογραφική, εκπαιδευτική πολιτική στην πρωτοβάθμια και δευτεροβάθμια εκπαίδευση; Η απάντηση είναι αυτονόητη, όχι. Επιπλέον, να αναρωτηθούμε για ειδικότερα ζητήματα υποδομών, υφίστανται στη χώρα μας ειδικές βιβλιοθήκες, οργανικές προϋποθέσεις για τη δημιουργία πανεπιστημιακής σχολής κινηματογράφου; Όχι, δηλώνει ο Μισέλ Δημόπουλος, διευθυντής Φεστιβάλ Θεσσαλονίκης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, κύριε Υπουργέ, η «Κάμερα Ζιζάνιο» και το «Πάμε σινεμά» είναι αποσπασματικές κινήσεις. Το παιδί στο σχολείο του, στο δημοτικό, στο γυμνάσιο, στο λύκειο δεν έχει μία συγκροτημένη πολιτική. Διδάσκεται αρχαίο δράμα και δεν βλέπει την κινηματογραφική μεταφορά του από το Μιχάλη Κακογιάννη και το Γιώργο Τζαβέλα. Διδάσκεται ελληνική λογοτεχνία και δε βλέπει τα ντοκιμαντέρ της Λίλας Κουρκουλάκου για το Σολωμό, τον Καβάφη και μια πλειάδα άλλων λογοτεχνών μας. Διδάσκεται ευρωπαϊκή ή παγκόσμια ιστορία και δεν βλέπει την ταινία «1492» με τη μουσική του Βαγγέλη Παπαθανασίου.
      Τέλος, η Εταιρεία Ελλήνων Σκηνοθετών στην προαναφερθείσα παρέμβασή της για την κινηματογραφική παιδεία είναι σαφής και κατηγορηματική. Υφίσταται κινηματογραφική εκπαιδευτική πολιτική στην πρωτοβάθμια και δευτεροβάθμια εκπαίδευση; Η απάντηση σαφώς είναι όχι.
      Τελειώνοντας, κύριε Υπουργέ, εσείς θα διαλέξετε βέβαια ποια είναι η δουλειά την οποία πρέπει να κάνετε και τις συνέπειες, για όσον καιρό σας απομένει ή θα διαλέξετε την αυτάρεσκη –όπως δηλώνετε- προαναφερθείσα απάντησή σας στο Βουλευτή μας κ. Ορφανό.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρία και κύριοι συνάδελφοι, χαίρομαι γιατί μεσούντος του πολέμου στο Ιράκ οι συνάδελφοι της Νέας Δημοκρατίας πήραν την επείγουσα και επίκαιρη πρωτοβουλία να θέσουν με την επερώτησή τους το ζήτημα της κατάστασης στον ελληνικό κινηματογράφο.
      ΓΕΩΡΓΙΟΣ ΟΡΦΑΝΟΣ: Όλοι ασχολούμαστε με τον πόλεμο αλλά…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Λέω ότι η πρωτοβουλία αυτή είναι επίκαιρη και επείγουσα γιατί κάθε συζήτηση περί πολιτισμού είναι βαθύτατα πολιτική καθώς είμαστε αναγκασμένοι να διαπιστώσουμε ότι πάρα πολύ συχνά, σχεδόν πάντα, στη μήτρα των μεγάλων πολιτικών και στρατιωτικών συγκρούσεων βρίσκονται πολιτιστικά ζητήματα. Γιατί πολιτισμός δεν είναι μόνο η προστασία και η ανάδειξη της αρχαιολογικής και γενικότερα της πολιτιστικής κληρονομιάς, ούτε μόνο η καλλιέργεια των καλών και των σύγχρονων τεχνών. Πολιτισμός είναι κυρίως η συλλογική συνείδηση, η νοοτροπία, ο τρόπος με τον οποίον προσλαμβάνουμε και αντιλαμβανόμαστε την ιστορία και γενικότερα όλα εκείνα που συγκροτούν την αυτοσυνειδησία μιας κοινωνίας σε σχέση με το παρελθόν της και το μέλλον της. Και εάν κάτι κομίζει η σημερινή μεταμοντέρνα εποχή είναι η ικανότητα της κοινωνίας να αντιλαμβάνεται με έναν ενιαίο τρόπο την εξέλιξη του χρόνου, άρα να σκέφτεται και πολύ πιο κοντά στο μέλλον αλλά και πολύ πιο κοντά στο παρελθόν.
      Θέλω να ευχαριστήσω επίσης τους συναδέλφους της Νέας Δημοκρατίας γιατί μετά από πολύ καιρό μας επιτρέπουν να κάνουμε εδώ, στη Βουλή των Ελλήνων, μία συνολική συζήτηση για την κατάσταση του ελληνικού κινηματογράφου και για την κινηματογραφική πολιτική που εφαρμόζουμε. Αυτό γίνεται για πρώτη φορά τα τελευταία χρόνια. 
      Από το 1981 και μετά, επί των ημερών της Μελίνας Μερκούρη στο Υπουργείο Πολιτισμού, ψηφίστηκε ο πρώτος βασικός νόμος που οργάνωσε την κρατική υποστήριξη προς τον ελληνικό κινηματογράφο. Πρέπει να σας πω ότι με πολύ μεγάλη συγκίνηση θυμούμαι πάντα τη συμμετοχή μου στις πρώτες ομάδες εργασίας για την κατάρτιση αυτού του σχεδίου νόμου με το Γιάννη Μπακογιαννόπουλο, με το Ζυλ Ντασέν, με τον αείμνηστο Παύλο Ζάνα, με το Μάνο Ζαχαρία και πολλούς άλλους που έπαιξαν καθοριστικό ρόλο στη διαμόρφωση αυτού του βασικού νομοθετικού πλαισίου που είχα την ευκαιρία στη συνέχεια –έτσι τα έφερε η τύχη- και να εκσυγχρονίσω και να συμπληρώσω με μία σειρά από νομοθετικές παρεμβάσεις από το 1997 έως το 1999 και πρόσφατα πάλι με τις αλλαγές που επιφέραμε στη νομοθεσία που διέπει κυρίως το φεστιβάλ κινηματογράφου, αλλά και τη μέθοδο επιστροφής του φόρου στις κινηματογραφικές αίθουσες.
      Ο ελληνικός κινηματογράφος όντως εμφάνισε μία περίοδο πολύ σημαντικής ακμής. Μιλάμε για τις δεκαετίες του 1960 και του 1970, δηλαδή μιλάμε, αναφερόμενοι πάντα στα ελληνικά δεδομένα, για την προτηλεοπτική περίοδο. Κατά την περίοδο της ακμής του ελληνικού κινηματογράφου δεν είχε «εισβάλει» η τηλεόραση, δεν είχε γίνει το βασικό μέσο ενημέρωσης και ψυχαγωγίας του ελληνικού λαού. 
      Επίσης, αναφερόμαστε σε μία εποχή που η κινηματογραφική αίθουσα ήταν ο βασικός χώρος συνάθροισης του κοινού για πολιτιστικούς σκοπούς. Ο κινηματογράφος ήταν η πιο φτηνή, η πιο μαζική, η πιο λαϊκή μορφή πολιτιστικής δραστηριότητας και αυτό είχε πολύ μεγάλη σχέση και με τον τρόπο με τον οποίο η κοινωνία αντιλαμβανόταν τους δεσμούς της και αποδείκνυε τη συνοχή της.
      Δε θέλω να σχολιάσω τώρα τους πρόσθετους λόγους που οδήγησαν στις μεγάλες εμπορικές επιτυχίες των δεκαετιών εκείνων, ούτε θέλω να συζητήσω για την ποιότητα των ταινιών αυτών. Η αλήθεια είναι ότι υπάρχουν αριστουργήματα, εξίσου όμως αλήθεια είναι ότι υπάρχουν και ταινίες που δεν έχουν εισφέρει τίποτα στην ιστορία του εγχώριου και πολύ περισσότερο του διεθνούς κινηματογράφου.
      Επίσης, πρέπει να σας πω ότι η εποχή εκείνη ήταν μια εποχή βαθιά προβληματική και «ένοχη». Στη δεκαετία του 1960 ήταν ακόμη πολύ αισθητά τα στοιχεία της ψυχροπολεμικής και μεταεμφυλιοπολεμικής εποχής και έβρισκαν στον κινηματογράφο οδούς διαφυγής δήθεν αθώες και ανύποπτες, προκειμένου να συγκαλυφθεί το «βαρύ» κλίμα της εποχής εκείνης. Αυτό μπορούμε να το δούμε και σε πολλές εκφράσεις της λογοτεχνίας της εποχής εκείνης, σε πολλές εκφράσεις της μουσικής της εποχής εκείνης. Πρέπει να δει κανείς παράλληλα πώς εξελίσσονται αυτές οι μορφές τέχνης και έκφρασης του λαού στη μακρά μεταπολεμική και μετεμφυλιακή περίοδο, προκειμένου να αξιολογήσει την κατάσταση αυτή.
      Βέβαια, σε σχέση με το τηλεοπτικά εκπαιδευμένο κοινό και σε σχέση με τις δραματοποιημένες σειρές που εμφανίζουν οι περισσότεροι τηλεοπτικοί σταθμοί, οι ταινίες αυτές και μάλιστα οι εύληπτες, λαϊκές και δημοφιλείς ταινίες των δεκαετιών 1960 και 1970 είναι «όαση». Γι’ αυτό, είναι απολύτως λογικό και φυσιολογικό το γεγονός ότι ως τηλεοπτικά πια προϊόντα, οι ταινίες αυτές έχουν μία εκπληκτική απήχηση, συγκεντρώνουν υψηλότατα ποσοστά τηλεθέασης, τις προτιμά το τηλεοπτικό κοινό ως τηλεοπτικά θεάματα, ανεξάρτητα μάλιστα από την ηλικία των τηλεθεατών, γιατί είναι σαφώς αρτιότερα προϊόντα από τις περισσότερες δραματοποιημένες σειρές που παρουσιάζονται στην ελληνική τηλεόραση.
      Από τη δεκαετία του 1980 και μετά όμως, θα έλεγα μετά τη Μεταπολίτευση, που άλλαξε και τα πολιτικά ήθη, αλλά και τις πολιτιστικές συμπεριφορές στην Ελλάδα, ο ελληνικός κινηματογράφος έχει περιπέσει σε μία βαθύτατη κρίση, θα έλεγα στη σχεδόν απόλυτη ανυπαρξία. Συμπτωματικά, αυτό είναι ένα πρόβλημα που αντιμετωπίζουν όλες οι ευρωπαϊκές χώρες. Από το 1975 και μετά, για να πάρουμε συμβατικά το πρώτο δημοκρατικό έτος, εμφανίζεται ένα τεράστιο πρόβλημα, το οποίο δεν είναι μόνο ελληνικό. Εμείς έχουμε και το πρόσθετο πρόβλημα της άνθισης της τηλεόρασης τότε, το οποίο μάλιστα στη δεκαετία του 1980 επιδεινώνεται με τον εντυπωσιακό πολλαπλασιασμό των ιδιωτικών τηλεοπτικών σταθμών, ων ουκ έστι αριθμός.
      Σε καμία άλλη χώρα, πλην της Τουρκίας και εν μέρει της Ιταλίας δεν εμφανίζεται τέτοιο πλήθος τηλεοπτικών σταθμών, συμπεριλαμβανομένων και των περιφερειακών και τοπικών που προσφέρουν στο κοινό ένα απίθανο φάσμα κινηματογραφικών επιλογών κάθε μέρα. 
      Έχουμε λοιπόν να αντιμετωπίσουμε ένα γενικό πρόβλημα του ευρωπαϊκού κινηματογράφου και έχουμε να αντιμετωπίσουμε και ένα ειδικότερο, επιπρόσθετο, πρόβλημα του ελληνικού κινηματογράφου. 
      Κατ’ αρχάς το πρόβλημα του ελληνικού κινηματογράφου, όπως και κάθε άλλης κινηματογραφίας χώρας μεσαίου ή μικρού πληθυσμιακού μεγέθους, είναι ότι η γλωσσική αγορά του είναι πάρα πολύ μικρή. Είναι διαφορετικό να διαχειρίζεσαι την ισπανική κινηματογραφία που έχει την τεράστια αγορά της Λατινικής Αμερικής είναι διαφορετικό να διαχειρίζεσαι την πορτογαλική κινηματογραφία γιατί οι χώρες οι λεγόμενες της πορτογαλικής έκφρασης είναι πάρα πολλές στον κόσμο, συμπεριλαμβανομένης και της Βραζιλίας που είναι μια τεράστια αγορά και παραγωγός βέβαια κινηματογραφικού και οπτικοακουστικού υλικού και διαφορετικό να διαχειρίζεσαι την ελληνική ή ακόμη και τη σουηδική ή τη δανική κινηματογραφία.
      Πρέπει, λοιπόν, ο ευρωπαϊκός κινηματογράφος να αντιμετωπίσει αυτό το πρόβλημα στην πλήρη του διάσταση, διότι η αλήθεια είναι ότι η ενιαία αγορά στον τομέα του πολιτισμού και του οπτικοακουστικού λειτουργεί ως ενιαία αγορά μόνο προς όφελος των αμερικανικών τηλεοπτικών προϊόντων.
      Υπάρχει λοιπόν ένα θέμα. Γιατί ο αμερικανικός κινηματογράφος είναι ένας κινηματογράφος που προτιμά ο Ευρωπαίος θεατής; Και μάλιστα ο Ευρωπαίος θεατής σε χώρες που δεν έχουν το δικό μας σύστημα του υποτιτλισμού, αλλά έχουν το για μας ασυνήθιστο και καλλιτεχνικά προβληματικό, πολλές φορές, σύστημα της μεταγλώττισης των ταινιών. Γιατί είναι τόσο μικρό το ποσοστό των ευρωπαϊκών ταινιών και όχι μόνο των ελληνικών, στις ελληνικές αίθουσες και γιατί το ίδιο πρόβλημα υπάρχει σε όλες σχεδόν, θα έλεγα πλήρως, τις χώρες της Ευρώπης, όχι μόνο της Ευρωπαϊκής Ένωσης αλλά και της μείζονος Ευρώπης των σαράντα πέντε χωρών-μελών του Συμβουλίου της Ευρώπης; Τι είναι αυτό που κάνει τις αμερικανικές ταινίες πιο πρόσφορες, πιο θελκτικές; Και πρέπει να μιλήσουμε βεβαίως με ειλικρίνεια. 
      Κατ’ αρχάς υπάρχουν άλλες εμπειρίες, υπάρχει άλλος επαγγελματισμός, υπάρχει άλλη δυνατότητα προώθησης και επιβολής του προϊόντος όταν αυτό είναι αγγλόφωνο και όταν αυτό υποστηρίζεται από έναν τεράστιο μηχανισμό προβολής και επιβολής ή έστω υποβολής της ιδέας ότι πρέπει να δει κανείς αυτές τις ταινίες. Είναι τελείως διαφορετικό να διαχειρίζεται κανείς τα Όσκαρ, σε σύγκριση με τα ευρωπαϊκά βραβεία κινηματογράφου τα οποία είναι ένας αχνός, σχεδόν ανύπαρκτος, θεσμός. Είναι τελείως διαφορετική η προβολή που συναντούν διεθνώς οι διαδικασίες, υποστήριξης επικοινωνιακής της αμερικανικής κινηματογραφίας σε σχέση όχι με το φεστιβάλ Θεσσαλονίκης ή το φεστιβάλ Κωνσταντινούπολης, αλλά σε σχέση με το φεστιβάλ των Κανών, του Βερολίνου, της Βενετίας. Πρέπει λοιπόν να δούμε το θέμα μας σε δύο επίπεδα, τι συμβαίνει με τον ευρωπαϊκό κινηματογράφο και τι επιπλέον πρόβλημα έχει ο ελληνικός κινηματογράφος. 
      Όλα αυτά έχουμε πάρει την πρωτοβουλία να τα συζητήσουμε στις 25 και 26 Μαΐου αυτού του έτους, την επομένη δηλαδή του ατύπου Συμβουλίου των Υπουργών Πολιτισμού και οπτικοακουστικών της Ευρωπαϊκής Ένωσης στη Θεσσαλονίκη, σ’ ένα μεγάλο συνέδριο που οργανώνουμε σε συνεργασία με τους επαγγελματίες του οπτικοακουστικού και σε συνεργασία φυσικά με όλες τις χώρες-μέλη και την Επιτροπή, με αντικείμενο ακριβώς τις επιπτώσεις που έχει η διεύρυνση από την Ευρωπαϊκή Ένωση των δεκαπέντε στην Ευρωπαϊκή Ένωση των είκοσι πέντε, στο οπτικοακουστικό, στο πλαίσιο της γενικότερης συζήτησης για το αν υπάρχει μια ευρωπαϊκή πολιτιστική ταυτότητα, για το αν υπάρχει μια ευρωπαϊκή πολιτιστική «καταναλωτική» συμπεριφορά, για το πώς πρέπει να αντιδράσει η Ευρωπαϊκή Ένωση σ’ αυτά τα θέματα. Και θα δούμε τι πρόσθετο πρόβλημα έχει η Ελλάδα.
      Πρέπει να σας πω ότι κοινή πολιτική όλων των κρατών-μελών και ιδίως των κρατών-μελών που ακολουθούν την γαλλική παράδοση σ’ αυτά τα θέματα, όλα αυτά τα χρόνια, είναι η ανάπτυξη μορφών έντονου κρατικού προστατευτισμού.
      Οι εθνικές κινηματογραφικές βιομηχανίες, με εξαίρεση ίσως την περίπτωση της Μεγάλης Βρετανίας η οποία έχει το τεράστιο προσόν της αγγλοφωνίας, βασίζονται σχεδόν αποκλειστικά στην κρατική υποστήριξη. Το κράτος είναι αυτό που στηρίζει το γαλλικό κινηματογράφο, τον ιταλικό κινηματογράφο κοκ.
      Φυσικά το ίδιο μοντέλο, με τους ίδιους μηχανισμούς, ακολουθούμε από τη δεκαετία του ’80 έως τώρα και στην Ελλάδα. Οι μηχανισμοί είναι πάρα πολύ απλοί. Το κράτος μέσω ενός ειδικού φορέα, όπως είναι το κέντρο κινηματογράφου –το ίδιο συμβαίνει σε όλες τις χώρες- στηρίζει την προπαραγωγική διαδικασία, στηρίζει το σενάριο, όπου  κυρίως πάσχουν οι ευρωπαϊκές ταινίες –αυτή είναι ή έκδηλη αδυναμία του ευρωπαϊκού και του ελληνικού κινηματογράφου- στηρίζει όλη την παραγωγή, διότι τα κέντρα κινηματογράφου σε όλη την Ευρώπη και στην Ελλάδα είναι συμπαραγωγοί του συνόλου σχεδόν της ετήσιας κινηματογραφικής παραγωγής, στηρίζει τη διανομή και στην αγορά και σε παράλληλα δίκτυα επιλεγμένων ταινιών, στηρίζει τη διεθνή προβολή, τη διαφήμιση, την παρουσία των ταινιών σε ξένα φεστιβάλ και σε εβδομάδες κινηματογράφου κοκ. Αυτά κάνουμε και εμείς. Το Ελληνικό Κέντρο Κινηματογράφου κάνει ακριβώς ότι κάνουν όλα τα ομόλογα κέντρα σε όλες σχεδόν τις χώρες της Ευρωπαϊκής Ένωσης.
      Μάλιστα, μετά από πολύ μεγάλη επιμονή μου όλα τα χρόνια της παρουσίας μου στο Υπουργείο Πολιτισμού, οι διοικήσεις του κέντρου κινηματογράφου και υπό τον κ. Βρεττάκο και υπό τον κ. Ευστρατιάδη και υπό τον κ. Χρονόπουλο -γιατί τρεις διαφορετικοί άνθρωποι έχουν ασκήσει αυτά τα καθήκοντα όσο τουλάχιστον είμαι εγώ Υπουργός- έχει γίνει προσπάθεια, ώστε το  Ελληνικό Κέντρο Κινηματογράφου να ενισχύσει όλες τις ταινίες που παράγονται με ελάχιστες εξαιρέσεις ταινιών που δεν ζήτησαν ενίσχυση ή που, αν τη ζήτησαν, είχαν τέτοιες οικονομικές προϋποθέσεις που δεν τη χρειάζονταν. Βεβαίως δίνει έμφαση στην προπαραγωγική διαδικασία και ιδίως στο σενάριο, γιατί ένα από τα πολύ μεγάλα προβλήματα -για να μην πω ατοπήματα- του ευρωπαϊκού και κυρίως του ελληνικού κινηματογράφου είναι ότι ο Έλληνας σκηνοθέτης έχει την εντύπωση ότι είναι ο Λεονάρντο Νταβίντσι της κινηματογραφίας, ότι είναι ένας αναγεννησιακός άνθρωπος-ορχήστρα που μπορεί να είναι ο σεναριογράφος, ο σκηνοθέτης, ο παραγωγός, ο μοντέρ κατά περίπτωση και ταυτόχρονα να είναι και ο άνθρωπος ο οποίος καμιά φορά παίζει και στην ταινία. Αυτό το φαινόμενο του πανεπόπτη σκηνοθέτη ο οποίος λειτουργεί με αυτήν την αντίληψη δεν μπορεί ποτέ να αντιταχθεί στην αμερικανική κινηματογραφική βιομηχανία, όπου ομάδες υπερεξιδικευμένων  και ταλαντούχων σεναριογράφων συλλογικά γράφουν καταπληκτικά σενάρια, όπου η παραγωγική διαδικασία είναι μία αυστηρά επιχειρηματική οικονομική διαδικασία και όπου οι ηθοποιοί επιδεικνύουν έναν εντυπωσιακό επαγγελματισμό με τεράστιες εκφραστικές δυνατότητες, κάτι που φαίνεται ιδίως στους υποστηρικτικούς ρόλους, καθώς όλοι βλέπουμε και ευρωπαϊκές και αμερικανικές ταινίες. 
      Πρέπει να σας πω ότι καταφέραμε με όλα τα αυτά τα μέτρα να στηρίξουμε μια εθνική κινηματογραφία η οποία είχε πεθάνει, να την αναστήσουμε και να έχουμε φθάσει εν έτει 2002, 2003 να έχουμε κάθε χρόνο περίπου είκοσι με είκοσι πέντε ταινίες μεγάλου μήκους εκ των οποίων δεκαπέντε κατά μέσο όρο είναι δραματοποιημένες ταινίες, fiction, ενώ έχουμε δημιουργήσει την υπόθεση που λέγεται ελληνικό ντοκιμαντέρ μεγάλου μήκους. Έτσι το Ελληνικό Κέντρο Κινηματογράφου, το οποίο δεν λειτουργεί κερδοσκοπικά και εμπορικά αλλά ιδρυματικά, είναι ο συμπαραγωγός στο 95% των ταινιών που παράγονται στην Ελλάδα, στηρίζει τους σεναριογράφους και ιδίως τους νέους τους οποίους και το Υπουργείο Πολιτισμού στηρίζει απευθείας. Έχουμε μια στενότατη συνεργασία με τους επαγγελματίες του χώρου αυτού οι οποίοι παίζουν καθοριστικό ρόλο και, αν για κάτι μπορούμε να κατηγορηθούμε, είναι ότι τους εμπιστευόμαστε πάρα πολύ. Αυτοί έχουν την πλειοψηφία στο διοικητικό συμβούλιο του Ελληνικού Κέντρου Κινηματογράφου. Έχουν πολύ σημαντικό ρόλο μέσω του γνωμοδοτικού συμβουλίου κινηματογραφίας του Υπουργείου Πολιτισμού και φυσικά πολύ σημαντικό ρόλο μέσα από την πεντηκονταμελή επιτροπή που απονέμει τα κρατικά βραβεία κινηματογράφου. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Υποστηρικτικοί θεσμοί δίπλα σ’ αυτά τα τεράστια προγράμματα του Κέντρου Κινηματογράφου είναι όλα αυτά που γίνονται από τους άλλους φορείς μας, κυρίως από το Φεστιβάλ Κινηματογράφου Θεσσαλονίκης, από το Μουσείο Κινηματογράφου και από τις συναφείς δραστηριότητες, που είναι προγραμματικά συμβεβλημένες με το Υπουργείο Πολιτισμού. Διότι, δεν πρέπει να ξεχνάμε ότι Φεστιβάλ Κινηματογράφου Θεσσαλονίκης σημαίνει τριακόσιες εξήντα πέντε ημέρες το χρόνο δραστηριότητες στην Αθήνα και στην Θεσσαλονίκη, στις δύο αίθουσες του ΟΛΥΜΠΙΟΝ και σε πολλές αίθουσες της Αθήνας. Σημαίνει διοργάνωση του ετήσιου Διεθνούς Φεστιβάλ, συνδιοργάνωση της ετήσιας μεγάλης εκδήλωσης των κρατικών κινηματογραφικών βραβείων που συναρμόζεται με το Φεστιβάλ αλλά έχει διακεκριμένη νομική φυσιογνωμία. Σημαίνει οργάνωση του ετήσιου Φεστιβάλ Ντοκιμαντέρ που είναι αυτοτελής θεσμός. Σημαίνει οργάνωση δεκάδων αφιερωμάτων κάθε χρόνο. Και για να μη σας κουράζω, σημαίνει διοργάνωση της κατά τη γνώμη μου σημαντικότερης δραστηριότητας που γίνεται στο χώρο του κινηματογράφου, που είναι το πρόγραμμα κινηματογραφικής παιδείας, το πρόγραμμα «Πάμε Σινεμά», το οποίο μετέχουν φέτος επτακόσια πενήντα σχολεία και εβδομήντα χιλιάδες μαθητές σε όλη την Ελλάδα, που σημαίνει, όχι απλώς εξοικείωση με τον κινηματογράφο και μύηση στα μυστικά της έβδομης τέχνης, αλλά σημαίνει ότι, λύκεια σε όλη την Ελλάδα παράγουν ταινίες και όπως ξέρετε –γιατί αυτό μεταδίδεται και τηλεοπτικά- με τη συνεργασία των Υπουργείων Πολιτισμού και Παιδείας, έχουμε εξαιρετικές, πραγματικά εξαιρετικές ταινίες μικρού μήκους, φτιαγμένες από τους μαθητές, οι οποίες προβάλλονται και οι οποίες διαγωνίζονται και οι οποίες βραβεύονται σε όλη την Ελλάδα. Και φέτος θα επεκταθούμε και εκτός Ελλάδος σε ελληνικούς πληθυσμούς. Και αυτή είναι η σημαντικότερη και η μαζικότερη δραστηριότητα που γίνεται.
      Αλλά δεν είναι μόνο το Φεστιβάλ Κινηματογράφου. Είναι το Φεστιβάλ Ταινιών μικρού μήκους της Δράμας. Είναι όλα τα άλλα φεστιβάλ τα οποία στηρίζουμε, δηλαδή της Ολυμπίας, της Λάρισας, της Σάμου, της Ζακύνθου, με τον οικολογικό κινηματογράφο, τα αφιερώματα όλων των σημαντικών μέσων ενημέρωσης, όπως είναι οι «Νύχτες Πρεμιέρας» και το «Πανόραμα του Ευρωπαϊκού Κινηματογράφου, που οργανώνουν μεγάλες εφημερίδες, το «ΕΘΝΟΣ» και η «ΕΛΕΥΘΕΡΟΤΥΠΙΑ», κάθε χρόνο. Και σε όλες αυτές τις δραστηριότητες οι οποίες είναι πολύ σημαντικές, έρχεται να προστεθεί η δραστηριότητα της Πολιτιστικής Ολυμπιάδας, η οποία οργανώνει τα δικά της πολύ σημαντικά αφιερώματα, τα οποία αφορούν τους Ολυμπιακούς Αγώνες, το Ολυμπιακό Πνεύμα και τους Αρχαίους Μύθους στον παγκόσμιο κινηματογράφο, που είναι το μεγάλο αφιέρωμα της Πολιτιστικής Ολυμπιάδας στον κινηματογράφο. 
      Το κράτος δαπανά για την παρέμβασή του στον κινηματογράφο τώρα πλέον περίπου 7 δισεκατομμύρια δραχμές. Η παρέμβαση αυτή γίνεται με πολλούς και διάφορους τρόπους, σε όλα τα επίπεδα. Το κράτος είναι συμπαραγωγός των ταινιών, το κράτος πληρώνει τα έξοδα προβολής, διαφήμισης και μετακίνησης στο εξωτερικό για να μετέχουν ταινίες σε διάφορα φεστιβάλ. Και χαίρομαι γιατί οι ελληνικές ταινίες μετέχουν σε φεστιβάλ, όπως η ταινία της κ. Παναγιωτοπούλου με τους «Δύσκολους αποχαιρετισμούς» και παίρνουν βραβεία, πολύ σημαντικά βραβεία. Ο Θεόδωρος Αγγελόπουλος έχει βραβευθεί, ο Ροβήρος Μανθούλης μετείχε στο Φεστιβάλ της Βενετίας, ως επίσημη συμμετοχή. Για μια κινηματογραφία των ελληνικών μεγεθών, αυτές οι συμμετοχές είναι πάρα πολύ σημαντικές. Εσείς θέλετε να συγκρίνουμε τον ελληνικό κινηματογράφο με τον αμερικανικό, με το γαλλικό, με τον ιταλικό, με τον ισπανικό; Μπορούμε. Αλλά μπορείτε να μου πείτε, κύριε Καρρά, έχει μειωθεί η συμμετοχή στα διεθνή φεστιβάλ τις τελευταίες δεκαετίες; Όχι βέβαια.  Έχει αυξηθεί η συμμετοχή στα φεστιβάλ. Και πρέπει επίσης να σας πω εδώ, επειδή το θίξατε, ότι το Φεστιβάλ Κινηματογράφου Θεσσαλονίκης είναι ένα φεστιβάλ που σέβεται τον εαυτό του και τη φύση του. Δεν μικρομεγαλίζει, είναι φεστιβάλ νέων σκηνοθετών, δηλαδή μετέχουν σκηνοθέτες που έχουν κάνει μία ή το πολύ δύο ταινίες και εγγράφεται στο χάρτη των διεθνών φεστιβάλ, γιατί αλλιώς θα ήταν ο φτωχός συγγενής σε σχέση με τις Κάννες, τη Βενετία ή στο Βερολίνο.
      Και επειδή έχω παρακολουθήσει φεστιβάλ και στο Βερολίνο και στην Κωνσταντινούπολη, την οποίαν αναφέρατε, πρέπει να σας πω ότι αυτό που καταφέρνει το Φεστιβάλ Θεσσαλονίκης να έχει εκατό ξένους δημοσιογράφους, να έχει αφιερώματα σε όλα τα ξένα ειδικά περιοδικά, τα οποία ίσως δεν παρακολουθείτε, αλλά είναι εντυπωσιακή η αγορά των ξένων ειδικών περιοδικών κινηματογράφου, να φέρνει σαράντα διευθυντές φεστιβάλ ή αγοραστές από τηλεοπτικά δίκτυα ή από δίκτυα διανομής, να οργανώνει ένα «παρτεναριά» ανάμεσα στις ελληνικές ταινίες και τις πιθανές διεξόδους στο εξωτερικό των ταινιών αυτών, δεν το κάνει κανένα άλλο φεστιβάλ του είδους του.
      Έρχομαι τώρα στα επιμέρους σημεία τα οποία θέσατε:
      Κατ’ αρχάς πρέπει να σας πω ότι μου προκάλεσε πολύ δυσάρεστη εντύπωση το βασικό επιχείρημα, το οποίο επανέλαβε ομαδικά η Αξιωματική Αντιπολίτευση σήμερα, που αφορά τα πολιτικά φρονήματα των σκηνοθετών, των παραγωγών και γενικά των ανθρώπων του κινηματογράφου.
      Εσείς ελέγχετε τα φρονήματα των ανθρώπων του κινηματογράφου και γενικά των ανθρώπων της τέχνης; Πώς τους κατανέμετε; Πώς τους ταξινομείτε; Τι θα πει πόσα μέλη της ΔΑΚΕ Κινηματογράφου πήραν μέρος στα προγράμματα του Υπουργείου ή του Ελληνικού Κέντρου Κινηματογράφου; Ελέγχετε τα φρονήματα. Λυπάμαι πάρα πολύ. Είναι πολύ κακός οιωνός αυτό που ακούστηκε εδώ μέσα. Είναι τραγικό αυτό.
      ΒΑΣΙΛΗΣ ΚΕΔΙΚΟΓΛΟΥ: Έλεγχο κάνει η Κυβέρνηση. Εάν θέλετε στοιχεία, ευχαρίστως.
       ΠΡΟΕΔΡΕΥΩΝ (Κωνσταντίνος Γείτονας): Μην αρχίζετε έτσι, κύριε Κεδίκογλου. Αλλιώς θα πω να μη γράφεται τίποτα στα Πρακτικά. Να αφήσετε παρακαλώ τον κύριο Υπουργό να ομιλήσει.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ακούστε, παρακαλώ.
      Γνωρίζετε εσείς, κύριοι συνάδελφοι της Νέας Δημοκρατίας, ποια είναι τα φρονήματα του Θόδωρου Αγγελόπουλου; Γνωρίζετε ποια είναι τα φρονήματα του Μιχάλη Κακογιάννη; Γνωρίζετε ποια είναι τα φρονήματα του Παντελή Βούλγαρη; Γνωρίζετε ποια είναι τα φρονήματα του Νίκου Κούνδουρου; Πώς τα γνωρίζετε; Τι κάνετε; Κάνετε έλεγχο; Ζητάτε πιστοποιητικά; 
      ΚΩΣΤΑΣ ΚΑΡΡΑΣ: Μα τώρα θα μας πείτε, κύριε Υπουργέ…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ή μήπως θέλει πολύ μυαλό για να καταλάβει κανείς ότι στο χώρο της τέχνης αυτό που λέγεται αριστερή και προοδευτική διανόηση, όπως και  να το κάνουμε…
      ΠΡΟΕΔΡΕΥΩΝ (Κωνσταντίνος Γείτονας):  Κύριε συνάδελφε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …έχει μία συγκριτική υπεροχή. Ναι. Αλλά όλοι αυτοί οι άνθρωποι, γιατί αυτά τα ονόματα που σας είπα είναι οι κατεξοχήν υποστηριχθέντες και υποστηριζόμενοι τα τελευταία χρόνια…
      ΚΩΣΤΑΣ ΚΑΡΡΑΣ: Σας τα ανέφερα αυτά τα ονόματα προηγουμένως.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …με ειδικά προγράμματα και με ειδική πρόσθετη επιδότηση. Μπορείτε να ισχυριστείτε ότι κανείς απ’ αυτούς είναι πολιτικός φίλος της Κυβέρνησης ή ότι έχει επιλεγεί όχι λόγω της αξίας του, αλλά λόγω των πολιτικών και ιδεολογικών του προτιμήσεων; Αυτά είναι τραγικά πράγματα.
      ΚΩΣΤΑΣ ΚΑΡΡΑΣ: Τι λέτε, κύριε Υπουργέ; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πλήττεται, δηλαδή, η ελευθερία της τέχνης, η ελευθερία της έκφρασης, η αισθητική πολυμορφία. Και λυπάμαι πάρα πολύ γιατί εμφανίζεστε εδώ ως ελεγκτές των πολιτικών και ιδεολογικών απόψεων των δημιουργών. Λυπάμαι πάρα πολύ.
      ΓΕΩΡΓΙΟΣ ΟΡΦΑΝΟΣ: Από τις επιλογές πλήττονται, όχι από τον έλεγχο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έρχομαι τώρα σε ορισμένα επιμέρους ζητήματα.
      Το 1,5% πράγματι θεσπίστηκε με τον τραγικό νόμο του 1989 της Κυβέρνησης Τζανετάκη, που έδωσε προνομιακά τις άδειες των τηλεοπτικών σταθμών χωρίς να προβλέψει μηχανισμό και επαρκείς κυρώσεις. Στη συνέχεια προσθέσαμε στη νομοθεσία το μηχανισμό και τις κυρώσεις και κάναμε άπειρες προσπάθειες για την εφαρμογή του 1,5%. Αυτό το 1,5% σημαίνει ότι επενδύουν, όπως ξέρετε, οι τηλεοπτικοί σταθμοί στην παραγωγή κινηματογραφικών ταινιών. Και όντως δεν έχουμε πετύχει τη συμμόρφωση που θέλαμε και που προβλέπει ο νόμος. Η κύρωση είναι η μη χορήγηση άδειας ή η αφαίρεση της προσωρινής άδειας. Και έχουμε ζητήσει από το Εθνικό Συμβούλιο Ραδιοτηλεόρασης να κινήσει τη διαδικασία αυτήν. Ιδίως τώρα που έχει εξοπλιστεί με όλες τις συνταγματικές εγγυήσεις υπάρχει ένα τέτοιο τεράστιο ζήτημα.
      Βέβαια, υπάρχουν σταθμοί που έχουν δώσει δείγματα καλής θέλησης. Είναι διαφοροποιημένη απολύτως η συμπεριφορά της ΕΡΤ, της δημόσιας τηλεόρασης. Εμείς είμαστε ανοιχτοί όχι απλά και μόνο στην εφαρμογή του νόμου με έναν αυτόματο τρόπο, αλλά και σε συζητήσεις για να βρούμε τρόπους ουσιαστικής απόδοσης αυτής της επένδυσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ να ολοκληρώσετε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μισό λεπτό, κύριε Πρόεδρε. Όλοι έχουν υπερβεί το χρόνο τους.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν είναι αυτή δικαιολογία. Ολοκληρώστε. Έχετε και δυνατότητα δευτερολογίας και τριτολογίας.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δώστε μου δύο λεπτά να ολοκληρώσω.
      ΠΡΟΕΔΡΕΥΩΝ (Κωνσταντίνος Γείτονας): Πολύ ωραία, σε δύο λεπτά ολοκληρώστε το λόγο σας.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εμείς προσπαθούμε να εξηγήσουμε στους τηλεοπτικούς σταθμούς, πέρα από την κυρωτική λειτουργία του νόμου, γιατί είναι και οικονομικά και επιχειρηματικά ωφέλιμο γι’ αυτούς να κάνουν αυτές τις επενδύσεις.
      Πρέπει να αντιληφθούν ότι, αν δεν παράγουν υψηλής ποιότητας δραματοποιημένο πρόγραμμα δεν μπορούν να υποστηρίξουν τη μέση τηλεθέασή τους, δηλαδή, δεν μπορούν να υποστηρίξουν και την προσδοκία τους για πολλές και σημαντικές διαφημίσεις. Ελπίζω ότι θα έχουμε σημαντικά αποτελέσματα και μέσα από το διάλογο αυτό και μέσα από  τη λειτουργία της αρμόδιας επιτροπής και μέσα από τη λειτουργία του Εθνικού Συμβουλίου Ραδιοτηλεόρασης.
      Κυρίες και κύριοι συνάδελφοι, θα επανέλθω αν χρειαστεί στη δευτερολογία μου, αλλά πρέπει να σας πω ότι δεν άκουσα τίποτα που να συνιστά πρόταση για την εφαρμογή μιας άλλης πολιτικής. Δεν άκουσα τίποτα που να συνιστά ουσιώδη συνεισφορά στη συζήτηση για το μέλλον του ευρωπαϊκού και ειδικότερα του ελληνικού κινηματογράφου. Εμείς έχουμε μια πολύ καλά συγκροτημένη πολιτική, η οποία εφαρμόζεται επί πάρα πολλά χρόνια τώρα, επί είκοσι χρόνια, αποδίδει αποτελέσματα και δεν κάνω κανένα σχόλιο για το τι , 1990-1993 γιατί εκ των πραγμάτων και την περίοδο εκείνη συνεχίστηκε απαράλλακτη η ίδια πολιτική που είναι η μόνη πολιτική η οποία αποδίδει αποτελέσματα, δηλαδή, διατηρεί σε μεγάλο βαθμό τεχνητά μια εθνική κινηματογραφία, η οποία είναι προϋπόθεση για την ύπαρξη μιας εθνικής πολιτιστικής ταυτότητας. 
      Θα παρακαλούσα λοιπόν αν θέλετε, να συμβάλετε στη συζήτηση, να μας κάνετε αυτού του είδους τις προτάσεις και τις παρατηρήσεις. Προς το παρόν, εγώ εισπράττω απλά και μόνο, λόγω της αδυναμίας υποβολής άλλων προτάσεων, τη ρητή όχι απλώς την έμμεση επιβεβαίωση της κινηματογραφικής μας πολιτικής. Αυτό το γνωρίζουν πάρα πολύ καλά οι άνθρωποι του κινηματογράφου, το γνωρίζουν πάρα πολύ καλά όλοι όσοι ασχολούνται με τα συστήματα αυτά, γι΄ αυτό δεν υπάρχει καμία ουσιαστική αντίρρηση και καμία διαμαρτυρία. Μην παρεξηγείτε δηλώσεις ή υπαινιγμούς που αφορούν προσωπικά προβλήματα και διεκδικήσεις για ακόμη μεγαλύτερη υποστήριξη και ακόμη μεγαλύτερη χρηματοδότηση.  Η πολιτική είναι απρόσωπη είναι αντικειμενική και είναι αποτελεσματική.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι οι Υπουργοί Δημόσιας Τάξης και Εξωτερικών κατέθεσαν σχέδιο νόμου: «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για την καταπολέμηση της τρομοκρατίας, της παράνομης διακίνησης ναρκωτικών, του οργανωμένου εγκλήματος και άλλων μορφών εγκληματικότητας». 
      Επίσης οι Υπουργοί Δημόσιας Τάξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας σχετικά με την αστυνομική συνεργασία». 
      Παραπέμπονται στην αρμόδια Διαρκή Επιτροπή.
      Ο κ. Κεφαλογιάννης, ο Κοινοβουλευτικός Εκπρόσωπος της Νέας Δημοκρατίας έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ελπίζω ότι μετά από την έκθεση ιδεών του κ. Βενιζέλου στην πρωτολογία του, να βρει λίγα λόγια να απαντήσει στις αιτιάσεις των Βουλευτών της Αντιπολίτευσης, τουλάχιστον, στη δευτερολογία του. Το μόνο που έκανε ο κ. Βενιζέλος ήταν να κατηγορήσει τους συναδέλφους της Νέας Δημοκρατίας και να ασκήσει κριτική ότι δήθεν, ελέγχουν τα πολιτικά φρονήματα των σκηνοθετών.
      Όχι, κύριε Βενιζέλο. Οι συνάδελφοι της Νέας Δημοκρατίας σας μίλησαν για ευνοιοκρατία, σας μίλησαν για κομματισμό. Έχω εδώ μια απάντηση σας σε ερώτηση του εκλεκτού συναδέλφου, κ. Γιώργου Ορφανού. «Προτάσεις για τη δημιουργία κινηματογραφικών έργων που εγκρίθηκαν κατά το έτος 2001 και 2002». Μπορείτε να μου πείτε γιατί για την κ. Λιλέτ Μπότσαρη έχουν εγκριθεί πέντε έργα. Τι έχει αυτή η κυρία και της εγκρίνατε πέντε έργα όταν υπάρχουν τόσοι αξιόλογοι σκηνοθέτες και μάλιστα πολλοί νέοι που δεν τους έχετε εγκρίνει ούτε ένα έργο; Γιατί για τον κ. Κώστα Λαμπρόπουλο έχετε εγκρίνει τρία ή τέσσερα έργα; Γιατί δηλαδή αυτοί πρέπει να χρηματοδοτούνται με 200 και 300 εκατομμύρια τη διετία; Γι αυτό σας κατηγορούν οι συνάδελφοι, κύριε Βενιζέλο. Αυτό είναι το ερώτημα που σας απευθύνουν και σεις με την ευαισθησία που πιστεύω ότι σας διακρίνει, οφείλετε να δώσετε συγκεκριμένη και πειστική απάντηση. 
      Κυρίες και κύριοι συνάδελφοι, θα συμφωνήσω σε ένα θέμα με τον κύριο Υπουργό, ότι η συζήτηση για τον ελληνικό κινηματογράφο είναι επίκαιρη παρ΄ότι κατατέθηκε πολύ πριν αρχίσει ο πόλεμος στο Ιράκ. Και είναι επίκαιρη γιατί τα τελευταία δραματικά γεγονότα στον Κόλπο δείχνουν πόσο σημαντική είναι η βιομηχανία γύρω από τον κινηματογράφο.
      Ακόμα και για τα τραγικά γεγονότα στο Ιράκ επιστρατεύθηκε μεγάλος σκηνοθέτης από το Χόλλυγουντ για να σκηνοθετήσει –να «καλύψει», κατά άλλους- τις αμερικανικές επιτυχίες σε εισαγωγικά ή χωρίς εισαγωγικά, στον πόλεμο του Κόλπου.
      Επίσης η σημερινή συζήτηση για τον κινηματογράφο γίνεται και σε μία άλλη επίκαιρη ημέρα. Μην ξεχνάτε, κύριε Πρόεδρε, ότι είναι πρωταπριλιά. Τόσες ανεκπλήρωτες υποσχέσεις, τόσες εξαγγελίες χωρίς νόημα, τόση κοροϊδία των Ελλήνων δημιουργών, τόση υποκρισία, τόσα πρωταπριλιάτικα ψεύδη δεν έχουν ακουστεί –τουλάχιστον στον τομέα του πολιτισμού- παρά για τον ελληνικό κινηματογράφο. Ο κύριος Υπουργός μας έκανε μία διάλεξη είκοσι πέντε λεπτών. Δεν μας είπε τίποτα, δεν έδωσε καμιά συγκεκριμένη απάντηση.
      Κυρίες και κύριοι συνάδελφοι, όταν στον Ουμπέρτο Έκο προτάθηκε να αναλάβει το Υπουργείο Πολιτισμού της χώρας του, αρνήθηκε, απαντώντας με ένα μανιφέστο στο οποίο εξηγούσε ότι υπάρχουν τρεις κατηγορίες κουλτούρας: η πολιτιστική κληρονομιά, δηλαδή, τα μουσεία και οι βιβλιοθήκες, η επιστημονική έρευνα και εκπαίδευση, δηλαδή, πανεπιστήμια και σχολεία και η ζωντανή δημιουργία, δηλαδή, γραπτά, τραγούδια, εικαστικά έργα, ταινίες κλπ. Κατά τη γνώμη του Έκο το κράτος έχει την υποχρέωση να αναλαμβάνει υπό την αιγίδα του τις δύο πρώτες κατηγορίες, αλλά απαγορεύεται διά ροπάλου να ανακατεύεται στα τεκταινόμενα της τελευταίας. Η μόνη εγγύηση που πρέπει να υπάρχει από την πλευρά του κράτους είναι η κατοχύρωση της ελευθερίας της έκφρασης. Οι δημιουργοί, κατά τον Έκο, δεν μπορούν να επιδοτούνται και δεν πρέπει να περιφέρονται με ανοιχτό το χέρι ζητώντας χρηματοδότηση, δηλαδή ό,τι ακριβώς βρίσκεται στον αντίποδα της πολιτικής των Κυβερνήσεων του ΠΑΣΟΚ από το 1980.
      Η πολιτική της Κυβέρνησης Σημίτη στον κινηματογράφο κρατά την τέχνη του κινηματογράφου όμηρο, απολύτως εξαρτημένη από το κράτος. Το ΠΑΣΟΚ ασκεί ασφυκτικό κομματικό έλεγχο σε όλα τα στάδια της δημιουργίας από την έγκριση του σεναρίου, του σκηνοθέτη, τη βράβευση, τη διαφήμιση, τη διανομή, τα αφιερώματα, την προβολή και την προώθηση των ταινιών. Τα όργανά του τα κατονόμασαν οι συνάδελφοι της Νέας Δημοκρατίας, τα αποδέχθηκε και ο κύριος Υπουργός: Ο σύμβουλος κινηματογράφου, το Ελληνικό Κέντρο Κινηματογράφου, το Φεστιβάλ Κινηματογράφου Θεσσαλονίκης, κυρίως η –αμαρτωλή πολλές φορές- ΕΡΤ, Υπουργεία και οργανισμοί και οι φορείς διαχείρισης των ευρωπαϊκών προγραμμάτων.
      Η έννοια του ιδιωτικού τομέα γελοιοποιείται από κρατικοδίαιτους παραγωγούς. Ένα ολόκληρο σύστημα παροχών σε μέσα ενημέρωσης και δημοσιογράφους  φροντίζει για την ανακύκλωση ενός κρατικοδίαιτου συστήματος, που αφήνει παγερά αδιάφορη την πλειοψηφία των Ελλήνων πολιτών και φίλων του κινηματογράφου. Τα αποτελέσματα; Τραγικά. Περιγράφηκαν με πληρότητα από τους συναδέλφους της Νέας Δημοκρατίας. 
      Ο κ. Καρράς σας κατέθεσε ένα έγγραφο, το οποίο εσείς δώσατε στη Βουλή. Είναι ένας πίνακας διαχρονικής εξέλιξης οικονομικών βασικών μεγεθών του Ελληνικού Κέντρου Κινηματογράφου. Ξέρετε τι λέει ο πίνακας που μας δώσατε στη Βουλή, κύριε Υπουργέ; Ότι τα έσοδα από την εκμετάλλευση των ταινιών είναι 1,8 δισεκατομμύρια δραχμές. Τα λειτουργικά έξοδα του Ελληνικού Κέντρου Κινηματογράφου, κυρίες και κύριοι συνάδελφοι, είναι 3 δισεκατομμύρια δραχμές. Δηλαδή, τα έσοδα δεν καλύπτουν ούτε το 60% των εσόδων από την εκμετάλλευση των ταινιών που χρηματοδοτεί το Ελληνικό Κέντρο Κινηματογράφου. Όλα αυτά τα χρόνια, από το 1982 και μετά, έχουν δοθεί 21 δισεκατομμύρια δραχμές. Αυτά είναι στοιχεία του Υπουργού. Για τα 80 εκατομμύρια δραχμές που είχαν δοθεί μέχρι το 1980, δηλαδή χρωματικής αξίας σήμερα περίπου 2 δισεκατομμύρια δραχμές, οι επιτυχίες του ελληνικού κινηματογράφου, κυρίες και κύριοι συνάδελφοι, μπορούν έτσι να συνοψιστούν.
      Η φτωχή λοιπόν Ελλάδα με τα 2 δισεκατομμύρια επιχορηγήσεις κέρδισε το Όσκαρ με την Κατίνα Παξινού, κέρδισε Όσκαρ με το Μάνο Χατζηδάκη,  διεκδίκησε δύο φορές Όσκαρ ξένης ταινίας με το Βασίλη Γεωργιάδη, της απονεμήθηκε η Ασημένια Άρκτος στο Βερολίνο με τις Μικρές Αφροδίτες, παρείχε το φυσικό αστικό και κοινωνικό φόντο για δεκάδες μεγάλες παραγωγές. Ο λαϊκός κινηματογράφος που με τόσο επιτιμητικό τρόπο μίλησε ο κ. Βενιζέλος, συμπορευόταν με τις ανησυχίες και τις αναζητήσεις του Έλληνα πολίτη. Εκατοντάδες χιλιάδες θέσεις εργασίας υπήρχαν. Αυτή είναι η πραγματικότητα της φτωχής Ελλάδας πριν από το 1980. Δεν λέμε ότι όλα οφείλονται στην πολιτική της σημερινής Κυβέρνησης. Όμως δεν έκανε σχεδόν τίποτα και ιδιαίτερα τα τελευταία χρόνια, ιδιαίτερα τη χαμένη δεκαετία του 1990, να βελτιωθεί αυτή η τραγική για τον ελληνικό κινηματογράφο κατάσταση. 
      Κυρίες και κύριοι συνάδελφοι, μπορεί ο ελληνικός κινηματογράφος να φυτοζωεί, όμως η προσωπολατρία καλά κρατεί για το Υπουργείο Πολιτισμού. Έξι αφιερώματα στη Μελίνα Μερκούρη και στο Ζυλ Ντασέν τα τελευταία ένδεκα χρόνια μόνο στη Θεσσαλονίκη, χώρια η τηλεόραση, οι ονομασίες αιθουσών όπως «Ελευθέριος Βενιζέλος», οι ονομασίες θεάτρων κλπ.
      Ακούσατε εσείς τίποτα για την Κατίνα Παξινού; Ακούσατε τίποτα για τη Λαμπέτη; Ακούσατε τίποτα για το Χορν; Ακούσατε τίποτα για τη Συνοδινού; Ακούσατε τίποτα για το Μάνο Χατζηδάκη; Ακούσατε τίποτα για το Βασίλη Γεωργιάδη; Ακούσατε τίποτα για τον Κωστή Καπνίση; Ακούσατε κάτι; Και αν ακούσατε και αν έγινε κάτι, ποια είναι η αναλογία:
      Κυρίες και κύριοι συνάδελφοι, θα μείνω σε δύο θέματα γιατί έχουν μεγάλη σημασία. 
      Πρώτον, το θέμα της κινηματογραφικής παιδείας και οι εξαγγελίες από το 1980 της ίδρυσης τριτοβάθμιας κινηματογραφικής παιδείας στην Ελλάδα. Οι εύκολες ανακοινώσεις οραμάτων των κυβερνήσεων του ΠΑΣΟΚ, έχει απόλυτο δίκιο ο συνάδελφος μου κ. Δεικτάκης, ότι προκαλούν τη θυμηδία πολλών ακόμα και φίλων της Κυβέρνησης.
      Είναι χαρακτηριστικό αυτό που είπαν και οι συνάδελφοι της Νέας Δημοκρατίας, ότι ο πρόεδρος της Ένωσης Τεχνικών Κινηματογράφου ο κ. Αλεξάκης διαπιστώνει, ότι από το 1980 μιλάγαμε για ανεξάρτητη ακαδημία κινηματογράφου και τηλεόρασης, ότι όλα τα κράτη του κόσμου έχουν πανεπιστημιακή σχολή κινηματογράφου –και μόνο στην Ελλάδα δεν υπάρχει-, ότι κάθε χρόνο ο εκάστοτε Υπουργός Πολιτισμού πηγαίνει στο Φεστιβάλ Θεσσαλονίκης και αναγγέλλει ότι τον επόμενο χρόνο θα έχουμε σχολή.
      Κυρίες και κύριοι συνάδελφοι, αν δείτε τις δηλώσεις των Υπουργών θα διαπιστώσετε ότι όλες έχουν ημερομηνία Νοέμβριο. Το Νοέμβριο του 2001 ο κ. Βενιζέλος έλεγε ότι η μοναδική χώρα στην Ευρώπη που δεν έχει κρατική σχολή κινηματογράφου είναι η Ελλάδα και ότι προωθείται νομοσχέδιο. Πού είναι το νομοσχέδιο; Το Νοέμβριο του 1998 ο κ. Βενιζέλος έλεγε ότι το επόμενο μεγάλο βήμα του Υπουργείου στον κινηματογράφο θα είναι η δημιουργία ακαδημίας κινηματογράφου. Η κρατική σχολή κινηματογράφου ανώτατη στο Υπουργείο Παιδείας έγινε ακαδημία κινηματογράφου. Αυτό δείχνει  προχειρότητα, ό,τι μας έλθει εκείνη την ώρα που υπάρχει ένα επίκαιρο θέμα, μια πίεση, εξαγγέλλεται επισήμως. Το Νοέμβριο του 2000 ο κ. Πάγκαλος –πάλι η ίδια ιστορία- δεσμεύτηκε ότι μέχρι το Μάρτιο του 2001 θα παρουσιάσει συγκεκριμένο σχέδιο για την ακαδημία κινηματογράφου, δηλαδή, ανώτατη σχολή στο Υπουργείο Πολιτισμού. Αυτές είναι δικές του δηλώσεις. Ο κ. Σημίτης σε συνάντηση με καλλιτέχνες, μίλησε για την ακαδημία κινηματογράφου. Στον κ. Θεόδωρο Αγγελόπουλο που τον επισκέφθηκε γι’ αυτό το θέμα είπε τα ίδια. Τη βρήκε περίφημη ιδέα. Το ίδιο την είχε βρει και ο Πάγκαλος, αλλά δεν πρόλαβε, όπως και ο Βενιζέλος…
      Άλλα λόγια να αγαπιόμαστε. Το γαϊτανάκι συνεχίζεται. Και πρόσφατα –για να καταλάβετε το αλαλούμ που επικρατεί στο Υπουργείο Πολιτισμού- απαντώντας ο κ. Βενιζέλος στον κ. Ορφανό, 18.2.2003, αναφέρει «η αρμοδιότητα ίδρυσης τριτοβάθμιας Σχολής Κινηματογράφου ανήκει στο Υπουργείο Παιδείας». Οι Υπουργοί δεν μιλάνε μεταξύ τους; Τα κόκκινα τηλέφωνα τι τα έχουνε; Δεν τα σηκώνουν να πουν «ο Πρωθυπουργός έχει εκτεθεί, δεκαπέντε Υπουργοί έχουν εκτεθεί. Από το 1980 λέμε το ίδιο παραμύθι. Δεν μπορούμε να συνεννοηθούμε να ιδρύσουμε μία σχολή;». Πριν ένα μήνα, στη Βουλή ο κ. Ευθυμίου και μας είπε ότι ίδρυσε εβδομήντα-ογδόντα σχολές. Δεν μπορούν να συνεννοηθούν τα δύο Υπουργεία για μία βιομηχανία που μας έκανε στο παρελθόν όλους υπερήφανους; Γιατί ακόμη και οι νεώτερες γενιές που δεν έζησαν τον ελληνικό κινηματογράφο, κάθονται στην τηλεόραση και βλέπουν την ίδια ταινία για εβδομηκοστή φορά; Υπήρχε μία παράδοση, ένα κλίμα. Αυτό δεν μπορούσαν να το συνεννοηθούν οι Υπουργοί μεταξύ τους;
      Ο κ. Δεικτάκης έχει απόλυτο δίκιο. Δεν σας μίλησε για όλα αυτά, για την κάμερα «ζιζάνιο», για το πρόγραμμα «πάμε» κλπ. αυτά είναι στην Πολιτιστική Ολυμπιάδα, κάπου να δαπανήσουμε τα λεφτά, κάπου να ακουστεί ότι κάτι έγινε. Είχαμε την ευκαιρία και στη Βουλή να συζητήσουμε πόσο αποτυχημένη ήταν η πολιτική σας για την Πολιτιστική Ολυμπιάδα, μέχρι που αναγκαστήκατε να πάτε στον ΟΗΕ, να δώσετε τα χρήματα που είδατε ότι δεν θα έπιαναν τόπο, για να εμβολιαστούν παιδιά στην Αφρική. Δεν ήταν αυτό που μας λέγατε το 1997 και το 1998 με τα μεγαλεπίβολα σχέδια, με την UNESCO και τον OHE και όλα τα άλλα που εξαγγείλατε εκείνη την εποχή καμιά δεκαριά φορές. Ο κ. Δεικτάκης σας είπε για την εκπαίδευση και στα σχολεία. Διδάσκεται αρχαίο δράμα και δεν βλέπει την κινηματογραφική μεταφορά πουθενά π.χ. του Κακογιάννη. Σας λέει ότι διδάσκεται Σαίξπηρ και δεν βλέπει την κινηματογραφική μεταφορά κάποιων μεγάλων δημιουργών. Διδάσκεται ελληνική λογοτεχνία και δεν βλέπει μία παραγωγή, ένα ντοκιμαντέρ για τον Διονύσιο Σολωμό. Σας είπε ο κ. Πάππας ότι 600 εκατομμύρια χάθηκαν, 200 εκατομμύρια πέταξε η ΕΡΤ από το παράθυρο. Καμία απάντηση. Δεν βλέπουν Καβάφη, άλλους λογοτέχνες. Διδάσκονται ευρωπαϊκή ιστορία, δεν βλέπουν τίποτα για τις ανακαλύψεις, για τον Ναπολέοντα κλπ. Σας λέει δηλαδή ο συνάδελφος ότι οι κουτόφραγκοι οι Ευρωπαίοι, αυτούς που εμείς δεν θεωρούμε τόσο έξυπνους όσο τη δική μας ράτσα, έχουν βάλει στην εκπαίδευσή τους την τέχνη, όχι μόνο γιατί πρέπει να βγάλουμε σκηνοθέτες και γιατί πρέπει να λειτουργήσει αυτή η μεγάλη βιομηχανία, αλλά για να μάθουν τα παιδιά γράμματα, για να μάθουν οι Έλληνες ιστορία, για να μπορούν αυτά που διαβάζουν να τα αποτυπώνουν και με εικόνα. 
      Μια ματιά στο Internet είναι ενδεικτική. Ας μπει ο κύριος Υπουργός στη διεύθυνση «www.teachwithmovies.org». Τα έχουν βάλει στο «Internet». Δεν χρειάζεται πολύ μυαλό στην Ελλάδα. Δεν χρειάζεται να ξαναανακαλύψουμε την Αμερική» Την ανακάλυψαν άλλοι πολύ πριν από εμάς για μας. Χρησιμοποιείστε τη δική τους εμπειρία. Μην πειραματίζεστε με τα χρήματα του ελληνικού λαού και μην κατασπαταλάτε τους πόρους. 
      Σας έθεσε ένα πολύ σημαντικό θέμα η κ. Καρά, για την προαγωγή και προώθηση του ελληνικού κινηματογράφου. Ψηφίστηκε ή δεν ψηφίστηκε ο ν. 1886/99; Προέβλεπε ή δεν προέβλεπε ως υποχρέωση όλων των τηλεοπτικών σταθμών να δίνουν το 1,5% των αιτήσεων ακαθάριστων εσόδων τους για την παραγωγή, συμπαραγωγή κινηματογραφικών ταινιών; Παρακολουθώ κινηματογράφο και δεν είδα, παρά μόνο μία ταινία του «ΑΝΤΕΝΝΑ» σε συμπαραγωγή. Τι υπάρχει κύριε Υπουργέ; Φοβάστε τα κανάλια; Έχετε κάνει καμιά κολλεγιά; Υπάρχουν υπόγειες διαδρομές; Υπάρχει μία εξάρτηση μεταξύ Κυβέρνησης και μέσων ενημέρωσης και δεν τολμάτε να εφαρμόσετε το νόμο, αλλά κυνηγάτε κάθε φουκαρά μικροεπενδυτή ή μικροεπαγγελματία ο οποίος χρωστάει τρεις δραχμές στο ΙΚΑ ή στην Εφορία;
      Και εσείς δεν τολμάτε να πάτε στα κανάλια να πάρετε το 1,5%; Και θέλετε να προωθηθεί ο ελληνικός κινηματογράφος; Αυτή είναι η θέση σας; Αυτή είναι η Κυβέρνηση; Αυτή είναι η ισχυρή Ελλάδα; Αυτή είναι η ισχυρή Κυβέρνηση; Εμείς είχαμε το θάρρος να φέρουμε το προεδρικό διάταγμα το 1993, το 285. Και σας δίνει τη δυνατότητα να συστήσετε επιτροπή για την εφαρμογή του. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά από τη δευτερολογία μου και κλείνω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Κεφαλογιάννη. Παρακαλώ ολοκληρώστε, την ομιλία σας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί δεν τα εφαρμόζετε όλα αυτά; Σ’ αυτά οφείλετε να δώσετε απαντήσεις συγκεκριμένες στην δευτερολογία και στην τριτολογία σας, για να δικαιολογήσετε και την παρουσία της πολιτικής ηγεσίας του Υπουργείου Πολιτισμού και για να πείτε και να διαβεβαιώσετε τη Βουλή και να δώσετε την αίσθηση ότι κάτι θα αλλάξει, κάτι θα πάει προς το καλύτερο. Το χρειάζεται ο κινηματογράφος και η υπεύθυνη είναι η πολιτική της Κυβέρνησης την τελευταία εικοσαετία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν έχω καμιά αμφιβολία ότι οι συνάδελφοι βουλευτές της Νέας Δημοκρατίας ενδιαφέρονται ιδιαιτέρως για τον πολιτισμό, ασφαλώς δε και για τον κινηματογράφο. Υπερασπιζόμενοι όμως την επερώτηση την  οποία κατέθεσαν προ καιρού είπαν ορισμένες υπερβολές στις οποίες θα ήθελα να απαντήσω, για να αποκαταστασθεί η ισορροπία στον ευαίσθητο χώρο του πολιτισμού.
      Είπε, παραδείγματος χάρη, ο συνάδελφος, Κοινοβουλευτικός Εκπρόσωπος της Νέας Δημοκρατίας ότι είναι τόσο ισχυρή η κρατική παρουσία στον κινηματογράφο, ώστε τελικώς το ΠΑΣΟΚ -είναι ακριβώς η έκφρασή του- «ελέγχει όλη τη διαδικασία, από το σενάριο μέχρι και τη διανομή της ταινίας». Έχω την εντύπωση, κύριε Πρόεδρε, ότι αν είχε τέτοια εξαιρετική ικανότητα το ΠΑΣΟΚ, θα είχε μάλλον επαξίως αντικαταστήσει τον Φιλοποίμενα Φίνο. Και θα είχε προφανώς κατακλύσει.
      ΚΩΣΤΑΣ ΚΑΡΡΑΣ: Δεν νομίζω. Χρειάζεται πείρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Λέω εάν είχε τέτοια δυνατότητα, Κώστα. Και θα είχε προφανώς κατακλύσει…
      ΠΡΟΕΔΡΕΥΩΝ (Κωνσταντίνος Γείτονας): Κύριε Καρρά, ακούσετε ήσυχα τον αντίλογο. Μάθετε να ακούτε λίγο τον αντίλογο. Όπως προηγουμένως δεν διέκοψε κανένας τον Κοινοβουλευτικό σας Εκπρόσωπο, έτσι παρακαλώ κι εσείς να σεβαστείτε τους ομιλητές από το κυβερνητικό Κόμμα.
      ΚΩΣΤΑΣ ΚΑΡΡΑΣ: Μα, ακούω κύριε Πρόεδρε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Αφού ήσαν μόνο δύο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ελάτε τώρα, κύριε Γιαννόπουλε, αφήστε τα αυτά. Συνεχίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Επίσης έγινε μια απόπειρα διακρίσεως -και δεν ξέρω αν οι φίλοι του κινηματογράφου, θα υιοθετούσαν ποτέ την χρονική αυτή διαίρεση, περίπου μανιχαϊστική- του ελληνικού κινηματογράφου που έκανε ο κ. Κεφαλογιάννης, ότι δηλαδή υπάρχουν ουσιαστικά δύο περίοδοι: η περίοδος πριν το 1980, που είναι μια ανθηρή και καθ’ όλα καρποφόρα περίοδος για τον ελληνικό κινηματογράφο και η μετά το 1980, περίπου μιας μηδενικής παρουσίας του διεθνώς αλλά και στις εγχώριες αίθουσες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είπα η Κυβέρνηση. Το ΠΑΣΟΚ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υποθέτω ότι εμμέσως θα μπορούσε κανείς να συναγάγει το συμπέρασμα αυτό. Αλλά ακόμη και μιλώντας για τους χρόνους, κύριε Πρόεδρε, έχω την εντύπωση ότι αυτό είναι μια απαράδεκτη διάκριση. Δεν θα αναφερθώ σε ορισμένες ανακρίβειες για τα Όσκαρ τα οποία αφορούν τις ελληνικές συμμετοχές. Υπάρχουν και Όσκαρ τα οποία μας απενεμήθησαν μέσω ξένων ταινιών, για να μιλήσω για την Κατίνα Παξινού και για την συμμετοχή της στην γνωστή ταινία του ισπανικού εμφυλίου πολέμου. Υπάρχουν επίσης άλλες διεθνείς επιτυχίες που αφορούν βεβαίως ελληνικές «ποιητικές» δημιουργίες αλλά στο πλαίσιο διεθνών συνεργασιών. Ο ελληνικός κινηματογράφος, ο ελληνικός λαϊκός κινηματογράφος, έχει μια πολύ σοβαρή παρουσία περίπου μέχρι την έναρξη της δικτατορίας. Η δικτατορία, κύριε Πρόεδρε, θα επιφέρει ένα συντριπτικό χτύπημα σε βάρος της κινηματογραφικής παραγωγής. Ο αγωνιών ελληνικός κινηματογράφος θα δώσει τα τελευταία δείγματα γραφής με τις ταινίες του Κατσουρίδη και με την μεγάλη Τώνια Μαρκετάκη -εμένα ακόμη μου μένει ο «Ιωάννης ο Βίαιος» στο μυαλό- ως τελευταίες αναλαμπές ενός έμμεσου λόγου υπέρ της ελευθερίας σε ένα εξαιρετικά καταπιεστικό καθεστώς. Ανάμεσα στο 1974, με την έναρξη της Μεταπολίτευσης, και μέχρι περίπου τα μέσα της δεκαετίας του 1980, ο ελληνικός κινηματογράφος γνωρίζει μια σοβαρότατη κάμψη. Αν εξαιρέσει κανείς τις δημιουργίες του Θόδωρου Αγγελόπουλου, ο ελληνικός κινηματογράφος γνωρίζει κάμψη και θα αρχίσει ξανά μετά την περίοδο αυτή να δημιουργεί. Εμφανίζονται νέοι δημιουργοί στην ελληνική κινηματογραφική παραγωγή.
      Σας αναφέρω λίγα παραδείγματα που αυθορμήτως μου έρχονται. Δεν πρόκειται να κάνω καμία συστηματική κατάταξη των ταινιών παραγωγής πρόσφατες, όπως είναι το «Peppermint» ή όπως είναι η ταινία του Γιάνναρη για το «Δεκαπενταύγουστο» ή τελευταία οι «Δύσκολοι αποχαιρετισμοί», είναι ταινίες εξαιρετικές. 
      Κύριε Πρόεδρε, πιστεύω ότι αυτό δεν οφείλεται σε μια εύνοια της τύχης -γιατί εμφανίσθηκαν απλώς καλοί δημιουργοί- αλλά οφείλεται στη συστηματική παρέμβαση και τη συστηματική πολιτική δημιουργία των ελληνικών κυβερνήσεων τα τελευταία χρόνια –χωρίς να κάνω καμία εξαίρεση. 
      Τέλος, θα μου επιτρέψετε να κάνω και μια παρατήρηση, που διορθώνει κάτι που είπε ο συνάδελφος της Νέας Δημοκρατίας, ότι δηλαδή στις δραστηριότητες του Υπουργείου Πολιτισμού και των διαφόρων θεσμών του, περιλαμβάνονται μονομερή αφιερώματα σε συγκεκριμένα πρόσωπα που μπορεί να μας συγκινούν. Πιστεύω ότι δεν είναι έτσι. Και το Φεστιβάλ Κινηματογράφου μετά το 1992 έχει πολλά αφιερώματα από το Βασίλη Γεωργιάδη –που ανέφερε ο κ. Κεφαλογιάννης- μέχρι την Τόνια Μαρκετάκη και άλλους πολύ αξιόλογους δημιουργούς, εκ των οποίων άλλοι είναι ζώντες και άλλοι όχι.
      Εξάλλου έχουμε –μπορεί κανείς να δει και τον κατάλογο- και το Ελληνικό Κέντρο Κινηματογράφου έχει οργανώσει αφιερώματα σε σημαντικούς δημιουργούς, από τον Κούνδουρο και τον Αγγελόπουλο μέχρι το Βούλγαρη και τη Φρίντα Λιάππα. Συνεπώς δεν πρέπει να αποδοθεί σε οργανισμούς και δραστηριότητες του Υπουργείου Πολιτισμού μονομέρεια.
      Πιστεύω, κύριε Πρόεδρε ότι μπορούμε όλοι μας με θετικές και εποικοδομητικές προτάσεις να εκδηλώσουμε το ενδιαφέρον μας για τον ελληνικό κινηματογράφο. Ο ελληνικός κινηματογράφος υφίσταται ένα σκληρότατο ανταγωνισμό στις αίθουσές μας, διότι έχει να αντιμετωπίσει και τον αμερικανικό κινηματογράφο που σαρώνει, αλλά και τον ευρωπαϊκό κινηματογράφο που ασφαλώς είναι πολλά σκαλιά πάνω από τον δικό μας.
      Νομίζω, λοιπόν, ότι με θετική και δημιουργική διάθεση μπορούμε να τον βοηθήσουμε, για να κερδίσει τη θέση που του αξίζει στο διεθνές στερέωμα και όχι μόνον εδώ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, περί πολιτικής δεν μας είπε τίποτα ο κ. Καστανίδης!
      ΠΡΟΕΔΡΕΥΩΝ (Κωνσταντίνος Γείτονας): Θα σχολιάζετε και λογοκρίνετε τώρα απόψεις συναδέλφων; Ποιος σας έδωσε αυτό το δικαίωμα; Για όνομα του Θεού.
      ΒΑΣΙΛΗΣ ΚΕΔΙΚΟΓΛΟΥ: Δεν διέκοψα κανένα!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
      Ο κ. Καρράς έχει το λόγο, για να δευτερολογήσει.
      ΚΩΣΤΑΣ ΚΑΡΡΑΣ: Κύριε Πρόεδρε, έμαθα σήμερα ότι στο Φεστιβάλ Θεσσαλονίκης καλούνται και παρακολουθούν σαράντα διευθυντές άλλων φεστιβάλ, εκατό -και πλέον- ξένοι δημοσιογράφοι και χαίρομαι κυρίως που έρχονται και επαγγελματίες για τη διακίνηση και την εμπορία των ταινιών μας.
      ΒΑΣΙΛΗΣ ΚΕΔΙΚΟΓΛΟΥ: Καλούνται ή έρχονται μόνοι τους;
      ΚΩΣΤΑΣ ΚΑΡΡΑΣ: Σας παρακαλώ! 
      Καλούνται, μας είπαν! Αυτό δείχνει ότι από φιλοξενία πάμε καλά.
      Εν πάση περιπτώσει, ο κύριος Υπουργός δεν μας έπεισε. Η κομματοκρατία καλά κρατεί και η καθεστωτική αντίληψη είναι παρούσα σε κάθε στάδιο της κινηματογραφικής σας πολιτικής! 
      Συγκεκριμένα, όσον αφορά το δίκτυο αιθουσών «Film Center», ομολογείτε ουσιαστικά την αποτυχία σας. Οι κρατικές ταινίες δεν βλέπονται! Πληρώνουμε αίθουσες, για να προβάλουν σε νεκρή περίοδο τις ταινίες, που το ίδιο το κράτος χρηματοδότησε! Καταθέτω στα Πρακτικά της Βουλής πίνακα με ταινίες του κέντρου, που προβλήθηκαν από τον Οκτώβριο του 2002 έως το Φεβρουάριο του 2003 μέσω των γραφείων διανομής. Όλες αυτές οι ταινίες στα πλαίσια του ελεύθερου ανταγωνισμού «πάτωσαν», όπως λέμε.
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επειδή αναφέρομαι σε οικονομικά στοιχεία, ας δούμε λίγο και το θέμα των φεστιβάλ. Στα πλαίσια του κοινοβουλευτικού ελέγχου αναφέρεται ότι τα συνολικά κέρδη από την πώληση ταινιών συμπαραγωγής του κέντρου την τελευταία διετία ανέρχονται σε 482.237,85 ευρώ. Τα έξοδα των αποστολών του κέντρου στις διεθνείς κινηματογραφικές αγορές, όπου πωλούνται οι ελληνικές ταινίες στο εξωτερικό και επιλέγονται από τα διεθνή φεστιβάλ, ανέρχονται σε 252.000 ευρώ. Τα έξοδα των αποστολών του κέντρου στα διεθνή φεστιβάλ, όπου αποστολές συνοδεύουν ταινίες που έχουν επιλεχθεί, ανέρχονται σε 42.000 ευρώ. 
      Δηλαδή, σύμπασα η παραγωγή του κέντρου την τελευταία διετία μόλις καταφέρνει να υπερκεράσει τα έξοδα των αποστολών και εκπροσώπησης! Μπράβο σας, κύριε Υπουργέ! Σωστό! Δεν χρειάζεται άλλο σχόλιο! Ή -μάλλον- χρήσιμο είναι ακόμα ένα συγκριτικό στοιχείο: Η ενοικίαση της κατασκευής του Γιαν Κεσερλέ στην παλιά παραλία της Θεσσαλονίκης για ένα δίμηνο κόστισε 323.770 ευρώ, δηλαδή τα δύο τρίτα των εξαγωγικών επιδόσεων μιας ταινίας του ελληνικού κινηματογράφου! Και πάλι, μπράβο σας!
      Θέλετε και άλλη απόδειξη αποτυχίας της πολιτικής σας στον ελληνικό κινηματογράφο; Σε απάντησή σας, κύριε Υπουργέ, τόσο σε μένα, όσο και στον κύριο Ορφανό, αναφέρεστε στη συμμετοχή των ταινιών σε διεθνή φεστιβάλ. Καλό θα ήταν να μην υποτιμάτε τη νοημοσύνη μας. Συγκεκριμένα, η συμμετοχή σε φεστιβάλ πανοραμικού χαρακτήρα, όπου συμμετέχουν όλοι ή σε άλλοτε ακμαία μη παρηκμασμένα φεστιβάλ του πρώην Ανατολικού μπλοκ, δεν συνιστά επιτυχία, αφού στην κυριολεξία αυτά τα φεστιβάλ παρακαλούν να στείλει κανείς ταινία. Το ίδιο ισχύει και για τα κέντρα τέχνης, τα οποία στο πλαίσιο της πολιτικής τους προσκαλούν όλες τις κινηματογραφίες για αφιερώματα. 
      Σε ό,τι αφορά στις αίθουσες και στις τηλεοράσεις του εξωτερικού, σημασία έχει ποιων χωρών είναι αυτές, γιατί υπάρχουν μεγάλες ανάγκες σε τηλεοράσεις χωρών του Τρίτου Κόσμου, όπως για παράδειγμα στην Ινδία, στη Μαλαισία και σε άλλες, για να γεμίζουν το πρόγραμμά τους ή κάποιες από τις αίθουσές τους με φθηνές στο κόστος παραγωγές. Σημασία έχει, επίσης, πόσο πουλήθηκαν αυτές οι παραγωγές και αν προβλήθηκαν σε αίθουσες ή τηλεοράσεις προηγμένων χωρών. Νομίζω ότι τα οικονομικά αποτελέσματα της διετίας που ανέφερα είναι σαφή και αποκαλυπτικά. 
      Κύριε Υπουργέ, όλα τα πράγματα έχουν και κάποιο όριο. Δεν μπορεί, για παράδειγμα, να επιλέγεται –όταν επιλέγεται- ο Κώστας Γιάνναρης για το «Δεκαπενταύγουστο» στο Βερολίνο και το εγχώριο, κομματικό, προσωποκεντρικό κατεστημένο να έχει ήδη φροντίσει να τον αποκλείσει από τα κεντρικά γραφεία. Μήπως γιατί με την πρώτη του εμφάνιση απείλησε το κατεστημένο της επετηρίδας και της ανακύκλωσης; Σταματήστε, επιτέλους, αυτή την πολιτική του κρατικοδίαιτου κινηματογράφου και του ασφυκτικού ελέγχου. 
      Αυτό δεν το λέμε μόνο εμείς, αλλά το παραδέχεται ουσιαστικά και ο σύμβουλός σας της κινηματογραφίας σε επιστολή του σε μεγάλη εφημερίδα στις 12-10-2002. Εκεί αναφέρει ότι το Υπουργείο Πολιτισμού χρηματοδοτεί ολόκληρη την αλυσίδα της κινηματογραφικής παραγωγής. Προχωρά και ένα βήμα ακόμα παραπέρα, υπενθυμίζοντας στην εφημερίδα τις επιχορηγήσεις που έλαβε από το Υπουργείο Πολιτισμού. Ε, αυτό είναι απίστευτη αλαζονεία! Με συγχωρείτε, αλλά σας θυμίζω εδώ αυτό που είπα και στην πρωτολογία μου για το κινηματογραφικό αφιέρωμα που ανέλαβε στα πλαίσια της Πολιτιστικής Ολυμπιάδας η συγκεκριμένη εφημερίδα. 
      Επίσης, είναι γνωστό ότι το φεστιβάλ «Νύχτες Πρεμιέρας» της Κινηματογραφικής Εταιρείας Αθηνών -που στηρίζει γνωστό περιοδικό και μας το είπατε- χρηματοδοτήθηκε με δεκαπέντε χιλιάδες ευρώ το 2001 και ογδόντα οκτώ χιλιάδες ευρώ το 2002. Τόση διαφορά! Τι να πω, φαίνεται ότι ακρίβυνε το χαρτί!
      Κύριε Υπουργέ, έχετε καταφέρει να προκαλέσετε την αγανάκτηση της Εταιρείας Ελλήνων Σκηνοθετών που εξαρτάται από τις επιχορηγήσεις σας. Καταθέτω στα Πρακτικά την ανακοίνωσή τους, με ημερομηνία 02-08-2001, για τις ενέργειες της τότε αντιπροέδρου του κέντρου. Εδώ φαίνεται περίτρανα πώς λειτουργεί η «παρεοκρατία», την οποία –δεν θέλετε να το ακούτε- εσείς δημιουργήσατε. 
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, η διεθνής πραγματικότητα δείχνει ότι παρά την αμερικανική κυριαρχία, ο ευρωπαϊκός κινηματογράφος βρίσκεται σε άνθηση. Σημαντικοί ιδιώτες επενδυτές συμμετέχουν ενεργά. Στην Ελλάδα αντίστοιχο πλαίσιο ιδιωτικών χορηγιών δεν υπάρχει.
      Καταθέτω στα Πρακτικά και πάλι έναν πίνακα με ορισμένες από τις χώρες που ζουν την «άνοιξη» του κινηματογράφου και τους δημιουργούς τους, για να τις βλέπουμε και να παραδειγματιζόμαστε λιγάκι.
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι πράγματι μεγάλη η φτώχεια μας στον κινηματογράφο. Αποδεικνύεται και από τις ταινίες που επιλέξατε για το πρόγραμμα. Προηγουμένως, θίξατε και κάποια ονόματα σκηνοθετών που εμείς πρώτοι σας θίξαμε ότι είναι δημιουργοί μεγάλοι και δεν μας απασχολούν τα φρονήματά τους. 
      Στο πρόγραμμα «Η Ελλάδα στην Οθόνη» που εντάσσεται στο πλαίσιο των εκδηλώσεων της Ελληνικής Προεδρίας, τουλάχιστον οφείλω να σας αναγνωρίσω ότι επιλέξατε και ταινίες εκτός του κατεστημένου.
      Κυρίες και κύριοι συνάδελφοι, το πιο θλιβερό απ’ όλα είναι ότι τα «καυτά» θέματα του σήμερα, όπως είναι η ανεργία, απουσιάζουν από την ελληνική θεματολογία. Είναι τυχαίο ή είναι σιωπηρώς επιδεικνυόμενη και επιβαλλόμενη προσαρμογή, για να έχει ελπίδες έγκρισης η πρόταση; Είναι θέμα δηλαδή που χαλάει την εικόνα της ισχυρής σας Ελλάδας. 
      Ως άνθρωπος που έχω υπηρετήσει την τέχνη με συνέπεια, πιστεύω ότι ο ελληνικός κινηματογράφος μπορεί να ζήσει τη δική του «άνοιξη». Έχουμε τους δημιουργούς για να το πετύχουμε, αρκεί να τους χρησιμοποιήσουμε όλους και σωστά και να μην κοιτάμε την κομματική και πολιτική τους ταυτότητα. Επιμένω σε αυτό! Αρκεί να βάζουμε στα όργανα ανθρώπους που γνωρίζουν το αντικείμενο, αρκεί να το θέλουμε. Εσείς, προφανώς, δεν το θέλετε και καλά κάνετε. Εμείς, όμως, το θέλουμε και πολύ σύντομα, σαν υπεύθυνη κυβέρνηση το θέλουμε και θα το πετύχουμε!
      Ευχαριστώ πολύ!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, καλή ήταν η πραγματεία του κυρίου Υπουργού –μου άρεσε- και όταν πηγαίναμε στα έδρανα τέτοια ακούγαμε, αλλά απαντήσεις δεν πήραμε ούτε τι γίνεται με το Σολωμό και την ΕΤ 1 ούτε τι γίνεται για την Ακαδημία η οποία έχει αναγγελθεί τριακόσιες φορές μέχρι τώρα. Και, όχι μόνο αυτό, αλλά σκέφτηκε ότι η επίθεση είναι καλύτερη της άμυνας και είπε, γιατί δεν μας καταθέτετε τις προτάσεις σας; Σε μία διαδικασία επερώτησης κοινοβουλευτικού, δηλαδή ελέγχου θέλει τις προτάσεις ο κύριος Υπουργός. Δεν απαντάει εκείνος και ζητάει από μας προτάσεις. Θα έρθουν και αυτές κύριε Υπουργέ, αλλά σήμερα κρίνεστε και πρέπει να απαντήσετε. 
      Αυτά, λοιπόν, τα οποία γίνονται σας τα θέσαμε στο τραπέζι. Και, όχι μόνο αυτό, αλλά θα σας επαναλάβω ότι το κατ’ εξοχή κόμμα της ευνοιοκρατίας και της κομματοκρατίας σφυρίζει αδιάφορα για όσα συμβαίνουν στον ελληνικό κινηματογράφο, από την άλλη πλευρά όμως ουσιαστικά αποδέχεται τα παραπάνω, μιλώντας για αριστερή υπεροχή στο χώρο. Τα χρεώνει εκεί. Ποιος τη δημιουργεί ή ποιος πιστεύει ότι μπορεί να επιβάλει μέσω κινηματογραφικών πολιτικών προώθηση συγκεκριμένων κομματικών ιδεολογιών και των ανθρώπων που τις επηρεάζουν, θα πρέπει να μας το πει εδώ. Διότι ή υπάρχει ευνοιοκρατία ή υπάρχει αριστερή υπεροχή. Και τα δύο δεν ταιριάζουν. Πρέπει να μας εξηγήσει πώς ακριβώς οι άνθρωποι που ταιριάζουν στην ιδεολογία την οποία προωθεί ο κύριος Υπουργός, είναι αυτοί οι οποίοι παίρνουν και όλα τα έργα. Ακόμη, και αυτοί οι οποίοι δεν φαίνεται να έχουν κατά τα δικά του λεγόμενα. 
      Και βέβαια μας μίλησε για το μουσείο κινηματογράφου, αλλά εγώ νομίζω ότι έπρεπε να μας πει για κινηματογραφική λέσχη, διότι αυτό το μουσείο κινηματογράφου, ταινιοθήκη δε διαθέτει, βιβλιοθήκη δε διαθέτει, σοβαρό αρχείο δε διαθέτει και κινηματογραφική αφίσα. Είναι ένας αναιμικός θεσμός, προσωπικό μαγαζί, το οποίο όμως γίνεται φυτώριο παραγοντισμού και θέλουμε απαντήσεις. 
      Από την άλλη πλευρά για τα κρατικά βραβεία να μην πω εγώ όσα θρυλούνται έξω. Ο ίδιος ο πρόεδρος του διοικητικού συμβουλίου ο κ. Αγγελόπουλος τον οποίο εκτιμά απ’ ό,τι φαίνεται ο κύριος Υπουργός, μίλησε για αποτυχία του συστήματος απονομής των κρατικών βραβείων και είναι καταγεγραμμένο, όταν βέβαια γίνεται μια διαδικασία στην οποία όποιος δεν είναι αρεστός, είναι εκτός παιχνιδιού, όπως ο κ. Δράκος, που δεν έχω την τιμή να τον γνωρίζω. Ο κ. Δράκος, λοιπόν, είχε τη μόνη ταινία χωρίς κρατική χρηματοδότηση και έγινε κάθε διαδικασία για να αποκλειστεί από την υπόθεση κρατικά βραβεία. Και όταν με διαδικασίες νομικές κατάφερε να μπει στο παιχνίδι, τότε μεταξύ τους έλεγαν, μην πάτε να δείτε την ταινία, δεν μετράει, αφού δεν την επιλέξαμε εμείς, πώς να μετρήσει…κ.λπ.
      Και βέβαια θα καταλήξω τη δευτερολογία μου με το εξής: Έχετε, κύριε Υπουργέ, και μία ακόμα ευθύνη. Αυτή την υπόθεση που έχει φθάσει στα δικαστήρια μετά την καταγγελία που έχει κάνει συγκεκριμένος δημοσιογράφος για την ΕΤ 3, για συγκεκριμένο έργο το οποίο αφορά το λαγό και τα χρήματα τα οποία διαθέτουμε πίσω από το λαγό για να παίζουν οι γυναίκες των διευθυντών ως πρωταγωνίστριες. Αν αυτό είναι πολιτική που απέχει από την ευνοιοκρατία και την κομματοκρατία, πέστε το και σε μας να το καταλάβουμε. Αν όμως είναι κομματοκρατία, αν είναι ευνοιοκρατία, τότε έχετε υποχρέωση να την καταγγείλετε σ’ αυτή την Αίθουσα και να κάνετε ό,τι είναι απαραίτητο να μην ξανασυμβεί. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ενδιαφέρον…«Λαγός και γυναίκες», κύριε Ορφανέ… ξέραμε το «λαγός και χελώνα». Τώρα θα πάρετε πιστεύω την απάντηση!
      Η κ. Καρά έχει το λόγο.
      ΜΑΡΙΑ ΚΑΡΑ: Κύριε Πρόεδρε, κύριοι συνάδελφοι, εγώ δυστυχώς δεν ευτύχησα να ακούσω το παραμικρό για τα θέματα, τα οποία έθιξα στην πρωτολογία μου, από τον κύριο Υπουργό, παρά μόνο ένα ευχολόγιο που σχετιζόταν με την υποχρέωση του 1,5%. Και λέω ευχολόγιο, γιατί μετά από δεκατέσσερα χρόνια από την ψήφιση του νόμου και από την επιτροπή η οποία συστήθηκε για να παρακολουθήσει το θέμα, σχετικά με τον έλεγχο της εφαρμογής των διατάξεων του νόμου, ουδέν έπραξαν. Θα ήθελα δε να μείνω λίγο και σ’ αυτή την επιτροπή η οποία έδρασε πολύ διακριτικά, κύριε Υπουργέ, τόσο ώστε πέρασε σχεδόν απαρατήρητη και αυτό διαφαίνεται από τη διοικητική προσφυγή της Εταιρείας Ελλήνων Σκηνοθετών,  την υπ’ αριθμ. 4185 που έγινε προς τον Υπουργό Πολιτισμού, προς τον Υπουργό Τύπου και κοινοποιήθηκε και στον κύριο Πρόεδρο της Βουλής, ο οποίος επίσης σας τη διαβίβασε.
      Σύμφωνα, λοιπόν, με αυτήν την προσφυγή ούτε η επιτροπή συγκροτήθηκε ούτε ο Υπουργός Πολιτισμού εξέδωσε απόφαση για το διορισμό των μελών της και των αναπληρωτών της και ασφαλώς, ουδέποτε φαίνεται ότι αυτή η επιτροπή λειτούργησε. Αυτά είναι ως προς το 1,5%.
      Κύριε Υπουργέ, θέλω ακόμη να πω ότι δεν ακούστηκε ούτε λέξη για τα πνευματικά δικαιώματα και για την πειρατεία σε αυτή την Αίθουσα.
      Έρχομαι στην ανεργία για την οποία λόγω του χρόνου, δεν πρόλαβα να εκθέσω προηγουμένως, όσο ήθελα. Εσείς, κύριε Υπουργέ, αυτάρεσκα -και θα μου επιτρέψετε να πω- σε μία φυγή προς μια εικονική πραγματικότητα αναφέρεστε στην επιστολή σας προς το Βουλευτή της Νέας Δημοκρατίας, τον κ. Ορφανό, στις 18-2-2003, λέγοντας ότι «το πλέγμα των αναπτυξιακών μέτρων του Υπουργείου Πολιτισμού συμβάλλει αποφασιστικά στη μείωση της ανεργίας του κινηματογραφικού τομέα». Την ίδια στιγμή, η διασωματειακή επιτροπή σε έγγραφό της, τον Οκτώβριο του 2002 προς τον Υπουργό Πολιτισμού, επισημαίνει με αγωνία ότι οι κλάδοι, που εκπροσωπεί θεσμικά, μαστίζονται από την ανεργία ή στην καλύτερη περίπτωση από την υποαπασχόληση. Με άλλο έγγραφο, η Εταιρεία Ελλήνων Σκηνοθετών σας αναφέρει ότι σήμερα  το 90% των Ελλήνων σκηνοθετών, σεναριογράφων, νέων παραγωγών και άλλων βρίσκονται στην ανεργία. 
      Κύριε Υπουργέ, θα ήταν ευχής έργο να έχουμε απαντήσεις για όλα αυτά τα θέματα και να μην υπεκφεύγετε, όπως πολύ σωστά ειπώθηκε, αναφερόμενος στα θέματα του κινηματογράφου, σαν να εκθέτετε μία έκθεση ιδεών, χωρίς να μπαίνετε στα επιμέρους, καίρια προβλήματα που μαστίζουν τον χώρο του κινηματογράφου. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πάππας.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, θέλω για λίγα δευτερόλεπτα να σταθώ σε αυτό που αποκαλούμε παλαιό ελληνικό κινηματογράφο και που εξακολουθεί να έχει την ίδια απήχηση στο κοινό, όπως τότε που αγωνίζονταν να πετύχει οικονομικά και καλλιτεχνικά. Οι παλιές ελληνικές ταινίες αγαπήθηκαν και θα αγαπιούνται στο απώτερο και στο απώτατο μέλλον. Δεν υπάρχει κανένα δυσεπίλυτο μυστικό. Απλώς οι παραγωγοί φρόντιζαν με κάθε τρόπο να γυρίζουν ταινίες που, είτε με εύθυμο είτε με δραματικό τρόπο, θα είχαν απήχηση στο κοινό. 
      Σήμερα συμβαίνει το εντελώς αντίθετο με το νέο ελληνικό κινηματογράφο, όπως τα ανύπαρκτα εισιτήρια επιβεβαιώνουν. Οι επιχορηγήσεις, όπως  προαναφέρθηκαν λεπτομερώς, είναι πολλές και γενναιόδωρες. Το Ελληνικό Κέντρο Κινηματογράφου, η ΕΡΤ, η ΝΕΤ, ευρωπαϊκοί όμιλοι και άλλοι χρηματοδότες μοιράζουν χρήματα, για να γυριστούν αυτά τα εξαμβλώματα με τους χυδαίους διαλόγους, που υποβαθμίζουν το θεατή και δίνουν θλιβερά παραδείγματα στη νεολαία μας.
      Ευτυχώς, το κοινό ακόμη αντιδρά. Ενώ το ποσοστό τηλεθέασης των ταινιών του παλαιού ελληνικού κινηματογράφου είναι εξαιρετικά υψηλό, το κοινό που βλέπει τις νέες ελληνικές ταινίες είναι μετρημένο στα δάκτυλα.
      Δυστυχώς, δεν υπάρχει κανένας έλεγχος, για να μη γυρίζονται ταινίες που γκρεμίζουν κάθε ηθική αξία και κάθε ανθρώπινη άμυνα. Οφείλουμε όλοι μας να εισηγηθούμε με επίταση τη δημιουργία Επιτροπής αντικειμενικών φορέων που να παρακολουθεί το χορό των δισεκατομμυρίων, αλλά και όσα τραγικά συμβαίνουν σε μία εκ προοιμίου χαμένη υπόθεση. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Δεικτάκης.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, περίμενα από τον κύριο Υπουργό έστω μία δέσμευση. Βέβαια, σε μία απάντηση που έδωσε στον κ. Ορφανό σε ερώτηση, στις 18-2-2003, δηλώνει ότι το Ελληνικό Κέντρο Κινηματογράφου σε συνεργασία με το Φεστιβάλ Θεσσαλονίκης και με τη στήριξη του Υπουργείου Πολιτισμού θα γίνει πράξη αυτό, ότι δηλαδή θα υπάρξει τριτοβάθμια εκπαίδευση στον τομέα αυτό.
      Πιστεύω ότι είναι μια υπεκφυγή του κυρίου Υπουργού, γιατί ενώ τόσα χρόνια κάθε χρόνο από τον εκάστοτε Υπουργό –επαναληπτικά θα έλεγα- δηλώνεται αυτό όσον αφορά την πρόθεση, δεν γίνεται πράξη. Θα ήθελα εδώ, κύριε Υπουργέ, αν μπορείτε να δεσμευτείτε όσον αφορά το χρόνο της λειτουργίας αυτού του τμήματος. Όμως, σε μια δημοσιογραφική έρευνα της εφημερίδας «Μακεδονία» ο πρύτανης και ο αντιπρύτανης απήντησαν ότι πράγματι υπήρξε μια εκδήλωση ενδιαφέροντος αλλά όταν σας ετέθη το θέμα της χρηματοδότησης –γιατί νέο τμήμα χωρίς πρόσθετη χρηματοδότηση δεν μπορεί να υπάρξει- τότε σιωπήσατε. 
      Είπατε και εξαγγείλατε τη δημιουργία -σε καπναποθήκες της Θεσσαλονίκης στην περιοχή της Σταυρούπολης- αυτού του κέντρου για το τεχνικό μέρος στη Θεσσαλονίκη, για το θεωρητικό στην Αθήνα. Κύριε Υπουργέ, εγώ πιστεύω ότι όλα αυτά μένουν στον αέρα και ότι είναι διαρκώς θέσεις χωρίς πρόθεση υλοποίησης. 
      Ένα ακόμη που δεν άκουσα, το οποίο σας ετέθη και από τον κ. Κεφαλογιάννη και από μένα είναι το εξής: Υφίσταται κινηματογραφική πολιτική εκπαίδευσης στην Ελλάδα σε πρωτοβάθμια και δευτεροβάθμια εκπαίδευση; Σαφώς απαντούμε όχι. Θέλαμε και εδώ μια απάντηση. 
      Επιπλέον σε ζητήματα υποδομών: Απαιτείται ναι ή όχι η ύπαρξη ειδικής βιβλιοθήκης και ειδικής ταινιοθήκης για τη λειτουργία και την επιτυχία της δημιουργίας αυτής της πανεπιστημιακής σχολής κινηματογράφου; Θα θέλαμε την απάντησή σας πάνω σε αυτό, κύριε Υπουργέ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρία και κύριοι συνάδελφοι, θα παρακαλέσω τους συναδέλφους της Νέας Δημοκρατίας να με τιμήσουν με την προσοχή τους για ένα με δύο λεπτά, προκειμένου να ακούσουν πώς εγώ έχω αντιληφθεί αυτά που είπαν όλοι οι ομιλητές της Αξιωματικής Αντιπολίτευσης. 
      Αυτά που μας είπε σήμερα για τον ελληνικό κινηματογράφο η Νέα Δημοκρατία συνοψίζονται ως εξής: Υπήρξε μια παλιά καλή εποχή του ελληνικού κινηματογράφου, κυρίως στις δεκαετίες του ’60 και του ’70, κατά τη διάρκεια των οποίων δεν υπήρχε καμία ουσιαστικά κινηματογραφική πολιτική και καμιά στήριξη του κράτους. Άνθισε ο κινηματογράφος, όχι επειδή ήταν απόν το κράτος, αλλά επειδή ήταν άλλες οι συνθήκες της κοινωνίας. Άλλες οι πολιτιστικές συνήθειες και κυρίως γιατί δεν υπήρχε τηλεόραση. Η Νέα Δημοκρατία έρχεται εν έτει 2003 και λέει: Εμείς θέλουμε να ισχύει το μοντέλο αυτό, το μοντέλο ενός κινηματογράφου που κινείται με βάση τους νόμους της αγοράς που ανθίζει, γιατί ανταποκρίνονται οι θεατές και πηγαίνουν στον κινηματογράφο, πουλά πολλά εισιτήρια και κάνει πολλές ταινίες. Μάλιστα. Αυτό μας είπατε. 
      ΓΕΩΡΓΙΟΣ ΟΡΦΑΝΟΣ: Πού το ακούσατε αυτό, κύριε Υπουργέ; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μη με διακόπτετε και μη με ξαναδιακόψετε.
      Το μοντέλο που εφαρμόζει η κυβέρνηση του ΠΑΣΟΚ από το 1983 μέχρι σήμερα και το εφήρμοσαν και οι ενδιάμεσες κυβερνήσεις της περιόδου ’89-’93 είναι το μοντέλο που βασίζεται στην κρατική υποστήριξη, που δαπανά περίπου επτά δισεκατομμύρια δραχμές το χρόνο για τη στήριξη της ελληνικής κινηματογραφίας και αυτό το μοντέλο ονομάζεται «κρατικοδίαιτο», οι ταινίες που παράγονται με την ενίσχυση αυτού του συστήματος ονομάζονται «κρατικές» ταινίες, ενώ όλες παράγονται με την ενίσχυση του συστήματος αυτού, και προτείνεται σε μια έξαρση θατσερικής αντίληψης για τα πράγματα να καταργηθεί η κινηματογραφική πολιτική, να καταργηθούν οι κρατικές επιχορηγήσεις, να καταργηθούν οι μηχανισμοί στήριξης και να γυρίσουμε στο μοντέλο των δεκαετιών του ’60 και του ’70. Αυτό λέτε. Αν αθροίσετε τις ομιλίες σας και βάλετε τα επιχειρήματα σε μια λογική σειρά, αυτό λέτε. Προτείνετε ένα μοντέλο πλήρους διάλυσης της ελληνικής κινηματογραφίας. Προτείνετε τον άκρατο οικονομικό νεοφιλελευθερισμό, τον άκρατο θατσερισμό στον ελληνικό κινηματογράφο και κινείστε με το όνειρο της επιστροφής στη δεκαετία του ’60 και του ’70, μη αντιλαμβανόμενοι τις προφανείς μεταβολές που έχουν μεσολαβήσει.
      Έρχεσθε τώρα και κάνετε και την άλλη λογική αντίφαση, την ακόμη πιο προκλητική. Λέτε ότι η πολιτική που εφαρμόζουμε είναι εν πολλοίς συνδεδεμένη με τα σωματεία των εργαζομένων στο χώρο του κινηματογράφου, που έχουν την πλειοψηφία στη διοίκηση του Κέντρου Κινηματογράφου, που έχουν τη συντριπτική πλειοψηφία στην κριτική επιτροπή των βραβείων κινηματογράφου, που έχουν την παμψηφία στο γνωμοδοτικό συμβούλιο και έρχεσθε και θεμελιώνετε την όποια κριτική ασκείτε σε παρατηρήσεις, προτάσεις και έγγραφα των ίδιων των σωματείων. Καταγγέλλετε εμμέσως κάποια συντεχνιακή χροιά στη λειτουργία της κινηματογραφικής πολιτικής και έρχεσθε εδώ και κάνετε την πλήρη υιοθέτηση και απολογία του άκρατου συντεχνιασμού.
      Με άλλα λόγια δηλαδή πρέπει να ξεκαθαρίσετε, ως υπεύθυνο κόμμα που ασκεί αντιπολίτευση, ποια είναι η γενική ιδέα που έχετε για τον κινηματογράφο και την κινηματογραφική πολιτική. Γιατί νομίζω ότι τελείτε σε πλήρη και επικίνδυνη σύγχυση και μόνο αν έχετε παρασυρθεί από πολύ κακούς συμβούλους οι οποίοι, γιατί δεν μπορούν να ανταποκριθούν στα κριτήρια του συστήματος αυτού, έρχονται και σας παραπονούνται, θα μπορούσα να σκεφθώ ότι μπορεί να έχετε πέσει σε τέτοιες θεμελιώδεις αντιφάσεις.
      Άρα, λοιπόν, θα σας παρακαλούσα πάρα πολύ να μας πείτε κάποια στιγμή και να πείτε και προς τους Έλληνες κινηματογραφιστές και προς τα μέσα ενημέρωσης και προς την ευρύτερη κοινή γνώμη ποια είναι η γενική ιδέα που έχετε για την άσκηση κινηματογραφικής πολιτικής.
      Δε θα αναφερθώ τώρα στην Πολιτιστική Ολυμπιάδα και στα όσα απαξιωτικά είπε, με ένα ύφος το οποίο ήταν ισοπεδωτικό και θα έλεγα απολύτως αναντίστοιχο με το θέμα, ο κ. Κεφαλογιάννης. Θα αδικήσω και το θέμα και νομίζω ότι θα αδικήσω και τη Νέα Δημοκρατία, διότι δε νομίζω ότι έχει αυτή την άποψη το κόμμα.
      Επίσης, έχετε πλήρη παρεξήγηση ως προς το τι είναι το Κέντρο Κινηματογράφου. Θεωρείτε ότι το Κέντρο Κινηματογράφου είναι μία εμπορική επιχείρηση, η οποία πρέπει να επενδύει πολλά και να παίρνει περισσότερα; Θεωρείτε ότι πρέπει να δουλεύει με ποσοστά κέρδους;
      Το Κέντρο Κινηματογράφου είναι ένας φορέας κρατικών επιχορηγήσεων, είναι ένας ιδρυματικού χαρακτήρα θεσμός που δε λειτουργεί με κερδοσκοπικά κριτήρια, αλλά λειτουργεί χάριν του δημοσίου συμφέροντος και για την ενίσχυση της ελληνικής κινηματογραφίας. Φυσικά, πρέπει να επενδύει πολλά και να μην πάρει και τίποτα. Και ό,τι πάρει πρέπει να το διαθέσει για την προβολή στο εσωτερικό και το εξωτερικό του ελληνικού κινηματογράφου. Η δε κατανομή των πιστώσεων σε λειτουργικά έξοδα, δαπάνες παραγωγής και συμπαραγωγής και δαπάνες προβολής και εκμετάλλευσης είναι απολύτως ικανοποιητική.
      Επίσης, βλέπω ότι δεν μπορείτε να κάνετε τη διάκριση μεταξύ πολιτιστικής πολιτικής που χειρίζεται το Υπουργείο Πολιτισμού και εκπαιδευτικής πολιτικής που χειρίζεται το Υπουργείο Παιδείας. Μπορεί να σας απαντήσει ο Υπουργός Πολιτισμού για το πώς οργανώνεται το αναλυτικό πρόγραμμα στη στοιχειώδη και μέση εκπαίδευση; Μπορεί να σας απαντήσει το Υπουργείο Πολιτισμού τι εποπτικά μέσα θα χρησιμοποιήσει ο δάσκαλος ή ο καθηγητής στο δημοτικό, το γυμνάσιο και το λύκειο για να κάνει τη διδασκαλία του; Όλες οι ταινίες μπορούν να χρησιμοποιηθούν και φυσικά το Υπουργείο Παιδείας μπορεί να κάνει χρήση όλου του πλούτου, του πλούτου του μνημειακού, του πλούτου του κινηματογραφικού, του πλούτου του θεατρικού κ.ο.κ.
      Προφανώς μπορούν τα σχολεία να παρακολουθούν αυτές τις ταινίες, να πηγαίνουν στο θέατρο, να πηγαίνουν στα μουσεία, στους αρχαιολογικούς χώρους, να διαβάζουν βιβλία, αλλά αυτά αφορούν τη μέθοδο της διδασκαλίας στον κορμό του εκπαιδευτικού συστήματος και δεν αφορούν το Υπουργείο Πολιτισμού. 
      Το Υπουργείο Πολιτισμού έχει στενότατη συνεργασία με το Υπουργείο Παιδείας και μέσω του προγράμματος «Μελίνα» και μέσω του προγράμματος «Πάμε σινεμά» και μέσω του προγράμματος «Σκυταλοδρομία ανάγνωσης». Όλος ο μηχανισμός του Υπουργείου Παιδείας υποστηρίζεται από το Υπουργείο Πολιτισμού και τους εποπτευόμενους φορείς. Αλλά άλλο το ένα, άλλο το άλλο. Άλλο η εκπαιδευτική πολιτική και άλλο η πολιτιστική πολιτική. Γι’αυτό σε όλες τις χώρες της Ευρωπαϊκής Ένωσης υπάρχουν διακεκριμένα Υπουργεία, πλην δύο εξαιρέσεων στις είκοσι πέντε χώρες.
      Το ίδιο ισχύει και για την ίδρυση τμήματος κινηματογραφίας στα Ανώτατα Εκπαιδευτικά Ιδρύματα. Η ίδρυση τμημάτων στα Ανώτατα Εκπαιδευτικά Ιδρύματα είναι εκπαιδευτική πολιτική, ανήκει στην αρμοδιότητα του Υπουργείου Παιδείας. Το Υπουργείο Παιδείας έχει ανακοινώσει κριτήρια γεωγραφικά, κλαδικά, εκπαιδευτικά, οικονομικά, επαγγελματικά επί τη βάσει των οποίων ιδρύει κάθε χρόνο νέα τμήματα σπουδών στα Α.Ε.Ι. και στα Τ.Ε.Ι.
      Έχουμε συμφωνήσει με το Υπουργείο Παιδείας ότι θα εντάξει στον προγραμματισμό αυτόν και τμήματα κινηματογραφίας τουλάχιστον στα πανεπιστήμια Αθηνών και Θεσσαλονίκης. Εμείς, επιπλέον των όσων κάνει, όπως οφείλει, το Υπουργείο Παιδείας στο γενικό σχεδιασμό της εκπαιδευτικής πολιτικής και σεβόμενοι την πλήρη αυτοδιοίκηση των πανεπιστημίων, προσφέρουμε την υποστήριξή μας για τη δημιουργία υποδομών χωρίς να έχουμε υποχρέωση, αλλά επειδή θέλουμε να επιταχύνουμε τη διαδικασία. Γι’ αυτό προσπαθούμε να ιδρύσουμε αυτό το εκπαιδευτικό στούντιο στη Θεσσαλονίκη και το ίδιο θα κάνουμε και στην Αθήνα.
      Όμως, δε σκεφθήκατε ποτέ ότι το Τμήμα Κινηματογραφίας αντιμετωπίζεται από τα πανεπιστήμια και από το Υπουργείο Παιδείας όπως το Τμήμα Θεατρικών Σπουδών, όπως το Τμήμα Μουσικής, όπως η Σχολή Καλών Τεχνών; Το Υπουργείο Πολιτισμού ιδρύει τη Σχολή Καλών Τεχνών; Το Υπουργείο Πολιτισμού έχει ιδρύσει τα τμήματα μουσικών σπουδών; Το Υπουργείο Πολιτισμού έχει ιδρύσει τα τμήματα θεατρικών σπουδών; Όχι βέβαια, αλλά τα πανεπιστήμια και το Υπουργείο Παιδείας στο πλαίσιο αυτών των κριτηρίων στα οποία αναφέρθηκα προηγουμένως. 
      Κάνουμε επιπλέον πράγματα για τον κινηματογράφο λόγω της μεγάλης επένδυσης που πρέπει να γίνει για τα εργαστήρια. Τέτοια επένδυση πρέπει να γίνει και για τα οπτικοακουστικά εργαστήρια και για τα τηλεοπτικά στούντιο στις σχολές δημοσιογραφίας και για τη δισκογραφική παραγωγή. Αυτή τη στιγμή υπάρχουν στα πανεπιστήμια και φωνογραφικά στούντιο και τηλεοπτικά εργαστήρια και εργαστήρια για ό,τι άλλο απαιτείται, όπως για παράδειγμα για τις πρόβες των εκπαιδευομένων στα τμήματα μουσικής.
      Το 1,5% είναι η αποκορύφωση της αμνησίας και της υποκρισίας. Το πρόβλημα του 1,5% ξέρετε ποιο είναι; Είναι ότι, όταν ψηφίστηκε ο νόμος του 1989 που έδωσε τις προσωρινές άδειες των μεγάλων τηλεοπτικών σταθμών κατά προτίμηση στους ιδιοκτήτες των εφημερίδων και προβλέφθηκε θεωρητικά η υποχρέωση του 1,5%, ο νόμος αυτός δεν εφαρμόστηκε στην αρχή, τότε που διαμορφώνονται οι πραγματικές καταστάσεις, επιβλήθηκε η πραγματικότητα των ιδιωτικών τηλεοπτικών σταθμών, δημιουργήθηκε η αγορά, επιβλήθηκαν τα οικονομικά δεδομένα και όταν εμείς αρχίσαμε από το 1994 να επιδιώκουμε την εφαρμογή αυτής της διάταξης, ήδη είχαν δημιουργηθεί από την αδράνεια της περιόδου 1989-1993 τέτοιες ανυπέρβλητες καταστάσεις, οι οποίες γενικότερα αφορούν το «τοπίο» των μέσων ενημέρωσης. Αυτή είναι η πραγματικότητα. 
      Όταν κάτι δε γίνει στην ώρα του, όταν επιβληθεί μία κατάσταση de facto, τότε είναι πάρα πολύ δύσκολο να την ανατρέψει κανείς, γιατί ο καθένας επικαλείται το δικαίωμά του να υπάρχει και να εκφράζεται. Λέει: «Δεν μπορείς με την επιβολή μίας πολιτικής να μου ανατρέψεις τον οικονομικό προγραμματισμό και να με οδηγήσεις στην πτώχευση και στη διακοπή λειτουργίας, γιατί έτσι μου παραβιάζεις το δικαίωμά μου να εκφράζομαι». Αυτή είναι η πραγματικότητα. Αν δεν ήταν αυτή η πραγματικότητα, πού ήταν ο κοινοβουλευτικός σας έλεγχος από το 1993 μέχρι σήμερα; Γιατί θυμηθήκατε εσείς τώρα για πρώτη φορά το 1,5%; Πού ήσασταν;
      Για τα πνευματικά δικαιώματα πρέπει να ξέρετε ότι η ελληνική νομοθεσία είναι η πιο προωθημένη. Με τους ραδιοτηλεοπτικούς σταθμούς οι φορείς συλλογικής διαχείρισης πνευματικών δικαιωμάτων έχουν συνάψει συμφωνίες που εκτελούνται κανονικά. Δεν υπάρχει ανοικτό πρόβλημα στον τομέα αυτό με τα πνευματικά δικαιώματα.
      Το τραγικότερο, όμως, είναι άλλο. Έχετε υπόψη σας κανέναν κινηματογραφιστή, κανένα σκηνοθέτη, κανένα δημιουργό ο οποίος θέλησε να βοηθηθεί, άξιζε να βοηθηθεί και προσέκρουσε σε κομματικά ή άλλα, μη καλλιτεχνικά κριτήρια; Έχετε να μου πείτε ένα όνομα ανθρώπου του κινηματογράφου, σεναριογράφου, παραγωγού, σκηνοθέτη, που ζήτησε να ενισχυθεί από το Εθνικό Κέντρο Κινηματογράφου ή από άλλους φορείς του ευρύτερου δημόσιου τομέα και δεν ενισχύθηκε λόγω εξωκαλλιτεχνικών κριτηρίων; Πείτε μου ένα όνομα. Δεν μπορείτε να πείτε κανένα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δε σας λέμε για να μην τον αποκλείσετε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι απολύτως έωλη, ατεκμηρίωτη και αδιέξοδη η προσέγγισή σας. Δεν έχετε καμία άποψη. Παραπαίετε μεταξύ ενός «θατσερισμού» και μίας ονειροπόλησης ότι μπορούμε να γυρίσουμε στη δεκαετία του 1960. 
      Το χειρότερο ποιο είναι; Να σας πω τι κάνατε τώρα; Στις πρωτολογίες σας κάνατε έλεγχο πολιτικών φρονημάτων των ζώντων. Στις δευτερολογίες σας κάνατε έλεγχο πολιτικών φρονημάτων των τεθνεώτων με βάση τα κινηματογραφικά αφιερώματα που έχουμε κάνει.
      Η μικροψυχία σας δε είναι εντυπωσιακή. Σας ενόχλησαν τα αφιερώματα στη Μελίνα Μερκούρη και στο Ζυλ Ντασέν; Και σας έλειψαν αφιερώματα στην Κατίνα Παξινού και την Έλλη Λαμπέτη; Μα, έχετε παρατηρήσει τι κάνουν οι φορείς του Υπουργείου Πολιτισμού, το Εθνικό Θέατρο, το Κρατικό Θέατρο Βορείου Ελλάδος, το Θεατρικό Μουσείο για όλους αυτούς τους ανθρώπους; Ήταν κατεξοχήν κινηματογραφικά όντα η Παξινού, η Λαμπέτη και ο Χόρν; 
      ΚΩΣΤΑΣ ΚΑΡΡΑΣ: Η Λαμπέτη δεν ήταν;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): ΄Εχουν γίνει αφιερώματα τα τελευταία χρόνια στον Ορέστη Λάσκο, το Θανάση Βέγγο, τον Ζυλ Ντασέν, τον Αλέξη Δαμιανό, τον Παύλο Ζάννα, τον Κωστή Σφύκα, τον Γιώργο Τζαβέλλα, τον Φιλοποίμενα Φίνο, την Τόνια Μαρκετάκη, τον Μιχάλη Κακογιάννη, την Φρίντα Λιάπα, τους αδελφούς Μανάκια, τον Γρηγόρη Γρηγορίου, την Αλίκη Βουγιουκλάκη, τον Τάκη Κανελλόπουλο, την Ειρήνη Παπά, τον Νίκο Κούνδουρο, τον Ντίνο Ηλιόπουλο, τον Βασίλη Γεωργιάδη, το Θεόδωρο Αγγελόπουλο, τον Ντίνο Κατσουρίδη, τον Ντίνο Δημόπουλο, τον Σταύρο Τορνέ,τη Δέσπω Διαμαντίδου, τον Παντελή Βούλγαρη, τον Γιάννη Δαλιανίδη, τον οποίο τιμήσαμε κατ’ επανάληψη…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καταθέστε τα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …τον Κώστα Χατζηχρήστο…
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      	‘Όλα αυτά δεν είναι επαρκή αφιερώματα; Και όσοι δεν τιμήθηκαν μέχρι τώρα, έχετε την εντύπωση ότι δε θα τιμηθούν στα επόμενα αφιερώματα; Είναι δυνατόν να έρχεστε εδώ με μία προκλητική διάθεση απέναντι στις πολιτιστικές μνήμες του ελληνικού λαού και να διαχωρίζετε τους πεθαμένους με βάση την εικαζόμενη πολιτική τους ταυτότητα; Είναι τραγικά αυτά. 
      Θέλω να σας πω ότι εάν έτσι σκέπτεστε να προσεγγίσετε αυτή την τελευταία χρονιά της κοινοβουλευτικής περιόδου τα ζητήματα του πολιτισμού, έχετε μπει σε μια τραγική και αδιέξοδο ατραπό. Και νομίζω ότι είναι καλό το σημερινό γεγονός για να μπορέσετε να επαναξιολογήσετε και να επαναπροσανατολίσετε τη στάση σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, εμείς σας θεωρούμε ψύχραιμο άνθρωπο και δεν μας έχετε συνηθίσει σε αφορισμούς, όπως αυτούς που ακούσαμε σήμερα εδώ. Είναι φανερός ο εκνευρισμός σας και δεν κατανοώ γιατί. Διαπιστώσατε και εσείς το έλλειμμα πολιτικής της Κυβέρνησής σας; Φθάσατε στο σημείο να εγκαλείτε, ουσιαστικά, να καταγγέλλετε το συνάδελφό σας τον Υπουργό Παιδείας για απραξία, για έλλειψη πολιτικής; Αυτό ουσιαστικά μας είπατε απαντώντας στις αιτιάσεις της Αντιπολίτευσης για το έλλειμμα που υπάρχει στο εκπαιδευτικό μας σύστημα σε σχέση με τον κινηματογράφο και της προώθηση της τέχνης στην πρωτοβάθμια και δευτεροβάθμια εκπαίδευση; 
      Στη δευτερολογία σας, κύριε Υπουργέ, συνοψίσατε τα λεχθέντα της επερώτησης της Νέας Δημοκρατίας. Σχολιάσατε τις ομιλίες των Βουλευτών, νουθετήσατε τους ομιλητές. Μας εγκαλέσατε, ακόμη και για την άσκηση του κοινοβουλευτικού ελέγχου εκ μέρους του κόμματος της Αντιπολίτευσης.
      Ξέρετε τι μου θυμίζουν όλα αυτά, κύριε Υπουργέ; Ότι η Κυβέρνηση του ΠΑΣΟΚ βουλιάζει στην απραξία της. Και αυτό είναι το συμπέρασμα από τη σημερινή συζήτηση. 
      Θα σας μιλήσω πάλι με στοιχεία, όπως έκαναν και οι συνάδελφοί μου. Ποια είναι η διεθνής πραγματικότητα; Ο διεθνής κινηματογράφος προσπάθησε και μπόρεσε να ορθοποδήσει μέσα από συγκροτημένες πολιτικές. Η Πορτογαλία καταγράφει μια αξιόλογη διεθνή παρουσία. Σας λέγω μόνο ένα όνομα, «Ολιβέιρα». Η Δανία έχει σημαντική διεθνή καταξίωση. Το Βέλγιο βραβεύτηκε στις Κάνες. Αδελφοί Νταντέλ. Η Ιρλανδία βραβεύτηκε στο Βερολίνο. Η Αυστραλία -μια χώρα σαν την Ελλάδα- αναδεικνύεται σε παγκόσμια δύναμη στον κινηματογράφο.  Πότε θα έρθει η άνοιξη του ελληνικού κινηματογράφου; 
      Θέλετε και τα στοιχεία της EUROSTAT; Τα έχετε, γιατί από εσάς τα πήραμε. Εσείς μας τα καταθέσατε στη Βουλή. Είμαστε ή δεν είμαστε τελευταίοι σε εισιτήρια ανά κάτοικο το 2001-2002; Είμαστε ή δεν είμαστε τελευταίοι σε εισπράξεις το 2001-2002; Έχουμε ή δεν έχουμε το μικρότερο ποσοστό παραγωγών στην Ευρωπαϊκή Ένωση σε σχέση με άλλες χώρες με το ίδιο μέγεθος μ’ εμάς; Θέλετε να σας καταθέσω εδώ τον πίνακα που μας καταθέσατε πριν ένα μήνα στη Βουλή ή τον έχετε να τον διαβάσετε; Άρα, γιατί εγκαλείτε την Αντιπολίτευση; Τη δική σας απραξία να αιτιάσετε.
      Ας έρθω τώρα στην υποχρέωση όλων των τηλεοπτικών σταθμών να διαθέτουν το 1,5% των ετήσιων ακαθάριστων εσόδων τους για την παραγωγή, συμπαραγωγή κινηματογραφικών ταινιών κ.λπ. τα οποία πρέπει να προβάλλονται στις αίθουσες των κινηματογράφων. Εσείς δε μας λέτε στην απάντησή σας «οι επανειλημμένες συνεννοήσεις με τους εκπροσώπους των τηλεοπτικών σταθμών δεν τελεσφόρησαν»; Τι θα πει αυτό; Κράτος υπάρχει; Έχει καταργηθεί το κράτος; Δηλαδή διαπραγματεύεστε με τους φοροφυγάδες, με τους ανθρώπους που παρανομούν; Συζητάτε; Παζαρεύετε; 
      Λέτε παρακάτω ότι απευθύνθηκε το Υπουργείο Πολιτισμού στο Εθνικό Συμβούλιο Ραδιοτηλεόρασης με τρία έγγραφα, το 1995 αριθμός τάδε, το 1998 αριθμός τάδε και το 2002 αριθμός τάδε. Δηλαδή από το 1995 μέχρι το 2003, οκτώ ολόκληρα χρόνια, δεν κάνατε τίποτα και εγκαλείτε τις κυβερνήσεις της Νέας Δημοκρατίας 1989-1993; Είμαστε σοβαροί; Είναι σοβαρά πράγματα αυτά να λέγονται στο Κοινοβούλιο, όταν εσείς έχετε απαντήσει; Θα εφαρμόσετε το νόμο; Θα ζητήσετε να τηρηθεί ο νόμος;
      Η Νέα Δημοκρατία σας είπα ότι είχε το θάρρος και το ανάστημα να εκδώσει το προεδρικό διάταγμα το 1993. Συστήσατε αυτήν την επιτροπή και τι έκανε αυτή; Κύριοι συνάδελφοι, νομίζω ότι αυτή η επιτροπή έδρασε με τόση διακριτικότητα, ώστε κανείς δεν κατάλαβε την ύπαρξή της. Αυτή είναι η πραγματικότητα. Όλα τα άλλα είναι για κατανάλωση. Αυτό είναι το ζητούμενο. Θα εφαρμόσετε το νόμο; Ναι ή όχι; 
      Τρεις συνάδελφοι αναφέρθηκαν στην ιστορία με το Διονύσιο Σολωμό. Εσείς δηλαδή δεν συγκινείστε που 600 εκατομμύρια πετάχτηκαν από το παράθυρο; Δεν ακούτε τις φήμες από την ΕΡΤ και στο Υπουργείο σας ότι κάποιοι χρησιμοποίησαν και αυτή την παραγωγή, που μάλιστα έπρεπε να ετοιμαστεί το 1998, για να γιορτάσουμε τα εκατό χρόνια από τη γέννηση του Διονυσίου Σολωμού; Αυτό δεν πρέπει να το ερευνήσετε; Δεν πρέπει να δώσετε μια εξήγηση στη Βουλή;
      Για την ολυμπιακή παιδεία δε θα σας πω τίποτα. Θα σας διαβάσω μόνο αυτό που λέει η Εταιρεία Ελλήνων Σκηνοθετών. Ρωτήθηκε για την κινηματογραφική παιδεία: «Υφίσταται κινηματογραφική εκπαιδευτική πολιτική στην πρωτοβάθμια και δευτεροβάθμια εκπαίδευση;». Είπε ότι η απάντηση είναι αυτονόητη: Όχι.  Αυτό στις 16 Σεπτεμβρίου 2002. Τις απαντήσεις δεν τις δίνει η Aντιπολίτευση, τις δίνουν οι εταίροι του Υπουργείου Παιδείας, οι άνθρωποι με τους οποίους πρέπει να συνεργάζεστε και να συνεννοείστε. Δεν είναι δικιά μας η απάντηση.
       Κύριε Υπουργέ, νομίζω ότι η σημερινή συζήτηση είναι μια καλή αφορμή και για εσάς όχι όμως για να δείτε ποιο είναι το πρόγραμμα της Νέας Δημοκρατίας σαν αυριανή κυβέρνηση του τόπου.
      Σήμερα επερωτάται η Κυβέρνηση. Η Κυβέρνηση οφείλει να δώσει εξηγήσεις για πράξεις και παραλείψεις της. Ελπίζω από τη σημερινή συζήτηση να πήρατε όλες εκείνες τις πληροφορίες, που ενδεχομένως δεν ήταν στην προτεραιότητα της πολιτικής σας, να διαπιστώσετε τα κενά της πολιτικής που έχει η Κυβέρνησή σας και να αλλάξετε ρότα και κατεύθυνση για το καλό του ελληνικού κινηματογράφου και τη τέχνης. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πολύ συχνά οι πολίτες και εν τέλει, ως εκπρόσωποι των πολιτών, δημοσιογράφοι, θέτουν το ερώτημα: Υπάρχουν διαφορές σήμερα πια, ανάμεσα στα μεγάλα κόμματα; Υπάρχει διαφορά, ανάμεσα σε αυτό που λέγεται εν ευρεία εννοία συντηρητική παράταξη και σε αυτό που λέγεται εν ευρεία εννοία προοδευτική παράταξη, ανάμεσα στο ΠΑΣΟΚ και τη Νέα Δημοκρατία; 
      (Θόρυβος από την πτέρυγα της Νέας Δημοκρατίας)
      Λοιπόν, η αλήθεια είναι πως σε τέτοιες συζητήσεις για την πολιτιστική πολιτική, για την κινηματογραφική πολιτική, είναι ανάγλυφη η διαφορά η ιδεολογική, η αισθητική και εν τέλει η πολιτική, ανάμεσα σε μία συντηρητική και μία προοδευτική προσέγγιση. Αυτές οι συζητήσεις για τον πολιτισμό και εν προκειμένω για τον κινηματογράφο, δείχνουν πράγματι ποια είναι η διαφορά, η οποία τελικά είναι μία διαφορά πολιτική, είναι μία διαφορά ως προς το πώς αντιλαμβανόμαστε την ελευθερία της τέχνης και της δημιουργίας στη χώρα μας και στον κόσμο γενικότερα.
      Εγώ έψεξα προηγουμένως τη Νέα Δημοκρατία, προσπαθώντας να αναδείξω τις αντιφάσεις της τοποθέτησής της. Και ήλθε ο κ. Κεφαλογιάννης να μου απαντήσει. Και ομολογώ ότι ίσως, λόγω δικής μου αδυναμίας, δεν μπόρεσα ούτε τώρα να καταλάβω αν η πρότασή σας είναι η μεγαλύτερη κρατική παρέμβαση, η διάθεση περισσότερων κονδυλίων μέσω των μηχανισμών υποστήριξης της κινηματογραφίας ή η κατάργηση της κρατικής υποστήριξης και των φορέων που την ασκούν. Δεν έχω καταλάβει. 
      (Θόρυβος από την πτέρυγα της Νέας Δημοκρατίας)
      Και δεν έχετε άποψη για το θέμα αυτό. Διότι θέλετε να εμφανιστείτε και ιδεολογικά φιλελεύθεροι, αλλά ταυτόχρονα και φιλικοί σε κάθε πρόχειρα διατυπωμένο και τυχαίο συντεχνιακό αίτημα. Δηλαδή είστε εκπρόσωποι του απόλυτου οικονομικού νεοφιλελευθερισμού και του πιο ακραίου «κορπορατισμού» στα θέματα αυτά. Ο χειρότερος συνδυασμός που μπορεί να υπάρξει. Ο χειρότερος και ο πλέον επικίνδυνος συνδυασμός. 
      (Θόρυβος από την πτέρυγα της Νέας Δημοκρατίας)
      Έρχεται τώρα ο κ. Κεφαλογιάννης και λέει ότι έχει ρωμαλέα κινηματογραφία η Πορτογαλία. Έχει τον Ολιβέιρα, ο οποίος είναι ενενήντα πέντε ετών, σκηνοθέτης. Ένα σκηνοθέτη μού αναφέρει Πορτογάλο, διάσημο διεθνώς. Έναν, ο οποίος είναι ενενήντα πέντε ετών.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έναν για κάθε χώρα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έρχεται ο κ. Κεφαλογιάννης και λέει: Μα, η κινηματογραφία της Ιρλανδίας, της Αυστραλίας. Και θα σας πω εγώ και της Μεγάλης Βρετανίας και του Καναδά και της Νέας Ζηλανδίας, μήπως έχουν κάτι κοινό; Μήπως είναι αγγλόφωνες κινηματογραφίες; Μήπως είναι μεγάλο πλεονέκτημα να έχει κανείς την αγγλική γλώσσα, ως γλώσσα έκφρασης; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είκοσι πέντε …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μη με διακόπτετε, δεν το επιτρέπω. Δε σας διέκοψα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, δεν δέχεται διακοπή ο Υπουργός. Τι να κάνουμε; Παρακαλώ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρία Πρόεδρε, ο συνεργάτης του Υπουργού κουνάει το κεφάλι του όταν μιλούν οι Βουλευτές. Να είναι πιο σεμνός. 
      (Θόρυβος από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να ακούτε με σεμνότητα και υπομονή. 
      (Θόρυβος-διαμαρτυρίες από την πτέρυγα της Νέας Δημοκρατίας)
      ΘΕΟΔΩΡΟΣ ΤΣΟΥΚΑΤΟΣ: …(Δεν ακούστηκε)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Τσουκάτε, σας παρακαλώ. Τουλάχιστον εδώ είναι επερωτώντες. Μην μπαίνετε και εσείς στη μέση!
      Κύριε Κεφαλογιάννη, έχετε δικαίωμα τριτολογίας. Λοιπόν, ησυχάστε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να σέβεστε τους στοιχειώδεις κανόνες της καλής συζήτησης.
      Λοιπόν, ακούστε. Δεν μπορείτε να κάνετε αυτές τις συγχύσεις και να λέτε για το Βέλγιο. Μα, το Βέλγιο είναι γαλλόφωνη κινηματογραφία. Στο φεστιβάλ γαλλικού κινηματογράφου που αρχίζει μεθαύριο Πέμπτη, οι βελγικές ταινίες, όπως και οι ταινίες του Κεμπέκ και οι ταινίες της γαλλόφωνης Ελβετίας, μετέχουν ισοτίμως. Και το «TV5» είναι όλων των γαλλόφωνων χωρών, τηλεοπτικό δίκτυο. 
      Συγκρίνετε αυτές τις κινηματογραφίες με την ελληνική και δεν αντιλαμβάνεστε ότι η Ελλάδα είναι μία χώρα όπου πέντε μήνες το χρόνο δεν λειτουργούν οι χειμερινές αίθουσες, όπου οι θερινές αίθουσες αντιμετωπίζουν πρόβλημα λόγω των συνθηκών λειτουργίας των πόλεων, όπου τα συγκροτήματα νέου τύπου αιθουσών τώρα αρχίζουν να αναπτύσσονται. Και βέβαια είναι μία χώρα η Ελλάδα που έχει μεγάλο αριθμό θεάτρων, απίθανα μεγάλο αριθμό τηλεοπτικών ταινιών που προσφέρουν κάθε μέρα στο θεατή δυνατότητες να δει ταινίες της τηλεόρασης και του κινηματογράφου, που δεν τις έχει κανένας Ευρωπαίος θεατής. 
      Ρωτάτε τον Υπουργό Πολιτισμού για θέματα που αφορούν την ΕΡΤ. Εποπτεύω εγώ την ΕΡΤ; Έχω τα στοιχεία της ΕΡΤ; Είναι αυτή η δουλειά μου; Ο Υπουργός Τύπου και Μέσων Μαζικής Ενημέρωσης εποπτεύει και την ΕΡΤ και την ΕΡΤ3. Δεν έχουμε καμία σχέση εμείς ούτε με τα θέματα που έθεσε ο κ. Ορφανός ούτε με την ταινία του Σολωμού. Δεν είναι παραγωγή του Κέντρου Κινηματογράφου, το γνωρίζετε πολύ καλά. Γιατί δημιουργείτε εντυπώσεις; Να καταθέσετε επερώτηση για το συνάδελφό μου τον Υπουργό Τύπου να έλθει με τα στοιχεία του να σας απαντήσει.
      Πάμε στο 1,5%. Επαναφέρω το ζήτημα και σας λέω: Ήσασταν ως κόμμα στο Εθνικό Συμβούλιο Ραδιοτηλεόρασης συνεχώς και αδιαλείπτως από το 1994 έως τώρα που άλλαξε η σύνθεση λόγω της Αναθεώρησης του Συντάγματος. Κάνατε τίποτα; Συνεισφέρατε τίποτα; Κινήσατε καμία διαδικασία; 
      Συνάγω λοιπόν από τη συζήτηση ότι προτείνετε την απόλυτη εφαρμογή της διάταξης και την αφαίρεση των αδειών λειτουργίας με διακοπή λειτουργίας των τηλεοπτικών σταθμών. Μάλιστα. Θα το συνεκτιμήσουμε και θα δούμε πώς μπορούμε να το χειριστούμε. Δεν είμαι σε θέση να απαντήσω τώρα άμεσα σε μία τόσο ριζοσπαστική και αυστηρή πρόταση. Σημειώνω ότι η Νέα Δημοκρατία ζητά με τη διαδικασία της επερώτησης την άμεση διακοπή λειτουργίας όλων των τηλεοπτικών σταθμών ως κύρωση για το 1,5%. Θα το συζητήσω με τον Υπουργό Τύπου, με το Υπουργικό Συμβούλιο και θα σας απαντήσω. Κι εσείς να το συζητήσετε με τον Αρχηγό σας, γιατί ίσως χρειαστεί να δώσετε τίποτα εξηγήσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ να ολοκληρώσετε.
      	ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τι να ολοκληρώσω; Ολοκλήρωσα λοιπόν. Αφού τελείωσε ο χρόνος, ολοκλήρωσα. 
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρία Πρόεδρε, μπορώ να έχω το λόγο;
      	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να τριτολογήσετε, κύριε Κεφαλογιάννη; Ωραία, θα σας απαντήσει πάλι ο Υπουργός. Έχει δικαίωμα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ας μου απαντήσει. 
      Είχαμε πολλές φορές την ευκαιρία να πούμε ότι ο Υπουργός Πολιτισμού είναι ένας πληθωρικός Υπουργός, ο οποίος έχει κι ένα εκτόπισμα πολιτικό. Θέλουμε να συνεχίσουμε αυτή τη συζήτηση, όχι γιατί η Κυβέρνηση …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όταν δεν έχουμε να πούμε τίποτα, λέμε τότε ότι ο Υπουργός …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ, τώρα μη διακόπτετε εσείς. Δεν έχετε το λόγο, αν δεν επιτρέπει ο κ. Κεφαλογιάννης. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εγώ σας παρακαλώ. Δεν απευθύνομαι στον κ. Κεφαλογιάννη, απευθύνομαι σε σας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Με συγχωρείτε. Μιλάει ο κ. Κεφαλογιάννης.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εγώ απευθύνομαι σε σας, διότι ο κ. Κεφαλογιάννης κάνει το εξής τώρα: Δεν έχει τι να πει και λέει τον Υπουργό χοντρό. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν θα του κάνετε κριτική. Ό,τι θέλει να πει, θα το πει ο κ. Κεφαλογιάννης.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μπράβο. Πρόκειται για το ύψιστο πολιτικό επιχείρημα του κ. Κεφαλογιάννη. Πρέπει να πω ότι επ’ αυτού έχετε δίκιο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κάντε μου τη χάρη, κύριε Υπουργέ, δεν έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι η πρώτη φορά σήμερα που λέει κάτι σωστό ο κ. Κεφαλογιάννης. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχετε το λόγο, κύριε Υπουργέ. 
      Συνεχίστε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν ήταν στις προθέσεις μου, κυρία Πρόεδρε, να εκνευρίσω τον κύριο Υπουργό. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν με εκνευρίσατε, με διασκεδάσατε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Άλλωστε πιστεύουμε ότι είναι από τους Υπουργούς που έχει και χιούμορ και μπορεί να διατηρεί και την ψυχραιμία του. Σήμερα δυστυχώς την έχασε και ο κινηματογράφος είναι ένα θέμα, στο οποίο μπορούσαμε να συμφωνήσουμε σε πολλά πράγματα. 
      Πήρα το λόγο μόνο και μόνο για να πω στον κύριο Υπουργό: Ότι για το 1,5% η Κυβέρνηση φαίνεται ότι υπαναχωρεί από τη δικιά της θέση. Λέει δηλαδή στη Βουλή σήμερα ο κ. Βενιζέλος, ο οποίος διετέλεσε και Υπουργός Τύπου και Μέσων Μαζικής Ενημέρωσης ότι τα έγγραφα που έχουν σταλεί από τις 22 Μαρτίου 1995, στις 10 Μαρτίου 1998 και στις 28 Νοεμβρίου 2002 επί υπουργίας του ζητούν από το Εθνικό Ραδιοτηλεοπτικό Συμβούλιο να μη χορηγήσει οριστικές άδειες λειτουργίας στους σταθμούς εάν δεν εφαρμόσουν την επιταγή για το 1,5%, ότι η Κυβέρνηση υπαναχωρεί και ότι προτίθεται –αυτό καταλαβαίνω αφού ισχύει ο νόμος- να φέρει τροπολογία στη Βουλή και να τροποποιήσει τη συγκεκριμένη διάταξη του ν. 1886/1999, άρθρο 7, παράγραφος 1.
      Αυτό είναι το συμπέρασμα και είναι σημαντικό να μας το διευκρινίσει. Αυτή είναι η πρόθεση της Κυβέρνησης; 
      Δεύτερον, στα θέματα του Διονύσιου Σολωμού, για την παραγωγή του Διονύσιου Σολωμού, τα στοιχεία τα έχετε στο Υπουργείο σας, εάν έχετε διαπιστώσει παραλείψεις του Υπουργείου Τύπου και ευθύνες τις οποίες δεν θέλετε  να επωμιστείτε, είναι δικό σας θέμα. Γιατί εμείς ξέρουμε ότι με βάση το Σύνταγμα και από την πρακτική που υπάρχει στη Βουλή η Κυβέρνηση εκπροσωπείται ενιαία. Εσείς εδώ μας λέτε ότι μπήκατε στο κουτάκι σας που λέγεται Υπουργείο Πολιτισμού. Άλλωστε, δεν το συνηθίζετε και αυτό σας τιμά. Δεν κρύβεστε ποτέ πίσω από το δάκτυλό σας για να μην παίρνετε και ευθύνες συνολικά της Κυβέρνησης. Τα στοιχεία αυτά σας έχουν κοινοποιηθεί, διότι όταν ήρθαν οι απαντήσεις στη Βουλή αναφέρεται «κοινοποίηση, τάδε διεύθυνση, δείνα διεύθυνση, Υπουργό τάδε, Υπουργό δείνα». Πείτε μας δεν τα έχω πρόχειρα, δεν είμαι ενημερωμένος, δεν μπορώ να σας απαντήσω τώρα. Μη μας παραπέμπετε αλλού. Εκτίθεστε. 
      Τα θέματα, λοιπόν, υπάρχουν. Το πρώτο είναι το 1,5%, το δεύτερο είναι ο «Διονύσιος Σολωμός». Θα απαντήσετε ναι ή όχι;
      Τρίτον –και κλείνω με αυτό, κυρία Πρόεδρε- η Κυβέρνηση είναι ευχαριστημένη από την πολιτική της στον τομέα του κινηματογράφου; Αν είναι, να μας το πει. Ο ελληνικός λαός, οι άνθρωποι που παρακολουθούν την τέχνη, οι φίλοι του κινηματογράφου, δεν είναι ευχαριστημένοι. Αν είστε, πείτε μας, εμείς είμαστε ευχαριστημένοι και θα ακολουθήσουμε την ίδια πολιτική. Εάν και εσείς όπως η Αντιπολίτευση η οποία κατέθεσε την επερώτηση διαπιστώνετε ότι υπάρχουν κάποια προβλήματα, τότε πείτε μας ότι είναι στις προθέσεις του Υπουργείου να επανεξετάσει το θέμα, να δει πού χωλαίνει το όλο ζήτημα και να εφαρμόσει πολιτικές οι οποίες θα βοηθήσουν τον κινηματογράφο να βγει από το τέλμα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σε κάθε τοποθέτησή του ο κ. Κεφαλογιάννης μιλώντας εκ μέρους του κόμματος της Νέας Δημοκρατίας επιβεβαιώνει ότι δεν έχει καμία επαφή μ’ αυτό που λέγεται κινηματογραφική πραγματικότητα. Δεν είναι καθόλου κακό αυτό. Αλλά δεν έχει. 
      Διότι, εάν είχατε επαφή, κύριοι συνάδελφοι της Νέας Δημοκρατίας, θα ξέρατε ότι αυτό που ονομάζουμε «οι φίλοι του Κινηματογράφου» είναι μια περιορισμένη κοινωνική κατηγορία, η οποία είναι πολύ ευχαριστημένη με τα κινηματογραφικά προϊόντα που στηρίζει το Κέντρο Κινηματογράφου. 
      Τι δείχνει η πραγματικότητα της αγοράς; Δείχνει ότι ταινίες που σάρωσαν στην αγορά, ελληνικές ταινίες, τα τελευταία χρόνια είναι ταινίες όπως το «Safe Sex», «ο Οργασμός της αγελάδας» και διάφορες άλλες ταινίες αυτής της θεματολογίας και αυτού του τύπου. Αυτές οι ταινίες ανέβασαν τους μέσους όρους των εισιτηρίων των ελληνικών και των ευρωπαϊκών ταινιών. Δεν είναι τυχαίο ότι είκοσι τέσσερις γαλλικές ταινίες διακινήθηκαν την περασμένη περίοδο στο ελληνικό δίκτυο διανομής και κατάφεραν όλες μαζί να αποκομίσουν το 6,5% των εισιτηρίων την ώρα που η αμερικανική παραγωγή αποκομίζει το 85% των εισιτηρίων. Ακόμη, όμως και οι ταινίες αυτές, οι οποίες στο είδος τους είναι πολύ πετυχημένες ταινίες όπως το «Safe Sex», ενισχύονται μέσα από τις προβλέψεις της νομοθεσίας. Μπορεί κάποιες να ενισχύονται  με τη μορφή της συμπαραγωγής κανονικά όπως και πολλές άλλες, κάποιες άλλες με επιχορηγήσεις και επιδοτήσεις στη συνέχεια. Πολλές απ’ αυτές δεν υποβάλλουν καν αίτηση ώστε να καταστεί το Κέντρο Κινηματογράφου συμπαραγωγός των ταινιών αυτών. 
      Δείτε λίγο ποιο είναι το ύφος και το θέμα της μιας κατηγορίας και ποιο είναι το ύφος και το θέμα των άλλων κατηγοριών. Αυτή είναι η πρώτη ουσιαστική παρατήρηση που θέλω να κάνω.
      Η δεύτερη παρατήρησή μου αφορά τη σχέση του Υπουργείου Πολιτισμού με τα άλλα Υπουργεία. Το Υπουργείο Πολιτισμού παρακολουθεί, μπορεί να είναι αποδέκτης κοινοποιήσεων, αλλά δεν μπορεί να απαντά για θέματα που χειρίζεται λόγω αρμοδιότητος άλλο Υπουργείο και άλλος Υπουργός.
      Δεν μπορεί να ξέρει ο Υπουργός Πολιτισμού τι τρόπους εποπτείας έχει ασκήσει ο Υπουργός Τύπου σε σχέση με την ΕΡΤ για το ένα ή το άλλο θέμα. Δεν μπορεί να ξέρει ο Υπουργός Πολιτισμού τι συνεννοήσεις έχει κάνει με τη Σύνοδο των Πρυτάνεων ο Υπουργός Παιδείας για το ρυθμό ίδρυσης των νέων τμημάτων. Αυτά είναι στοιχειώδη ζητήματα λειτουργίας της Δημόσιας Διοίκησης και του ευρύτερου κυβερνητικού μηχανισμού. Φαντάζομαι ότι τα ξέρετε και ότι τα σέβεστε. Αλλιώς θα είχατε απευθύνει την επερώτηση και σε άλλους Υπουργούς.
      Δεν έχω αρνηθεί ποτέ να αναλάβω τη γενική κυβερνητική ευθύνη. Πάντα η Κυβέρνηση είναι ενιαία και εκφράζεται ενιαία. Αλλά είναι άλλο αυτό σε πολιτικό επίπεδο και άλλο η άσκηση διοικητικής αρμοδιότητας, εποπτείας επί συγκεκριμένων νομικών προσώπων τα οποία λειτουργούν και έχουν τα δικά τους στοιχεία λειτουργίας. 
      Κλείνω με μια γενική πολιτική παρατήρηση. Τι προσδοκούσε η Νέα Δημοκρατία από τη συζήτηση αυτή; Τι θέλει να πει; Ποιο είναι το ηθικό δίδαγμα στο οποίο θέλει να καταλήξει; Ότι το ΠΑΣΟΚ δεν εφαρμόζει μια πολιτική σωστή και αποτελεσματική κινηματογραφική πολιτική και πρέπει να εφαρμόσουμε μια καλύτερη. Λοιπόν, εγώ, από μια συζήτηση που διαρκεί τρεις περίπου ώρες ειλικρινά δεν κατάλαβα αν αυτή η καλύτερη πολιτική θα ήταν η πλήρης απόσυρση του κράτους, ώστε να λειτουργεί ο μηχανισμός της αγοράς χωρίς κρατική παρέμβαση και ενίσχυση ή εάν θα ήταν η λειτουργία του ίδιου υποστηρικτικού μηχανισμού αλλά με αποδέκτες πρόσωπα τα οποία μπορούν να βεβαιώσουν την κομματική τους σχέση και συγγένεια με τη Νέα Δημοκρατία. Εγώ ενώπιον αυτού του αδιανόητου διλήμματος δεν μπορώ να τεθώ. Γι’ αυτό εμείς θα ακολουθήσουμε την πολιτική που ακολουθούμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 49/13.3.2003 επερώτησης Βουλευτών της Νέας Δημοκρατίας προς τον Υπουργό Πολιτισμού, σχετικώς με την πολιτική της Κυβέρνησης στην προώθηση του ελληνικού κινηματογράφου.
      Κυρίες και κύριοι συνάδελφοι, η Βουλευτής κ. Ιωάννα Στεργίου ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Η Βουλή ενέκρινε τη ζητηθείσα άδεια.
      Κύριοι συνάδελφοι, έχουν διανεμηθεί τα Πρακτικά της Τετάρτης 12 Μαρτίου, Πέμπτης 13 Μαρτίου και Τρίτης 18 Μαρτίου 2003 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τετάρτης 12 Μαρτίου, Πέμπτης 13 Μαρτίου και Τρίτης 18 Μαρτίου 2003  επικυρώθηκαν.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 21.47΄ , λύεται η συνεδρίαση για αύριο ημέρα Τετάρτη 2 Απριλίου 2003 και ώρα 10.30΄, με αντικείμενο εργασιών του Σώματος νομοθετική εργασία: α) συζήτηση και ψήφιση συμβάσεων και β) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Ρυθμίσεις για τα καζίνα Πάρνηθας και Κέρκυρας και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



27
ΣΥΝΕΔΡΙΑΣΗ 1-4-03         ΣΕΛ.   

