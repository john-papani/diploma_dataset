 

Τρίτη 9 Οκτωβρίου 2001
ΣΥΝΕΔΡΙΑΣΗ Η'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν 'Ελληνες φοιτητές από το Σίδνεϋ της Αυστραλίας, σελ.
3. Λήψη απόφασης (ψηφοφορία) για τις αιτήσεις άρσης ασυλίας των Βουλευτών Λ. Κανέλλη, Θ. Σκρέκα και Ε. Χαϊτίδη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωσε του δελτίου επικαίρων ερωτήσεων της Τετάρτης 10 Οκτωβρίου 2001, σελ.
Γ' ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου ν. σχεδίων του Υπουργείου Εσωτερικών, Δημόσιας Διοίκησης και Αποκέντρωσης:
α) "Κύρωση του Προαιρετικού Πρωτοκόλλου στη Σύμβαση για την εξάλειψη όλων των μορφών διακρίσεων κατά των γυναικών", σελ.
β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους", σελ.
2. Συζήτηση και ψήφιση στο σύνολο του σχεδίου του Υπουργείου Ανάπτυξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος, σχετικά τη διαστημική συνεργασία για ειρηνικούς σκοπούς", σελ.
3. Ονομαστική ψηφορία της παρ. 5 της 732/55 τροπολογίας του σχεδίου νόμου του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις", σελ.
4. Συζήτηση επί των άρθρων του σχεδίου νόμου του Υπουργείου Οικονομικών: "Φορολογικές Ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις", σελ.
5. Κατάθεση σχεδίου νόμου: Οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Περιβάλλοντος, Χωροταξίας και Δημοσίων 'Εργων, Υγείας και Πρόνοιας, Δημόσιας Τάξης και Εμπορικής Ναυτιλίας κατέθεσαν σχέδιο νόμου: "Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Ανάπτυξης:
ΒΑΡΒΙΤΣΙΩΤΗΣ Ι., σελ.
Β. Επί του σχεδίου του Υπουργείου Οικονομικών:
ΑΛΟΓΟΣΚΟΥΦΗΣ Γ., σελ.
ΒΑΘΕΙΑΣ Ι., σελ.
ΚΑΝΕΛΛΗ Λ., σελ.
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΗΤΣΟΤΑΚΗΣ Κ., σελ.
ΡΕΓΚΟΥΖΑΣ Α., σελ.
ΣΚΡΕΚΑΣ Θ., σελ.
ΣΠΥΡΙΟΥΝΗΣ Κ., σελ.
ΦΩΤΙΑΔΗΣ Θ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ H΄
Τρίτη 9 Οκτωβρίου 2001
 

Αθήνα, σήμερα στις 9 Οκτωβρίου 2001, ημέρα Τρίτη και ώρα 19.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την επίλυση εργασιακών προβλημάτων των μελών της.
2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Εκπαιδευτικοί που έλαβαν μέρος στο διαγωνισμό του ΑΣΕΠ 2000 ζητούν να μην αποκλεισθούν από το δικαίωμα να υπηρετήσουν ως προσωρινοί αναπληρωτές.
3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Επιτυχόντες εκπαιδευτικοί του διαγωνισμού του ΑΣΕΠ 2000 διαμαρτύρονται για την αλλαγή των κριτηρίων διορισμού των αναπληρωτών εκπαιδευτικών.
4) Οι Βουλευτές κύριοι ΕΜΜΑΝΟΥΗΛ ΣΤΡΑΤΑΚΗΣ και ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσαν αναφορά με την οποία Γονείς παιδιών με ειδικές ανάγκες ζητούν τη λήψη μέτρων για την ένταξη των παιδιών με ειδικές ανάγκες στη σχολική εκπαίδευση.
5) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Οργανωτική Επιτροπή οικογενειών επιλαχόντων μαθητών στις πανελλήνιες εξετάσεις ζητεί την πλήρωση των κενών θέσεων στα ΑΕΙ και ΤΕΙ από υποψηφίους με το σύστημα των δεσμών.
6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Εκπαιδευτικοί που έλαβαν μέρος στο διαγωνισμό του ΑΣΕΠ το 2000 καταγγέλλουν τον τρόπο βαθμολόγησης των γραπτών από την Επιτροπή Θεσσαλονίκης.
7) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Επισκοπής Ηρακλείου ζητεί τη συνέχιση της λειτουργίας και την αναβάθμιση του ταχυδρομικού γραφείου Επισκοπής.
8) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Καστελλίου Ηρακλείου ζητεί τη συνέχιση της λειτουργίας του υποκαταστήματος της ΔΕΗ Καστελλίου.
9) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία Υπάλληλοι πρώην Νομαρχιακού Ταμείου Ξάνθης, μεταταγέντες στην Νομαρχιακή Αυτοδιοίκηση Δράμας - Καβάλας - Ξάνθης ζητούν να τους καταβληθεί ειδική πρόσθετη αμοιβή.
10) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία οι Παιδικοί Σταθμοί "Ουράνιο Τόξο" και "Πρότυπο" ζητούν την εξεύρεση λύσης για την εύρυθμη λειτουργία των ιδιωτικών παιδικών σταθμών.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η 'Ενωση Συνταξιούχων Επιστημόνων του ΕΚΕΦ "ΔΗΜΟΚΡΙΤΟΣ" ζητεί την επίλυση συνταξιοδοτικού προβλήματος των μελών της.
12) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία Νοσηλεύτριες - Νοσηλευτές διετούς φοιτήσεως που εργάζονται στο Γενικό Νοσοκομείο Καβάλας ζητούν την μεταγραφή τους σε ΤΕΙ του τόπου εργασίας τους.
13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την τροποποίηση των άρθρων 3 του Ν. 2470/97 και 4 του Ν. 2592/98.
14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Νομαρχιακή Αυτοδιοίκηση 'Αρτας, ζητεί να χορηγηθεί η ειδική πρόσθετη αμοιβή και στους υπαλλήλους του πρώην Υπ. Εσωτερικών που μετατάγησαν στις Νομαρχιακές Αυτοδιοικήσεις μέσω περιφερειών σύμφωνα με τις διατάξεις του άρθρου 109 του Π.Δ. 30/96.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία Υπάλληλοι του ΤΑΠΑΕΛ ζητούν την ανάκληση της μετάταξης πέντε υπαλλήλων του Ταμείου στο ΙΚΑ.
16) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία τα Σωματεία ΠΕΜΕΝ και ΣΤΕΦΕΝΣΩΝ διαμαρτύρονται για την εκχώρηση του ξενώνα της Εστίας Ναυτικών στην "ΑΘΗΝΑ 2004" Α.Ε.
17) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την τροποποίηση των άρθρων 3 του ν. 2470/1997 και 4 του Ν. 2592/1998.
18) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί τον άμεσο διορισμό εκπαιδευτικών τεχνικών επαγγελματικών ειδικοτήτων στα ΤΕΕ του Νομού Αρκαδίας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 265/4-7-01 ερώτηση δόθηκε με το υπ΄ αριθμ. 1319/23-7-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
Σχετικά με την ερώτηση 265/4-7-01 του Βουλευτή κ. Η. Καλλιώρα, σας γνωρίζουμε ότι τα όργανα των γενικών απογραφών πληθυσμού-κατοικιών της 18ης Μαρτίου 2001, Απογραφείς και Τομεάρχες, έχουν αρχίσει να λαμβάνουν την αποζημίωσή τους, σύμφωνα με την 2/24411/0022/3-5-2001 κοινή απόφαση των Υπουργών Εθνικής Οικονομίας και Οικονομικών η οποία καθορίζει την αμοιβή τους, ήδη από τα μέσα Ιουνίου 2001. Απομένουν να πληρωθούν ελάχιστοι Απογραφείς, κυρίως, επειδή δεν προσήλθαν ακόμη αν και έχουν ειδοποιηθεί. Στο νομό Φθιώτιδας, ιδιαίτερα, η καταβολή των αμοιβών των Απογραφέων έγινε στις 14 Ιουνίου 2001.
Ο Υπουργός
Γ. ΠΑΠΑΝΤΩΝΙΟΥ"
2. Στην με αριθμό 284/4-7-01 ερώτηση δόθηκε με το υπ'αριθμ.2681/25-7-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 284104.07.2001 που κατέθεσε στη Βουλή ο Βουλευτής κ. Νικ. Νικολόπουλος σχετικά με την φύλαξη των χώρων των εγκαταστάσεων του κεντρικού Σταθμού , του Οργανισμού Σιδηροδρόμων Ελλάδος στην Πάτρα σύμφωνα και με το σχετικό έγγραφο με αριθμ. πρωτ. 195678113.07.2001 του εν λόγω Οργανισμού σας πληροφορούμε τα παρακάτω .
1.-Στο Σταθμό Πάτρας υπηρετούν δύο (2) μόνιμοι Φύλακες Εγκαταστάσεων οι οποίοι φυλάσσουν εναλλάξ το σταθμό (1 Φύλακας κάθε βράδυ. με ωράριο εργασίας 22.00-06.00).
2.-Δεν απαιτείται επιπλέον ενίσχυση του σταθμού με την πρόσληψη Φυλάκων Εγκαταστάσεων καθόσον οι υπόψη εγκαταστάσεις καλύπτονται επαρκώς από τους δύο υπηρετούντες Φύλακες Εγκαταστάσεων .
Πλέον αυτών σας γνωρίζουμε ότι ο σταθμός λειτουργεί με πλήρες προσωπικό καθημερινά και καθ΄ όλο το 24ωρο , με συνέπεια να υπάρχει επιτήρηση των χώρων και από τους λοιπούς υπαλλήλους .
Μεταξύ των ωρών 03.00-05.00 οι πόρτες του σταθμού κλείνουν για λόγους ασφαλείας. Ο μόνος χώρος που παραμένει ανοικτός , είναι οι τουαλέτες και τούτο για να μην ρυπαίνονται οι άλλοι χώροι από πρόσωπα και συχνάζουν αυτές τις ώρες εκεί.
3.-'Οσον αφορά στα επιπλέον μέτρα αντιμετώπισης της κατάστασης, ο Ο.Σ.Ε. έχει ενημερώσει επανειλημμένα τις τοπικές Αστυνομικές Αρχές για το θέμα και ζήτησε την αύξηση τόσον της επιτήρησης των χώρων τους όσον και της περιπολίας των οργάνων τους γύρω από το σταθμό .
Ακόμη, ερευνάται από τις συναρμόδιες Υπηρεσίες του Οργανισμού η περίπτωση της φύλαξης του σταθμού Πάτρας από ιδιωτικές εταιρείες ασφάλειες χώρων "ΣΕΚΙΟΥΡΙΤΙ".
4.-Τέλος, σήμερα στο Δίκτυο υπηρετούν εκατόν ογδόντα δύο (182) Φύλακες Εγκαταστάσεων οι οποίο καλύπτουν επαρκώς τις ανάγκες φύλαξης των εγκαταστάσεων του Οργανισμού σε όλη την Ελληνική Επικράτεια και όπου λειτουργούν υπηρεσίες του ΟΣΕ.
Επιπλέον σημειιώνεται ότι στις Κεντρικές Αποθήκες του Οργανισμού σε Αθήνα και Θεσσαλονίκη έχουν εγκατασταθεί σύγχρονα συστήματα ασφαλείας και έτσι έχει εξασφαλισθεί πλήρως η ασφάλεια των υλικών του Οργανισμού.
Ο Υπουργός
ΧΡΙΣΤΟΣ ΒΕΡΕΛΗΣ"
3. Στην με αριθμό 294/4-7-01 ερώτηση δόθηκε με το υπ'αριθμ.1806/20-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 294/4-7-01 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α.Σκυλλάκος σας πληροφορούμε τα εξής:
Για τις ζημιές που προξενήθηκαν από τη χαλαζόπτωση στις 2.7.2001 κυρίως στις βαμβακοκαλλιέργειες των Δήμων Ενιπττέα, Κραννώνα, Κιλελέρ, Νίκαιας και Ναρθακίου του Νομού Λάρισας ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν από την επομένη των ζημιών για επισημάνσεις οι αρμόδιοι γεωπόνοι επόπτες του Υποκαταστήματος του ΕΛΓΑ στη Λάρισα προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση στις βαμβακοκαλλιέργειες της περιοχής είναι εξελισσόμενες.
Οι εξατομικευμένες εκτιμήσεις θα αρχίσουν μετά την εκπνοή της 12ήμερης προθεσμίας υποβολής δηλώσεων ζημιάς από τους ενδιαφερόμενους παραγωγούς.
Για τις καλλιέργειες βαμβακιού θα διενεργηθούν και δεύτερες εκτιμήσεις κοντά στο στάδιο της συγκομιδής, έτσι ώστε τα πορίσματα των εκτιμήσεων να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών.
Μετά το πέρας των εκτιμήσεων και την κοινοποίηση των πορισμάτων εκτίμησης τους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 276/4-7-01 ερώτηση δόθηκε με το υπ' αριθμ. 27787/24-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 276/4-7-2001, που κατέθεσαν οι Βουλευτές κύριοι Παναγιώτης Ν. Κρητικός και κ. Κυρ. Σπυριούνης, σχετικά με τον καθορισμό προϋποθέσεων και διαδικασία προσαρμογής ξενόγλωσσων επιγραφών, σας γνωρίζουμε, κατά το μέρος που αφορά το Υπουργείο μας, τα εξής:
Σύμφωνα με τις διατάξεις της παρ. 5 του άρθρου 5 του ν. 1491/84 "Οι επιγραφές των εμπορικών επιχειρήσεων γράφονται στα ελληνικά. Επιτρέπεται επιπρόσθετη αναγραφή της επιγραφής ξενόγλωσσα".
Επιπλέον, σύμφωνα με την παρ. 3 του άρθρου 7 του ίδιου νόμου "οι παραβάτες... τιμωρούνται με φυλάκιση έως 6 μήνες και με χρηματική ποινή έως 300.000 δραχμές με την επιφύλαξη του άρθρου 73 του Β.Δ. 24-9/20.10.58 όπως αντικαταστάθηκε με το άρθρο 19 του ν. 1080/80".
Επίσης σύμφωνα με την παρ. 3 του άρθρου 9 του ίδιου νόμου "μέσα σε ένα έτος από τη δημοσίευση του Νόμου αυτού, όσοι έχουν αναγράψει, αναρτήσει ή προσαρτήσει ξενόγλωσσες επιγραφές, υποχρεούνται να τις προσαρμόσουν σύμφωνα με τις διατάξεις της παρ. 5 και με προϋποθέσεις και διαδικασία που θα καθορισθεί με κοινή Υπουργική Απόφαση των Υπουργών Εσωτερικών και Εμπορίου".
Οι προϋποθέσεις και η διαδικασία προσαρμογής των ξενόγλωσσων επιγραφών καθορίστηκαν με την αριθμ. 95718/3.1.86 κοινή απόφαση των Υπουργών Εσωτερικών και Εμπορίου.
Σε εφαρμογή των προαναφερθεισών διατάξεων, το Υπουργείο μας εξέδωσε τις αριθμ. 14175/24.2.86 και 1558/3.1.89 εγκυκλίους με τις οποίες έδωσε εντολές στους ΟΤΑ, οσάκις περιέλθουν σε γνώση του, παραβάσεις της κείμενης νομοθεσίας.
Σημειωτέον ότι και ο εισαγγελέας του Αρείου Πάγου με την αριθμ. 1925/εγκ. 17/18.6.97 εγκύκλιό του προς τους Διευθύνοντες τις Εισαγγελίες Εφετών, παρενέβη έτσι ώστε οι εισαγγελείς Πρωτοδικών των Περιφερειών να "...φροντίσουν για την επιμελή εφαρμογή των διατάξεων".
Ο Υφυπουργός
Κ. ΚΑΙΣΕΡΛΗΣ"
5. Στην με αριθμό 298/4-7-01 ερώτηση δόθηκε με το υπ' αριθμ. 1808/20-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 198/4.7.2001, που κατέθεσε ο Βουλευτής κ. Ε. Πολύζος για τα θέματα της αρμοδιότητάς μας, σας πληροφορούμε τα εξής:
Με το άρθρο 31 του προτεινόμενου νομοσχεδίου του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας" που έχει κατατεθεί στη Βουλή, επιδιώκεται η σύσταση 701 οργανικών θέσεων μονίμων υπαλλήλων για τις ανάγκες των τμημάτων Δασικών χαρτογραφήσεων που συστήθηκαν με την παράγραφο 10 του άρθρου 28 του ν. 2664/1998.
Οι παραπάνω θέσεις κατανέμονται κατά κλάδο προσωπικού και κατά Περιφέρεια. Οποιαδήποτε ενέργεια προς την κατεύθυνση της πρόσληψης του προσωπικού για την πλήρωση των αναφερόμενων θέσεων (έκδοση σχετικής προκήρυξης υποβολής δικαιολογητικών υποψηφίων και καθορισμός κριτηρίων επιλογής) θα γίνει μετά την θεσμοθέτηση των παραπάνω θέσεων και αφού το προτεινόμενο νομοσχέδιο καταστεί νόμος του κράτους.
Το Προεδρικό Διάταγμα 50/5.3.2001 που εκδόθηκε σύμφωνα με τις διατάξεις του άρθρου 21 παρ. 6 του ν. 2738/99 καθορίζει στο εξής τα προσόντα διορισμού σε θέσεις φορέων του δημοσίου τομέα. Το άρθρο 27 του ως άνω Προεδρικού Διατάγματος ορίζει ως πρόσθετα προσόντα διορισμού, τη γνώση ξένης γλώσσας υποχρεωτικά για τις κατηγορίες ΠΕ και ΤΕ.
Σχετικά με το θέμα του ορίου ηλικίας, σύμφωνα με το Π.Δ. 394/79 καθορίζεται για τους διοριζόμενους δασολόγους στο Υπ. Γεωργίας το 40ο. Για τους υπόλοιπους φορείς ορίζεται το 35ο σύμφωνα με τις διατάξεις τους Υπαλληλικού Κώδικα (ν. 2683/99) ενώ το όριο ηλικίας των δασοπόνων είναι για όλους τους φορείς κα το Υπουργείο Γεωργίας το 35ο.
Διαβιβάζεται συνημμένα το αριθμ. 359790/14.5.2001 έγγραφο του Υπουργού Γεωργίας προς τον συνερωτώμενο ΥΠΕΣΔΔΑ με το οποίο ζητείται επέκταση του Π.Δ. 394/79 ώστε το όριο ηλικίας των 40 ετών για διορισμό δασολόγων να ισχύσει για όλο το Δημόσιο και τα Ν.Π.Δ.Δ.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 302/4-7-2001 ερώτηση δόθηκε με το υπ' αριθμ. 25933/17-7-2001 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Απαντώντας στην ερώτηση 302/4-7-2001 των Βουλευτών κυρίων Κων/νου Τσιπλάκη και Βύρωνα Πολύδωρα, σας γνωρίζουμε τα εξής:
1. Σε ό,τι αφορά την καταληκτική ημερομηνία ολοκλήρωσης των νέων εκλογικών καταλόγων, αυτή υπολογίζεται μέχρι το τέλος του έτους 2001, ήτοι θα έχει συντελεστεί η επεξεργασία των στοιχείων των εκλογέων όσον αφορά τη μοναδικότητα εγγραφής τους και την απόδοση σ' αυτούς του ειδικού εκλογικού αριθμού.
2. Προβλήματα που αντιμετωπίζονται κατά την επεξεργασία, είναι οι αποβιώσαντες εκλογείς, οι οποίοι δεν έχουν διαγραφεί από τα δημοτολόγια διότι δεν έχει κατατεθεί η ληξιαρχική πράξη θανάτου στους Ο.Τ.Α., η μη διαγραφή από τα δημοτολόγια δημοτών που έχουν μεταδημοτεύσει σε άλλο δήμο, οι ελλιπείς εγγραφές μονίμων κατοίκων εξωτερικού, οι αθίγγανοι και άλλα.
Τα προβλήματα αυτά αντιμετωπίζονται από την αρμόδια διεύθυνση του Υπουργείου σε συνεργασία με τις δημοτικές και κοινοτικές αρχές, οι οποίες είναι και αρμόδιες για την κατάρτιση του ενιαίου δημοτολογίου των προερχομένων από συνένωση δήμων και κοινοτήτων (άρθρο 22 Π.Δ. 410/95 Δ.Κ.Κ.).
3. Είναι ευνόητο ότι, μέχρι την ολοκλήρωση της διαδικασίας ανασύνταξης των νέων εκλογικών καταλόγων, οι ετήσιες τακτικές αναθεωρήσεις συντελούνται κανονικά σύμφωνα με τα οριζόμενα στη νομοθεσία για την εκλογή βουλευτών (Π.Δ. 55/1999) και βέβαια και η τακτική αναθεώρηση των εκλογικών καταλόγων του έτους 2002 (σύνταξη εκλογικών καταλόγων, επικύρωση από αρμόδια Πρωτοδικεία, έκδοση εκλογικών βιβλιαρίων κλπ.).
4. Στόχος του Υπουργείου μας είναι, οι δημοτικές - κοινοτικές και νομαρχιακές εκλογές της 13ης Οκτωβρίου του 2002 να διεξαχθούν με βάση τους νέους εκλογικούς καταλόγους.
Η Υπουργός
ΒΑΣΩ ΠΑΠΑΝΔΡΕΟΥ"
7. Στην με αριθμό 323/5-7-2001 ερώτηση δόθηκε με το υπ' αριθμ. 1811/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 323/5-7-2001 που κατέθεσαν στη Βουλή οι Βουλευτές κύριοι Στ. Σκοπελίτης, Α. Τζέκης, σας πληροφορούμε τα εξής:
Η ΑΤΕ με νεότερη απόφασή της τροποποίησε την ανάλογη προηγούμενη απόφασή της που αναφέρεται στη ρύθμιση των οφειλών της ΕΑΣ Λέσβου στα πλαίσια του ν. 2538/97 και της Π.Δ./ΤΕ 1620/89, διαγράφοντας επιπλέον ποσά απαίτησής της σε βάρος της και με ευνοϊκότερους όρους αποπληρωμής, προκειμένου η Οργάνωση να βοηθηθεί περισσότερο στην προσπάθεια που καταβάλλεται για την οικονομική της εξυγίανση.
Η τροποποιημένη αυτή απόφαση ήταν το αποτέλεσμα συνεργασίας και αποδοχής υπηρεσιακών παραγόντων της ΑΤΕ και της Διοίκησης της Οργάνωσης.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 326/5-7-2001 ερώτηση δόθηκε με το υπ' αριθμ. 1813/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 326/5-7-2001 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
Αναφορικά με την καθυστέρηση καταβολής των οικονομικών ενισχύσεων στους δικαιούχους επενδυτές των Κανονισμών "Δάσωσης γεωργικών εκτάσεων" (ΚΑΝ ΕΟΚ 797/85 - 1609/89, ΚΑΝ 2080/92) θέτουμε υπόψη τα εξής:
Η διαδικασία που ακολουθείται για κάθε ένα επενδυτή από την αρχική αίτηση ένταξης στον Κανονισμό της Δάσωσης μέχρι την καταβολή των οικονομικών ενισχύσεων, περιλαμβάνει διάφορες φάσεις, όπου απαιτείται και ο ανάλογος χρόνος ολοκλήρωσης της κάθε φάσης [υποβολή αιτήματος - αυτοψία επί της έκτασης αν πληροί τις προϋποθέσεις ένταξης, σύνταξη των απαραίτητων συνοδευτικών εγγράφων, έκθεση αυτοψίας (επιτόπιος έλεγχος) της επιτροπής Μη Δημόσια Δάσωση, αποστολή των καταστάσεων πληρωμών στην αρμόδια Δ/νση του Υπ. Γεωργίας, διαβίβαση εντολής στην ΑΤΕ (Κεντρικό Κατάστημα) και στη συνέχεια καταμερισμός των αντίστοιχων ποσών στις περιφερειακές ΑΤΕ].
Με δεδομένα την ανωτέρω χρονοβόρα διαδικασία, την πληθώρα των ενταγμένων επενδυτών (3.000 ενταγμένοι και 3.000 νέες αιτήσεις υπό εξέταση, για την ένταξη στο νέο καθεστώς Δάσωσης του ΚΑΝ 1257/99) καθώς και την έλλειψη των Δασικών Υπηρεσιών του νομού σε Δασικό προσωπικό και τεχνικό εξοπλισμό (αυτοκίνητα), είναι φανερό ότι η όποια καθυστέρηση στην καταβολή των οικονομικών ενισχύσεων των επενδυτών, οφείλεται σε πρακτικούς λόγους και μόνο.
Επί πλέον επισημαίνουμε ότι το προσωπικό που ασχολείται με τα θέματα των Κανονισμών Δάσωσης, ασκεί παράλληλα και άλλα καθήκοντα μέσα στα πλαίσια λειτουργίας της Δασικής Υπηρεσίας.
Η πληρωμή των επιδοτήσεων των βοοειδών στα πλαίσια του Καν. 388/92 γίνεται το αργότερο έως 30/6 εκάστου έτους. Σύμφωνα με τις απαιτήσεις του Καν. 3887/92 και των τροποποιήσεών του, η μηχανογραφική καταγραφή και επεξεργασία των δεδομένων αιτήσεων και ελέγχων αποτελεί απαραίτητη προϋπόθεση για την καταβολή των επιδοτήσεων των βοοειδών.
Για το έτος 2000 στα πλαίσια της "AGENDA 2000" καθιερώθηκαν νέα δεδομένα και δραστηριότητες (επιδότηση δαμαλίδων, πριμ εκτατικοποίησης, πριμ σφαγής) που προϋποθέτουν σημαντικές τροποποιήσεις και προσθήκες στα προγράμματα επεξεργασίας της μηχανογράφησης. Εκ παραλλήλου η τήρηση των Περιφερειακών Ανωτάτων Ορίων (Π.Α.Ο.) απαιτεί σε περίπτωση υπέρβασής τους την αναλογική μείωση των οικονομικών ενισχύσεων στους δικαιούχους πριν της καταβολής τους, γεγονός που προϋποθέτει μηχανογραφική επεξεργασία.
Κατόπιν όλων αυτών ήταν αναμενόμενες οι υπάρχουσες καθυστερήσεις και έγινε αίτημα στην Ε.Ε. για παράταση των πληρωμών έως 31.7.2001.
Όσον αφορά την πρόσληψη ειδικού επιστημονικού προσωπικού, επισημαίνουμε ότι για τον προγραμματισμό των προσλήψεων προσωπικού, για μεν τις δασικές υπηρεσίες που εντάχθηκαν οργανικά με τις διατάξεις του ν. 2503/97 στις Περιφέρειες της χώρας, αρμόδια είναι η κατά τόπους Περιφέρεια, για δε τις υπηρεσίες που οι αρμοδιότητές τους μεταφέρθηκαν στις Νομαρχιακές Αυτοδιοικήσεις με το Π.Δ. 30/96, αρμόδια είναι η Νομαρχιακή Αυτοδιοίκηση, υπό την εποπτεία του Υπουργείου Εσωτερικών, Δημόσιας Διοίκησης και Αποκέντρωσης.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 327/5.7.01 ερώτηση δόθηκε με το υπ' αριθμ. 2717/26.7.01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της 327/5.7.01 ερώτησης που κατατέθηκε στη Βουλή των Ελλήνων από τον Βουλευτή κ. Καρατζαφέρη Γεώργιο σας γνωρίζουμε τα εξής:
Η Κτηματική Εταιρεία του Δημοσίου στα πλαίσια του προγράμματος στέγασης των υπηρεσιών του Υπουργείου Οικονομικών αγόρασε κατόπιν διαγωνισμού στις 2.2.2000 ακίνητο επί της οδού Δαμάρεως 173-175 με σκοπό τη στέγαση της ΙΖ Δ.Ο.Υ. Αθηνών.
Με βάση την υπ' αριθμ. 737/17.5.2000 οικοδομική άδεια που εκδόθηκε από το Πολεοδομικό Γραφείο του Δήμου Αθηναίων εκτελούνται εργασίες ανακατασκευής του κτιρίου προκειμένου να καταστεί κατάλληλο για τις ανάγκες της προαναφερομένης Δημόσιας Υπηρεσίας οι οποίες βρίσκονται στο στάδιο ολοκλήρωσής τους.
Στα πλαίσια της ανακατασκευής προέκυψε και η ανάγκη δημιουργίας διόδου διαφυγής τόσο των υπαλλήλων της Δ.Ο.Υ. που θα στεγαστούν στο εν λόγω κτίριο όσο και των συναλλασσομένων με την Υπηρεσία πολιτών, σε περιπτώσεις πυρκαγιάς, σεισμού κ.λ.π. Ως πλέον κατάλληλη για το σκοπό αυτό θέση επελέγη η πλευρά του ακάλυπτου του ακινήτου που είναι όμορη με την πλατεία και βρίσκεται στη διασταύρωση των οδών Λυκόφρωνος και Φρύνωνος. Για το σκοπό αυτό ζητήθηκε η συνδρομή των αρμοδίων Υπηρεσιών του Δήμου Αθηναίων, οι οποίες προέβησαν στην διάνοιξη της διόδου αφαιρώντας τμήμα πρασίνου της πλατείας.
Συνεπώς η αφαίρεση τμήματος πρασίνου της πλατείας δεν αποσκοπούσε στην εξυπηρέτηση ειδικών συμφερόντων, όπως διατυπώνεται στην προαναφερομένη ερώτηση του κ. Βουλευτή αλλά στην εξυπηρέτηση και την προστασία του κοινωνικού συνόλου σε περιπτώσεις έκτακτης ανάγκης.
Επισημαίνεται ότι η φύτευση που αφαιρέθηκε από την πλατεία θα προστεθεί πολλαπλώς στον ακάλυπτο χώρο του ακινήτου της Δ.Ο.Υ., ώστε αυτός να λειτουργήσει ως επέκταση της πλατείας και η συνολική εικόνα του πρασίνου να μην μειωθεί.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
10. Στην με αριθμό 329/6.7.01 ερώτηση δόθηκε με το υπ' αριθμ. 2702/29.7.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 329/6.7.01 που κατέθεσε στη Βουλή ο Βουλευτής κ. Π Ψωμιάδης σχετικά με θέματα του προσωπικού των Ελληνικών ταχυδρομείων της Περιφερειακής Δ/νσης Θεσσαλονίκης σας διαβιβάζουμε το σχετικό έγγραφο με αριθμ. Πρωτ. 2213/34505/309/16.7.01 του Δ/ντος Συμβούλου του εν λόγω Οργανισμού.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
11. Στην με αριθμό 332/6.7.01 ερώτηση δόθηκε με το υπ' αριθμ. 1815/19.7.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην 332/6.7.01 ερώτηση που κατέθεσε ο Βουλευτής κ. Σπ. Σπηλιωτόπουλος, σας πληροφορούμε τα εξής:
Σχετικά με τις ζημιές στη γεωργία από δυσμενείς καιρικές συνθήκες στις 2.7.01 αναφέρεται ότι το Υπουργείο Γεωργίας (Δ/νση ΠΣΕΑ) με το αριθμ. 1423/Θ1/ζ/10.7.01 έγγραφό του, ζήτησε από τη Δ/νση Γεωργίας Ν.Α. Αχαίας να υποβάλει στην ανωτέρω Δ/νση τα σχετικά στοιχεία ζημιών, προκειμένου στη συνέχεια να εξεταστεί η δυνατότητα λήψης μέτρων υπέρ των σοβαρά ζημιωθέντων παραγωγών. 
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 343/6-7-01 ερώτηση δόθηκε με το υπ' αριθμ. 1816/20-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 343/6-7-01 που κατέθεσε ο Βουλευτής κ. Η.Δ. Καλλιώρας, σας πληροφορούμε τα εξής:
Η εγκύκλιος 17929/20-4-01 αφορά κατευθυντήριες οδηγίες που έχουν δοθεί στα Καταστήματα της ΑΤΕ αναφορικά με την είσπραξη καθυστερούμενων απαιτήσεων με σκοπό την αύξηση των ποσοστών ρευστοποίησης και την βελτίωση των οικονομικών αποτελεσμάτων της ΑΤΕ.
Συγκεκριμένα με την εγκύκλιο αυτή καλούνται οι υπεύθυνοι των Καταστημάτων να εντείνουν τις προσπαθειές τους στον τομέα ρευστοποίησης των δανείων μέσω μέτρων προληπτικού κυρίως χαρακτήρα (επαφές με πελάτες, ειδοποιήσεις κ.λπ.) και για συγκεκριμένες κατηγορίες οφειλετών.
Σε κάθε περίπτωση οι οδηγίες αυτές δεν συνεπάγονται την λήψη δικαστικών μέτρων σε βάρος οφειλετών για καθυστερούμενες οφειλές τους, με πλειστηριασμούς των ενυπόθηκων περιουσιακών τους στοιχείων, οι οποίοι άλλωστε έχουν ανασταλεί μέχρι 31-12-2001 με βάση το ν. 2912/2001 περί πανωτοκίων.
Είναι εξάλλου γνωστό ότι η Αγροτική Τράπεζα, αναγνωρίζουσα τις ιδιαιτερότητες του αγροτικού τομέα, εξαντλεί κάθε δυνατότητα που έχει για ομαλή είσπραξη καθυστερούμενων απαιτήσεών της από αγροτικά δάνεια πριν υποχρεωθεί να προχωρήσει στη λήψη αναγκαστικών μέτρων.
Ο Υπουργός
Γ. ΑΝΩΜΕΡΙΤΗΣ"
13. Στην με αριθμό 348/6-7-01 ερώτηση δόθηκε με το υπ' αριθμ. 1817/25-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 348/6-7-01 που κατέθεσαν οι Βουλευτές κύριοι Σ. Στριφτάρης, Α. Τζέκης, σας πληροφορούμε τα εξής:
Σχετικά με την ανάπτυξη της Ελληνικής βοοτροφίας, αναφέρεται ότι το Υπουργείο Γεωργίας θα ενισχύσει στα πλαίσια του Γ' Κ.Π.Σ. δραστηριότητες σχετικές με ίδρυση, επέκταση, μετεγκατάσταση και εκσυγχρονισμό βοοτροφικών μονάδων, καθώς και δραστηριότητες που έχουν σχέση με τη βελτίωση γενικότερα της υποδομής.
Η ανάπτυξη της εγχώριας βοοτροφίας διέπεται από τους κανονισμούς της Κ.Ο.Α. βοείου κρέατος της Ε.Ε.
Στα πλαίσια της ΚΟΑ βοείου κρέατος χορηγούνται για τη στήριξη του εισοδήματος των βοοτρόφων σημαντικές πριμοδοτήσεις οι οποίες φαίνονται στα συνημμένο πίνακα.
Η χρήση ζωικών πρωτεϊνών στη διατροφή των βοοειδών έχει απαγορευθεί από το 1994 και η συνήθης πρακτική διατροφής των βοοειδών στην Ελλάδα είναι αμιγώς φυτική.
Τα κρεατάλευρα έχουν αντικατασταθεί με φυτικές πρωτεϊνες όπως σογιάλευρο, βαμβακάλευρο, μηδικάλευρο κ.λπ. ανάλογα με το είδος και την κατηγορία των ζώων.
'Οσον αφορά την παρεμπόδιση των εισαγωγών βοοειδών από τις χώρες - μέλη της Ευρωπαϊκής 'Ενωσης, επισημαίνεται ότι σύμφωνα με τα ισχύοντα στην Ε.Ε., η διακίνηση ζώντων ζώων για αναπαραγωγή και πάχυνση, είναι ελεύθερη μεταξύ των μελών της, αρκεί να συνοδεύονται από τα απαραίτητα ζωοτεχνικά και υγειονομικά παραστατικά. Η απαγόρευση διακίνησης ζώντων ζώων επιβάλλεται μόνο στις περιπτώσεις που σε κράτη ή σε συγκεκριμένη ή συγκεκριμένες περιοχές κρατών έχουν εκδηλωθεί μεταδοτικές ασθένειες. Τυπική περίπτωση αποτελεί η Μεγάλη Βρετανία, που λόγω της σπογγώδους εγκεφαλοπάθειας, απαγορεύεται η διακίνηση βοοειδών αναπαραγωγής ή και πάχυνσης.
Σχετκά με το εγχώριο αναπαραγωγικό ζωικό κεφάλαιο αναφέρεται ότι στη χώρα μας, το Υπουργείο Γεωργίας από ετών εφαρμόζει προγράμματα γενετικής βελτίωσης με βασικό στόχο την αναβάθμιση και αύξηση του αναπαραγωγικού ζωικού κεφαλαίου. Για το σκοπό αυτό στα πλαίσια του 2ου Κ.Π.Σ., εφαρμόστηκαν προγράμματα γενετικής βελτίωσης και κατασκευάστηκαν έργα υποδομής (Κέντρο Γενετικής Βελτίωσης Ν. Μεσήμβριας για την εκτίμηση κληροδοτικών αξιών) οι δαπάνες των οποίων ανήλθαν σε 7 δις δρχ.
Παράλληλα, εφαρμόζονται αντίστοιχα προγράμματα από τις Νομαρχιακές Αυτοδιοικήσεις της Χώρας με χρηματοδότηση από Εθνικούς πόρους (κατά την τελευταία πενταετία δαπανήθηκε από το Κεντρικό Ταμείο Γεωργίας Κτηνοτροφίας και Δασών του Υπουργείου Γεωργίας ποσό ύψους 2,3 δις).
Σήμερα, όσον αφορά την εγχώρια παραγωγή ζώων αναπαραγωγής βρισκόμαστε σε επίπεδο που μπορεί να καλύψει τον ρυθμό αντικατάστασης των ζώων αναπαραγωγής στον ελεγχόμενο πληθυσμό (περίπου 30%).
Οι προσπάθειες του Υπουργείου για την βελτίωση των αποδόσεων των αγελάδων και την παραγωγή ζώων αναπαραγωγής θα συνεχιστούν και θα ενταθούν τα επόμενα χρόνια, στα πλαίσια του 3ου Κ.Π.Σ., για τις οποίες διατίθενται κονδύλια που ανέρχονται στα 3,5 δις δρχ.
Ο Υφυπουργός
Φ. ΧΑΤΖΗΜΙΧΑΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
14. Στην με αριθμό 354/9-7-01 ερώτηση δόθηκε με το υπ'αριθμ. 2/24-7-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 354/9-7-01 που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, σας πληροφορούμε τα εξής:
Με την αριθμ. 1674/98 απόφαση του ΣΤ' τμήματος του Σ.τ.Ε., το θέμα της καταβολής του οικογενειακού επιδόματος και στους δύο συζύγους - υπαλλήλους, παραπέμφθηκε στην Ολομέλεια του Σ.τ.Ε. και στη συνέχεια στο Ανώτατο Ειδικό Δικαστήριο για οριστική κρίση.
Το Ανώτατο Ειδικό Δικαστήριο με την αριθμ. 3/2001 απόφασή του έκρινε αντισυνταγματικές τις διατάξεις του άρθρου 11 του ν. 1505/84, με τις οποίες είχαν τεθεί ορισμένοι περιορισμοί στην χορήγηση του επιδόματος οικογενειακών βαρών και στους υπαλλήλους - συζύγους. Οι διατάξεις όμως αυτές είχαν καταργηθεί με την έναρξη ισχύος του ν. 2470/97 (1-1-97), με τον οποίο θεσμοθετήθηκε το νέο μισθολόγιο και χορηγήθηκε, αντί του επιδόματος οικογενειακών βαρών, η οικογενειακή παροχή σε νέα αιτιολογική βάση και με σκοπό την προστασία της οικογένειας.
Κατόπιν αυτών, το θέμα της χορήγησης της οικογενειακής παροχής και τους δύο συζύγους - υπαλλήλους, μελετάται από την Υπηρεσία μας.
Ο Υφυπουργός
ΓΕΩΡΓΙΟΣ ΔΡΥΣ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 10 Οκτωβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 32/8.10.2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Μαρίας Αρσένη προς τον Υπουργό Γεωργίας, σχετικώς με τη λήψη μέτρων για την προστασία της ελληνικής καπνοπαραγωγής.
2. Η με αριθμό 27/8.10.2001 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου προς τον Υπουργό Εθνικής Παιδείας και Θρησκευμάτων, σχετικώς με την αναγνώριση τίτλων σπουδών των ιατρικών σχολών από τις χώρες εκτός της Ευρωπαϊκής Ένωσης.
3. Η με αριθμό 28/8.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με τη διάνοιξη ορυχείου της Δημόσιας Επιχείρησης Ηλεκτρισμού στη Μακροπηγή Κοζάνης, τη μετεγκατάσταση του οικισμού σε άλλη περιοχή κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 23/8.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001 όλων των αιτήσεων που υπεβλήθησαν στο Νομό Αιτωλοακαρνανίας.
2. Η με αριθμό 25/8.10.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου " Ερυθρός Σταυρός" με ιατρό αιματολόγο κλπ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος, σχετικά με τη διαστημική συνεργασία για ειρηνικούς σκοπούς".
Ερωτάται το Σώμα: Γίνεται δεκτό το νομοσχέδιο;
ΙΩΑΝΝΗΣ ΒΑΡΒΙΤΣΙΩΤΗΣ: Κρατείται.
ΠΡΟΕΔΡΟΣ (Απόστολος Κακλαμάνης): Tο νομοσχέδιο κρατήθηκε και θα συζητηθεί κατά τον Κανονισμό.
Κύριε Βαρβιτσιώτη, θα σας καλέσω αμέσως μετά για να διατυπώσετε την διαφωνία σας.
ΙΩΑΝΝΗΣ ΒΑΡΒΙΤΣΙΩΤΗΣ: Αύριο;
ΠΡΟΕΔΡΟΣ (Απόστολος Κακλαμάνης): Όχι, σήμερα είναι η ημερήσια διάταξη και μάλιστα αυτό το νομοσχέδιο είναι το πρώτο.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς".
Ερωτάται το Σώμα: Γίνεται δεκτό το νομοσχέδιο;
ΙΩΑΝΝΗΣ ΚΕΦΑΛΟΓΙΑΝΝΗΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Πάντως, κύριοι συνάδελφοι, και τα δύο αυτά νομοσχέδια έχουν γίνει δεκτά ομοφώνως στις Διαρκείς Επιτροπές.
ΙΩΑΝΝΗΣ ΚΕΦΑΛΟΓΙΑΝΝΗΣ: Λάθος!
ΝΙΚΟΛΑΟΣ ΚΑΤΣΑΡΟΣ: Δεν είναι μόνο η κύρωση, υπάρχουν και διατάξεις εσωτερικού δικαίου.
ΠΡΟΕΔΡΟΣ (Απόστολος Κακλαμάνης): Ναι, αλλά στην επιτροπή έγινε ομοφώνως δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Η επιτροπή δεν σας έδωσε σωστή απάντηση.
ΠΡΟΕΔΡΟΣ (Απόστολος Κακλαμάνης): Μάλιστα.
Επανερχόμεθα στην προεκφώνηση της ημερήσιας διάταξης.
Υπουργείου Εσωτερικών, Δημόσιας Διοίκησης και Αποκέντρωσης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Προαιρετικού Πρωτοκόλλου στη Σύμβαση για την εξάλειψη όλων των μορφών διακρίσεων κατά των γυναικών".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Προαιρετικού Πρωτοκόλλου στη Σύμβαση για την εξάλειψη όλων των μορφών διακρίσεων κατά των γυναικών" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο Τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα της πρόληψης και της αντιμετώπισης των φυσικών και ανθρωπογενών καταστροφών".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα της πρόληψης και της αντιμετώπισης των φυσικών και ανθρωπογενών καταστροφών" έγινε δεκτό ομοφώνως σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο Τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο Τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Υπουργείου Μεταφορών και Επικοινωνιών. 
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSAT".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Υγείας και Πρόνοιας.
Συνέχιση της συζήτησης επί των άρθρων και του συνόλου του σχεδίου νόμου: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Η συζήτηση του νομοσχεδίου θα συνεχισθεί κατά τη σημερινή συνεδρίαση.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εργασίας και Κοινωνικών Ασφαλίσεων.
Μόνη συζήτηση επί της αρχής, των άρθρων και του συνόλου του σχεδίου νόμου: "Αναδιάρθρωση ΟΑΕΔ και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Κύριοι συνάδελφοι, επανερχόμεθα στην αρχή της ημερήσιας διάταξης.
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος, σχετικά με τη διαστημική συνεργασία για ειρηνικούς σκοπούς".
Ορίστε, κύριε Βαρβιτσιώτη, έχετε το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δεν έχω καμία αντίρρηση για το νομοσχέδιο. Η πράξη μου να κρατήσω το νομοσχέδιο ...
ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, με συγχωρείτε, αλλά σας ερωτώ σύμφωνα με το άρθρο 108 του Κανονισμού -σεις είστε εμπειρότατος κοινοβουλευτικός- τι αντίρρηση έχετε. Αυτό λέει ο Κανονισμός, ότι ερωτώνται οι Βουλευτές ...
ΙΩΑΝΝΗΣ ΒΑΡΒΙΤΣΙΩΤΗΣ: Αφήστε με να πω. 
ΠΡΟΕΔΡΟΣ (Απόστολος Κακλαμάνης): Παρακαλώ!
ΙΩΑΝΝΗΣ ΒΑΡΒΙΤΣΙΩΤΗΣ: Μα, δεν με αφήνετε να πω.
ΠΡΟΕΔΡΟΣ (Απόστολος Κακλαμάνης): Παρακαλώ!
Ερωτώνται οι Βουλευτές πού έχουν αντίρρηση για το συγκεκριμένο νομοσχέδιο. Παρακαλώ, ποιες είναι οι αντιρρήσεις σας;
ΙΩΑΝΝΗΣ ΒΑΡΒΙΤΣΙΩΤΗΣ: Η πράξη μου αυτή, κύριε Πρόεδρε, είναι πράξη διαμαρτυρίας ...
ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, τέλος πάντων, βοηθήστε! 
ΙΩΑΝΝΗΣ ΒΑΡΒΙΤΣΙΩΤΗΣ: Τι να βοηθήσω, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Είναι πράγματα αυτά;
ΙΩΑΝΝΗΣ ΒΑΡΒΙΤΣΙΩΤΗΣ: Μα, με συγχωρείτε, αλλά όταν καθυστερεί μία ώρα με ευθύνη σας η έναρξη ...
ΠΡΟΕΔΡΟΣ (Απόστολος Κακλαμάνης): Είναι πράγματα αυτά, κύριε Βαρβιτσιώτη; Θα κάνουμε νομοθετικό έργο; 
Σας καλώ, λοιπόν, κατά τον Κανονισμό, τον οποίο οφείλετε να σέβεστε, να μου πείτε ποια είναι η αντίρρησή σας.
ΙΩΑΝΝΗΣ ΒΑΡΒΙΤΣΙΩΤΗΣ: Εγώ τον σέβομαι τον Κανονισμό. Άλλοι δεν τον σέβονται!
ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, μη δημιουργούμε προβλήματα!
ΙΩΑΝΝΗΣ ΒΑΡΒΙΤΣΙΩΤΗΣ: Τι εννοείτε να μη δημιουργούμε προβλήματα;
ΠΡΟΕΔΡΟΣ (Απόστολος Κακλαμάνης): Εγώ απευθύνομαι σε όλους και πρώτα σε σας τον έμπειρο και παλαιό και παρακαλώ και σας και όλους την ώρα που λέει η ημερήσια διάταξη να είμαστε παρόντες. Είστε πάντοτε παρών, κύριε Βαρβιτσιώτη;
ΙΩΑΝΝΗΣ ΒΑΡΒΙΤΣΙΩΤΗΣ: Εγώ είμαι τις περισσότερες φορές.
ΠΡΟΕΔΡΟΣ (Απόστολος Κακλαμάνης): Όχι, τις περισσότερες, πάντοτε!
ΙΩΑΝΝΗΣ ΒΑΡΒΙΤΣΙΩΤΗΣ: Εσείς δεν είστε πάντοτε!
ΠΡΟΕΔΡΟΣ (Απόστολος Κακλαμάνης): Αν ρωτήσω όλους ...
ΙΩΑΝΝΗΣ ΒΑΡΒΙΤΣΙΩΤΗΣ: Εσείς δεν είστε πάντοτε, κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Όλους αν ρωτήσω, κύριε Βαρβιτσιώτη ...
ΙΩΑΝΝΗΣ ΒΑΡΒΙΤΣΙΩΤΗΣ: Εσείς δεν είστε πάντοτε!
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κυρία της Β΄ Περιφέρειας, εδώ δεν σας έστειλαν για να χτυπάτε το έδρανό σας!
Ακούτε τι σας λέγω; Εδώ δεν σας έστειλαν για να χτυπάτε εσείς, κυρία μου, το έδρανό σας. Να σεβαστείτε αυτόν το χώρο! 
Όχι, λοιπόν, τις περισσότερες φορές, αλλά πάντοτε οφείλουμε να είμαστε στην ώρα μας. 
ΙΩΑΝΝΗΣ ΒΑΡΒΙΤΣΙΩΤΗΣ: Θα ήμουν πάντοτε αν το Προεδρείο τηρούσε την ώρα ενάρξεως, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σας παρακαλώ! 
ΙΩΑΝΝΗΣ ΒΑΡΒΙΤΣΙΩΤΗΣ: Όταν, όμως, το Προεδρείο ...
ΠΡΟΕΔΡΟΣ (Απόστολος Κακλαμάνης): Σας παρακαλώ θερμά!
Κύριε Βαρβιτσιώτη, επί του νομοσχεδίου έχετε αντίρρηση; 
ΙΩΑΝΝΗΣ ΒΑΡΒΙΤΣΙΩΤΗΣ: Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος σχετικά με τη διαστημική συνεργασία για ειρηνικούς σκοπούς" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο Τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, γνωρίζετε ότι αν υπάρχει κάποιος -πιστεύω όλοι μας, αλλά αν υπάρχει κάποιος- ο οποίος έχει κάθε λόγο να λειτουργεί άψογα το Σώμα, αυτός είναι ο Πρόεδρος του Σώματος. Σας παρακαλώ θερμότατα, λοιπόν, όλους -γιατί αυτή είναι η αποστολή μας εδώ- να είμαστε συνεπείς. Εάν, κύριοι συνάδελφοι, δεν είμεθα όλοι στην ώρα μας, σήμερα για παράδειγμα που έχουμε δύο ψηφοφορίες, πώς μπορεί να γίνουν αυτές οι δύο ψηφοφορίες, μαζί μάλιστα; Αυτός είναι και ο λόγος της καθυστερήσεως και το γνωρίζετε. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Όχι, κύριε Παυλόπουλε, σας παρακαλώ, να προχωρήσουμε. 
ΠΡΟΚΟΠΗΣ ΠΑΥΛΟΠΟΥΛΟΣ: Θα ζητήσω το λόγο μετά την ψηφοφορία.
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, σας παρακαλώ θερμότατα. 
ΠΡΟΚΟΠΗΣ ΠΑΥΛΟΠΟΥΛΟΣ: Θα ζητήσω μετά το λόγο.
ΠΡΟΕΔΡΟΣ (Απόστολος Κακλαμάνης): Ορίστε, πείτε αυτό που θέλετε να πείτε.
ΠΡΟΚΟΠΗΣ ΠΑΥΛΟΠΟΥΛΟΣ: Θα σας παρακαλέσω πολύ να θυμηθείτε ότι σε αυτήν την Αίθουσα σε άλλη περίπτωση ...
ΠΡΟΕΔΡΟΣ (Απόστολος Κακλαμάνης): Στο Τμήμα Διακοπών. 
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. 
..όταν κατά τη γνώμη σας οι συνθήκες ήταν ώριμες για την κοινοβουλευτική Πλειοψηφία για να γίνει ψηφοφορία, ξεκινήσατε τη συνεδρίαση ένα δεκάλεπτο μόλις μετά την ορισμένη ώρα. 
ΠΡΟΕΔΡΟΣ (Απόστολος Κακλαμάνης): Θα σας απαντήσω.
ΠΡΟΚΟΠΗΣ ΠΑΥΛΟΠΟΥΛΟΣ: Και αυτήν τη στιγμή εξαιτίας της απουσίας της κοινοβουλευτικής Πλειοψηφίας καθυστέρησε η έναρξη της συνεδρίασης επί μια ώρα. 
(Χειροκροτήματα από την πτέρυγα της Νέας Δημοκρατίας)
Εμείς, κύριε Πρόεδρε, σας αναγνωρίζουμε και σας θέλουμε Πρόεδρο όλης της Βουλής και όχι μόνο της κοινοβουλευτικής Πλειοψηφίας. Αυτό ακριβώς θέλω να επισημάνω.
ΠΡΟΕΔΡΟΣ (Απόστολος Κακλαμάνης): Το κατάλαβα και με βοηθάτε πάρα πολύ για να είμαι Πρόεδρος όλης της Βουλής με το θόρυβο που κάνετε, όπως τώρα αρκετοί συνάδελφοί σας!
Κύριοι συνάδελφοι -το ξανατονίζω- γνωρίζετε πάρα πολύ, ιδίως οι χειροκροτούντες, πότε και σε ποιες περιπτώσεις ανταποκρίνεστε ακριβώς στην ώρα σας. Λυπάμαι, γιατί δίνουμε αυτήν την εικόνα.
(Θόρυβος από την πτέρυγα της Νέας Δημοκρατίας)
Λυπάμαι βαθύτατα. 
Και γνωρίζετε, αγαπητοί συνάδελφοι, ότι σας ατενίζω ευθέως, ειλικρινέστατα, συναδελφικά, όλους και ιδίως τους χειροκροτούντες. Και γνωρίζετε πάρα πολύ καλά πόση ώρα τινές εξ υμών παραμένετε στην Αίθουσα αυτή. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, όχι άλλο θόρυβο. Δεν βοηθάει κανέναν ο θόρυβος. 
ΘΕΟΔΩΡΟΣ ΚΑΣΣΙΜΗΣ: Δεν δέχομαι να κατηγορούμαι από την Έδρα χωρίς λόγο.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ, κάντε μου τη χάρη. 
Το Τμήμα Διακοπής -διότι οφείλω να απαντήσω- όπως γνωρίζετε έχει συγκεκριμένη σύνθεση, δεν έχει ερωτήσεις, δεν έχει άλλα προβλήματα και αρχίζει πάντοτε περίπου στην καθορισμένη ώρα. Για τις ανάγκες του νομοθετικού έργου, λέει ο Κανονισμός, μπορεί να αναβληθεί η συνεδρίαση. Αυτό είναι το έργο του Προέδρου της Βουλής.
Σήμερα λυπάμαι, γιατί εξαιτίας και της ανάγκης να γίνουν δύο ψηφοφορίες, έπρεπε να καθυστερήσουμε. Λυπάμαι για την καθυστέρηση όσων γίνονται παραίτιοι αυτής της καθυστέρησης. Αλλά αυτό γνωρίζετε ότι αυτό δεν αφορά τον Πρόεδρο. 
Σε ό,τι αφορά την Αντιπολίτευση, πρέπει να σας πω ότι αυτό που είναι υπόθεση της Αίθουσας αυτής, δεν είναι οι ευκαιριακές, οι συμπτωματικές πλειοψηφίες ή μειοψηφίες. Ας το ξέρουμε αυτό. Διότι κάνατε μία επίθεση άδικη προς τον Πρόεδρο του Σώματος. Λέτε και ο Πρόεδρος του Σώματος, αν συμβεί κάποιο πρόβλημα και κάποιοι από την Πλειοψηφία δεν καταστεί δυνατόν να προσέλθουν εγκαίρως, πρέπει να συμβάλει στην πλαστογράφηση της θελήσεως της Βουλής. Αν είναι δυνατόν!
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι έτσι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αυτή η συζήτηση δεν βοηθάει. Να προχωρήσουμε σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αυτό να μην ξανασυμβεί. 
ΠΡΟΕΔΡΟΣ (Απόστολος Κακλαμάνης): Να προχωρήσουμε, κύριοι συνάδελφοι, αλλά οφείλατε να είσθε τινές εδώ την ώρα που οφείλατε να είσθε, ώστε ο Πρόεδρος του Σώματος -που αν δεν κάνω λάθος, κυρίως με την εμπιστοσύνη σας ήλθε σ' αυτήν τη θέση και πιστεύω ότι παρ' όλα όσα λέγονται ευκαιριακώς ότι έχει κατακτήσει μείζονα εμπιστοσύνη- να μην υφίσταται αυτές τις άδικες επιθέσεις. Αυτό έχω να πω και ο νοών νοείτο.
Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία είκοσι πέντε Έλληνες φοιτητές και τέσσερις συνοδοί τους από το Σίδνεϋ της Αυστραλίας.
Η Βουλή τους καλωσορίζει.
(Χειροκροτήματα από όλες τις πτέρυγες)
Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως, όσον αφορά την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε στο νομοσχέδιο του Υπουργείου Υγείας και Πρόνοιας.
Συνέχιση της συζήτησης επί των άρθρων και του συνόλου του σχεδίου νόμου "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις". 
Εκκρεμεί ψηφοφορία επί των παραγράφων 1 και 5 της τροπολογίας με γενικό αριθμό 732 και ειδικό 55.
Η κυρία Υφυπουργός έχει το λόγο.
Αποσύρεται η μία εκ των δύο παραγράφων;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αποσύρεται η πρώτη παράγραφος "Μέλη ΔΕΠ των ΑΕΙ κλπ.".
ΠΡΟΕΔΡΟΣ (Απόστολος Κακλαμάνης): Μάλιστα.
Θα διεξαχθεί ονομαστική ψηφοφορία επί της τροπολογίας 732/55 πλην της πρώτης παραγράφου αυτής και των παραγράφων 2, 3, 4 και 6 που έχουν ήδη ψηφιστεί. Παραμένει η υπ' αριθμόν 5 παράγραφος προς ψηφοφορία. 
Συγχρόνως, υπάρχει για σήμερα και ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΑΙΤΗΣΕΙΣ ΑΡΣΕΩΣ ΑΣΥΛΙΑΣ ΒΟΥΛΕΥΤΩΝ".
Λήψη απόφασης (ψηφοφορία) σύμφωνα με το άρθρο 62 του Συντάγματος, για τις αιτήσεις άρσεως της ασυλίας των παρακάτω Βουλευτών: Λιάνας Κανέλλη, Θεόδωρου Σκρέκα, Ευγένιου Χαϊτίδη.
Κύριοι συνάδελφοι, παρακαλώ να συμφωνήσετε -ουδέν κακόν αμιγές καλού, η καθυστέρηση βοηθά να γίνουν μαζί και οι δύο ψηφοφορίες και επί της τροπολογίας και επί των αιτήσεων άρσεως ασυλίας. Συμφωνείτε, λοιπόν, να γίνουν μαζί;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή συνεφώνησε ομοφώνως.
΄Οσοι ψηφίζετε την τροπολογία απαντάτε "ΝΑΙ".
΄Οσοι δεν την ψηφίζετε απαντάτε "ΟΧΙ" και συγχρόνως θα ρίξετε το ψηφοδέλτιό σας για τις άρσεις ασυλίας. Αυτοί που θέλετε να αρθεί η ασυλία όλων ή ορισμένων ή ορισμένου εκ των Βουλευτών, των οποίων ζητείται η άρση ασυλίας, θα ψηφίσετε "ΝΑΙ". Αν είναι αρνητική η θέση σας, θα ψηφίσετε "ΟΧΙ". Αν άλλως θα ψηφίσετε "ΠΑΡΩΝ", όχι λευκό. 
Καλούνται επί του καταλόγου: Ο κ. Νικόλαος Σαλαγιάννης από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Επί της ψηφοδόχου καλούνται: Οι κύριοι Παναγιώτης Αντωνακόπουλος από το ΠΑΣΟΚ και Ηλίας Καλιώρας από τη Νέα Δημοκρατία. 
Πρόεδρος της εφορευτικής επιτροπής θα είναι ο Κοσμήτορας κ. Νικόλαος Λεβογιάννης. 
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσονται περαιωμένες η ονομαστική και η μυστική ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψήφων και την εξαγωγή του αποτελέσματος. 
( ΚΑΤΑΜΕΤΡΗΣΗ -ΔΙΑΛΟΓΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί της τροπολογίας. 
Ψήφισαν συνολικά 273 Βουλευτές. 
"ΝΑΙ", ψήφισαν 146 Βουλευτές. 
"ΟΧΙ", ψήφισαν 127 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο Τεύχος των Πρακτικών της Βουλής)
ΠΡΟΕΔΡΕΥΩΝ: (Κωνσταντίνος Γείτονας): Συνεπώς η με αριθμό 5 παράγραφος της 732/55 τροπολογίας έγινε δεκτή κατά πλειοψηφία, όπως τροποποιήθηκε από την κυρία Υπουργό και θα ενταχθεί στο νομοσχέδιο ως ίδιο άρθρο. 
Κυρίες και κύριοι συνάδελφοι, υπάρχουν όπως είπαμε δύο τροπολογίες βουλευτών. Δεν μπορούν να εισαχθούν, διότι συνεπάγονται δαπάνες και πρέπει να έχουν έκθεση λογιστηρίου. Η μία μάλιστα είναι εκπρόθεσμος και δεν γίνεται συζήτηση εφόσον δεν τη δέχεται η κυρία Υφυπουργός. Στην εμπρόθεσμη θα μπορούσε να γίνει συζήτηση, όμως δεν μπορεί να εισαχθεί για ψήφιση, διότι έχει δαπάνη και δεν έχει έκθεση του Γενικού Λογιστηρίου. Θυμίζω ότι αυτήν την τροπολογία την υπογράφουν οι συνάδελφοι κύριοι Νασιώκας, Γρηγοράκος και Αντωνακόπουλος. 
ΝΙΚΟΛΑΟΣ ΛΕΒΟΓΙΑΝΝΗΣ: Υπάρχει και μια εκπρόθεσμη τροπολογία, την οποία έχω καταθέσει εγώ και ο κ. Σφυρίου. 
ΠΡΟΕΔΡΕΥΩΝ (Κωνσταντίνος Γείτονας): Είναι εκπρόθεσμη και γνωρίζετε ότι εφόσον η Υπουργός δεν δέχεται την εκπρόθεσμη, δεν γίνεται συζήτηση. Αναφέρθηκα ειδικά στην άλλη τροπολογία, γιατί είναι εμπρόθεσμη και δεν μπορεί να εισαχθεί προς ψήφιση. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ο λόγος που δεν την έκανε δεκτή είναι ότι θα τη μελετήσουμε και σίγουρα θα ενταχθεί στο νομοσχέδιο για την πρωτοβάθμια. 
ΠΡΟΕΔΡΕΥΩΝ (Κωνσταντίνος Γείτονας): Αυτή την εκπρόθεσμη τροπολογία την υπογράφουν οι συνάδελφοι κύριοι Σφυρίου και Λεβογιάννης. Απήντησε η κυρία Υπουργός ότι έχει υπόψη της το θέμα, για να το ρυθμίσει σε άλλη νομοθετική πρωτοβουλία.
Προχωρούμε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Και αυτό το ακροτελεύτιο, κύριε Παυλόπουλε; Δεν κατάλαβα τι νόημα έχει.
ΠΡΟΚΟΠΗΣ ΠΑΥΛΟΠΟΥΛΟΣ: Εις ένδειξη διαμαρτυρίας.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργού Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κυρίες και κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Οικονομικών "Φορολογικές Ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις.
Η Διάσκεψη των Προέδρων σας υπενθυμίζω ότι απεφάσισε στη συνεδρίασή της της 27/9/2001 τη συζήτηση του νομοσχεδίου αυτού σε δύο συνεδριάσεις. Σήμερα θα συζητηθεί επί της αρχής. 
Έχω την τιμή να ανακοινώσω στο Σώμα ότι από τη Νέα Δημοκρατία ορίζεται για τη συζήτηση του νομοσχεδίου ως Κοινοβουλευτικός Εκπρόσωπος ο κ. Γεώργιος Αλογοσκούφης. 
Επίσης από το Κομμουνιστικό Κόμμα Ελλάδος ορίζεται ως ειδικός αγορητής η κα Λιάνα Κανέλλη.
Και από το Συνασπισμό της Αριστεράς και της Προόδου ως Κοινοβουλευτικός Εκπρόσωπος ορίζεται ο κ. Παναγιώτης Λαφαζάνης.
Ο εισηγητής της Πλειοψηφίας κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, συζητούμε σήμερα το νομοσχέδιο με τις φορολογικές ρυθμίσεις, τα αμοιβαία κεφάλαια, τη συμπλήρωση της χρηματιστηριακής νομοθεσίας και άλλες διατάξεις. Είναι σημαντικό νομοσχέδιο το οποίο συζητήθηκε στην Επιτροπή Οικονομικών Υποθέσεων και αναλυτικότατα.
Σ' αυτό το νομοσχέδιο περιλαμβάνονται άρθρα τα οποία μας δίνουν τη δυνατότητα να ρυθμίσουμε εκκρεμότητες οι οποίες υπήρχαν κατά ένα πολύ μεγάλο χρονικό διάστημα. Και πιστεύουμε ότι με τα άρθρα του νομοσχεδίου, δίνουμε λύσεις σε θέματα τα οποία δεν είχαν προσδιοριστεί μέχρι σήμερα. 
Ποια είναι η φιλοσοφία του συγκεκριμένου νομοσχεδίου και ποια είναι η κατεύθυνση των συγκεκριμένων άρθρων που καλείται σήμερα να ψηφίσει η Εθνική Αντιπροσωπία; Η φιλοσοφία είναι ότι δημιουργείται από το πλεόνασμα πλέον της πορείας της ελληνικής οικονομίας η δυνατότητα να δημιουργούμε φορολογικές απαλλαγές, να δίνουμε τη δυνατότητα πραγματικά σε ομάδες πληθυσμού οι οποίες έχουν ανάγκη και την κοινωνική μας διάσταση, το κοινωνικό πρόσωπο. Και μέσα σ' αυτό το νομοσχέδιο υπάρχουν τέτοιες διατάξεις, πραγματικά υλοποιούμε αυτό το οποίο έχουμε δεσμευθεί διαχρονικά ως Κυβέρνηση του ΠΑΣΟΚ να δώσουμε τη δυνατότητα, το πλεόνασμα στην ελληνική οικονομία να συμπεριλαμβάνει και την ενίσχυση ευπαθών ομάδων του πληθυσμού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιμένετε στο πλεόνασμα. Πού το βρήκατε;
ΙΩΑΝΝΗΣ ΒΑΘΕΙΑΣ: Ναι, κύριε Μητσοτάκη, επιμένουμε στο πλεόνασμα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή είναι η τραγωδία.
ΙΩΑΝΝΗΣ ΒΑΘΕΙΑΣ:...όχι γιατί άλλαξε η διαδικασία της ψήφισης του προϋπολογισμού σε σχέση με το 0,5 της γενικής κυβέρνησης, αλλά γιατί πραγματικά η ελληνική οικονομία είναι στέρεη, έχει ρυθμούς ανάπτυξης πάρα πολύ σημαντικούς, παρ' όλα τα προβλήματα τα οποία έχουν δημιουργηθεί με τους εξωγενείς παράγοντες που όλοι έχουμε βιώσει και στα Βαλκάνια, αλλά και με την κρίση την οποία διανύουμε. Και το ότι η Κυβέρνηση φέρνει το συγκεκριμένο νομοσχέδιο, αυτό είναι πάρα πολύ σημαντικό. Διότι ρυθμίζουμε και θέματα που έχουν να κάνουν με τη λειτουργία επιχειρήσεων στον ανταγωνιστικό τομέα της ελληνικής οικονομίας. Ρυθμίζουμε σημαντικά θέματα για να δώσουμε τη δυνατότητα οι ελληνικές επιχειρήσεις να κάνουν και αλλαγές και με τις ευεργετικές διατάξεις να δημιουργήσουν μια κεφαλαιουχική διάρθρωση για να αντέξουν βέβαια στη διαδικασία του ανταγωνισμού. Και πιστεύω ότι είναι ενδεικτικό ορισμένες διατάξεις οι οποίες περιγράφονται και δίνουν βέβαια την κατεύθυνση την οποία προσδιορίσαμε στην επιτροπή και προσδιορίζουμε και σήμερα.
΄Εχουμε φορολογικές απαλλαγές γι' αυτούς οι οποίοι υλοποιούν προγράμματα του ΟΗΕ και τους δίνουμε τη δυνατότητα να απαλλάσσονται. 'Εχουμε φορολογικές απαλλαγές στις επιχειρήσεις που ενισχύουν εργαζόμενους, οι οποίοι είχαν σοβαρά προβλήματα από το σεισμό του Σεπτεμβρίου του '99 και δίνουμε κίνητρα για να βοηθήσουμε σ' αυτήν την κατεύθυνση. 
Κάνουμε φορολογικές απαλλαγές σ' αυτούς που έχουν οικονομικό πρόβλημα, δανείζονται για να αποκτήσουν γεωργικά μηχανήματα και δεν το λαμβάνουμε υπόψη ως τεκμήριο. 
Μέχρι σήμερα, όταν κάποιος έπαιρνε και πλήρωνε μετρητοίς, απαλλασσόταν. ΄Οποιος όμως έπαιρνε δάνειο και αποπλήρωνε με τοκοχρεολυτικές δόσεις, δεν είχε αυτήν τη δυνατότητα. Υπήρχε λοιπόν μια αδικία για την οποία με το συγκεκριμένο νομοσχέδιο δίνουμε τη δυνατότητα να μην είναι στη διαδικασία των τεκμηρίων.
Παράλληλα στο επίπεδο των φοροαπαλλαγών δίνουμε τη δυνατότητα να κλείσει ένα πρόβλημα που υπήρχε στο φορολογικό νομοσχέδιο, όπου με εκπρόθεσμες δηλώσεις τα φυσικά πρόσωπα έκαναν μια προσπάθεια να είναι σε φορολογικούς συντελεστές χαμηλούς για να αποφεύγουν να πληρώνουν εισόδημα σε σχέση με συγκεκριμενες διατάξεις, όσον αφορά τη φορολόγηση προσωπικών και περιορισμένης ευθύνης εταιρειών. Αυτό το θέμα κλείνει. Καταγράψαμε ότι υπάρχει πρόβλημα και πιστεύουμε ότι πλέον θα υπάρχει μια φορολογική δικαιοσύνη και σ' αυτό το συγκεκριμένο σημείο το οποίο από τους προηγούμενους νόμους δεν είχε προβλεφθεί. 
Με το άρθρο 3 εισάγεται η αυτοτελής φορολογία των αφορολόγητων αποθεματικών. Υπάρχουν οι τεχνικές επιχειρήσεις, οι οποίες λειτουργούν στα πλαίσια των κατασκευών είτε στον ιδιωτικό τομέα είτε στο δημόσιο τομέα και δίνουμε τη δυνατότητα με τη φορολόγηση των αποθεματικών αυτοτελώς με 17,5% και με πέντε ισόποσες δόσεις, που θα ξεκινήσουν από το Νοέμβριο, να έχουν τη δυνατότητα να προχωρήσουν σε κεφαλαιοποίηση, να ενισχύσουν τις εταιρείες τους, να τις κάνουν πιο ανταγωνιστικές και με την αυτοτελή αυτή φορολογία να κλείσει η όποια διαδικασία απέναντι σε φορολόγηση σε σχέση με το ελληνικό δημόσιο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υποχρεωτική είναι ή δυνατότητα; 
ΙΩΑΝΝΗΣ ΒΑΘΕΙΑΣ: Κύριε Πρόεδρε, είναι υποχρεωτική.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Άρα δεν είναι δυνατότητα. 
ΙΩΑΝΝΗΣ ΒΑΘΕΙΑΣ: Γίνεται υποχρεωτική για να δώσουμε ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα ήταν ορθότερο να είναι δυνατότητα. 
ΙΩΑΝΝΗΣ ΒΑΘΕΙΑΣ: Σέβομαι την εμπειρία σας, κύριε Πρόεδρε, αλλά το θέμα το οποίο τίθεται εδώ σε σχέση με το να είναι υποχρεωτική είναι πιο ορθό διότι διαφορετικά ο καθένας θα λειτουργούσε με άλλα κριτήρια. Θέλουμε να κλείσουμε αυτό το θέμα και οι επιχειρήσεις αυτές να αισθάνονται πραγματικά ότι λειτουργούν με τα ίδια κριτήρια. 
΄Εχουμε την ολοκλήρωση της εκκαθάρισης των συγκοινωνιακών επιχειρήσεων, το μεγάλο πρόβλημα που είχαμε στις συγκοινωνιακές επιχειρήσεις, από το 1993 και μετά, υπήρχε η διάλυση του Οργανισμού Αστικών Συγκοινωνιών και η δημιουργία των ΣΕΠ, το μεγάλο πρόβλημα το οποίο με το συγκεκριμένο άρθρο εκκαθαρίζεται οριστικά, διότι υπήρχε πρόβλημα σε σχέση με την αποτίμηση των ανταλλακτικών και πιστεύουμε ότι η συμφωνία η οποία γίνεται είναι μια συμφωνία που πλέον ολοκληρώνει ένα μεγάλο θέμα εξαιτίας του οποίου στο χώρο των μεταφορών, στις αστικές συγκοινωνίες, είχαμε εννιά χρόνια μια σοβαρή και μεγάλη εκκρεμότητα. 
΄Ερχομαι στο άρθρο 7, στις ρυθμίσεις των δικαιωμάτων του δημοσίου σε σχέση με τα καζίνο. Και η ρύθμιση η οποία υπάρχει εδώ είναι μια ρύθμιση στο να υπάρχει μια ενιαία αντιμετώπιση σ' όλη την Ελλάδα και το ελληνικό δημόσιο να παίρνει ομοιόμορφα πλέον απ' όλα τα καζίνο της χώρας, αυτά τα οποία πρέπει να του αποδίδονται σε σχέση με τους νόμους οι οποίοι έχουν ψηφιστεί για τη λειτουργία των συγκεκριμένων καζίνο. 
Υπάρχουν οι ρυθμίσεις σε σχέση με τα παίγνια, οι ρυθμίσεις για ηλεκτρονικούς υπολογιστές, οι οποίοι εξισώνονται, εάν λειτουργούν όπως τα άλλα ηλεκτρονικά παιχνίδια, προκειμένου να φορολογηθούν. Αυτή η διάταξη μπαίνει για να μην επιτρέψει σε κανέναν να λειτουργεί εις βάρος του ελληνικού δημοσίου μετατρέποντας ουσιαστικά και εκμεταλλευόμενος ο οποιοσδήποτε επιχειρηματίας τα ηλεκτρονικά παιχνίδια. Και γνωρίζουμε όλοι πώς λειτουργούν και ποιες μετατροπές γίνονται. 
Και θα ήθελα να πω στην Εθνική Αντιπροσωπία κάτι που το είπα και στην επιτροπή. Δεν τίθεται στο νομοσχέδιο, αλλά εκτιμώ ότι πρέπει να επανεξετάσουμε συνολικά το τι γίνεται με τα ηλεκτρονικά παιχνίδια σε όλη την Ελλάδα. Τι γίνεται σε σχέση και με τα έσοδα του ελληνικού δημοσίου, αλλά τι γίνεται με τα κοινωνικά ζητήματα που έχουν δημιουργηθεί από αυτούς οι οποίοι έχουν τη μεγάλη εξάρτηση σε σχέση με τα ηλεκτρονικά παιχνίδια. Πιστεύω ότι η ελληνική Βουλή πρέπει να συζητήσει αυτό το θέμα και πιστεύω ότι και η Κυβέρνηση πρέπει να το συζητήσει σε μια νέα διάσταση με την πραγματικότητα η οποία έχει δημιουργηθεί και όπως την έχουμε καταγράψει.
Θέτουμε ζητήματα για τα αμοιβαία κεφάλαια. Φέρνουμε εδώ τη διάσπαση των αμοιβαίων κεφαλαίων η οποία δεν επετρέπετο μέχρι σήμερα. Δίνουμε δυνατότητα να υπάρξει διαδικασία η οποία αποτυπώνεται στο παρόν νομοσχέδιο και με κανονισμό, η διαδικασία το να υπάρχει ένα και δεύτερο αμοιβαίο κεφάλαιο. Μέχρι σήμερα η διαδικασία ήταν για τη συγχώνευση ουσιαστικά των αμοιβαίων κεφαλαίων και προσδιορίζουμε και λειτουργίες, ώστε το χρηματιστήριο να μπορεί να δίνει τη δυνατότητα σε φοιτητές των ΑΕΙ να μπορούν να απασχοληθούν στο ελληνικό χρηματιστήριο. Μέχρι σήμερα αυτό δεν γινόταν, να δίνουμε τη δυνατότητα και οι ίδιοι να αποκτήσουν μια εμπειρία σε σχέση με όλες αυτές τις λειτουργίες και αντίστοιχα, επειδή στη συγκεκριμένη σχολή δεν επιτρέπεται η διαδικασία της εξάμηνης πρακτικής εξάσκησης, λύνουμε ένα θέμα πάρα πολύ σημαντικό, που μέχρι σήμερα δεν υπήρχε αυτή η δυνατότητα.
Παράλληλα έχουμε τις επενδύσεις των ασφαλιστικών οργανισμών. Με το άρθρο 17, δίνουμε μία διάσταση της λειτουργίας των επιτροπών τις οποίες και ενισχύουμε, γιατί μέχρι σήμερα υπήρχαν συγκεκριμένες δυσλειτουργίες, όπως σώματα των ορκωτών εκτιμητών στο άρθρο 18. Βγάζουμε έξω για λόγους ανταγωνιστικότητας τις τράπεζες, να μη χρειάζεται να υπάρχει η διαδικασία του Σώματος Ορκωτών Εκτιμητών και για τις τράπεζες του δημόσιου τομέα, είτε με μια μετοχή είτε με τη διασπορά, αρκεί να είναι στο δημόσιο τομέα. Και έτσι το Σώμα των Ορκωτών Εκτιμητών δεν θα χρειάζεται να ασχολείται με τις αποτιμήσεις στο χώρο των τραπεζών. Γινόταν μόνο για τις ιδιωτικές τράπεζες.
Κυρίες και κύριοι συνάδελφοι, πιστεύουμε ότι το παρόν νομοσχέδιο δίνει τη δυνατότητα για φορολογικές απαλλαγές, οι οποίες δείχνουν την κοινωνική μας ευαισθησία, όπως δίνουν τη δυνατότητα και σε φοροαπαλλαγές και νομικών προσώπων δημοσίου δικαίου. Υπάρχει Νομαρχιακή Αυτοδιοίκηση και με το παρόν νομοσχέδιο απαλλάσσουμε τις θυγατρικές εταιρείες των Νομαρχιακών Αυτοδιοικήσεων, οι οποίες μέχρι σήμερα δεν είχε προβλεφθεί να απαλλάσσονται από τις συγκεκριμένες διαδικασίες. 
Πιστεύουμε ότι και με άλλες τελωνειακές ρυθμίσεις, αλλά και με συγκεκριμένες διατάξεις, οι οποίες εδώ προσδιορίζονται, όπως με χαρτονομίσματα σε σχέση με την Τράπεζα της Ελλάδος και με το τι γίνεται με τα χαρτονομίσματα σ' αυτούς που έχουν θέματα ελλειμμάτων, όσον αφορά στη διαχείριση, ρυθμίζεται ένα θέμα πάρα πολύ σημαντικό. Και εκτιμούμε ότι το νομοσχέδιο είναι στη σημαντική κατεύθυνση, στην οποία μπορούμε όλα τα κόμματα στο ελληνικό Κοινοβούλιο να το ψηφίσουμε.
Τέθηκε ένα θέμα και στη συζήτηση: γιατί έρχονται κάποιες φορολογικές διατάξεις μιας κι έρχεται το συνολικό φορολογικό νομοσχέδιο για να ψηφιστεί στο ελληνικό Κοινοβούλιο. Υπάρχει πολιτική δέσμευση και η επιτροπή ασχολείται για να κάνει την πρόταση της συνολικής φορολογικής μεταρρύθμισης, η οποία αλλάζει τα δεδομένα υπέρ των φορολογουμένων, υπέρ των ασθενέστερων τάξεων. Αυτή η διαδικασία είναι πολύ σημαντική. Είναι μια διαδικασία, η οποία θα ολοκληρωθεί το 2002. Εκτιμήσαμε όμως ότι έπρεπε να ρυθμίσουμε θέματα πάρα πολύ σημαντικά, τα οποία δεν είχαν ρυθμιστεί και υπήρχε πάρα πολύ μεγάλη αναγκαιότητα. 
Θα ήθελα να κλείσω την εισηγητική μου τοποθέτηση λέγοντας ότι όλοι όταν παρακολουθούμε ορισμένες φορές από τηλεοράσεως κοινωνικά δράματα, κάνουμε δηλώσεις για την ευαισθησία μας ή πώς θα μπορούσε η πολιτεία να δώσει λύσεις σε τέτοια θέματα. Μια τέτοια διάταξη έρχεται στο συγκεκριμένο νομοσχέδιο και είναι η διάταξη εκείνη που προσδιορίζει ότι εάν οποιοσδήποτε έχει πάρει δάνειο με την εγγύηση του ελληνικού δημοσίου κι έχει πληρωθεί το δάνειο από το ελληνικό δημόσιο κι έχει ανήκεστο βλάβη 90% μετά που πήρε το δάνειο και δεν μπορεί να αποπληρώσει ή αντίστοιχα 67%, τότε να απαλλάσσεται και να μη διώκεται ποινικά, διότι αποδεδειγμένα δεν μπορεί να εκπληρώσει αυτήν τη συγκεκριμένη υποχρέωση. 
Αυτή η συγκεκριμένη διάταξη δείχνει απόλυτα την ευαισθησία μας και καταγράφεται και γιατί είχαμε τέτοια προβλήματα στο παρελθόν, αλλά και για να μη δημιουργηθούν σοβαρά προβλήματα στο μέλλον. Και πιστεύω ότι ο παριστάμενος Υπουργός, ο οποίος φέρνει αυτήν τη διάταξη και φέρνουμε ως Κυβέρνηση αυτήν τη διάταξη, δείχνει πραγματικά ότι η ευαισθησία λειτούργησε και σ' αυτά τα επίπεδα. 
Προτείνω να ψηφιστεί το συγκεκριμένο νομοσχέδιο που έρχεται στην Ολομέλεια της Βουλής και εκτιμώ ότι η συζήτηση που έγινε και στο Τμήμα ήταν και θετική και δημιουργική και υπάρχει η δυνατότητα να ψηφιστεί απ' όλες τις πτέρυγες του ελληνικού Κοινοβουλίου.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας κ. Ρεγκούζας.
ΑΔΑΜ ΡΕΓΚΟΥΖΑΣ: Kυρίες και κύριοι συνάδελφοι, εγώ δεν πρόκειται να κινηθώ στη σφαίρα της εικονικής πραγματικότητας. Αντίθετα μάλιστα, θα προσπαθήσω να προσδιορίσω αυτά που θέλω να πω μέσα από τη σκληρή πραγματικότητα και μάλιστα της διεθνούς και εγχώριας πολιτικής συγκυρίας. Αναφέρομαι δηλαδή στο τρομοκρατικό χτύπημα στις Ηνωμένες Πολιτείες της 11ης Σεπτεμβρίου και με την ευκαιρία αυτή θα ήθελα κι εγώ να εκφράσω την πλήρη αλληλεγγύη μας στον αγώνα κατά της τρομοκρατίας και να δηλώσω με στεντόρεια φωνή ότι είμαστε και πρέπει να παραμείνουμε ενωμένοι εναντίον αυτών που υπονομεύουν τα θεμέλια του ελεύθερου κόσμου. 
Και ασφαλώς αυτή η αναμέτρηση, αυτή η μάχη πολιτισμών, όχι θρησκειών, είναι μια μάχη αξιών και αρχών της δημοκρατικής παγκόσμιας νομιμότητας. 
Πέραν αυτού έρχομαι στην εσωτερική επικαιρότητα. Η συζήτηση αυτού του νομοσχεδίου συμπίπτει με τη διαδικασία κατάθεσης ενός σχεδίου προϋπολογισμού που θα έχουμε την ευκαιρία τις επόμενες μέρες να παρακολουθήσουμε και όπου διανθίζεται καθημερινά η πολιτική μας ζωή με παραπλανητικά άλλοθι για μεγέθη, για πολιτικές, ουσιαστικά για στρέβλωση της πραγματικότητας και για τα προβλήματα που βιώνει ο Έλληνας πολίτης. 
Το δεύτερο είναι η με επιεική χαρακτηρισμό θα έλεγα αήθης επίθεση πολλές φορές εναντίον του θεσμικού ρόλου της Αντιπολίτευσης και εναντίον της δικαιοσύνης. Αυτά είναι πρωτόγνωρα στη δημόσια ζωή και άλλοι θα έλεγαν ότι αποτελούν στοιχεία εκφασισμού της πολιτικής ζωής. Τολμώ να το πω αυτό. 
Βεβαίως το ουσιαστικό περιεχόμενο της δημοκρατίας -το γνωρίζουμε όλοι μα και το εισπράττουμε καθημερινά- έχει αλλοιωθεί. Δεν έχει αλλοιωθεί η έννοια της λαϊκής κυριαρχίας. Οι Βουλευτές που είναι επιφορτισμένοι με τη λαϊκή εντολή πολλές φορές δεν εκτελούν αυτήν τη λαϊκή εντολή ή είναι υποχρεωμένοι να την υπερπηδήσουν και να συμφωνήσουν εν ονόματι της όποιας κομματικής νομιμότητας. 
Για όλα αυτά υπάρχει μία εξήγηση όπως και για τα παραπλανητικά άλλοθι και για τα συμφέροντα που δρουν και κινούνται πίσω από τους μηχανισμούς της δημοκρατίας και που ουσιαστικά την αλλοιώνουν. Με αυτήν την έννοια λοιπόν θα ήθελα να αναφερθώ στο παρόν νομοσχέδιο και στις ρυθμίσεις του. Έχει σχέση με αυτά που είπα και για τις ρυθμίσεις που αναδύονται από το νομοσχέδιο.
Κατ' αρχάς αυτό το νομοσχέδιο δεν έχει καμία φιλοσοφία. Ασφαλώς ήταν το δεύτερο και τρίτο μέρος ενός νομοσχεδίου για το ευρώ, το ευρώ που συζητήθηκε για λόγους κυβερνητικών αναγκών, αλλά και συγκυριών λόγω των μεγάλων καθυστερήσεων -και καλώς- σε προηγούμενη συνεδρίαση του Θερινού Τμήματος της Βουλής. Και ταυτόχρονα παρέμειναν αυτά τα άρθρα μετέωρα. Εξ αυτού του λόγου ενδεχομένως να παρατηρείται αυτό το συνονθύλευμα διατάξεων, αρρήκτως εριγμένα μεταξύ τους. Και βέβαια αναδεικνύει για μια ακόμα φορά αυτό που εμείς ως Αξιωματική Αντιπολίτευση πολλές φορές έχουμε πει για να ωθήσουμε την Κυβέρνηση να σοβαρευτεί, να νομοθετεί με συνέπεια, αρχές, ώστε να αποδίδει περισσότερα αποτελέσματα για τους πολίτες, να συμβάλλει στην επίλυση προβλημάτων. 
Δυστυχώς όμως όλες οι ρυθμίσεις καταγράφουν την επιπολαιότητα που χαρακτηρίζει την Κυβέρνηση στη διαδικασία του νομοθετείν. Είναι αποσπασματικές, δεν συνδέονται μεταξύ τους. Και ορισμένες από αυτές -γι' αυτό μίλησα για σύνδεση με εικονική πραγματικότητα και συμφέροντα- είναι ύποπτες. Δεν μπορώ να εισέλθω στο ουσιαστικό περιεχόμενο αυτών των διατάξεων για το ποιον ωφελούν. Γιατί εάν εισέλθω, θα διαπιστώσω ότι δεν αφορούν τους πολλούς πολίτες. 
Η πανσπερμία και η χωρίς φιλοσοφία εικόνα του νομοσχεδίου δίνει τη δυνατότητα σε κάποιους να χρησιμοποιούν τη νομοθετική πρωτοβουλία του Κοινοβουλίου για να τακτοποιήσουν εκκρεμότητες συμφερόντων. Αυτά που λέω δεν είναι ατεκμηρίωτα. Επίσης θα ήθελα να παρατηρήσω ότι η Έκθεση του Γενικού Λογιστηρίου του Κράτους για πρώτη φορά, όσο εγώ είμαι Βουλευτής, παρουσιάζει τέτοια ασάφεια. Αντί να προσδιορίζει θετικές ή αρνητικές επιπτώσεις των ρυθμίσεων που προβλέπονται στο νομοσχέδιο μιλάει γενικά και αόριστα επικαλούμενη πάντα αδυναμία προσδιορισμού δαπανών. Ενώ για κάποιες από αυτές εγώ με χαρτί και μολύβι κάνοντας λογαριασμούς μπορώ να βγάλω δαπάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Πού να δείτε και την τροπολογία. 
ΑΔΑΜ ΡΕΓΚΟΥΖΑΣ: Την είδα. Εκεί είναι άλλο πράγμα.
Έρχεται να καλύψει η Κυβέρνηση μελλοντικές υποχρεώσεις του κράτους. Να μεταθέσει δηλαδή δημοσιονομικό κόστος στις επόμενες κυβερνήσεις, που η ίδια δεν θα είναι κυβέρνηση. Και αυτό φαίνεται καθαρά από τις αντιδράσεις που εισπράττουμε από τους πολίτες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χωρίς να λέει τι ποσό είναι.
ΑΔΑΜ ΡΕΓΚΟΥΖΑΣ: Και χωρίς να λέει και το ποσό. Ακριβώς. Ενώ είναι μετρήσιμο μέγεθος, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι κατ' εξοχήν μετρήσιμο.
ΑΔΑΜ ΡΕΓΚΟΥΖΑΣ: Είναι μετρήσιμο μέγεθος, απολογιστικό. Υπάρχουν απολογιστικά στοιχεία. Ούτε και εκεί μπήκαν στον κόπο να μας πουν ποια είναι η οικονομική επίπτωση αυτής της ρύθμισης.
Πέραν, όμως, της πρωτόγνωρης ατέλειας της εκθέσεως του Γενικού Λογιστηρίου, ας έλθουμε και στα ζητήματα που ουσιαστικά επιλαμβάνεται και η Επιστημονική Επιτροπή της Βουλής, δηλαδή στην αντισυνταγματικότητα ορισμένων διατάξεων. Και αναφέρομαι ασφαλώς ομιλών για την αντισυνταγματικότητα, στην επέκταση της παραγραφής των χρεών προς το δημόσιο από τους πολίτες κατά δύο χρόνια. Έχει κάποιες αναφορές η Επιστημονική Επιτροπή. Ευθέως δεν τάσσεται υπέρ της αντισυνταγματικότητας, πλην όμως με αυτά που λέει σαφώς προκύπτει ότι υπάρχει ζήτημα αντισυνταγματικότητας.
Επίσης, ένα στοιχείο αντισυνταγματικότητας είναι και η αναδρομική παρακράτηση, αυτό το -με επιεικέστατο χαρακτηρισμό- απαράδεκτο μέτρο της παρακράτησης προκαταβολής φόρου από εισοδήματα της τάξεως των 700.000 ετησίως, ενώ στο ισχύον φορολογικό σύστημα για εισοδήματα μέχρι 800.000 δραχμές δεν υπάρχει υποχρέωση υποβολής φορολογικής δήλωσης και ταυτόχρονα το 10% από 700.000 δραχμές το χρόνο μέχρι 1.400.000 το χρόνο που αφορά εισπράξεις συντάξεων μικροσυνταξιούχων, αγροτών, αναπήρων κλπ. Και βέβαια η απαλλαγή από το φόρο εισοδήματος είναι στα 2.300.000 δραχμές αυτήν τη στιγμή για τους μισθωτούς και στα 2.100.000 για τους ελεύθερους επαγγελματίες.
Επομένως γι' αυτούς δεν υπάρχει λόγος παρακράτησης φόρου εισοδήματος αφού στην πρώτη περίπτωση δεν υποχρεούνται σε υποβολή φορολογικής δήλωσης από τα πράγματα και στη δεύτερη περίπτωση, αν υποτεθεί ότι κάνουν φορολογικές δηλώσεις θα τα πάρουν πίσω. Ας δεχθούμε, όμως, ότι καλώς παρακρατείται. Άτοκο δανεισμό από ποιους, κύριοι της Κυβέρνησης, κάνετε; Από τους μικροσυνταξιούχους, συνταξιούχους δηλαδή αγρότες; Από εκεί βρήκατε να εισπράξετε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί το κάνει αυτό; Αφού θα το επιστρέψει.
ΑΔΑΜ ΡΕΓΚΟΥΖΑΣ: Για να προεισπράξει φόρο 5%, κύριε Πρόεδρε, βασιζόμενη τελικά στο ότι οι μικροαγρότες, οι μικροσυνταξιούχοι δεν θα υποβάλουν καν φορολογική δήλωση και επομένως αυτά θα περιπέσουν υπέρ του δημοσίου χωρίς να οφείλουν οι πολίτες αυτοί να πληρώσουν αυτόν το φόρο. Ζωγραφίζεται πραγματικά η κοινωνική αναλγησία της οικονομικής πολιτικής της Κυβέρνησης που εγώ δεν μπορώ να κατανοήσω.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Γείτονας): Εάν επιτρέπει ο εισηγητής, εγώ φυσικά οφείλω να διευκολύνω τη συζήτηση.
ΑΔΑΜ ΡΕΓΚΟΥΖΑΣ: Δεν έχω αντίρρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ξέρετε, κύριε συνάδελφε, ότι δεν αφορά αυτά που λέτε εσείς. Δεν αφορά τις περιπτώσεις αυτές. Είναι για περιπτώσεις επικουρικών συντάξεων που το αίτημα των ίδιων των συνταξιούχων είναι να γίνεται παρακράτηση για να μην τους έρχεται μετά...
ΑΔΑΜ ΡΕΓΚΟΥΖΑΣ: Δεν λέει τέτοιο πράγμα η σχετική διάταξη, κύριε Υπουργέ.
ΚΥΡΙΑΚΟΣ ΣΠΥΡΙΟΥΝΗΣ: Αυτό λέει.
ΑΔΑΜ ΡΕΓΚΟΥΖΑΣ: Εάν διορθώσετε τη διατύπωση και προκύπτει κάτι τέτοιο, εντάξει. Έτσι όπως είναι, δεν προκύπτει κάτι τέτοιο. Δεν νομοθετούμε με το να εννοούμε κάποια πράγματα που ουσιαστικά δεν τεκμηριώνονται, δεν εξέρχονται από τις συγκεκριμένες διατάξεις.
ΚΥΡΙΑΚΟΣ ΣΠΥΡΙΟΥΝΗΣ: Αναφέρεται.
ΠΡΟΕΔΡΕΥΩΝ (Κωνσταντίνος Γείτονας): Θα τα πείτε στην ομιλία σας, κύριε συνάδελφε. Ευτυχώς υπάρχει λόγος και αντίλογος.
ΑΔΑΜ ΡΕΓΚΟΥΖΑΣ: Οι όποιες θετικές ρυθμίσεις υπάρχουν μέσα στο νομοσχέδιο δεν είναι δυνατόν να ακυρώσουν την όποια δική μας στάση στις αρνητικές που έχουν ιδιαίτερη βαρύτητα, γιατί υπάρχουν και κάποιες θετικές ρυθμίσεις. Αλίμονο αν δεν υπήρχαν. Αλλά δεν μπορούν να αποτελούν το αλατοπίπερο σε όλη αυτήν την ιστορία και τη δημιουργία παραπλανητικών άλλοθι για τους Βουλευτές, για να ψηφίσουν ένα νομοσχέδιο στο οποίο συμπεριλαμβάνονται διατάξεις που δεν έχουν καμία σχέση με τα συμφέροντα του ελληνικού λαού.
Έρχομαι, λοιπόν, στις ρυθμίσεις, όπως υποσχέθηκα ξεκινώντας την αγόρευσή μου. Στο νομοσχέδιο αυτό προβλέπονται αποσβέσεις για την γερμανική εταιρεία "HOΕCHTIF". Και αυτό γίνεται κατά τρόπο περίεργο. Εγώ τουλάχιστον δεν μπόρεσα να το καταλάβω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Ποιο άρθρο είναι; 
ΑΔΑΜ ΡΕΓΚΟΥΖΑΣ : Νομίζω ,κύριε Πρόεδρε, ότι είναι το άρθρο 7. 
ΠΑΝΑΓΙΩΤΗΣ ΛΑΦΑΖΑΝΗΣ : Είναι το άρθρο 2 παράγραφος 1. 
ΑΔΑΜ ΡΕΓΚΟΥΖΑΣ : Ναι, το άρθρο 2.
Οι αποσβέσεις, λοιπόν, αυτές που έρχονται δεν μπορούν να καταλήξουν για ένα λόγο. Πρώτον, συμβατική υποχρέωση του ελληνικού δημοσίου προς την εταιρεία δεν υπάρχει. Γενικές διατάξεις που προβλέπουν τα περί αποσβέσεως δεν υπάρχουν εν ισχύι. Αλλά τι γίνεται, κυρίες και κύριοι συνάδελφοι; Προσδιορίζονται κάποιοι χαμηλοί συντελεστές για να μεταθέσουν εάν θέλετε το δικαίωμα έκπτωσης των δαπανών που έκανε αυτή η συγκεκριμένη εταιρεία στα επόμενα χρόνια που η εταιρεία θα έχει κέρδη. Γιατί όπως ξέρετε, μια καινούρια εταιρεία η οποία προβαίνει σε σοβαρές επενδύσεις για να κατασκευάσει ένα έργο, τα πρώτα χρόνια δεν παρουσιάζει κέρδη γιατί καλύπτονται από τις αποσβέσεις συνολικά. Και οι αποσβέσεις εάν γίνουν με μεγάλους συντελεστές συσσωρεύονται μέσα στη πενταετία. Μετά την παρέλευση της πενταετίας χάνεται το δικαίωμα έκπτωσης για την εταιρεία. 
Επομένως τους μεγάλους συντελεστές, το 10% το κάνουμε 4%, για να διασπάσουμε το δικαίωμα έκπτωσης αυτών των αποσβέσεων στο χρόνο, αφού η εταιρεία έχει σύμβαση τριάντα πέντε ετών, αν δεν κάνω λάθος. Θα μπορεί να τα εκπέσει αργότερα και να κερδίσει φόρους, δηλαδή να στερήσει έσοδα του ελληνικού λαού, τα οποία θα κληθούν βεβαίως αργότερα να πληρώσουν οι εργαζόμενοι, οι μικροσυνταξιούχοι...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό συνιστά αλλαγή της σύμβασης.
ΑΔΑΜ ΡΕΓΚΟΥΖΑΣ : Δεν υπάρχει τέτοια συμβατική υποχρέωση, κύριε Πρόεδρε, και εδώ είναι το ερώτημά μου.
Πέραν όμως αυτών γνωρίζετε πολύ καλά ότι όλα τα έργα τα οποία γίνονται με επιδότηση πόρων της Ευρωπαϊκής Ένωσης και το γνωρίζουμε όλοι υπερτιμολογούνται συνήθως. Τι γίνεται τώρα με τη δυνατότητα έκπτωσης; Θα δώσουμε τη δυνατότητα έκπτωσης διαχρονικά στην εταιρεία με μικρούς συντελεστές και μάλιστα από εκπτώσεις πλασματικών ουσιαστικά δαπανών, γιατί ελήφθησαν επί πλασματικών δαπανών. Και αυτό είναι κοινό μυστικό σε όλους, οι κατοικούντες στην Ιερουσαλήμ γνωρίζουν ότι έτσι γίνεται επί πλασματικών δαπανών. Και εγώ πράγματι δεν μπορώ να το κατανοήσω αυτό. Οι εξηγήσεις που έδωσε η Κυβέρνηση στη συζήτηση της επιτροπής δεν είναι πειστικές.
Μια δεύτερη ρύθμιση αφορά τις τεχνικές εταιρείες.
Κύριοι συνάδελφοι, οι τεχνικές εταιρείες ύστερα από την τελευταία νομοθετική ρύθμιση που έγινε από εδώ και στο εξής θα φορολογούνται τα κέρδη τους λογιστικά, όχι με ειδικό τρόπο, όχι με τεκμαρτό τρόπο. Πριν ισχύσουν αυτές οι τελευταίες διατάξεις οι εταιρείες αυτές εφορολογούντο τεκμαρτώς με ένα συντελεστή επί των κερδών που προέκυπταν. Η διαφορά αυτών των τεκμαρτών κερδών με τα λογιστικά κέρδη που ήταν μεγαλύτερα, το 40% αυτής της διαφοράς εφορολογείτο. Το υπόλοιπο 60% της διαφοράς αποθεματοποιείτο και έχουν συσσωρευτεί κάποια αποθεματικά σε αυτές τις τεχνικές εταιρείες.
Η ισχύουσα νομοθεσία λέει ότι αν αυτά κεφαλοποιηθούν ή διανεμηθούν λόγω διάλυσης της εταιρείας φορολογούνται με τις γενικές διατάξεις και με τους ισχύοντες συντελεστές όταν έγινε η αποθεματοποίηση. Τι έρχεται, λοιπόν, και κάνει τώρα η Κυβέρνηση; Εν όψει των μετατροπών και των συγχωνεύσεων των τεχνικών εταιρειών για να προσαρμοστούν στο νέο πλαίσιο που δημιουργήθηκε για τις τεχνικές εταιρείες και τη χορήγηση των πιστοποιητικών με τις πρόσθετες προϋποθέσεις που ψηφίσαμε εδώ στη Βουλή -βέβαια με πλειοψηφία της Κυβέρνησης, αυτό δεν έχει καμία πρακτική σημασία πλέον- έρχεται η Κυβέρνηση και λέει ότι δεν θα πληρώσετε με 35% και με 40% αυτά τα κέρδη αφού ούτως ή άλλως θα το κάνετε αλλά για να μπορέσετε να συγχωνευθείτε θα πρέπει να κεφαλοποιήσετε τα κέρδη, να συγχωνεύσετε τις εταιρείες και υποχρεωτικά θα το κάνετε. Δεν θα φορολογηθείτε με 35% ή με 40% αλλά θα φορολογηθείτε με 17,5% . Δεν είναι κίνητρο, αυτό είναι αναγκαιότητα. Και βέβαια ο Πρόεδρος, ο κ. Μητσοτάκης, είπε γιατί δεν είναι προαιρετικό.
Δεν έχει καμία πρακτική σημασία κύριε Πρόεδρε γιατί ακόμα και το προαιρετικό είναι χειρότερο. Γιατί αν κανείς δεν κεφαλοποιήσει δεν πληρώνει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γι΄ αυτές που δεν θα συγχωνευθούν ενδεχόμενα. 
ΑΔΑΜ ΡΕΓΚΟΥΖΑΣ: Γι΄ αυτές που δεν θα συγχωνευθούν. Δεν μπορώ να κατανοήσω, αλλά ούτε και μπορώ να δεχθώ ότι και γι΄ αυτό το Γενικό Λογιστήριο δεν μπορούσε να μας δώσει στοιχεία. Τα έχει τα στοιχεία το Γενικό Λογιστήριο και δεν μας τα δίνει, γιατί η παραχώρηση αυτή προς τις τεχνικές εταιρείες δεν είναι μικρή.
Δεν με ενδιαφέρει αν οι τεχνικές εταιρείες έχουν μεγαλύτερα λογιστικά κέρδη, γιατί έχουν δώσει "λάδια και ξίδια" από εδώ κι από εκεί, όταν πήραν τα έργα. Αυτό είναι αδιάφορο. Σημασία έχει ότι αυτήν τη στιγμή τι πριμοδοτούμε; Τη διαφθορά; Τους χαρίζουμε 17% επειδή οι τεχνικές εταιρείες έκαναν τις όποιες κινήσεις κατά τη διαδικασία σύναψης των συμβάσεων ή εκτέλεσης των έργων για να καλύψουν εκείνες τις ανάγκες; Δηλαδή νομιμοποιούμε την παρανομία; Δεν μπορώ να το κατανοήσω. 
Έρχομαι σε μια άλλη διάταξη, που προβλέπεται και που νιώθω την ανάγκη να τονίσω, για τα ηλεκτρονικά παιχνίδια. Ψηφίστηκε ένας νόμος πριν ένα χρόνο περίπου. Η εφαρμογή των διατάξεων αυτών ισχύει από 1.1.2002. Η πρώτη ρύθμιση που κάνει στο σχετικό άρθρο παρατείνει για έξι μήνες την εφαρμογή αυτού του νόμου. Δηλαδή, ένας νόμος που οι ίδιοι στο Υπουργείο Οικονομικών ομολογούν ότι είναι ανεφάρμοστος. Άρα, επειδή πλησιάζει η 1.1.2002 παρατείνουμε για έξι μήνες την έναρξη της εφαρμογής. 
Κάνουμε και κάτι άλλο. Δημιουργούμε και συνθήκες αθέμιτου ανταγωνισμού με τη ρύθμιση, γιατί φοβούμενα τα κυκλώματα των ηλεκτρονικών παιχνιδιών ότι τα καταστήματα με ηλεκτρονικούς υπολογιστές μπορεί να καταστούν ανταγωνιστές τους, θα τους δημιουργήσουμε τέτοιες προϋποθέσεις, ώστε να τα κλείσουν αυτά τα μαγαζιά. Πώς; Βάζοντας ετήσιο τέλος στα καταστήματα "Internet cafe", των εκκλησιών, των συλλόγων, ειδικό σήμα των 300.000 ετησίως για κάθε μηχάνημα, τη στιγμή μάλιστα, που υπάρχουν κίνητρα επιδότησης της νέας τεχνολογίας μέσω των ηλεκτρονικών υπολογιστών. 
Κάνουμε και κάτι άλλο. Η ετήσια συνδρομή της επιχείρησης στη σύνδεση του INTERNET είναι 100.000. 'Αρα, ο ηλεκτρονικός υπολογιστής θα είναι ακριβότερος από το τυχερό μηχάνημα. Τεχνικό λέγεται, αλλά τυχερό είναι. Τι θα συμβεί, λοιπόν, εδώ; Δεν θα μπορούν, βεβαίως, να αντεπεξέλθουν στις υποχρεώσεις τους αυτά τα καταστήματα, στα οποία οι χρήστες πληρώνουν 700 δραχμές την ώρα περίπου, επομένως μοιραία ή θα κλείσουν ή θα τοποθετήσουν μέσα στο "Internet cafe" τεχνικό μηχάνημα για να μπορούν να το μετατρέψουν σε τυχερό, για να αντεπεξέλθουν στις υποχρεώσεις τους. Συνθήκες αθέμιτου ανταγωνισμού πρώτης τάξεως. Να τη χαίρεστε αυτήν τη ρύθμιση, κύριε Υπουργέ!
Και κάτι άλλο. Τη στιγμή που υπάρχει μια άτυπη διακομματική επιτροπή, στην οποία έχω την τιμή να συμμετέχω από τη Νέα Δημοκρατία και η οποία έχει τελειώσει ουσιαστικά το έργο της και αναμένονται οι αποφάσεις των κομμάτων επί του πορίσματος, ποια αόρατη δύναμη είναι αυτή που προσδιορίζει την επιτάχυνση αυτής της ρύθμισης για να δημιουργήσει τετελεσμένα γεγονότα και ποιοι κρύβονται πίσω από αυτήν τη ρύθμιση; Ποια συναίνεση θέλει η Κυβέρνηση στη συνέχεια από εμάς για να δώσουμε συνέχεια σε αυτήν τη μάστιγα των τεχνικών παιχνιδιών; Με τέτοιες κινήσεις η Κυβέρνηση θα μείνει μόνη της στο τέλος. 
Μια άλλη ρύθμιση. Την εξουσιοδότηση την παίρνει ο Υπουργός Οικονομικών για να αυξομειώνει λέει τους μοναδικούς συντελεστές καθαρού κέρδους που προβλέπονται για τα επαγγέλματα. Μα, η αύξηση των μοναδικών συντελεστών έξω από το Κοινοβούλιο με απόφαση του Υπουργού, σημαίνει νέα τεχνολογία, σημαίνει αύξηση φόρων για τις επιχειρήσεις που φορολογούνται με το λεγόμενο τεκμήριο που υπάρχει σήμερα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι καθαρά αντισυνταγματικό αυτό;
ΑΔΑΜ ΡΕΓΚΟΥΖΑΣ: Δεν είναι αντισυνταγματικό αυτό; Αν δεν είναι αυτό αντισυνταγματικό, ποιο είναι; Τι φοβάται η Κυβέρνηση και φέρνει αυτήν τη ρύθμιση; Γιατί δεν φέρνει τις όποιες αυξήσεις μοναδικών συντελεστών εδώ στη Βουλή, να το συζητήσουμε, να μας πείσει κι εμάς, να συμφωνήσουμε για την αναγκαιότητα αυτής της ρύθμισης; Από τη μια μεριά λέει η Κυβέρνηση ότι δεν βάζει νέους φόρους και από την άλλη ζητάει εξουσιοδοτήσεις για να βάλει αυθαίρετα όποιους φόρους εκείνη νομίζει. 
Επίσης ήθελα, κυρίες και κύριοι συνάδελφοι, να αναφερθώ και στη μετάθεση εφαρμογής του φόρου προστιθέμενης αξίας το 2003 αντί για το 2002. Όλοι μας γνωρίζουμε ότι οι ίδιες οι παραγωγικές τάξεις επιμένουν και ζητούν την εφαρμογή αυτών των μέτρων. 
Δεν μπορώ να μην επισημάνω επίσης ότι η ρύθμιση που γίνεται για τα ασφαλιστικά ταμεία για να δικαιολογήσει τις αμαρτίες των διοικήσεων ή ακόμα και τις πολιτικές ευθύνες για το τραγελαφικό αυτό φαινόμενο που ζήσαμε όλοι μας στο χρηματιστήριο και τις απώλειες που είχαν τα ασφαλιστικά ταμεία, πολύ φοβάμαι ότι αυτή η ρύθμιση έρχεται να θεραπεύσει αμαρτίες κυβερνητικών στελεχών και τίποτα περισσότερο.
Επίσης θα ήθελα να αναφερθώ στις δαπάνες του μισθωτή για λογαριασμό του ακινήτου του εκμισθωτή. Δεν μας εξηγήσατε γιατί αυτές τις δαπάνες η Κυβέρνηση τις φορολογεί, εάν και εφόσον ο εκμισθωτής δεν αποδέχεται αυτές τις μεταβολές που γίνονται στα ακίνητα. Τι εννοεί η Κυβέρνηση εδώ; Τι ακριβώς θέλει να μας πει και δεν μας το λέει ξεκάθαρα; 
Θα παρακαλέσω, κύριε Υπουργέ, να μας πείτε ξεκάθαρα αυτά τα πράγματα. 
Επίσης, να αναφερθώ στη μονομέρεια της ρύθμισης για τον πόλεμο της Γιουγκοσλαβίας και τις επιπτώσεις του. Αναφέρεσθε σε δύο νομούς μόνο, στο Νομό Ημαθίας και Καστοριάς. Καλώς βέβαια αναφέρεσθε σ' αυτούς τους δύο νομούς αλλά δεν είναι οι μόνοι παραμεθόριοι νομοί. Υπάρχει η Θεσσαλονίκη, υπάρχει η περιοχή του Στρυμωνικού Κόλπου, που έζησαν αυτές τις συνέπειες. Με βάση το άρθρο 4 του Συντάγματος απαιτείται ίση μεταχείριση προς όλους τους πολίτες.
Μετά από όλα αυτά, κυρίες και κύριοι συνάδελφοι, είναι κατανοητό ότι εμείς δεν μπορούμε να ψηφίσουμε αυτό το νομοσχέδιο και καλούμε την Κυβέρνηση να συνέλθει.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της μυστικής ψηφοφορίας που διεξήχθη για τις αιτήσεις άρσεις ασυλιών Βουλευτών. 
Ψήφισαν συνολικά 271 Βουλευτές. 
Υπέρ της άρσης της ασυλίας της κας Λιάνα Κανέλλη ψήφισαν 55 Βουλευτές.
Κατά της άρσης της ασυλίας της ψήφισαν 204 Βουλευτές. 
"Παρών" ψήφισαν 2 Βουλευτές. 
Λευκά 10. 
Άκυρα κανένα. 
Συνεπώς η αίτηση άρσης ασυλίας της κας Κανέλλη απορρίπτεται.
Υπέρ της άρσης της ασυλίας του κ. Θεόδωρου Σκρέκα ψήφισαν 17 Βουλευτές.
Κατά της άρσης της ασυλίας του ψήφισαν 242 Βουλευτές. 
Λευκά 12. 
Άκυρα κανένα. 
Συνεπώς η αίτηση άρσης ασυλίας του κ. Θεόδωρου Σκρέκα απορρίπτεται.
Υπέρ της άρσης της ασυλίας του κ. Ευγένιου Χαϊτίδη ψήφισαν 14 Βουλευτές.
Κατά της άρσης της ασυλίας της ψήφισαν 244 Βουλευτές. 
"Παρών" ψήφισε 1 Βουλευτής. 
Λευκά 12. 
Άκυρα κανένα. 
Συνεπώς η αίτηση άρσης ασυλίας του κ. Ευγένιου Χαϊτίδη απορρίπτεται.
Το λόγο έχει η ειδική αγορήτρια του Κομμουνιστικού Κόμματος Ελλάδας κα Λιάνα Κανέλλη.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Υπόσχομαι να είμαι πολύ σύντομη. Άλλωστε η συζήτηση αφορά τα ζητήματα επί της αρχής αυτού του νομοσχεδίου, το οποίο με τον τρόπο με τον οποίο έχει εισαχθεί, κόπηκε, μοιράστηκε στα δύο, έχει σχεδόν εξαντληθεί. Μένει τώρα να δούμε τις λεπτομέρειες αύριο στα άρθρα. 
Ωστόσο θα ήθελα μια και οι προλαλήσαντες συνάδελφοί μου και ο εισηγητής της Πλειοψηφίας και ο εισηγητής της Νέας Δημοκρατίας επικαιροποίησαν αναγκαστικά λόγω των πραγμάτων τη συζήτηση, να είμαι και εγώ λίγο επίκαιρη σε ό,τι αφορά τη φιλοσοφία επί της αρχής αυτού του νομοσχεδίου.
Μετά το τρομοκρατικό χτύπημα στους διδύμους πύργους και στο Πεντάγωνο στις Ηνωμένες Πολιτείες τα πρώτα μέτρα οικονομικά και οι πρώτες αποτιμήσεις κατατείνουν στην ενίσχυση κυρίως των επιχειρήσεων και μάλιστα με τρόπους θεαματικούς. Φαίνεται ότι η ίδια αντίληψη επικρατεί και εδώ και βαθιά αντιλαϊκή ως είναι και εκεί, είναι και εδώ. Και το λέω χαρακτηριστικά, γιατί το κύμα των απολύσεων που αντιμετωπίστηκε εκεί στη μεγάλη αγορά στη μητέρα αγορά, που κατανοεί τα πράγματα, αγαπητοί συνάδελφοι, επεκτάθηκε με τέτοιο τρόπο και σε τέτοιο βαθμό που, αν το βάλετε, σε ευθεία αναλογία με τα ευεργετικά μέτρα των βλαφθεισών επιχειρήσεων είναι στα αλήθεια 1/10. Δηλαδή έχετε δέκα ευεργετικά μέτρα για μία επιχείρηση ως ασαφές οικονομικό μέγεθος αλλά βεβαίως συγκεντρωμένο κεφάλαιο το οποίο επλήγη και εμειώθη και ταυτόχρονα έχετε δεκαπλασιασμό των απολύσεων και των λαϊκών προβλημάτων που δημιουργούνται απ' αυτό καθ' εαυτό το χτύπημα. 
Στα πλαίσια αυτού του ίδιου εδώ νομοσχεδίου, έτσι όπως κατατίθεται, έχει κάποιος την αίσθηση ότι εν όψει ενδεχομένως και προαναγγελθέντως ανασχηματισμού εν όψει τέλους έτους και ενάρξεως της αντιστοιχίας του ευρώ και της καθιέρωσης του ευρώ στη ζωή μας, έπρεπε να τακτοποιηθούν οι υποφέροντες, οι δυστυχείς, οι ταλαιπωρημένοι. Και είναι απορίας άξιο πώς επιμένει η Κυβέρνηση να το συζητήσουμε σήμερα εδώ και να το ψηφίσουμε αυτό το νομοσχέδιο. Αυτές οι ατυχέστατες κατηγορίες πληθυσμού, οι μεγάλες λαϊκές μάζες, που προβλέπει την τακτοποίησή τους εδώ και τις φορολογικές τους απαλλαγές και τις διευκολύνσεις τους και τις δόσεις τους το νομοσχέδιο, πρέπει επειγόντως να τακτοποιηθούν.
Ποιοι είναι οι φτωχοί και καταφρονεμένοι που χρειάζονται βοήθεια; Οι κατασκευαστικές εταιρείες. Ως γνωστόν οι μεγάλες κατασκευαστικές εταιρείες είναι πάσχουσες οικονομικά. Δεν έχουν επαρκή κέρδη. Έτσι, λοιπόν, πρέπει να έχουν τη δυνατότητα αφορολόγητα να κεφαλαιοποιούν, να βγάζουν στο εξωτερικό τα χρήματά τους για να είναι ασφαλέστερα και να τακτοποιούν τις μεγάλες τους ζημιές, γιατί, ως γνωστόν, πολύ σύντομα θα έχουμε διαδηλώσεις από τους ιδιοκτήτες κατασκευαστικών εταιρειών, αφού δεν μπορούν αλλιώς να αντιμετωπίσουν και την τρέχουσα ύφεση. Εδώ πρέπει να τις βοηθήσουμε. 
Ο άλλος πάσχων πληθυσμός σ' αυτό το νομοσχέδιο είναι οι τράπεζες. Όπως είναι γνωστό, οι τράπεζες έχουν πολύ μεγάλα οικονομικά προβλήματα. Τα κέρδη τους είναι πάρα πολύ χαμηλά και πρέπει να διευκολυνθούν.
Οι ασφαλιστικές εταιρείες; Α, εδώ έχουμε προβλήματα. Οι ασφαλιστικές εταιρείες πηγαίνουν πακέτο με τις τράπεζες στις διευκολύνσεις. Το μάρμαρο ποιος θα το πληρώσει; Πάλι ο λαός θα το πληρώσει. Το ξέρει και θα το πληρώσει. Φημολογείται ότι θα έχουμε 40%, 50% αύξηση των ασφάλιστρων. Άλλωστε, είναι γνωστό τοις πάσι ότι κατεβλήθη ήδη και προκατεβλήθη το τίμημα για το χτύπημα: Τρία δολάρια το κεφάλι. Τρία δολάρια το κεφάλι είχαμε αύξηση.
Άρα, λοιπόν, οι ασφαλιστικές εταιρείες έχουν αυξημένες ανάγκες. Τώρα θα δούμε σιγά-σιγά αυτήν τη φιλοσοφία να διαχέεται. Οπουδήποτε διακυβεύονται κέρδη, τιμολογούνται εκ των προτέρων. Αυτή η φιλοσοφία είναι διάχυτη σ' αυτές τις αποσπασματικές διατάξεις και διαταξούλες που μπαίνουν εδώ.
Είναι δε χαρακτηριστικό και γι' αυτό το είπα ότι βιάστηκε η Κυβέρνηση. Ακούγεται κυνικό, αλλά θα έπρεπε ίσως να περιμένει, γιατί θα μας προκύψουν και άλλοι αναξιοπαθούντες, όπως για παράδειγμα τα αεροδρόμια και οι αεροπορικές εταιρείες. Ξέρετε, σε μία μαγευτική τοποθέτηση απέναντι στην ελεύθερη αγορά ξαφνικά ακόμα και οι αεροπορικές εταιρείες μεγάλων καπιταλιστικών παραδείσων όπως η Ελβετία, έχουν οδηγηθεί σε αδιέξοδο και τώρα ζητούν κρατική βοήθεια και ενίσχυση, αφού προηγουμένως καταγγείλουν τις τράπεζες.
Όλους αυτούς, λοιπόν, εμείς εδώ, στη μικρή μας χώρα θα πρέπει να τους τακτοποιήσουμε. Έτσι, η HOΕCHTIF πρέπει να αντιμετωπίσει τα προβλήματα με φορολογικές απαλλαγές, με αλλαγές συντελεστών. Είναι φωτογραφική η HOΕCHTIF, το είχαμε πει από την αρχή, το είπαμε και στην επιτροπή. Έχει μάλιστα και κατανομή σχεδόν δημοσίων έργων. Τι θα συμβεί χώρια με τις γέφυρες, με τους αεροδιαδρόμους, με τα υπόστεγα; Εμείς ως Βουλευτές που εκπροσωπούμε τον ελληνικό λαό, καλούμαστε να υπερασπιστούμε τα υπόστεγα της HOΕCHTIF Τα έξοδα που έχει από κάπου πρέπει να τα καλύψει. Είναι πάρα πολύ δύσκολο να το αντιμετωπίσεις. Η φιλοσοφία εξυπηρέτησης του μεγάλου κεφαλαίου και των μεγάλων προβλημάτων πρέπει να ισοφαρίσουν εν πολλοίς με αριθμούς που δεν ισοφαρίζονται στη λογική.
Ζούμε στη χώρα που μιλάμε για μεγάλα έργα και κατασκευαστικές εταιρείες όπου, για παράδειγμα, τα εξήντα χιλιόμετρα ως προϋπολογισμός της Αττικής Οδού μπορεί συνολικά να κοστίζουν και να προϋπολογίζονται όσο τα εξακόσια πενήντα χιλιόμετρα της Εγνατίας Οδού. Είμαστε στη μαθηματική ενίσχυση του κεφαλαίου μεταξύ εξήντα και εξακόσια πενήντα να πρέπει να εξομοιωθούν τα κόστη και τα κέρδη.
Ποιος θα ωφεληθεί από όλα αυτά; Θα ωφεληθούν οι Έλληνες εργαζόμενοι από αυτές τις φοροαπαλλαγές; Μηδαμινές είναι, όπως ήταν και οι ρυθμίσεις του ευρώ, που ήταν μηδαμινές για μεγάλες μερίδες του πληθυσμού. Για αυτούς που ανήκουν στα δυόμισι εκατομμύρια που ζουν κάτω από τα όρια της φτώχειας, δεν προβλέπεται τίποτα εδώ. Ρυθμίσεις διαδικαστικές για να μπορούν να δικαιολογηθούν τα υπόλοιπα, γιατί όταν έχεις ένα τεράστιο άρθρο και μιλάς για τους ηλεκτρονικούς υπολογιστές και τους εντάσσεις στα πρότυπα, θα ήθελα να πω στον αγαπητό συνάδελφο της Πλειοψηφίας ότι ενδεχομένως αγνοεί πως με την πιστωτική τους κάρτα, εν πολλοίς υποχρεωτική σε συνθήκες ελεύθερης αγοράς και εκσυγχρονισμένης αντίληψης μιας αχρήματης κοινωνίας, η οποία λογιστηριακά μπορεί να φουσκώνει το κεφάλαιο όσο χρειάζεται, η πληθώρα των ανηλίκων και μη ανηλίκων ήδη τσογάρει στην παγκόσμια αγορά. Δεν παγκοσμιοποιούνται μόνο η φτώχεια και τα προβλήματα, αλλά κυρίως και πάνω απ' όλα ο τζόγος.
Επομένως, αυτό το ειδικό τέλος είναι μόνο για να τακτοποιήσει εσωτερικά μία αγορά, η οποία βλάπτεται και χρηματιστηριακώς. Ειδικά μετά τις τελευταίες εξελίξεις μέρος του ενδοκαπιταλιστικού εσωτερικού ανταγωνισμού είναι μεταξύ της νέας τεχνολογίας και της παλαιάς, μεταξύ του DAW και του NASDAQ. Εδώ πρέπει να βοηθήσουμε και τους κατασκευαστές και χίλια δυο άλλα. Και αυτό χωρίς να αναλογιζόμαστε πως, όταν μιλάμε για ηλεκτρονικούς υπολογιστές, στην πραγματικότητα μιλάμε για μία περιοχή του κόσμου που σήμερα βρίσκεται εν βομβαρδισμώ και πολέμω. Συνήθως δε από ανήλικες ομάδες εργασίας κατασκευάζονται τα υπέροχα μικροτσίπς, για να μπορεί να ανεβαίνει ο ΝASDAQ. Αυτές είναι οι περιοχές του κόσμου ο οποίος απειλεί την ελεύθερη αγορά εάν δεν μπορεί να παρέχει τις ατελείωτες στρατιές των εκατομμυρίων ανηλίκων δούλων και γυναικών οι οποίοι με το βούρδουλα παράγουν τα μικροτσίπς έτσι ώστε εμείς να μιλάμε τώρα εδώ για τη φορολογία του τζόγου σε επίπεδο ηλεκτρονικών υπολογιστών.
Και βεβαίως ποιος θα βλαφτεί απ' αυτήν τη ρύθμιση; Θα τακτοποιηθεί μεταξύ τζογαδόρων και παραγωγών νέας τεχνολογίας ενδεχομένως το σύστημα, για να τακτοποιηθούν και τα συμφέροντα. Θα πληρώσει τα σπασμένα ενδεχομένως ένα συνδικαλιστικό σωματείο το οποίο έχει ένα, δύο τερματικά για να μπορεί να συνεννοηθεί. Θα τα πληρώσει ένας σύλλογος ή ένας πολιτιστικός σύλλογος, ενώ όλοι οι άλλοι που θα ωφεληθούν από την επιδότηση στους ηλεκτρονικούς υπολογιστές θα ενταχθούν στο σύστημα αντιμετώπισης του ζητήματος. "Ξέρετε, βγείτε για βόλτα". Ξέρετε τι ρωτάνε; Πότε θα μπουν οι κουλοχέρηδες; Είναι ένα μείζον άνοιγμα της ελληνικής οικονομίας προς το μέλλον. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Πάμε στους ασφαλιστικούς οργανισμούς. Τώρα, θα πρέπει να λειτουργήσουν με την ίδια νοοτροπία που ψηφίστηκε εδώ και τους επετράπη να παίζουν τα αποθεματικά τους από τον ιδρώτα του καθενός πολίτη αυτής της χώρας και ενδεχομένως και των προγόνων του. Και αυτό διότι ό,τι έχει αποθησαυρισθεί δεν αποθησαυρίσθηκε επειδή κάποιος τα έδωσε στους ασφαλιστικούς οργανισμούς με δημοσιονομικές αδικίες, με κακοδιαχειρίσεις. Αποτελούν αποθησαύριση ιδρώτα και κόπου αλλά και επενδύσεων. Δεν χρειάζεται τρομοκράτης για να σου πει ότι δεν μπορείς να ονειρευτείς. Το αποδεικνύει το γεγονός ότι μπορούν να του τζογάρουν τη ζωή σου και τον ιδρώτα σου και μετά να μιλούν για ασφαλιστικά προβλήματα.
Η φιλοσοφία αυτού του νομοσχεδίου φαίνεται στην τροπολογία που κατατέθηκε. Την επεξεργαστήκαμε λίγο και βρήκαμε τα ποσά. Θα τα καταθέσω για να βοηθήσω τους συναδέλφους. Με το 3‰ τα οφειλόμενα ποσά αντιστοιχούσαν σε 89 δισεκατομμύρια δραχμές. Με τη μείωση πέφτουμε στα 55 δισεκατομμύρια. Το υπόλοιπο θα το δώσουν πάλι μέσα στη νοοτροπία μιας απροσδιόριστης δανειακής μορφής για να τακτοποιηθούν και αυτά.
Προς ποια κατεύθυνση τακτοποιούνται; Θα εμφανιστούν κάποιες εικόνες εντελώς πλασματικές ότι, επειδή θα ευτυχήσουν, θα εξάγουν τα κεφάλαιά τους. Θα μπορέσουν αφορολογήτως και σε πέντε δόσεις με 17,5% αφού τα έχουν συγκεντρώσει να τα εξάγουν. Θα φορολογηθούν εκ των υστέρων γι' αυτά οι κατασκευαστικές εταιρείες. Τίνος τη ζωή θα κάνει καλύτερη αυτό το πράγμα; Των μεταναστών πού έχουν επιστρατευθεί επιδοτούμενοι κατά κεφαλήν από την Ευρωπαϊκή 'Ενωση για τρίμηνες και τετράμηνες συμβάσεις; Δουλεύουν και αφού δουλέψουν πέφτει και κάποια γέφυρα και τους πλακώνει. Αυτές είναι οι εταιρείες που πάσχουν και πρέπει να αντιμετωπισθούν επειγόντως πριν κλείσει ημερολογιακά η χρονιά; 
Είναι προφανές ότι αν αυτά τα πράγματα δεν αποτιμηθούν, πολιτικά θα είναι πολύ δύσκολο να τα αντιμετωπίσουμε. ΄Ετσι ένας Βουλευτής καταφεύγει στο Γενικό Λογιστήριο του Κράτους για να μάθει πόσο κοστίζει το μάρμαρο και από ποιους θα πληρωθεί. Πολιτικά είναι προφανές από ποιους θα πληρωθεί. Θα πληρωθεί από το λαό. Είναι ακόμη προφανές το πού θα πάνε τα κέρδη. Το κόστος είναι απροσδιόριστο. 
Ο συνάδελφος από τη Νέα Δημοκρατία ειδικά γι' αυτήν την έκθεση είπε ότι την θεώρησε πρωτοφανή στην ασάφειά της. Εγώ θα σας δώσω μια ερμηνεία. Αν ήταν σαφές το κόστος, θα ήταν και υπολογίσιμα τα κέρδη των ενδιαφερομένων. Μένοντας ασαφές το κόστος, μένουν ασαφή και τα κέρδη. Αν αφήσετε τα κέρδη ασαφώς προσδιορισμένα από φορολογικής πλευράς, τότε το τέλος τους είναι ο ουρανός. 
Μπορεί να είναι ουρανομήκη κυριολεκτικώς και ανέλεγκτα φορολογικώς. Ή, αν θέλετε, ευνοημένα σε τέτοιο βαθμό ώστε θεωρητικά να μπορούμε να λέμε ότι συμβάλουν στην ανάπτυξη, προωθούν τα πάντα και στην πραγματικότητα τίποτε, τίποτε για τον πολύ κόσμο, τίποτε για το λαό, τίποτε για τους φορολογούμενους, οι οποίοι έχουν διευκολύνσεις, όχι απλώς ελάχιστες σε δυσμενείς συνθήκες, ελπίδες ελάχιστες για συνταξιοδότηση ευπρεπή. Ακόμη και η φορολογία για τους υπαλλήλους που κατατέθηκε είναι μέσα στα πλαίσια της αποσπασματικής επιδοματικής πολιτικής. Και βέβαια, βρισκόμαστε μπροστά στο εξής αντιφατικό σχήμα: Έχουμε μία Kυβέρνηση που διατείνεται ότι δεν θέλει την επιδοματική πολιτική, γιατί η ελληνική οικονομία έχει γερά πόδια και μετά έχουμε πότε μία τροπολογία, πότε ένα νομοσχέδιο, πότε μία αποσπασματική εμφιλοχώρηση μιας φιλοσοφίας με οποιαδήποτε οικονομική ευκαιρία κατάθεσης νομοσχεδίου για να ενισχύουμε την επιδοματική πολιτική. 
Θα ξεκινήσω από τα σωματεία. Εκεί ίσως σωθεί ολόκληρος ο τόπος. Η κατάργηση της αυτοτελούς φορολόγησης ομολόγων και εντόκων γραμματίων για παράδειγμα, μην ξέρουμε σε τι και πώς θα βλάψει τα έσοδα. Με τι θα αντικατασταθεί και πώς; Ήδη και στην έκθεση περί συνταγματικότητας ελέγχεται το κατά πόσο θα έπρεπε να δούμε ή να μη δούμε ορισμένα ζητήματα σε βάθος. Θα σας παρακαλούσα, λοιπόν, να κατανοήσετε ότι για όλα τούτα ένα κόμμα το οποίο ευτυχώς δεν εναπόθεσε ούτε στην Ο.Ν.Ε. ούτε στο ευρώ τις ελπίδες του για έναν καλύτερο κόσμο, θα το καταψηφίσει γιατί αποδεικνύεται ότι εκτός των συνήθων υπόπτων, των συνήθων τρομοκρατών, των συνήθων ταραξιών, των συνήθων πολιτικώς διαφωνούντων, υπάρχουν και οι κλασικοί συνήθεις ευνοούμενοι τέτοιων οικονομικών ρυθμίσεων σε μία ελεύθερη αγορά, που είναι ελεύθερη μόνο με την προϋπόθεση, ότι ο λαός έχει ψηλά τα χέρια και τα έχει σηκωμένα. Ε, λοιπόν, μπορούν να τα έχουν στο γραφείο τους και να υπογράφουν επιταγές.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Περιβάλλοντος, Χωροταξίας και Δημοσίων Έργων, Υγείας και Πρόνοιας, Δημόσιας Τάξης και Εμπορικής Ναυτιλίας κατέθεσαν σχέδιο νόμου: "Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις".
(Παραπέμπεται στην αρμόδια Διαρκή Επιτροπή)
Ο κ. Λαφαζάνης έχει το λόγο ως Κοινοβουλευτικός Εκπρόσωπος του Συνασπισμού της Αριστεράς και της Προόδου.
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, είμαι υποχρεωμένος να μιλήσω επί της αρχής σε ένα νομοσχέδιο, το οποίο είναι τμήμα προηγούμενου νομοσχεδίου, το οποίο δεν έχει αρχή ούτε μέση ούτε τέλος. Επομένως, η συζήτηση επί της αρχής είναι εικονική εντελώς όταν μιλάμε γι' αυτό το νομοσχέδιο. Πρόκειται για νομοσχέδιο λίθων και κέραμων ατάκτως ερριμμένων, όλος ο τραγέλαφος που ισχύει με το φορολογικό μας σύστημα. Διατάξεις επί διατάξεων, συμπληρώσεις επί συμπληρώσεων, ατέλειωτες παράγραφοι, τα οποία χρησιμεύουν μόνο στους ειδικούς για να ερμηνεύουν τους νόμους και στους πολίτες για να μην μπορούν να βγάλουν άκρη με το φορολογικό μας σύστημα. 
Θα ήθελα όμως να ξεχωρίσω κάποια θέματα, να τα σχολιάσω στην ομιλία μου επί της αρχής. 
Θα ήθελα να αποδοκιμάσω να εισάγετε την τελευταία ώρα τροπολογίες άσχετες με το νομοσχέδιο ενώ είναι σοβαρότατα θέματα. Αυτό το νομοσχέδιο το συζητάμε από τα Θερινά Τμήματα, κύριε Υπουργέ! Το ξέρετε, έχουμε ταλαιπωρηθεί. Πώς είναι δυνατόν την τελευταία ώρα, εφόσον το σπάσαμε στα δύο το νομοσχέδιο, να μας φέρετε τροπολογία εδώ με την οποία πάτε να κάνετε ακόμα πιο πλασματικό τον ήδη πλασματικό προϋπολογισμό που μας καταθέσατε; Διότι θα μας δοθεί η ευκαιρία να μιλήσουμε επί του προϋπολογισμού, αλλά αυτός ο προϋπολογισμός που καταθέσατε είναι έπεα πτερόεντα, δεν έχει καμία σχέση με ουδεμία πραγματικότητα. Είναι ένα τεχνητό κατασκεύασμα από την αρχή μέχρι το τέλος. Θα το αποδείξουμε στη σχετική συζήτηση. Αλλά εδώ έρχεστε στο σημείο προκειμένου να γλιτώσετε έξοδα από τον προϋπολογισμό να φέρνετε ρυθμίσεις οι οποίες είναι τελείως απαράδεκτες και ανεπίτρεπτες. Μαζεύετε ακόμα και ψίχουλα, αν και αυτά δεν είναι ψίχουλα, είναι -απ' ό,τι μας είπε η κα Κανέλλη που έκανε τους υπολογισμούς- πενήντα δισεκατομμύρια. Μου κάνει εντύπωση εδώ η αιτιολογική έκθεση του Γενικού Λογιστηρίου του κράτους. Επιτρέπεται να μην έχει περίπου...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Όχι περίπου. Ακριβώς. Είναι μετρημένα, γραμμένα!
ΠΑΝΑΓΙΩΤΗΣ ΛΑΦΑΖΑΝΗΣ: Ναι, ακριβώς, έπρεπε. Εγώ θα δεχόμουν και το περίπου αν δεν ήθελε να βάλει το ακριβώς. Περίπου. Δηλαδή κρυφά γίνονται αυτά τα πράγματα; Και το Λογιστήριο του Κράτους αν δεν μπορεί να βγάλει αυτό το νούμερο, με συγχωρείτε αλλά δεν κάνει σωστά τη δουλειά του. Εκτός αν το Λογιστήριο του Κράτους κατευθύνεται από μια λογική που λέει να αποκρύψουμε από τη Βουλή και από τους Βουλευτές την πραγματικότητα, να περάσουμε στη ζούλα αυτήν την τροπολογία την τελευταία στιγμή, για να μην καταλάβουν περίπου τι γίνεται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μας λέει ο κύριος Υπουργός τι ποσό είναι, για να αποκτήσει σοβαρότητα η Βουλή;
Δεν ξέρετε, κύριε Υπουργέ, τι ποσό είναι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν τα έχω. Θα σας απαντήσω αργότερα.
ΠΑΝΑΓΙΩΤΗΣ ΛΑΦΑΖΑΝΗΣ: Είναι δυνατόν να φέρνετε τροπολογία στην οποία υποτίθεται ότι εμείς πρέπει να τοποθετηθούμε αύριο το πρωί; Πρέπει να έχουμε κάποια στοιχεία για να τοποθετηθούμε. Αλλά όχι μόνο δεν μας τα δίνετε αυτά τα στοιχεία, αλλά πάτε να γλιτώσετε τον προϋπολογισμό από κάποιες δαπάνες οι οποίες ήταν επιβεβλημένες με νόμο και πάτε να καλύψετε πάλι τα έξοδα με έκδοση δανειακών τίτλων. Τι θα γίνει επιτέλους; Πόσους τίτλους θα εκδώσετε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προετοιμάζουν το έδαφος για την κυβέρνηση της Νέας Δημοκρατίας!
ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι εκεί το θέμα. Εγώ δεν το βάζω εκεί το θέμα. Το θέτω ως πρόβλημα. Γιατί μέλλουσες, επόμενες γενιές θα πληρώνουν προϋπολογισμούς του παρελθόντος. Αυτό είναι το θέμα. Δηλαδή προσπαθούμε να διαμορφώσουμε προϋπολογισμούς του σήμερα με λεφτά από το αύριο και που δεν ξέρουμε αν θα εισπραχθούν αυτά τα λεφτά και που επιβαρύνουμε το ελληνικό δημόσιο διότι πληρώνει τόκους. Πόσα προέσοδα έχετε εκδώσει, πόσα προμέτοχα;
Κύριε Υπουργέ, προχθές κάνατε στα κρυφά προείσπραξη κοινοτικών εσόδων για πρώτη φορά στα χρονικά αυτής της χώρας, της τάξης των επτακοσίων δισεκατομμυρίων δραχμών. Προεισπράττετε έσοδα από έργα που δεν έχετε εκτελέσει. Και ξέρετε ότι όχι μόνο επιβαρύνετε το δημόσιο με αυτήν την προείσπραξη με τόκους, αλλά ότι μπορεί να μην έχετε και αυτά τα έσοδα. Ποιος σας βεβαιώνει ότι θα σας πληρώνει η Κοινότητα μέσω του Γ' Κοινοτικού Πλαισίου Στήριξης οποιοδήποτε έργο κάνετε, όποτε και αν το κάνετε και όπως και αν το κάνετε; Και τι θα γίνει τότε, αν δεν εισπράξετε καν αυτά τα έσοδα, όπως φαίνεται τώρα και με το κτηματολόγιο. Τι θα γίνει; Αυτό είναι πρωτοφανές και το κάνετε στα κρυφά. Και όταν σας ζητάμε στοιχεία, ελέγχοντες την Κυβέρνηση, δεν μας τα δίνετε!
Αν σας δώσω τις σχετικές απαντήσεις που μας έχετε δώσει για τα προμέτοχα, τα προέσοδα, τις προεισπράξεις, θα δείτε ότι ούτε τον τόκο δεν μας δίνετε ούτε τη μεθοδολογία που ακολουθείτε για να γίνεται η προείσπραξη. Και πολλές από αυτές τις υλοποιήσεις γίνονται μέσω ξένων εταιρειών του Λουξεμβούργου.
Και έρχεστε τώρα να νομιμοποιήσετε νέους τίτλους του δημοσίου μέσα από μία τροπολογία την οποία μας φέρνετε την τελευταία στιγμή. Σας καλούμε να την αποσύρετε. Δεν μπορεί να συζητά έτσι η ελληνική Βουλή. Εδώ δεν ξέρετε εσείς τα νούμερα, θα τοποθετηθούμε εμείς;
ΑΔΑΜ ΡΕΓΚΟΥΖΑΣ: Απολογιστική κάλυψη πάει να γίνει.
ΠΑΝΑΓΙΩΤΗΣ ΛΑΦΑΖΑΝΗΣ: Θέλω να σταθώ σε ορισμένα τουλάχιστον σημεία του νομοσχεδίου τα οποία κατά τη γνώμη μας είναι διατάξεις οι οποίες λειτουργούν υπέρ συγκεκριμένων και μεγάλων οικονομικών συμφερόντων. Ό,τι και αν λέει ο εισηγητής της Πλειοψηφίας, όπως και αν προσπαθεί να δικαιολογήσει τα πράγματα, δεν δικαιολογούνται.
Κατ' αρχήν, στο άρθρο 1 παράγραφος 6 μειώνετε τη φορολογία για τα ομόλογα που εκδίδουν οι τράπεζες και οι ασφαλιστικές εταιρείες από 15% σε 10%. Γιατί το κάνετε αυτό; Είπατε ότι αυτό γίνεται και σε άλλες επιχειρήσεις. Κακώς το κάνετε, εάν το κάνετε, και σε άλλες επιχειρήσεις. Πρέπει να το κάνετε και στις τράπεζες και στις ασφαλιστικές εταιρείες; Γιατί να μειωθεί αυτή η φορολογία επί των τόκων των ομολόγων που εκδίδουν οι τράπεζες και οι ασφαλιστικές εταιρείες;
Για τα ομόλογα που εκδίδει το ελληνικό δημόσιο υπάρχει φορολογία 10%. Το ελληνικό δημόσιο κατ' αυτόν τον τρόπο είχε ένα προνόμιο: να μπορεί να καλύπτει το δανεισμό του και επομένως να αποπληρώνει το δημόσιο χρέος φορολογώντας λιγότερο τα ομόλογα του δημοσίου. Αυτό ήταν προς το συμφέρον του δημοσίου.
Έρχεστε τώρα και εξισώνετε τους τόκους των ομολόγων των τραπεζών και των ασφαλιστικών εταιρειών με τη φορολογία του δημοσίου. Θεωρούμε απολύτως απαράδεκτη και ευνοϊκή...
ΒΑΣΙΛΗΣ ΚΕΔΙΚΟΓΛΟΥ: Το λέει η Ευρωπαϊκή Ένωση.
ΠΑΝΑΓΙΩΤΗΣ ΛΑΦΑΖΑΝΗΣ: Δεν υπάρχει τέτοιο θέμα, κύριε Κεδίκογλου. Δεν έχει μπει ενιαία φορολογία.
ΒΑΣΙΛΗΣ ΚΕΔΙΚΟΓΛΟΥ: Το κράτος πρέπει να είναι ισότιμα ανταγωνιστικό με τις τράπεζες.
ΠΑΝΑΓΙΩΤΗΣ ΛΑΦΑΖΑΝΗΣ: Ας μην τα φορτώνουμε όλα στην Ευρωπαϊκή Ένωση. Υπάρχουν και πράγματα που κάνουμε εμείς για να ευνοήσουμε κάποιους.
Είμαστε, λοιπόν, ριζικά αντίθετοι γιατί είναι ένα μέτρο που ευνοεί τις τράπεζες και τις ασφαλιστικές εταιρείες και δεν νομίζω ότι είναι οι πιο αναξιοπαθούντες στην ελληνική κοινωνία.
Το χειρότερο όμως που θέλω να υπογραμμίσω σε αυτό το νομοσχέδιο είναι το άρθρο 2 παράγραφος 11. Κύριε Υπουργέ, εδώ μιλάτε για τις αποσβέσεις στα αεροδρόμια. Τι έπρεπε να πείτε; Όχι αποσβέσεις στα αεροδρόμια, αλλά αποσβέσεις στο Αεροδρόμιο των Σπάτων. Γιατί περί αυτού πρόκειται.
Επομένως, φέρνετε μία διάταξη η οποία είναι αποκλειστικά για το Αεροδρόμιο των Σπάτων. Και η διάταξη αυτή για τις αποσβέσεις στο Αεροδρόμιο των Σπάτων που θέλετε να εγκρίνουμε -σας το είπα και θα σας το ξαναπώ ευθέως, κύριε Υπουργέ- είναι χαριστική και φωτογραφική. Φωτογραφική για τη HOΕCHTIF, χαριστική επίσης για την ίδια γερμανική εταιρεία.
Βάζετε αποσβέσεις οι οποίες είναι κατά μέσο όρο 4%. Γιατί βάζετε 4%, όταν ένα αεροδρόμιο δεν χτίζεται με τη λογική της απόσβεσής του σε μία εικοσιπενταετία; Δεν το φτιάχνουμε για μία εικοσιπενταετία το αεροδρόμιο. Το 4% το βάζετε απλώς και μόνο γιατί είναι εικοσιπενταετής η σύμβαση του ελληνικού δημοσίου με τη HOECHTIF. Επομένως -4 επί 25 ίσον 100- φεύγοντας η HOECHTIF θα έχει αποσβεστεί το κεφάλαιό της. Όμως αυτό δεν είναι συμφέρον για το δημόσιο. Μπορεί να συμφέρει τη HOECHTIF, δεν συμφέρει όμως το δημόσιο.
Πολύ περισσότερο δεν συμφέρει το δημόσιο, όταν σήμερα έχουμε πρόβλημα στις αεροπορικές συγκοινωνίες, όταν το κόστος του Αεροδρομίου των Σπάτων είναι πάρα πολύ μεγάλο. Επιτείνετε, λοιπόν, το πρόβλημα σε αυτήν την περίοδο κρίσης των αεροπορικών εταιρειών και έπρεπε οι συντελεστές απόσβεσης να είναι πάρα πολύ χαμηλοί. Πάρα πολύ χαμηλοί!
ΑΔΑΜ ΡΕΓΚΟΥΖΑΣ: Τα πρώτα χρόνια έχει ζημίες δεν έχει κέρδη.
ΠΑΝΑΓΙΩΤΗΣ ΛΑΦΑΖΑΝΗΣ: Μα, ακριβώς αν έχει ζημίες και κρατάει μεγάλες αποσβέσεις, κύριε Ρεγκούζα, το κόστος χρήσης του αεροδρομίου αυξάνεται.
ΑΔΑΜ ΡΕΓΚΟΥΖΑΣ: Θα τελειώσουν οι αποσβέσεις, αν το κάνει με 10%.
ΠΑΝΑΓΙΩΤΗΣ ΛΑΦΑΖΑΝΗΣ: Για να μειώνεται το κόστος χρήσης του αεροδρομίου -και είναι φυσικό το αεροδρόμιο δεν είναι ένα έργο που το φτιάχνουμε ούτε για δέκα ούτε για είκοσι χρόνια, Αεροδρόμιο Σπάτων θα φτιάξουμε μετά από δύο αιώνες αν το ξαναφτιάξουμε- η απόσβεσή του πρέπει να είναι μακροπρόθεσμη. Οι συντελεστές απόσβεσης πρέπει να είναι πάρα πολύ μικροί και αυτό συμφέρει...
ΑΔΑΜ ΡΕΓΚΟΥΖΑΣ: Η Κυβέρνηση κάνει το αντίθετο από αυτό που λέτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό κάνει η Κυβέρνηση.
ΑΔΑΜ ΡΕΓΚΟΥΖΑΣ: Αυτό κάνει η Κυβέρνηση.
ΠΑΝΑΓΙΩΤΗΣ ΛΑΦΑΖΑΝΗΣ: Η Κυβέρνηση βάζει 4% συντελεστή απόσβεσης και σας είπα ότι αυτοί οι συντελεστές απόσβεσης είναι πάρα πολύ υψηλοί. Πρέπει να είναι πολύ μικρότεροι οι συντελεστές απόσβεσης. Οι υψηλοί συντελεστές απόσβεσης επιβαρύνουν το αεροδρόμιο και το κόστος του.
Επίσης στο άρθρο 3 κάνετε μια χαριστική πράξη προς τις κατασκευαστικές εταιρείες. Το περίφημο 17,5% με το οποίο μπορούν να κεφαλαιοποιούν τα αφορολόγητα αποθεματικά τα οποία έχουν είναι υποβοηθητικό για τις εταιρείες αυτές. Τώρα μάλιστα με τη συγκέντρωση και τις συγχωνεύσεις που γίνονται τους δίνετε τη δυνατότητα με ένα συντελεστή 17.5% αντί να φορολογηθούν κανονικά να κεφαλαιοποιηθούν τα αποθεματικά ακόμη και να τα μοιράσουν τα ποσά αυτά. Βέβαια με αυτό τον τρόπο θα εισπράξετε και σεις κάποια λεφτά άμεσα, που τα έχετε ανάγκη αλλά δεν θα εισπράξετε αυτά που θα εισπράττατε αν φορολογούνταν οι εταιρείες κανονικά με τους κανονικούς συντελεστές.
Επίσης στο άρθρο 5 καταργείτε το φόρο συγκέντρωσης των κεφαλαίων. 
ΑΔΑΜ ΡΕΓΚΟΥΖΑΣ: Δεν τον καταργεί. Την υπεραξία καταργεί.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, την υπεραξία το 1%. Δεν είναι μικρό.
ΑΔΑΜ ΡΕΓΚΟΥΖΑΣ: Το 1% είναι ο φόρος συγκέντρωσης.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι μικρό.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Ρεγκούζα, έτσι δεν μπορούν να γραφούν τα Πρακτικά.
ΑΔΑΜ ΡΕΓΚΟΥΖΑΣ: Συγγνώμη, κύριε Πρόεδρε.
ΠΑΝΑΓΙΩΤΗΣ ΛΑΦΑΖΑΝΗΣ: Το 1% δεν είναι μικρό. Όταν συγκεντρώνονται τα κεφάλαια με συγχωνεύσεις, δημιουργούν υπεραξία. Το 1% που τα καταργεί λειτουργεί υπέρ αυτών που κάνουν τις συγκεντρώσεις και κατά αυτόν τον τρόπο επωφελούνται ορισμένοι και χάνει το δημόσιο. Και εν πάση περιπτώσει το ερώτημα είναι γιατί κάνετε αυτές τις φορολογικές διευκολύνσεις σε αυτούς οι οποίοι κάνουν αυτές τις συγχωνεύσεις; Το 1% αυτό γιατί να το χάσει το δημόσιο; Εν πάση περιπτώσει αν έχετε προβλήματα στα έσοδα του δημοσίου δεν είναι δυνατόν να προχωράτε άρθρο-άρθρο, ρύθμιση-ρύθμιση ευνοϊκά γι αυτούς οι οποίοι ήδη είναι σε μια κατάσταση που δεν χρειάζονται ελάφρυνση. Γιατί το κάνετε αυτό;
Στο άρθρο 8 έχω ορισμένες παρατηρήσεις για τα παίγνια. Δίνετε παρατάσεις γιατί δεν προχώρησαν στην εγκατάσταση φορολογικού μηχανισμού. Να πω γιατί δεν προχώρησαν κατά τη γνώμη μου. Διότι αναμένουν να εγκρίνετε το λεγόμενο πόρισμα της Διακομματικής Επιτροπής το οποίο εμείς δεν το έχουμε αποδεχθεί και νομίζω και το Κ.Κ.Ε. Τι λέει το πόρισμα. Προσπαθεί να νομιμοποιήσει τα παιχνίδια περιορισμένου κέρδους.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άρα δεν υπάρχει πόρισμα, αν δεν το δέχεστε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπάρχει πόρισμα πλειοψηφίας.
ΠΑΝΑΓΙΩΤΗΣ ΛΑΦΑΖΑΝΗΣ: Μπορεί να υπάρχει πόρισμα, που να εγκρίνεται από το ΠΑΣΟΚ και τη Νέα Δημοκρατία και να μην το εγκρίνουν τα μικρότερα κόμματα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μου επιτρέπετε μια διακοπή;
Επιτρέπετε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να σας θυμίσω, κύριε συνάδελφε, ότι ήταν άτυπη αυτή η επιτροπή μετά από πρόταση της Βουλής και όχι από την Κυβέρνηση η οποία την αποδέχτηκε και είπαμε ότι αν καταλήξατε σε ομόφωνη πρόταση, η Κυβέρνηση θα τη συζητήσει. Αν δεν είναι ομόφωνη, δεν θα τη συζητήσει καν, γιατί είναι άτυπη η επιτροπή. Το λέμε και έχουμε δεσμευτεί και στα Πρακτικά. Αν δεν είναι ομόφωνη η πρότασή σας, εμείς δεν πρόκειται να συζητήσουμε κανένα πόρισμα από μία άτυπη επιτροπή, η οποία συνεστήθη μετά από πρόταση των συναδέλφων από όλες τις πλευρές. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή αυτό που συμφωνούν τα δύο μεγάλα κόμματα, τα γράφετε στα παλιά σας τα παπούτσια; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όταν συζητήσαμε είπαμε μόνο εφόσον είναι ομόφωνη η πρόταση της επιτροπής, θα συζητήσει η Κυβέρνηση την πρότασή της. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Περίσσεψε η ευαισθησία σ' αυτόν τον τόπο! 
ΠΑΝΑΓΙΩΤΗΣ ΛΑΦΑΖΑΝΗΣ: Εγώ δεν το θέτω ως θέμα Κυβέρνησης. Χαίρομαι για τη δήλωση που θέλετε τη συμφωνία όλων των πτερύγων της Βουλής. Αλλά το ότι υπάρχει ένα σχέδιο πορίσματος που έχουν συμφωνήσει κατ' αρχάς τουλάχιστον οι δύο μεγαλύτερες πτέρυγες της Βουλής, στέλνει ένα μήνυμα που λέει ότι πάμε για νομιμοποίηση των παιγνίων περιορισμένου κέρδους. Αυτό ανοίγει ορέξεις όπως καταλαβαίνετε. Και αν ανοίγονται αυτές οι ορέξεις, καθυστερούν, γιατί σου λέει εδώ "κάτσε να δούμε τη νέα ρύθμιση και θα δούμε τι θα κάνουμε". Επομένως, τσάμπα βάζετε αυτήν την παράταση, αν δεν τους διαβεβαιώσετε ότι θα ισχύσουν κάποια πράγματα και θα ισχύσουν μακροχρόνια και δεν πρόκειται οσονούπω να έχουμε αλλαγές όσον αφορά τα παίγνια. Και τα λέω αυτά, πέραν του γεγονότος ότι αυτά τα παίγνια κατά τη γνώμη μας δεν συνεισφέρουν σε τίποτα, ιδιαίτερα στην ελληνική νεολαία. Έχουν εξαπλωθεί παντού, μπαίνουν πλέον και στα περίπτερα. Δεν νομίζω ότι είναι κάτι που μπορεί να φέρει ψυχαγωγία, την οποία να την ενισχύσουμε από την πλευρά της πολιτείας. Αντίθετα, νομίζω, νέα παιδιά και νέες κοπέλες χάνουν πολλές ώρες, αλλά και πολλά λεφτά σ' αυτά τα λεγόμενα τεχνικά ψυχαγωγικά μηχανήματα, χωρίς να τους προσφέρει και τίποτα. Αλλά πέραν αυτού, το να προχωρήσουμε και σε νομιμοποίηση των παιγνίων με περιορισμένο κέρδος νομίζω ότι ανοίγουμε πάρα πολύ επικίνδυνους δρόμους. Δεν λέω ότι έχετε την πρόθεση. Αλίμονο! Θα το δούμε. 
Τέλος, θα ήθελα και εγώ να υπογραμμίσω αυτήν τη ρύθμιση που φέρνετε για τις τουριστικές επιχειρήσεις κυρίως και ξενοδοχειακές των Νομών Καστοριάς και Ημαθίας από τις συνέπειες του εμπάργκο που επεβλήθη στην πρώην Γιουγκοσλαβική Δημοκρατία της Μακεδονίας. Το εμπάργκο αυτό έχει τελειώσει από το 1998. Τώρα, έχουμε 2001. Τώρα θυμηθήκατε -θα μπορούσε να πει κανείς- να προσφέρετε κάποιες διευκολύνσεις σ' αυτές τις επιχειρήσεις; Αλλά πέραν αυτού, μόνο αυτοί οι νομοί επλήγησαν από το εμπάργκο τότε; Και το κυριότερο για μας, πώς θα διανεμηθούν αυτά τα χρήματα; Διότι στο παρελθόν, όποτε έχουν γίνει τέτοιου είδους ενισχύσεις, έχει γίνει όργιο πελατειακών και ρουσφετολογικών σχέσεων. Διευκολύνονται οι "ημέτεροι" μέσω βουλευτικών και κομματικών οδών. Και εδώ πρέπει να υπάρξει ένας μηχανισμός, εφόσον δίνονται κάποια χρήματα, που να εγγυάται την αντικειμενικότητα της καταβολής των χρημάτων με βάση κριτήρια, τα οποία θα είναι αξιόπιστα και δεν θα υπαγορεύονται και θα υποτάσσονται σε άλλες σκοπιμότητες. 
Για όλους αυτούς τους λόγους, κυρίες και κύριοι, είναι προφανές ότι εμείς θα καταψηφίσουμε το παρόν νομοσχέδιο. 
ΠΡΟΕΔΡΕΥΩΝ (Κωνσταντίνος Βρεττός): Αρχίζει ο κατάλογος των ομιλητών. 
Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, συζητούμε ένα από τα πολλά, για το χρόνο που είμαι στη Βουλή, φορολογικά νομοσχέδια ή νομοσχέδια που περιλαμβάνουν εκτός των άλλων και φορολογικές ρυθμίσεις. Σαφώς ένα φορολογικό νομοσχέδιο, μία φορολογική ρύθμιση, πρέπει να καθιερώνει ένα πλαίσιο μέσα στο οποίο να μπορούν να αναπτύσσονται οι δραστηριότητες των κοινωνικών εταίρων και των οικονομικών παραγόντων, με μια σταθερή εκτίμηση για το αύριο και να βοηθάει έτσι, μαζί με τα άλλα πλεονεκτήματα που θα εξασφαλίζει, την παραγωγή και τη δίκαιη κατανομή του εισοδήματος, να βοηθά δηλαδή την οικονομία της χώρας. 
Η συντρέχουσα νοοτροπία, η προσπάθεια που κατέβαλε το κράτος μέσα στα γνωστά ποικιλώνυμα προβλήματα, τα μεταπολεμικά προβλήματα, με ό,τι συνέπειες έσερναν μαζί τους από τον Β' Παγκόσμιο Πόλεμο και τον Eμφύλιο, μαζί με μία γραφειοκρατική αντίληψη και μια περιορισμένη, θα έλεγα, δυνατότητα του κράτους να αντικρίσει τα ανθρώπινα, τα κοινωνικά, τα εθνικά προβλήματα είχαν σαν αποτέλεσμα να μην μπορέσει να συμπήξει, να καθιερώσει ένα σταθερό φορολογικό νομοσχέδιο που να κρατήσει, να έχει μία διάρκεια τεσσάρων-πέντε ετών. Οι εναλλασσόμενες και μεταβαλλόμενες καταστάσεις διαμόρφωναν πάντοτε μία ανισορροπία έτσι που να μην μπορεί ο νομοθέτης να προβλέψει αυτό το πλαίσιο και επομένως η οικονομική δραστηριότητα, η παραγωγή εισοδήματος και η δίκαιη κατανομή του εισοδήματος, που υπηρετείται μέσα από τη φορολογία, να μην μπορεί να λειτουργήσει. 
Ένα δεύτερο στοιχείο πολύ σημαντικό είναι το ότι όταν γενικά η νοοτροπία μίας κοινωνίας σ' ένα δημοκρατικό πολίτευμα δεν έχει αναχθεί σε επίπεδο που να μπορεί να δεχθεί την αλήθεια των πραγμάτων και όπου οι κομματικοί σχηματισμοί, οι πολιτικοί σχηματισμοί, δεν έχουν το θάρρος να αναλάβουν το πολιτικό κόστος ενός εκσυγχρονισμού, η νοοτροπία αυτή έρπει, διαιωνίζεται κληροδοτούμενη από τη μία γενιά στην άλλη, με αποτέλεσμα πολλά προβλήματα να μένουν μετέωρα, πολλά προβλήματα να λύνονται και να ρυθμίζονται μέσα από τον υπολογισμό του πολιτικού κόστους, που καλλιεργεί την υποκρισία, τα συνθήματα, την παραπλάνηση και την παραπληροφόρηση του λαού. 
Είναι στίγματα του πολιτικού μας συστήματος, κύριοι συνάδελφοι, και είναι ένα πρόβλημα ζωτικό του παρόντος που πρέπει να αντιμετωπιστεί. Το απαιτεί η δημοκρατία και το απαιτεί ο λαός. Αυτό το σύστημα της παλαιοκομματικής αντίληψης, του υπολογισμού του πολιτικού κόστους, στον οποίο υπολογισμό θυσιάζεται το εθνικό συμφέρον θα πρέπει κάποτε να σταματήσει και έχουμε χρέος όλοι μας να συμβάλουμε σ' αυτό.
Η ρύθμιση που συζητούμε στο παρόν σχέδιο νόμου περιλαμβάνει διάσπαρτες διατάξεις. Αυτό είναι γεγονός. Και περιλαμβάνει διατάξεις με πολλές αντανακλάσεις. Το πνεύμα όμως του νομοσχεδίου είναι σαφές και πρέπει αυτό να το πω. Και είναι σαφές και γίνεται με μία αναλυτική περιγραφή και δικαιολογία που τιμά, κύριε Υπουργέ, το συντάκτη του νομοσχεδίου. Γιατί δεν κάνετε μόνο περιγραφή του τι ζητάτε. Συγκρίνετε αυτό που ζητάτε και μου κάνει εντύπωση -γιατί διαβάζω όλα τα νομοσχέδια- ότι έχει μία άρτια αναλυτική στο πνεύμα και στο γράμμα του το νομοσχέδιο. Δεν αναπτύσσει μόνο αυτό που πράττει, το συγκρίνει με εκείνο που αλλάζει και δικαιολογεί γιατί το πράττει. Η αναλυτική έκθεση, λοιπόν, έχει αυτό το προνόμιο.
Το ίδιο το νομοσχέδιο αποτελείται από τρία κεφάλαια. Το πρώτο κεφάλαιο περιλαμβάνει διάφορες φορολογικές ρυθμίσεις και διαρθρώνεται στα άρθρα από 1 μέχρι 9. Το δεύτερο κεφάλαιο περιλαμβάνει λοιπές φορολογικές και τελωνειακές ρυθμίσεις και απαντά στο άρθρο 11 το οποίο έχει και μια σχετική ευρύτητα. Και τέλος έχει τις χρηματιστηριακές ρυθμίσεις, τη διάσπαση των αμοιβαίων κεφαλαίων που είναι και μια παλιά ιστορία και όλο αυτό περιλαμβάνεται στα άρθρα 12 μέχρι το ακροτελεύτιο το άρθρο 20. 
Θέλω να θίξω -εθίγη από τη μια πλευρά θετικά, αμφισβητήθηκε από τις άλλες πλευρές- ότι περιλαμβάνει δυο φαινομενικά αντίθετες ρυθμίσεις εν τω πνεύματι του, αλλά ουσιαστικά οδηγούν στον ίδιο σκοπό. Γιατί αν δεν εξασφαλίζεται σε μια χώρα η συνεργασία των κοινωνικών εταίρων, εάν το ένα δεν συμπληρώνει το άλλο, δεν μπορεί να υπάρξει πρόοδος από τη μια πλευρά και δεν μπορεί να υπάρξει συνοχή της κοινωνίας από την άλλη. 
Ποια είναι αυτά τα δυο σημεία μεταξύ των οποίων κινείται το νομοσχέδιο. Το ένα είναι το βαθύ πνεύμα πρόνοιας, κοινωνικού κράτους που το οφείλουμε όλοι μας να το στηρίζουμε, να το διευκολύνουμε, να το προωθούμε στην πατρίδα. Είναι η ύπαρξη του αθηνοκεντρικού συστήματος, του κοινοβουλευτικού δημοκρατικού πολιτεύματος, το οποίο εξασφαλίζει και η χώρα μας. 
Έχουμε, λοιπόν, το πρώτο στοιχείο της φιλοσοφίας του νομοσχεδίου, την κοινωνική αντίληψη. Κάνει ρυθμίσεις σε πολλά άρθρα και σε πολλές διατάξεις με υψηλό κοινωνικό περιεχόμενο. 
Το δεύτερο στοιχείο είναι ότι διευκολύνει και τον επιχειρηματικό κλάδο, διευκολύνει και τον κλάδο της παραγωγής σε επιχειρηματικό επίπεδο για να εξασφαλίσει όρους παραγωγικότερου ανταγωνισμού, για να εξασφαλίσει εκείνες τις προϋποθέσεις με τις οποίες θα μπορέσουν οι επιχειρήσεις να δράσουν με καλύτερους παραγωγικότερους και αποδοτικότερους όρους. Και είναι σημαντικό να το εκτιμά κανείς από την άποψη ότι, όταν μιλούμε περί Ευρωπαϊκής 'Ενωσης ή ευρύτερα αν θέλετε, όπως έχει συνταχθεί η σύγχρονη οικουμενική κοινωνία, μιλούμε για έναν ασύνορο, πέτρινο και χωρίς περιορισμούς ανταγωνισμό, χωρίς ανθρωπισμό ανταγωνισμό ο οποίος θα παρασύρει τα πάντα, όσα δεν έχουν την ικανότητα να αντιτάξουν τα προσωπικά τους, τα εθνικά τους αναχώματα.
Πρέπει να διευκολύνουμε, λοιπόν, τον κλάδο παραγωγή είτε με την πρόνοια προς τους εργαζόμενους είτε αρμονικά με την πρόνοια και τη διευκόλυνση την αντιγραφειοκρατική, την αντιδιαπλεκόμενη, αν θέλετε, για να θίξω και ευρύτερα θέματα. Εάν δεν εξασφαλίσουμε αυτήν την αρμονία που στηρίζεται ο άνθρωπος και στηρίζεται η προοπτική, πώς σε αυτό το πέτρινο περιβάλλον, στο πλαίσιο της Ευρωπαϊκής 'Ενωσης και στο πλαίσιο μιας παγκοσμιοποιημένης κοινωνίας θα ανταγωνιστούν οι ελληνικές επιχειρήσεις τις ξένες; 
Μετά -και τελειώνω με αυτό, κύριε Πρόεδρε- περιλαμβάνονται και άλλες διατάξεις και επειδή άπτονται και της ευρύτερης περιφέρειας στην οποία ανήκω θα ήθελα να παρακαλέσω, κύριε Υπουργέ -και το έχουμε ξαναπεί- το εξής. 
Αιωρείται στον κόσμο της Βόρειας Ελλάδας και της Θεσσαλονίκης μόνιμα η πικρία, άμα θέλετε και από μια υπερβολική ευαισθησία κάποιων φορέων που έχουν τη δυνατότητα να επηρεάσουν την κοινή γνώμη, ότι παραμελείται η ακριτική περιοχή, παραμελείται η Βόρεια Ελλάδα, παραμελείται η Θεσσαλονίκη.
Η εποχή του εμπάργκο, η εποχή του γιουγκοσλαβικού πολέμου από το 1990 μέχρι σήμερα ακόμα, είχε σοβαρότατες επιπτώσεις σε όλες τις τουριστικές επιχειρήσεις της Βόρειας Ελλάδος και ειδικότερα σοβαρότατες επιπτώσεις στην πόλη της Θεσσαλονίκης, με αρνητικότατα αποτελέσματα. Οι ρυθμίσεις οι οποίες είναι θετικότατες για ορισμένες επιχειρήσεις ορισμένων περιοχών θα ήταν αποδοτικότερες, αν μέσα στη συνολική δυνατότητα που έχει το κράτος περιελάμβαναν και άλλες αποδεδειγμένα πληγείσες περιοχές και θα έπρεπε να τύχαιναν ρυθμίσεων, ώστε να στηριχθούν για να αντιμετωπίσουν το παρόν για ένα καλύτερο και αποδοτικότερο αύριο.
Το νομοσχέδιο, κύριε Πρόεδρε, στα 19 του άρθρα περιλαμβάνει σοβαρότατα στοιχεία πρόνοιας, κοινωνικού κράτους και ρυθμίσεις που στηρίζουν επιχειρήσεις και διευκολύνουν τον ανταγωνισμό. 
Ψηφίζω επί της αρχής το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Θεόδωρος Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Ξεκινώντας κανείς από τον τίτλο του νομοσχεδίου "Φορολογικές ρυθμίσεις, αμοιβαία κεφάλαια, συμπλήρωση της χρηματιστηριακής νομοθεσίας και άλλες διατάξεις" βλέπει ότι οι ισχυρισμοί μας οι διαχρονικοί περί του τρόπου προετοιμασίας των νομοσχεδίων ότι δηλαδή αυτά είναι αποσπασματικά και πρόχειρα, επιβεβαιώνονται. 
Μένω στη συμπλήρωση της χρηματιστηριακής νομοθεσίας. Έπρεπε να καταρρεύσει το χρηματιστήριο, έπρεπε ένα εκατομμύριο πεντακόσιες χιλιάδες Έλληνες πολίτες να χάσουν τα χρήματά τους, για να καταλάβει η Κυβέρνηση ότι το θέμα του Χρηματιστηρίου έπρεπε νομοθετικά να το θωρακίσει για να το προστατεύσει, να προστατεύσει τους Έλληνες, μικρούς και μεγάλους επενδυτές. 
'Ένα αναπτυξιακό εργαλείο της οικονομίας μας σήμερα έχει απαξιωθεί, ακριβώς για το λόγο ότι η Κυβέρνηση δεν έμαθε κάθε νομοσχέδιο να το μελετάει όσο πρέπει και να προετοιμάζει τα άρθρα εκείνα με το περιεχόμενο που χρειάζεται, ώστε η εφαρμογή του όποιου νομοσχεδίου να δίνει αποτελέσματα.
Το υπό συζήτηση νομοσχέδιο είναι και αυτό στη γενική φιλοσοφία της Κυβέρνησης στο να νομοθετεί, όπως είπα, στη λογική του "ράβε, ξήλωνε". Είναι αποσπασματικό και πρόχειρο έρχεται να συμπληρώσει και να διορθώσει φορολογικές διατάξεις προηγούμενων νομοσχεδίων, οι οποίες στην εφαρμογή τους παρουσίασαν δυσκολίες και παρενέργειες.
Επίσης, φαίνεται και από αυτό το νομοσχέδιο αποβλέπει στο να εξυπηρετήσει καταστάσεις χαρισματικού περιεχομένου ή να εξασφαλίσει έσοδα για το δημόσιο μέσα από τις γνωστές εξουσιοδοτήσεις, οι οποίες κάθε φορά δίδονται στον Υπουργό για να βγάζει τις λεγόμενες υπουργικές αποφάσεις και με αυτές να επιδίδεται στη φορολογική αφαίμαξη των φορολογούμενων πολιτών.
Τέτοια περίτρανη περίπτωση έχουμε αυτήν την περίοδο, κατά την οποία η Κυβέρνηση, θέλοντας να καλύψει το έλλειμμα των εσόδων του προϋπολογισμού του 2001, έχει επιδοθεί σ΄ ένα ανελέητο φοροκυνηγητό όλων των επιτηδευματών και η φορολόγησή τους γίνεται κατά το δοκούν.
Έχω περίπτωση, κύριε Υπουργέ, να καταγγείλω ελεγκτικό σώμα το οποίο πήγε σε επιτηδευματία -ο οποίος είχε τέσσερα χρόνια να ελεγχθεί, με τζίρο τριακόσια πενήντα (350.000.000) εκατομμύρια, είχε έσοδα σε τέσσερις χρήσεις τριακόσια πενήντα (350.000.000) εκατομμύρια και του ζήτησαν να πληρώσει ογδόντα (80.000.000) εκατομμύρια φόρο. Κάθε χρόνο δήλωνε περίπου τριάντα (30.000.000)εκατομμύρια κέρδη από τα οποία κέρδη πλήρωνε φόρο της τάξεως των δέκα (10.000.000)- δώδεκα (12.000.000) εκατομμυρίων δραχμών. Αν κάνει κανείς έναν υπολογισμό τέσσερα χρόνια επί δέκα (10.000.000) εκατομμύρια είναι σαράντα (40.000.000) εκατομμύρια συν ογδόντα (80.000.000) εκατομμύρια που του ζήτησαν για να του κλείσουν τα βιβλία σύνολο εκατόν είκοσι (120.000.000) εκατομμύρια 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, το θέμα δεν είναι πόσα δήλωνε. Πόσα έκλεβε ο συγκεκριμένος. Και δεν είναι το θέμα δέκα ή πενήντα. Το θέμα είναι ότι, αν ήταν συνεπής, δεν θα πλήρωνε ούτε μία δραχμή. Αν όμως δήλωνε τριακόσια πενήντα (350.000.000) εκατομμύρια και έκλεβε 1 δισ., ορθώς του επέβαλαν τόσα, και θα έλεγα ότι είναι και λίγα. 
ΘΕΟΔΩΡΟΣ ΣΚΡΕΚΑΣ: Δεν είχαν φτάσει ακόμα στο στάδιο του ελέγχου. Πρέπει να σας πω ότι αν διαιρέσει κανείς το φόρο δια των εσόδων βγαίνει ότι τελικά επί του τζίρου έρχεται το κράτος με αυτόν τον τρόπο που προσπαθείτε να συγκεντρώσετε έσοδα, κύριε Υπουργέ, και φορολογείτε τα έσοδα με 35%. 
Βεβαίως, δεν υπάρχει αντίρρηση για τη διαδικασία του ελέγχου. Απλώς αναφέρω ότι προσδιόρισαν το ύψος του φόρου που ο επιτηδευματίας έπρεπε να πληρώσει, με βάση τα πρώτα στοιχεία που είδαν χωρίς να κάνουν έλεγχο.
Την προηγούμενη εβδομάδα, κύριε Υπουργέ, ήρθε στη Διαρκή Επιτροπή Οικονομικών Υποθέσεων κύρωση σχεδίου νόμου για την κωδικοποίηση φορολογικών διατάξεων της φορολογίας κληρονομιών, δωρεών, γονικών παροχών, ειδικών κερδών από λαχεία, μια κωδικοποίηση η οποία έχει την έννοια να βοηθηθούν και οι φορολογικές αρχές, τα δικαστήρια, οι δικηγόροι, αλλά και οι παραγωγικές τάξεις στο να ξέρουν το φορολογικό πλαίσιο στο οποίο κινείται το φορολογικό μας σύστημα. Αυτό είναι ένα μέρος της φορολογίας που επιχειρείτε να κωδικοποιήσετε. 
Παράλληλα συνεχίζετε να νομοθετείτε αποσπασματικά με διατάξεις και συμπληρώσεις οι οποίες ουσιαστικά καταργούν και των Κώδικα Φορολογίας, που ζητάτε την κύρωσή του. 
Στο νομοσχέδιό σας έχετε μία σειρά από ρυθμίσεις στις οποίες επί των άρθρων αναλυτικά θα τοποθετηθώ. Μένω σε ένα τελευταίο, που κι αυτό έρχεται και επιβεβαιώνει την προχειρότητα αλλά και την επιλεκτικότητα στις όποιες ρυθμίσεις επιχειρείτε. Είναι το άρθρο 19. Επιχειρείτε ρύθμιση για κάλυψη μέρους απωλειών εσόδων για τους Νομούς Ημαθίας και Καστοριάς των επιχειρήσεων, λόγω του πολέμου στη Γιουγκοσλαβία. Είναι μία σωστή ρύθμιση, η οποία έρχεται όμως προσθετικά σε μία προηγούμενη ρύθμιση του προηγούμενου χρόνου για το Νομό Πιερίας. Και τότε, τόσο εγώ όσο και οι συνάδελφοι της Κεντρικής Μακεδονίας, αλλά και των άλλων περιοχών της Δυτικής Μακεδονίας, είχαμε καταθέσει τροπολογία ώστε να συμπεριληφθεί και ο επιχειρηματικός κόσμος της Θεσσαλίας, αφού και η Θεσσαλία υπέστη συνέπειες από τον πόλεμο της Γιουγκοσλαβίας, καθώς και οι νομοί για τους οποίους σήμερα ζητάτε τη σύμφωνη γνώμη μας, όπως και της Πιερίας.
Με όλα αυτά, κύριε Πρόεδρε, θεωρούμε ότι το νομοσχέδιο αυτό δεν λύνει τα προβλήματα τα οποία οφείλει η Κυβέρνηση υπεύθυνα και σοβαρά να αντιμετωπίσει για να σταματήσει αυτή η ταλαιπωρία και να ξέρουν οι 'Ελληνες φορολογούμενοι και κυρίως ο επιχειρηματικός κόσμος ποιο είναι το πλαίσιο στο οποίο πρέπει να κινούνται για να μπορούν οι άνθρωποι απρόσκοπτα, να προγραμματίζουν τη δραστηριότητα και την παραγωγή τους. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Οικονομικών κ. Φωτιάδης, έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρία και κύριοι συνάδελφοι, πρέπει να πούμε ότι η συζήτηση αυτού του νομοσχεδίου, συμφωνώντας με τον εισηγητή της Νέας Δημοκρατίας, γίνεται κάτω από το συνεχόμενο φάσμα της τρομοκρατικής ενέργειας εναντίον των διδύμων πύργων και όχι μόνο. Οποιοδήποτε ιδεολογικό περίβλημα και εάν έχει αυτή η τρομοκρατική επίθεση δεν μπορεί να δικαιολογηθεί με τίποτα γι' αυτό και σύσσωμος ο πολιτικός κόσμος καταδίκασε αυτές τις εγκληματικές ενέργειες. 
Συνεχίζοντας όμως θα ήθελα να πω ότι η Κυβέρνηση δεν χρησιμοποίησε κανένα άλλοθι, όσον αφορά τις επιπτώσεις αυτής της τρομοκρατικής ενέργειας οι οποίες είναι γνωστές σε όλη την παγκόσμια οικονομία. Αντίθετα μάλιστα η Κυβέρνηση ισχυρίστηκε ότι παρά τα οποιαδήποτε αρνητικά για την εθνική μας οικονομία αυτές οι αρνητικές επιπτώσεις, όπως και σε παρόμοιες παγκόσμιες κρίσεις, θα είναι λιγότερες για τη χώρα μας μια και η εθνική μας οικονομία έχει γερές βάσεις και μπορεί να απορροφά αποτελεσματικά όλους αυτούς τους κραδασμούς που προέρχονται από τις εξωτερικές διεθνείς κρίσεις. 
Θα ήθελα να πω, κύριοι συνάδελφοι, ότι το παρόν νομοσχέδιο έρχεται σαν συνέχεια ενός μέρους του μείζονος νομοσχεδίου σχετικά με το ευρώ και ότι ασφαλώς αποτελείται από μία σειρά ρυθμίσεων και δεν είναι ένα νομοσχέδιο που αφορά ένα συγκεκριμένο θέμα. Θα έλεγα ότι αποτελεί πρακτική της Κυβέρνησής μας σε αντίθεση με ό,τι συνέβαινε στο παρελθόν, όλα αυτά τα ζητήματα που αφορούν τουλάχιστον το Υπουργείο Οικονομικών να γίνονται ένα νομοσχέδιο και να έρχονται στη Βουλή ως κανονικό νομοσχέδιο και όχι ως τροπολογίες. Μια τροπολογία έχει έλθει στη Βουλή και αυτό το επικρίνατε. 
Θα ήθελα να θυμίσω στην πρώτη μου θητεία στη Βουλή το 1989 αλλά και το 1990 οι τροπολογίες ήταν περίπου σαράντα με πενήντα τροπολογίες κάθε βραδιά, τις οποίες ψηφίζαμε μετά τα μεσάνυχτα. Αυτή η πρακτική σας τελείωσε. ΄Οταν ορθώς πράττουσα η Κυβέρνηση φέρνει τις συγκεκριμένες ρυθμίσεις σαν ένα κομμάτι νομοσχεδίου ώστε να υπάρχει η δυνατότητα πλήρους επεξεργασίας από σας και απάντησης στα όσα μνημονεύονται, δεν θα περίμενα αυτό να το θεωρούσατε αρνητικό. Δηλαδή θα προτιμούσατε όλες αυτές οι επιμέρους ρυθμίσεις να ερχόταν δέκα-δέκα ή είκοσι-είκοσι κάθε βράδυ σαν τροπολογίες όπως συνέβαινε στα χρόνια τα δικά σας; 
Πιστεύω ότι κάτι τέτοιο είναι καταδικαστέο από όλους και από εσάς ακόμα όπως φαίνεται στη μέχρι τώρα πρακτική σας:
Έτσι, λοιπόν, ότι το συγκεκριμένο νομοσχέδιο έρχεται να λύσει μία σειρά προβλημάτων και κινείται πραγματικά σε ένα πλαίσιο ρύθμισης κοινωνικών υποθέσεων, που αφορούν πολλούς Έλληνες.
Και από την άλλη πλευρά κατευθύνεται -στο δεύτερο σκέλος του- σε μια αναπτυξιακή διάσταση η οποία δίδει λύση σε ορισμένα προβλήματα τα οποία προέκυψαν από την πορεία εφαρμογής των φορολογικών νόμων.
Έτσι, λοιπόν, θα μπορούσαμε να πούμε ότι στις ευνοϊκές κοινωνικού χαρακτήρα διατάξεις είναι αυτές οι οποίες θεσμοθετήθηκαν εξαιτίας της ανάγκης της ρύθμισης της μη φορολόγησης των χρηματικών ποσών που καταβάλλονται σε αναγνωρισμένους πολιτικούς πρόσφυγες που διαμένουν προσωρινά στην Ελλάδα και οι οποίοι παίρνουν επιδόματα για ανθρωπιστικούς λόγους και όσοι επιδοτούνται από προγράμματα παροχής οικονομικής ενίσχυσης προσφύγων της Ύπατης Αρμοστείας του ΟΗΕ ή της Ευρωπαϊκής Ένωσης και του ελληνικού δημοσίου. Επίσης περιλαμβάνει και τις περιπτώσεις των σεισμών όπου δεν υπήρχε νομοθετική πρόβλεψη να δίνεται η δυνατότητα σε επιχειρήσεις να δώσουν με τη θέλησή τους κάποια ποσά στα τέκνα ή στις χήρες εργαζομένων που σκοτώθηκαν εξαιτίας των σεισμών. Ήταν ένα δίκαιο αίτημα. Ήθελε οικειοθελώς η επιχείρηση να δώσει αυτά τα επιδόματα για τις σπουδές των ανηλίκων τέκνων των θανόντων υπαλλήλων τους, αλλά το κενό της νομοθεσίας δεν τους έδινε αυτή τη δυνατότητα. Ερχόμαστε, λοιπόν, μετά από αιτήματα ενδιαφερομένων επιχειρήσεων που επλήγησαν από τους σεισμούς και είχαν θανόντες εργαζόμενους, να λύσουμε αυτήν τη περίπτωση η οποία έχει και την κοινωνική της διάσταση. Και πιστεύω ότι κανείς απολύτως εδώ στην Αίθουσα δεν θα διαφωνήσει με αυτό. 
Θα πω ακόμη δε ότι πολλά από τα θέματα τα οποία επιλύονται εδώ ήταν αιτήματα δικά σας, εδώ της Βουλής, όλων των πτερύγων της, είτε υποβληθέντα δι΄ερωτήσεων ή και με τοποθετήσεις σας μέσα στη Βουλή.
Ενθυμούμαι εγώ ότι εδώ και αρκετά χρόνια βάζαμε το θέμα των αγροτικών επενδύσεων. Πραγματικά δεν μπορούσαν οι αγρότες να πραγματοποιήσεων επενδύσεις γιατί ζητούσαμε το πόθεν έσχες από τον αγρότη, όταν την ίδια στιγμή υπήρχαν ένα σωρό άλλα αντικίνητρα για την ανάπτυξη της υπαίθρου. Ελπίζω ότι θα κρίνετε ότι η ρύθμιση που απαλλάσσει τα τοκοχρεολύσια για την διενέργεια επενδύσεων στον αγροτικό τομέα, για την αγορά δηλαδή αγροτικού αρδευτικού εξοπλισμού, είναι μια ρύθμιση η οποία κινείται σε θετική κατεύθυνση. Όπως επίσης σε θετική κατεύθυνση, ελπίζω να συμφωνείτε, κινείται και ο περιορισμός των προστίμων για τους αγρότες από το πενταπλάσιο στο τριπλάσιο, όπως ισχύει και για άλλες κατηγορίες φορολογουμένων όταν αυτοί λαμβάνουν εικονικά ή πλαστά τιμολόγια.
ΑΔΑΜ ΡΕΓΚΟΥΖΑΣ : Υποχρεωτική προσαρμογή.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Προσαρμογή. Είναι από τις ρυθμίσεις για τις οποίες πιστεύω ότι δεν θα διαφωνήσει κανένας. Υπάρχουν επίσης ρυθμίσεις οι οποίες αποσκοπούν στη προσαρμογή μας προς το Ευρωπαϊκό Δίκαιο. Είναι πραγματικά κάποιες υστερήσεις όσον αφορά το θέμα της προσαρμογής του Εθνικού Δικαίου σε κοινοτικές οδηγίες που και υποχρέωσή μας αποτελεί, αλλά και θέλησή μας είναι το να μην έχουμε αποκλίσεις και να μην οδηγούμεθα για ψύλλου πήδημα στα ευρωπαϊκά δικαστήρια, βιώνοντας μια πραγματικότητα που μόνο στην Ελλάδα μπορούμε να δικαιολογήσουμε.
Τέθηκαν ορισμένα ζητήματα τα οποία πιστεύω ότι δεν ευσταθούν. Και δεν ευσταθούν γιατί πρόθεση της Κυβέρνησης είναι να λύνει και όχι να δημιουργεί προβλήματα.
Έτσι, λοιπόν, θα ξεκινήσω από το ζήτημα του αεροδρομίου. Έχω ακούσει πολλές φορές να μιλάνε για HOECΗTIF . Θα πρέπει να σας θυμίσω κύριοι συνάδελφοι, ότι η πλειοψηφία των μετοχών της εταιρείας "ΑΕΡΟΛΙΜΗΝ ΑΘΗΝΩΝ" ανήκει στο ελληνικό δημόσιο. Επομένως μερικά πράγματα είναι αυτονόητα. Εδώ προσπαθείτε να δημιουργήσετε μια αρνητική εντύπωση με το να δείχνετε ότι αγνοείτε ηθελημένα, κάτι το οποίο ασφαλώς γνωρίζετε. Αυτό δεν είναι σωστό. Και δεν είναι βάσιμος ο ισχυρισμός σας. Και το λέγω αυτό διότι όσοι γνωρίζουν, κύριε συνάδελφε, ορισμένα στοιχειώδη πράγματα από τη νομοθεσία τη φορολογική, θα ξέρουν ότι οι αποσβέσεις για μια εταιρεία είναι υποχρεωτικές. Δεν είναι προαιρετικές, αλλά υποχρεωτικές. 
Άρα οποιαδήποτε ανώνυμη εταιρεία που είναι και η "Αερολιμήν Αθηνών Α.Ε." υποχρεούται να κάνει αποσβέσεις όλων των παγίων και μη περιουσιακών της στοιχείων. Επομένως, αυτό το οποίο λέτε ότι θεσπίστηκε διάταξη περί αποσβέσεων ειδικά για τη συγκεκριμένη εταιρεία, είναι αναληθές. Είναι και αβάσιμο για το λόγο ότι ούτως ή άλλως οι αποσβέσεις θα γινόταν. Ε, λοιπόν, αν μπορέσετε να συμφωνήσετε η μία πτέρυγα με την άλλη, αν πρέπει οι αποσβέσεις να είναι το 8% που λέτε εσείς ή το 2% ή το 4% που λέει η Αριστερά πτέρυγα, προτείνετε το ποσοστό. Για μας το πρόβλημα δεν είναι αν είναι 4%, 5% ή 6%, το θέμα είναι ότι θα πρέπει να γίνονται οι αποσβέσεις στο πραγματικό χρόνο απόσβεσης αυτών των περιουσιακών στοιχείων. Και εφόσον δεν υπήρχε ρύθμιση η απόσβεση θα γινόταν με έναν υπολογισμό από την πλευρά της εταιρείας, η οποία θα υπολόγιζε μόνη της, γιατί υπάρχει κενό στο σχετικό προεδρικό διάταγμα, που ρυθμίζει τα των αποσβέσεων, μια και τα αεροδρόμια ήταν κρατικά και δεν υπήρχε κανένας λόγος δικαιολογητικός να προβλέπονται αποσβέσεις των επενδύσεων σε κρατικά αεροδρόμια. Όπως δεν προβλέπεται για παράδειγμα και σε άλλες χώρες της Ευρώπης, όπου τα αεροδρόμια είναι επίσης κρατικά. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πριν από τη διάταξη αυτή, τι ίσχυε; Δεν υπήρχε κενό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, βεβαιότατα υπάρχει κενό, γιατί οι αποσβέσεις των συγκεκριμένων παγίων ή μη δεν προβλέπονται από το προεδρικό διάταγμα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ίσχυε η γενική διάταξη, κύριε Υπουργέ. Να ακριβολογείτε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η διάταξη, κύριε Πρόεδρε, αφορά οικοδομές μόνο, δεν αφορά ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ίσχυε πάντως διάταξη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει διάταξη μόνο για τις οικοδομές και όχι για τα ενσώματα πάγια περιουσιακά στοιχεία στα οποία δεν προβλέπεται συντελεστής απόσβεσης με το προεδρικό διάταγμα 100/1998. 
Έτσι, λοιπόν, θα σας έλεγα, για να μην έχετε τύψεις, ότι στην Ισπανία και στη Γαλλία απ΄ όπου έχουμε πρόχειρα στοιχεία που πήραμε κατά τη συζήτηση στη Βουλή, ότι τα χρόνια της απόσβεσης είναι περίπου τα ίδια, αυτά που έχουμε και εμείς ορίσει και μάλιστα με επιμέρους ρυθμίσεις ξεχωριστά για χώρους πίστας, γέφυρες επιβίβασης επιβατών, διέλευσης αεροσκαφών, ολοκληρωμένο σύστημα διαχείρισης αποσκευών. Παντού δηλαδή στα αεροδρόμια υπάρχει χρόνος απόσβεσης όμοιος με αυτόν τον οποίο και εμείς έχουμε ορίσει. Και βέβαια ο αντίθετος ισχυρισμός από τη Νέα Δημοκρατία ότι οι αποσβέσεις είναι μικρότερες για να μην παρουσιάσει ζημιά η εταιρεία και από την άλλη πλευρά ο ισχυρισμός από την Αριστερά ότι οι αποσβέσεις έπρεπε να γίνουν ακόμα πιο μικρές, γιατί θα πρέπει να πάμε σε χρονικό διάστημα αποσβέσεων μετά τη λήξη της σύμβασης μεταξύ του ελληνικού δημοσίου και της "Αερολιμήν Αθηνών Α.Ε.", δείχνει πραγματικά ότι δεν υπάρχει ταυτότητα σκέψης και ταυτότητα απόψεων. Απλώς αυτό το οποίο θέλω να πω, ότι η συγκεκριμένη ρύθμιση είναι ευνοϊκή για το ελληνικό δημόσιο, γιατί με τις μικρότερες αποσβέσεις δημιουργούνται περισσότερα κέρδη, άρα φορολογούνται περισσότερα κέρδη και οι εισπράξεις του ελληνικού δημοσίου θα είναι πολύ μεγαλύτερες.
ΑΔΑΜ ΡΕΓΚΟΥΖΑΣ: Μόνο που εγώ δεν τα είπα έτσι όπως τα λέτε εσείς.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όσον αφορά το θέμα της φορολόγησης των αποθεματικών των τεχνικών εταιρειών, ήδη από το καλοκαίρι, σωστά το είπατε, έχουμε δεσμευθεί για την παροχή κινήτρων, για τις συγχωνεύσεις τεχνικών εταιρειών. Έχετε τη συγκεκριμένη διάταξη μετά από επανειλημμένες αναβολές εδώ στη Βουλή. Και πρέπει να σας θυμίσω ότι η ίδια η Βουλή ψήφισε το 1998 για τον ίδιο λόγο, για τη φορολόγηση των αποθεματικών των τεχνικών εταιρειών, με 12,5%. Σήμερα το 12,5% του 1998 που η Βουλή από ό,τι ενθυμούμαι ομόφωνα ψήφισε.
ΑΔΑΜ ΡΕΓΚΟΥΖΑΣ: Όχι. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν επιμένω δεν έχω τα Πρακτικά μπροστά μου, έτσι με ενημέρωσαν οι υπηρεσίες. Εν πάση περιπτώσει το 12,5% έγινε 17,5%. 
Είναι μια διάταξη, η οποία γίνεται ακριβώς για να δοθούν κίνητρα για τις συγχωνεύσεις των εταιρειών. Και ταυτόχρονα βέβαια δεν θα διαφωνήσω ότι οποιαδήποτε φορολογία αποθεματικών που λιμνάζουν επί σειρά χρόνων δημιουργεί και πρόσθετα έσοδα για την Κυβέρνηση, για το Υπουργείο Οικονομικών. 
Ρυθμίσεις όπως είναι η εκκαθάριση των ΣΕΠ, των Συγκοινωνιακών Επιχειρήσεων, αποτελούσαν πάγιο αίτημα και των ίδιων των ενδιαφερομένων, αλλά και δεκάδων Βουλευτών, οι οποίοι έφεραν το θέμα επανειλημμένα στη Βουλή και ασχοληθήκαμε τα τελευταία χρόνια πάρα πολλές φορές. Δίδεται μια δίκαιη λύση, ένα οριστικό τέλος σ' αυτήν την ταλαιπωρία και στη διένεξη μεταξύ του ελληνικού δημοσίου, των ΣΕΠ και του ΟΑΣΑ. 
Όσον αφορά στο θέμα των τεχνικών παιγνίων: Θα πρέπει, κύριοι συνάδελφοι, κάπου να συμφωνήσουμε, γιατί και κατά τη συζήτηση πέρσι τον Αύγουστο της συγκεκριμένης διάταξης για τα τεχνικά παίγνια υπήρχε τέτοια διάσταση απόψεων στις πτέρυγες της Βουλής ή ακόμα και εντός των ίδιων των πτερύγων της Βουλής που τελικώς θα έλεγα ότι φαινόταν ότι ήταν τριακόσιοι Βουλευτές με τριακόσιες διαφορετικές απόψεις. 
Μην μας κατηγορείτε από την πλευρά της Αριστεράς ότι έχουμε στο νου μας να κάνουμε πράγματα για τα οποία δεν συζητήσαμε ποτέ. Εσείς, η Βουλή, ομόφωνα προτείνατε συγκεκριμένη άτυπη επιτροπή κι εμείς είπαμε ότι εάν η Βουλή ομόφωνα προτείνει κάτι, εμείς θα το δεχθούμε. 
ΑΔΑΜ ΡΕΓΚΟΥΖΑΣ: Ο κ. Παπαντωνίου το είπε. Δεν το είπαμε εμείς.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ απάντησα, κύριε συνάδελφε, και η δική μου απάντηση είναι καταγεγραμμένη στα Πρακτικά, ότι αν δεν έχετε ομόφωνη πρόταση απ΄ αυτήν την άτυπη επιτροπή. 
ΑΔΑΜ ΡΕΓΚΟΥΖΑΣ: Δεν είπατε έτσι. Καινούριο είναι αυτό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εν πάση περιπτώσει, δεν υπάρχει καμία πρόθεση και ασφαλώς θα το κατανοήσατε, για την εισαγωγή τυχερών παιχνιδιών ή κάποιου παιχνιδιού περιορισμένου κέρδους, αυτό ήταν ιδιαίτερα σαφές και ξεκαθαρισμένο. Από κει και πέρα πολλές φορές μου δίνεται η εντύπωση ότι ενώ προσπαθούμε να προστατεύσουμε -υποτίθεται- κάποια έννομα αγαθά και κάποιες ηθικές αξίες, την ίδια ώρα αντιφάσκουμε μιλώντας με τελείως διαφορετική γλώσσα. 
'Ετσι, λοιπόν, πρέπει να ξεκαθαρίσουμε ότι μόνο τα τεχνικά παίγνια επιτρέπονται σήμερα στην Ελλάδα. Όλα τα υπόλοιπα είναι παράνομα. Όταν, λοιπόν, φέραμε τη διάταξη, με την οποίαν καταστήσαμε πολύ αυστηρές τις διατάξεις επιβολής προστίμων στα παράνομα τυχερά παίγνια, η αντίδραση από την πτέρυγά σας ήταν τόσο ισχυρή που θα έλεγα ότι ακόμα κι εμένα, το φύσει μετριοπαθή και χαμηλών τόνων, με εξόργησε. Γιατί δεν μπορεί -το ξανατονίζω- να έρχονται σε αντίθεση λόγια και έργα. 
(Στο σημείο αυτό την Προεδρική Έδρα καταλαμβάνει Δ΄Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
'Ετσι, λοιπόν, θα σας πω το εξής: Δεν υπάρχει καμία πρόθεση να ευνοήσουμε κανέναν απολύτως. Και επειδή ακριβώς δεν υπάρχει καμία πρόφαση να ευνοήσουμε κανέναν, δεν θέλουμε να κλείσουμε και τα μάτια μας εκεί όπου βλέπουμε και παρανομίες να γίνονται και παραβάσεις των φορολογικών νόμων να διαπράττονται. 
Όταν ο αρμόδιος Υφυπουργός -και αναλαμβάνω εγώ την ευθύνη της διάταξης αυτής- βλέπει σε κάθε τετράγωνο διαφημίσεις στα περίπτερα, σε περιοδικά που λένε "πώς θα κλέψετε την εφορία, επαγγελματίες που έχετε τα τεχνικά παίγνια" και διαφημίζουν παιγνίδια, τα οποία εισάγουν στους ηλεκτρονικούς υπολογιστές, τότε δεν μπορούμε εμείς να κλείσουμε τα μάτια και να βλέπουμε δεκαπέντε καταστήματα σε κάθε τετράγωνο να λένε info ή internet καφέ, όταν γνωρίζουμε ότι αυτά γίνονται σε αντικατάσταση των παλαιάς τεχνολογίας τεχνικών παιγνίων. 
Κύριοι συνάδελφοι, εγώ δεν αναφέρομαι στα τυχερά παίγνια γιατί όποιο τυχερό παίγνιο συλληφθεί να είναι σε κυκλοφορία επιβάλλονται ποινές. Και οφείλω να σας πω ότι το ΣΔΟΕ κοντά στα πολλά αντικείμενα που έχει, έχει και στο στόχο του, στον ετήσιο προγραμματισμό του, τον έλεγχο μερικών χιλιάδων καταστημάτων αυτού του είδους. Από κει και πέρα ξανατονίζω ότι για όποια συλλαμβάνονται ειδικότερα μετά τη θέσπιση του νέου νόμου επιβάλλονται έχει -να θυμίσω- πρόστιμα τριών εκατομμυρίων (3.000.000) δραχμών για κάθε μηχάνημα, πέρα από την επιβολή άλλων προστίμων από παράβαση. 
ΑΔΑΜ ΡΕΓΚΟΥΖΑΣ: Κύριε Υπουργέ, μου επιτρέπετε μία ερώτηση;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα.
ΑΔΑΜ ΡΕΓΚΟΥΖΑΣ: Σε πόσες επιχειρήσεις έχουν επιβληθεί τέτοια πρόστιμα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ΄Εχουν γίνει πολλοί έλεγχοι. Δεν μπορώ να σας πω, ακριβή αριθμό γιατί οι έλεγχοι γίνονται από τα επιμέρους ελεγκτικά κέντρα, το Σ.Δ.Ο.Ε. ή τις εφορίες. Σας πληροφορώ, όμως, ότι έχουν ήδη κατασχεθεί εκατοντάδες μηχανήματα τα οποία έχουν γεμίσει τρεις αποθήκες, δύο στην Αθήνα και μία στη Θεσσαλονίκη. Είναι εκατοντάδες αυτά τα μηχανήματα τα οποία βρίσκονται σε αυτές τις αποθήκες. Τα επιβληθέντα πρόστιμα είναι μερικών δισεκατομμυρίων δραχμών.
Επίσης, η παράταση της προθεσμίας για τα τεχνικά παίγνια ήταν επιβεβλημένη. Για την έγκριση ενός τύπου ταμειακής μηχανής ο υπάρχων νόμος απαιτεί απόφαση της διακομματικής επιτροπής και μάλιστα, είναι απαραίτητο να εγκριθούν τουλάχιστον τρεις τύποι ταμειακής μηχανής. Δεν λέω τίποτε άλλο. Σας λέω μόνο ότι παρ΄ ότι πέρασε ενάμισι χρόνος από τότε που ψηφίσαμε το νόμο, παρ' ότι υπάρχουν εκατοντάδες επιχειρήσεις που διαθέτουν αυτά τα προγράμματα, δεν υπεβλήθη στην αρμόδια διακομματική επιτροπή ούτε μία αίτηση για την έγκριση ενός τύπου ταμειακής μηχανής για τα συγκεκριμένα παίγνια. Τα συμπεράσματα δικά σας.
Τελειώνοντας θα ήθελα να πω ότι ταυτόχρονα γίνεται συμπλήρωση της χρηματιστηριακής νομοθεσίας στο γενικότερο πλαίσιο αναβάθμισης και εκσυγχρονισμού της ελληνικής κεφαλαιαγοράς, καθώς και βελτίωση της υπάρχουσας χρηματιστηριακής νομοθεσίας σε αρκετά θέματα. Δημιουργείται το θεσμικό πλαίσιο για τη διάσπαση των αμοιβαίων κεφαλαίων κυρίως λόγω των εξελίξεων της αγοράς και της ανάγκης αναδιάρθρωσης για αποτελεσματικότερη διαχείριση, καθώς και για τις ανάγκες αντικατάστασης της Ανωνύμου Εταιρείας Διαχειρίσεως σε ποσοστό του αμοιβαίου κεφαλαίου.
Υπάρχουν πραγματικά μια σειρά από ρυθμίσεις οι οποίες κινούνται στη σωστή κατεύθυνση. Είναι διευκολυντικές της δράσης των συγκεκριμένων θεσμών. Πιστεύω ότι όποιες προβλέψεις και αν κάνει κάποιος, πάντοτε θα υπάρχουν ζητήματα τα οποία είναι της καθημερινότητας και τα οποία θα πρέπει να λύνονται.
Εμείς αυτό το οποίο επιδιώκουμε στο Υπουργείο Οικονομικών είναι και έργο να παράγουμε και την κοινωνική διάσταση των ρυθμίσεων να βλέπουμε, αλλά ταυτόχρονα και την αναπτυξιακή τους διάσταση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, θα μπορούσε κανείς να πει πάρα πολλά σε αυτήν τη συζήτηση. Θα προσπαθήσω, όμως, να είμαι σύντομος και να αναφερθώ μόνο σε γενικά θέματα που ετέθησαν.
Είμαι δυστυχώς υποχρεωμένος να απαντήσω στον κύριο Υπουργό για τον τρόπο με τον οποίο νομοθετεί το Υπουργείο των Οικονομικών στη διάρκεια των κυβερνήσεων του ΠΑΣΟΚ, ιδιαίτερα του εκσυγχρονιστικού ΠΑΣΟΚ. 
Στο παρελθόν μας κατηγορούσατε, κύριε Υπουργέ -και αυτό πρέπει να το θυμάστε, καίτοι είσθε καινούριος- ότι φέρνουμε πολλούς φορολογικούς νόμους. Κάντε τον κόπο να δείτε τι όγκο φορολογικών νόμων έχετε φέρει εσείς, οι κυβερνήσεις του κ. Σημίτη τα τελευταία χρόνια. Είναι απίστευτος ο αριθμός των φορολογικών νόμων και των επιμέρους φορολογικών διατάξεων. Αυτό δεν είναι καλό, κύριε Υπουργέ. Δεν είναι καλό. Δεν δημιουργεί καμία σταθερότητα της φορολογίας.
Εάν γνωρίζατε την παλαιότερη ιστορία που εγώ έχω ζήσει, θα γνωρίζατε ότι ο φορολογικός νόμος όταν υπεβάλατο στη Βουλή ήταν γεγονός. Δεν ερχόταν ο Υπουργός των Οικονομικών κάθε τρεις και λίγο για να φέρει ένα νόμο, διότι υποτίθεται ότι υπάρχει μία σταθερότητα στη φορολογία. Και από εκεί και πέρα βεβαίως το Σύνταγμα είναι πολύ αυστηρό και επιβάλλει τυπικό νόμο προκειμένου να προσδιοριστεί φόρος ή συντελεστής. Και εδώ θα κάνω μία παρένθεση. Σκεφθείτε τη διάταξη για την οποία σας είπε ο κ. Ρεγκούζας εάν είναι ή δεν είναι συνταγματική. Το παρακάνετε όμως. 
Ακόμη, εις ό,τι αφορά τις προσθήκες της τελευταίας ώρας, κυρία Πρόεδρε, θέλω να πω το εξής: Επειδή άκουσα τον κ. Φωτιάδη ο οποίος έχει καλή πίστη, είναι καλοπροαίρετος να λέει -και να πείθεται περί αυτού- ότι εμείς, οι κυβερνήσεις της Νέας Δημοκρατίας το 1990-1993 χρησιμοποιούσαμε αυτές τις προσθήκες σε μεγαλύτερη έκταση από εσάς, έστω για την ιστορία -καίτοι το θέμα πρέπει να έχει λήξει με το καινούριο Σύνταγμα, κυρία Πρόεδρε- παρακαλώ το Προεδρείο να αναθέσει στην Υπηρεσία της Βουλής να κάνει ένα μέτρημα σε ετήσια βάση.
Η νομοθετική εργασία είναι αποτυπωμένη με απόλυτη ακρίβεια . Με ελάχιστη προσπάθεια η καλά οργανωμένη σήμερα υπηρεσία της Βουλής μπορεί να σας πληροφορήσει πόσες προσθήκες τέτοιες γινόντουσαν το χρόνο και πόσες γίνονται τώρα, για να βεβαιωθείτε ότι αυτό το οποίο κάνετε είναι υπερβολικό. 
Αλλά, κυρία Πρόεδρε, εμένα δεν μου αρέσει να ασχολούμαι με το παρελθόν τόσο πολύ και ούτε αποτελεί στο τέλος, τέλος δικαιολογία μιας Κυβέρνησης τι γινόταν στο παρελθόν. Εάν αυτό που κάνετε είναι κακό, δεν πρέπει να το κάνετε. Και αν γινόταν κάτι κακό στο παρελθόν δεν έχετε λόγο να το επαναλάβετε, εκτός εάν έχετε κάποια διαστροφή και θέλετε να μιμείστε μόνο τα κακά και όχι τα καλά.
Υπάρχει συνταγματική διάταξη, κυρία Πρόεδρε, και θα το λέω για το Προεδρείο, κάθε βράδυ θα το λέω εδώ ότι είναι ντροπή για τον πολιτικό κόσμο, είναι ντροπή για το Προεδρείο ότι δέχεται τέτοιες προσθήκες τελευταίας ώρας. Δεν χαλάει ο κόσμος! Εάν δεν σεβόμαστε μία συνταγματική διάταξη που ψηφίσαμε ομόφωνα και πανηγυρικά πως θέλετε να έχουμε αξιοπιστία στην κοινή γνώμη, όταν παραβιάζουμε εμείς οι ίδιοι αυτά τα οποία είπαμε πρόσφατα; Γενική παρατήρηση ήταν, χρειαζόταν όμως δυστυχώς.
'Ακουσα τον εισηγητή της Πλειοψηφίας να λέει ότι η Κυβέρνηση του κ. Σημίτη μοιράζει περισσεύματα. 'Ακουσα το συμπαθή κ. Σπυριούνη, ο οποίος απουσιάζει, να ομιλεί για την ανάγκη ειλικρίνειας και για την κατάρα του πολιτικού κόστους που εμποδίζει τις κυβερνήσεις να λένε την αλήθεια. Φοβούμαι ότι ο στρατηγός έχει πολύ περισσότερο δίκιο από τον εισηγητή της Πλειοψηφίας. Περισσεύματα δεν υπάρχουν, η κατάσταση της οικονομίας μας είναι τραγική, κύριε Υφυπουργέ, και πρέπει να το γνωρίζετε. Αποκρύπτετε τα ελλείμματα, τα μεταθέτετε για μερικά χρόνια εν γνώσει του ότι δεν πρόκειται εσείς να είστε εκείνοι που θα πληρώσετε το λογαριασμό και φέρατε έναν προϋπολογισμό ο οποίος δεν είναι προϋπολογισμός. 
Μόνο το γεγονός ότι φέρατε δύο εναλλακτικά, ας πω τη λέξη, σενάρια, δύο διαφορετικούς προϋπολογισμούς που διαφέρουν μεταξύ τους κατά πενήντα (50) δισεκατομμύρια αποδεικνύει, ότι εμπαίζετε τον ελληνικό λαό. Διότι τα πενήντα δισεκατομμύρια εσείς τα μοιράζετε εδώ μέσα με την πολιτική την οποία κάνετε σαν στραγάλια. Εδώ μας φεύγουν εκατοντάδες δισεκατομμύρια στα αφανή ελλείμματα τα οποία κανείς δεν υπολογίζει και μιλούμε περί όνου σκιάς. 
Εν πάση περιπτώσει, το θέμα δεν θα κριθεί σήμερα. Θα έχουμε την ευκαιρία να κάνουμε συζήτηση για την κοινωνική πολιτική και για τον προϋπολογισμό εν όψει μάλιστα και της καινούριας διεθνούς συγκυρίας η οποία είναι κακή, κύριε Υφυπουργέ. Είναι κακή και θα επηρεάσει και την Ελλάδα αφεύκτως. Είναι η πιο αδύνατη οικονομία της Ενωμένης Ευρώπης. 'Εχουμε τα μεγαλύτερα προβλήματα. Στηριζόμαστε στη βοήθεια του Γ΄ Κοινοτικού Πλαισίου Στήριξης και στους Ολυμπιακούς Αγώνες και μιλάμε για αριθμούς και για δεδομένα τα οποία ανατρέπονται ραγδαία από μία πραγματικότητα δυσάρεστη. 
Εγώ προσωπικά θα συνιστούσα στην Κυβέρνηση περισσότερη αυτοσυγκράτηση. Να πει την αλήθεια στον ελληνικό λαό και να τον προετοιμάσει για μία δύσκολη πορεία που έρχεται. Λυπούμαι γιατί δεν το κάνετε. 
Τον τελευταίο καιρό ο πάντοτε αισιόδοξος και χαμογελαστός Υπουργός έχει χάσει το χαμόγελό του και κάπως περισσότερο προσαρμόζεται προς την πραγματικότητα και ορθοφρονεί. Εύχομαι να ορθοφρονήσει η Κυβέρνηση μέχρι τέλους διότι είναι ανάγκη να προσαρμοστούμε σε μία κατάσταση δύσκολη και να πάρουμε τις αποφάσεις που χρειάζονται αφού πρωτύτερα ενημερώσουμε με ειλικρίνεια τον ελληνικό λαό.
Τώρα επί των επιμέρους διατάξεων μπορούμε να μιλήσουμε και στα άρθρα. Αλλά θα ήθελα να πω μερικά πράγματα από πρωτύτερα, από απόψε γιατί συνδέονται με θέματα αρχής.
Πρώτα απ' όλα η φορολόγηση των αεροδρομίων. Να ξέρουμε γιατί μιλάμε, κυρία Πρόεδρε. Λέμε φορολόγηση αεροδρομίων. Scrive φορολόγηση Σπάτων, διότι ένα αεροδρόμιο είναι το οποίο φορολογείται και το οποίο αποτελεί ανώνυμη εταιρεία έστω και αν μετέχει το δημόσιο με σχετική πλειοψηφία διότι το 55%-45% είναι περίπου ισοψηφία, είναι μόνο το αεροδρόμιο των Σπάτων. 
Εγώ δεν μπαίνω επί της ουσίας της διατάξεως. Λέω μόνο κάτι που είναι πολύ απλό. Όταν κάνεις μια μεγάλη σύμβαση, κύριε Υφυπουργέ, με μία ξένη εταιρεία -και αυτό το ξέρετε- η οποία αναλαμβάνει να κατασκευάσει το μεγαλύτερο έργο, που κατασκευάστηκε τα τελευταία χρόνια στην Ελλάδα παίρνεις υπόψη σου και τα φορολογικά θέματα. Αλλιώς η σύμβαση είναι ελλιπής. Εάν πρόκειται να συμπληρωθεί η φορολογική νομοθεσία σε θέμα που αφορά το συγκεκριμένο αεροδρόμιο και επαναλαμβάνω η διάταξη αυτή αναφέρεται στο συγκεκριμένο αεροδρόμιο, αυτό έπρεπε να έχει προβλεφθεί από τη σύμβαση. Τώρα δεν είναι η ώρα να μιλήσουμε για τη σύμβαση ούτε για την ακρίβεια του αεροδρομίου των Σπάτων που δημιουργεί προβλήματα τραγικά αυτήν την ώρα. Αρκούμαι προς το παρόν σε αυτήν την παρατήρηση.
Ακόμα θα ήθελα να σας πω ότι έχω μια παρατήρηση στο άρθρο 2 παράγραφος 1, το οποίο αναφέρεται στη φορολογία των αυτοκινήτων. Θα σας έλεγα μόνο ότι ο τρόπος που υπολογίζεται η πραγματική αξία του αυτοκινήτου -αναφέρεται στην εισηγητική έκθεση και στο κείμενο- θα πρέπει να λάβει υπόψη και τα βιβλία τα οποία τηρούν οι εταιρείες. Οι εταιρείες οι οποίες τηρούν βιβλία Γ' κατηγορίας τα οποία είναι απολύτως ελεγχόμενα και ακριβή κινδυνεύουν να βρεθούν σε πλεονεκτική θέση απέναντι των υπολοίπων εταιρειών, οι οποίες δεν έχουν κανένα στοιχείο για να αποδειχθεί η διαφορετική τιμή. Το γεγονός ότι μπορεί να δημιουργήσει μια ανισότητα νομίζω ότι μπορείτε να το σκεφθείτε μέχρις ότου, αύριο, συζητήσουμε επί του άρθρου. 
Τέλος, θα ήθελα να σας πω για τη φορολογία των αποθεματικών των τεχνικών εταιρειών για το οποίο έχουμε ξαναμιλήσει στη Βουλή, αγαπητοί συνάδελφοι. Θα σας πω μόνο ότι την κατ' αποκοπή φορολογία των τεχνικών εταιρειών την καθιέρωσα εγώ το 1964 ως Υπουργός Οικονομικών. Ήταν μια τολμηρή απόφαση που πήραμε τότε διότι ξεχωρίσαμε μια μεγάλη κατηγορία επιχειρήσεων από τους γενικούς κανόνες της φορολογίας, αλλά ήταν σωστή και γι' αυτό άντεξε στο χρόνο. Έρχεται όμως η ώρα που αυτό τερματίζεται και μάλιστα κράτησε παραπάνω. Έχουμε μια εκκρεμότητα η οποία πρέπει να ρυθμιστεί. Εγώ μόνο ως κίνητρο θα μπορούσα να δω τη διάταξη την οποία εισάγετε, διότι αλλιώς είναι αδικαιολόγητη. Ουσία μπορεί να είναι δικαιολογημένη. Έναν υπαινιγμό σας έκανε ο κ. Ρεγκούζας πρωτύτερα και οι παροικούντες την Ιερουσαλήμ γνωρίζουν τι εννοεί. Ουσία μπορεί να είναι δικαιολογημένη. Τύποις είναι αδικαιολόγητη γιατί εμφανίζεται ως εύνοια. 
Γι' αυτό ακριβώς σας πρότεινα να την κάνετε προαιρετική. Δηλαδή εκείνος ο οποίος συγχωνευόμενος θέλει να το κλείσει το θέμα -είναι υποχρεωμένος να το κλείσει- να ξέρει ότι θα φορολογηθεί με 17,5%. Εκείνος ο οποίος δεν θέλει γιατί θέλει να κρατήσει την εκκρεμότητα η οποία κάποια μέρα θα ρυθμιστεί, αλλά δεν βλέπω το λόγο να ρυθμιστεί σήμερα, ας μείνει στο καθεστώς που υπάρχει σήμερα, καθεστώς άλλωστε που κρατείται για όλες τις υπόλοιπες ανώνυμες εταιρείες που έχουν αντίστοιχα αποθεματικά, πέραν των τεχνικών εταιρειών. 
Η δική μου άποψη είναι τη διάταξη αυτή να τη δούμε σαν κίνητρο, να την κάνουμε όμως προαιρετική, γιατί το κίνητρο δεν μπορεί να είναι υποχρεωτικό. Η έννοια του κινήτρου δεν συμβιβάζεται με την υποχρεωτικότητα. Η πρότασή μου είναι να κάνετε προαιρετική αυτήν τη διάταξη οπότε έχει δικαιολογία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, μια φορά και έναν καιρό ήταν ένα νομοσχέδιο για το ευρώ και στο νομοσχέδιο αυτό είχαν προστεθεί κάποιες αποσπασματικές φορολογικές διατάξεις κατά την προσφιλή και συνήθη πρακτική της σημερινής Κυβέρνησης.
Στην πορεία διαπίστωσε η Κυβέρνηση ότι έχει καθυστερήσει να εισάγει τις διατάξεις για το ευρώ και ζήτησε να αποχωριστούν οι διατάξεις για το ευρώ από τις υπόλοιπες διατάξεις και να το ψηφίσουμε σε μια συνεδρίαση. Και βέβαια τις διατάξεις για το ευρώ της φέρνει τώρα υπό μορφή νομοσχεδίου, αλλά απογυμνωμένες από την προστατευτική ασπίδα που παρείχαν οι διατάξεις για το ευρώ. 
Με τις διατάξεις που εμείς ψηφίσαμε για το ευρώ θέλαμε να σηματοδοτήσουμε τη μεγάλη σημασία που έχει αυτή η μεταβολή του νομισματικού μας συστήματος για τη χώρα. Αλλά η σημερινή συζήτηση είναι άχαρη και μας ξαναέφερε στη μνήμη μας την αθλιότητα που χαρακτηρίζει το φορολογικό μας σύστημα. Ένα σύστημα που χρειάζεται επειγόντως μεταρρύθμιση. Ένα σύστημα που είναι και πολύπλοκο και άδικο και αναποτελεσματικό. 
Η Κυβέρνηση, κυρίες και κύριοι συνάδελφοι, είχε υποσχεθεί προεκλογικά ότι το πρώτο της μέλημα μετά τις εκλογές θα ήταν να κάνει αυτήν τη φορολογική μεταρρύθμιση. Συνεπής στην ασυνέπειά της -γιατί σ' αυτό είναι συνεπής- τώρα υπόσχεται μια προεκλογική φορολογική "μεταρρύθμιση" για το 2002, για το 2003 στην ουσία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραμονή της πτώσεώς της για να την επιβαρυνθεί η Νέα Δημοκρατία.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα είναι μεταρρύθμιση αλλά μια προσπάθεια αγοράς ψήφων πάλι. Αυτή η μεταρρύθμιση θα είναι ενταγμένη στην προεκλογική της εκστρατεία που κατά τη γνώμη μου ήδη έχει αρχίσει. Πολλές απ' αυτές τις διατάξεις που συζητούμε σήμερα είναι προεκλογικού χαρακτήρα. Δεν είναι διατάξεις που οδηγούν σε ένα καλύτερο φορολογικό σύστημα. Έρχονται να ρυθμίσουν κάποια θέματα, άλλα καλά άλλα κακά. Και το περίεργο είναι ότι ενώ υπόσχεται η Κυβέρνηση φορολογική μεταρρύθμιση, που θα απλοποιήσει το φορολογικό σύστημα, θα το κάνει πιο δίκαιο, πιο αποτελεσματικό, στο μεσοδιάστημα έρχεται με νομοσχέδια σαν το σημερινό να κάνει χειρότερο το φορολογικό σύστημα, γιατί προσθέτει και στην πολυπλοκότητα και στην αποσπασματικότητα του συστήματος. Είναι χαρακτηριστικές διάφορες διατάξεις. 
Δεν θέλω να μπω λόγω του προχωρημένου της ώρας και του περιορισμένου ενδιαφέροντος που φάνηκε σ' αυτήν τη συζήτηση, σε γενικότερα ζητήματα οικονομικής πολιτικής. Θα έχουμε την ευκαιρία στις εβδομάδες που έρχονται να συζητήσουμε και τα προσχέδια του προϋπολογισμού και τη γενικότερη οικονομική πολιτική. 
Το παρόν νομοσχέδιο έχει δυο χαρακτηριστικά: Την εισπρακτική λογική που χαρακτηρίζει την πολιτική αυτής της Κυβέρνησης όλα τα τελευταία χρόνια, και τη χαριστική λογική, τις χαριστικές διατάξεις. Δεν θέλω να αναφερθώ σε όλα τα άρθρα, γιατί αυτά συζητήθηκαν εκτενώς και από τον εισηγητή τον κ. Ρεγκούζα και από τον Πρόεδρο τον κ. Μητσοτάκη. Θα αναφέρω όμως ένα παράδειγμα. Το άρθρο 8 έχει τίτλο "ρυθμίσεις θεμάτων παιγνίων". Το κοιτάει κανείς και λέει: "Τι γίνεται εδώ;". Αποδεικνύεται ότι παίγνια είναι οι ηλεκτρονικοί υπολογιστές που είναι εγκατεστημένοι σε δημόσιους χώρους, όταν άλλα στοιχεία του φορολογικού συστήματος δίνουν επιδοτήσεις στους ηλεκτρονικούς υπολογιστές. Ζούμε σε μια εποχή που χρειάζεται να βοηθήσουμε τη διάδοση των ηλεκτρονικών υπολογιστών, μιλάμε για κοινωνία της πληροφόρησης, της γνώσης. Και κακά τα ψέματα και οι φτωχότερες εισοδηματικά τάξεις δεν έχουν τη δυνατότητα αγοράς ηλεκτρονικού υπολογιστή. Υπάρχουν όμως πολλά παιδιά που μπορεί να πάνε σε ένα μαγαζί και να κάτσουν λίγες ώρες μπροστά σε έναν ηλεκτρονικό υπολογιστή, να μπουν στο INTERNET για να πληροφορηθούν και γενικά να χρησιμοποιήσουν αυτό το εργαλείο. Και ερχόμαστε τώρα και αυτό το εργαλείο, τον ηλεκτρονικό υπολογιστή, τον χαρακτηρίζουμε ως παίγνιο. Πρέπει να υπάρχει, κύριε Υπουργέ, και άλλος τρόπος για να ξεχωρίσουμε τις λέσχες από τα internet cafe.
Ψάξτε να τον βρείτε, αλλά δεν μπορούμε να τους βάζουμε όλους μαζί και μαζί με τα ξερά να καίγονται και τα χλωρά, διότι αυτό κάνετε μ' αυτήν τη διάταξη τώρα. Έρχεστε και φορολογείτε τους ίδιους τους ηλεκτρονικούς υπολογιστές που με άλλες διατάξεις του φορολογικού συστήματος τους επιδοτείτε, μόνο και μόνο για να εισπράξετε κάποια χρήματα παραπάνω.
Επίσης, εισπρακτική λογική υπάρχει και σ' ένα ακόμα άρθρο. Στο άρθρο 11, παράγραφος 21 έχουμε μία πραγματικά άθλια διάταξη. Τι λέει αυτή η διάταξη; Λέει ότι βιομηχανοποιημένα καπνά που κατάσχονται ή δημεύονται, θα διοχετεύονται και πάλι στο εμπόριο, νοθεύοντας τον ανταγωνισμό. Γιατί; Για να εισπράξει κάνοντας πλειστηριασμούς το δημόσιο κάποια έσοδα. Και θα έρθει να νοθεύσει τον ανταγωνισμό στην αγορά των καπνών, πουλώντας τα παράνομα τσιγάρα που θα τα πάρει βέβαια ξανά κάποιος λαθρέμπορος και ξανά στο λαθρεμπόριο θα μπουν. Μην έχετε καμία αμφιβολία.
Η διάταξη που υπήρχε μέχρι τώρα έλεγε ότι πρέπει να καταστρέφονται. Είναι σαν να λέμε ότι εάν το κράτος πιάσει κάποιους λαθρέμπορους ναρκωτικών, θα βγάλει σε πλειστηριασμό την ηρωίνη που κατήσχε. Το ίδιο πράγμα κάνετε.
ΙΩΑΝΝΗΣ ΜΑΓΚΡΙΩΤΗΣ: Τσιγάρο...
ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, με συγχωρείτε. Η διάκριση μεταξύ τσιγάρων και ναρκωτικών δεν είναι τόσο ισχυρή όσο νομίζουμε συνήθως.
ΙΩΑΝΝΗΣ ΜΑΓΚΡΙΩΤΗΣ: Το είπε η κα Σπυράκη και παρεξηγήθηκαν οι συνάδελφοι της Νέας Δημοκρατίας.
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό, όμως, που έχει σημασία είναι ότι ξαναδιοχετεύουμε στο εμπόριο κατά παράβαση κάθε διάταξης ανταγωνισμού βιομηχανοποιημένα καπνά παράνομα. Ποια είναι η λογική; Εάν δεν υπάρχει εισπρακτική λογική, ποια είναι η άλλη λογική που μας υποχρεώνει μία τελωνειακή διάταξη που ισχύει από το 1918 να την αλλάξουμε τώρα; Εγώ δεν μπορώ να καταλάβω ποια είναι η λογική εδώ. Μιλάμε για υγιή ανταγωνισμό και θα διοχετεύουμε μέσω πλειστηριασμών τα προϊόντα της κατάσχεσης του παράνομου εμπορίου;
Πρέπει να την ξαναδείτε, κύριε Υπουργέ, αυτήν τη διάταξη ή να δώσετε μία πειστική εξήγηση. Εγώ πειστική εξήγηση δεν βρίσκω μέχρι τώρα και νομίζω ότι με αυτόν τον τρόπο υπονομεύουμε και το υγιές εμπόριο. Τι κάνουμε στην ουσία; Λέμε στους λαθρέμπορους: "Να, μία ακόμα ευκαιρία να πάρεις αυτά τα φορτία και να τα ξαναβγάλεις στο λαθρεμπόριο". Αυτήν τη δουλειά θα κάνουμε; 
Εκτός από την εισπρακτική λογική όμως έχουμε και χαριστικές διατάξεις. Μία από τις χαριστικές διατάξεις που αναφέρθηκε και από τον κ. Ρεγκούζα και από τον Πρόεδρο, τον κ. Μητσοτάκη, είναι αυτή του άρθρου 2 , παράγραφος 11 που αφορά στις ειδικές διατάξεις εκ των υστέρων για τις αποσβέσεις που έχουν να κάνουν με την εταιρεία του Αερολιμένα Αθηνών, γιατί περί αυτού πρόκειται εδώ.
Κύριε Υπουργέ, έχουμε γενικές διατάξεις περί αποσβέσεων. Αυτές οι γενικές διατάξεις περί αποσβέσεων πρέπει να ισχύουν και να ισχύουν για όλους. Αλίμονο εάν για όλες τις εταιρείες ή για κάθε είδους επιχείρηση, βγάζαμε ειδικές διατάξεις αποσβέσεων, αλλά και αυτό να δικαιολογείται, δηλαδή ότι πρέπει ειδικά για τα αεροδρόμια να κάνουμε κάτι συγκεκριμένο, δεν δικαιολογείται να γίνεται τώρα. '
Έγινε μία διαπραγμάτευση μιας συγκεκριμένης σύμβασης. Υπογράφτηκε αυτή η σύμβαση. Τώρα ερχόμαστε εκ των υστέρων να χαρίσουμε στην εταιρεία του αεροδρομίου -δεν πρέπει να ξεχνάμε ότι το 45% το έχει η εταιρεία που κατασκεύασε το αεροδρόμιο- μέσω του φορολογικού συστήματος κάποια χρήματα; Αυτός είναι ο στόχος; 
Τι αναπροσαρμογή άλλη θα γίνει στη σύμβαση για να ωφεληθεί το δημόσιο από αυτό που δίνει πίσω; Δεν έχει καμία λογική το επιχείρημα που μας είπατε ότι εδώ είναι στην ουσία το δημόσιο το οποίο χαρίζει στον εαυτό του. Δεν χαρίζει στον εαυτό του. Το μισό αεροδρόμιο το εκμεταλλεύεται για κάμποσα χρόνια η εταιρεία που το κατασκεύασε και τώρα μας ζητάτε να νομιμοποιήσουμε κάποιες εκ των υστέρων αλλαγές στη σύμβαση, γιατί περί αυτού πρόκειται.
Ούτε έχει βεβαίως καμία λογική το επιχείρημα που είπατε, ότι άλλα σας λέμε εμείς και άλλα σας λέει η Αριστερά. Βεβαίως και υπάρχουν διαφορές μεταξύ μας. Δεν υπάρχει καμία αμφιβολία γι' αυτό. Έχουμε μία εντελώς διαφορετική οικονομική φιλοσοφία. Εμείς είμαστε περήφανοι γι' αυτά που λέμε, γιατί πιστεύουμε ότι βασίζονται στη λογική ή τουλάχιστον σε μία λογική που είναι συνεπής με τη δική μας ιδεολογία. Εάν εσείς ενστερνίζεστε την ιδεολογία του Κομμουνιστικού Κόμματος, πείτε το μας. Όταν σας λέμε κάτι που συμφωνούμε με το Κομμουνιστικό Κόμμα, μας λέτε: "Ανίερες συμμαχίες. Έχετε ταυτιστεί με το Κ.Κ.Ε.". Τώρα που διαφέρουμε ξαφνικά σας λέμε δύο αντιφατικά πράγματα. Βεβαίως σας τα λέμε από διαφορετική σκοπιά. 
Δεν είναι επιχείρημα αυτό που χρησιμοποιήσατε. Δεν μπορεί να το πάρει κάποιος ιδιαίτερα σοβαρά. 
Έρχομαι στο άρθρο 3, στην αυτοτελή φορολογία αφορολόγητων αποθεματικών. Δεν έχει καμία λογική το να ερχόμαστε κάθε τρεις και λίγο και να δίνουμε με αυτόν τον τυχαίο τρόπο είτε κίνητρα είτε να κάνουμε αλλαγές, όσον αφορά τη φορολογία των αποθεματικών. Μάλιστα, πρόκειται για αλλαγές που αφορούν μόνο μία κατηγορία επιχειρήσεων. Εάν θέλουμε να ευνοήσουμε γενικότερα τις συγχωνεύσεις, το καταλαβαίνω. Να κάνουμε μια γενική διάταξη που να αφορά τις συγχωνεύσεις και να αφορά όλες τις επιχειρήσεις. Γιατί μόνο μία συγκεκριμένη κατηγορία επιχειρήσεων;
Εάν δεν θέλουμε να ευνοήσουμε τις συγχωνεύσεις, να μην τις ευνοήσουμε. Πρέπει όμως να έχουμε μία πολιτική. Δεν είναι δυνατόν κάθε τρία χρόνια να φέρνουμε ειδικές διατάξεις. Το φορολογικό σύστημα πρέπει να έχει διάρκεια, συνέπεια και σταθερότητα. Με αυτές τις διατάξεις, είτε είναι εισπρακτικές είτε χαριστικές, δεν εξασφαλίζουμε τίποτε απ' όλα αυτά. Απλώς διαιωνίζουμε την αναξιοπιστία του φορολογικού συστήματος και ενθαρρύνουμε κατηγορίες φορολογουμένων, που είναι οργανωμένες, να έρχονται στο Υπουργείο σας και να πιέζουν για χαριστικές διατάξεις.
Πρέπει να ξεκαθαρίσουμε μια και καλή ότι θα κάνουμε μια φορολογική μεταρρύθμιση στην αρχή της επόμενης τετραετίας, διότι αυτή που πάτε να κάνετε θα είναι μια προεκλογική μεταρρύθμιση για να υπονομεύσετε την επόμενη κυβέρνηση. Αυτό το καταγγέλλουμε από τώρα και δεν θα το πούμε μόνο όταν θα μας φέρετε κάποιες χαριστικές διατάξεις που θα είναι η δήθεν μεταρρύθμιση. Πάτε από τώρα να υπονομεύσετε τη δημοσιονομική διαχείριση των επόμενων χρόνων με τα διάφορα χρηματοοικονομικά τερτίπια που χρησιμοποιείτε, δηλαδή τα προμέτοχα και τα προέσοδα, με προεισπράξεις που έχουν υπονομεύσει τους μελλοντικούς προϋπολογισμούς. Για τα περισσότερα απ' αυτά τα εργαλεία η ημερομηνία λήξεως είναι μετά το 2003. Το ίδιο πάτε να κάνετε και με τη δήθεν φορολογική μεταρρύθμιση που σχεδιάζετε για να υπονομεύσετε την επόμενη κυβέρνηση.
Εμείς θα το καταγγείλουμε αυτό στον ελληνικό λαό, γιατί μια φορολογική μεταρρύθμιση πρέπει να γίνεται στην αρχή της τετραετίας, ώστε να έχει διάρκεια. Να μπορεί να τη "χωνέψει" η οικονομία, να τη "χωνέψουν" οι φορολογούμενοι. Το ιδανικό θα ήταν να κρατήσει πολύ περισσότερο από μία τετραετία. Γι' αυτό πρέπει να είναι σχεδιασμένη καλά. Εσείς εδώ φαίνεστε να είστε ανέτοιμοι να αλλάξετε το φορολογικό σύστημα. Γι' αυτό διαιωνίζεται αυτή η αλληλουχία των αθλίων νομοσχεδίων. Σε καμία περίπτωση δεν μπορούμε να ψηφίσουμε επί της αρχής αυτό το "νομοσχέδιο" το οποίο είναι μία συρραφή διατάξεων. Βέβαια υπάρχουν διατάξεις που θα τις ψηφίσουμε, όταν θα συζητήσουμε επί των άρθρων. Γενικά όμως η συμβουλή μας είναι να μη μας φέρετε άλλα νομοσχέδια αυτού του είδους στη Βουλή. Είναι ντροπή για το Κοινοβούλιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Σε ένα νομοσχέδιο το οποίο στην ουσία είχαν συμφωνήσει πριν μερικές ημέρες οι συνάδελφοι της Αξιωματικής Αντιπολίτευσης, σήμερα διατυπώνουν διαφωνίες αρχών, στόχων και κάνουν δίκη προθέσεων, προχωρώντας σε μια νέα πολιτική πρακτική, αυτή της προκαταγγελίας κατά το "προμέτοχα". Μέχρι τώρα ξέραμε ότι η Αξιωματική Αντιπολίτευση καταγγέλλει τα όσα έχουν συμβεί ή τα όσα έχει πράξει η Κυβέρνηση μέχρι σήμερα. Καταστροφολογεί και ισοπεδώνει ό,τι θετικό έχει γίνει. Τώρα έχουμε μια νέα πρακτική, την προκαταγγελία. 
Είναι ευρηματική η Αξιωματική Αντιπολίτευση όσον αφορά τον καταστροφικό πολιτικό της λόγο. Σε καμία περίπτωση αυτό δεν είναι νέα αντιπολιτευτική πρακτική ή νέα δημιουργική αντιπολιτευτική τακτική, όπως διατείνεται καθημερινώς. Ούτε βεβαίως προαναγγέλλει μια εναλλακτική κυβερνητική πρόταση εξουσίας.
Το νομοσχέδιο, αυτό αγαπητοί συνάδελφοι της Αξιωματικής Αντιπολίτευσης, κάνει μερικά πολύ απλά χαρακτηριστικά πράγματα τα οποία σεις στις αγορεύσεις σας τα αναγνωρίσατε. Λύνει ορισμένα γραφειοκρατικά θέματα, προχωρεί σε προσαρμογές με βάση την κοινοτική νομοθεσία και λύνει ορισμένες εκκρεμότητες που έρχονται από το παρελθόν για τις οποίες θα μπορούσατε να ασκήσετε και έλεγχο και κριτική για την Κυβέρνηση γιατί δεν τις είχε κάνει μέχρι τώρα. Η Κυβέρνηση επέλεξε ένα νομοσχέδιο που θα συγκεντρώσει όλες αυτές τις προσαρμογές και τις λύσεις των εκκρεμοτήτων, γιατί δεν ήθελε να τις φέρνει σε άσχετα νομοσχέδια ή ως τροπολογίες μια πρακτική που όλοι την έχουμε απορρίψει. 
Έτσι, λοιπόν, γιατί τώρα αναζητάτε φιλοσοφία, αρχή, μέση και τέλος σε ένα νομοσχέδιο που όλοι αναγνωρίζουμε ότι έρχεται να προσαρμόσει, να λύσει εκκρεμότητες και δεν φιλοδοξεί να αποτελέσει μία εναλλακτική φορολογική πρόταση ή μία συνολική φορολογική μεταρρύθμιση, αφού ξέρετε πως κάτι τέτοιο προετοιμάζεται, σχεδιάζεται και μέσα στο 2002 θα έχουμε τη χαρά να τα συζητήσουμε όλα αυτά. 
Επίσης όλες οι ρυθμίσεις έχουν ευεργετικό αντίκτυπο είτε σε κοινωνικές ομάδες που έχουν πληγεί στο παρελθόν από φαινόμενα όπως ο σεισμός ο καταστροφικός του Σεπτέμβρη του 1999 είτε σε άλλες ανάλογες περιπτώσεις επιχειρήσεων που επλήγησαν από την κρίση στα Βαλκάνια και ιδιαίτερα από την επιλογή της χώρας μας να ασκήσει το εμπάργκο προς ορισμένες χώρες της περιοχής και ειδικότερα αυτές των δυτικών Βαλκανίων. 
Έχετε, λοιπόν, ανταποκριθεί σε αιτήματα επιχειρήσεων ορισμένων περιοχών της Ελλάδας που επλήγησαν περισσότερο και το γνωρίζετε και αυτό. Άλλωστε ήσασταν αρωγοί και υποστηρικτές αυτών των επιχειρήσεων σε αυτές τις περιοχές και μάλιστα ζητήσατε διά στόματος ενός συναδέλφου της Νέας Δημοκρατίας να επεκταθεί και σε άλλες περιοχές αυτή η ευεργετική διάταξη. Σήμερα έρχεστε και να κατακρίνετε και να πείτε ότι είναι χαρακτηριστικές οι διατάξεις. 
Ενδεικτικά θα αναφέρω ορισμένες από αυτές γιατί είναι μεγάλος ο αριθμός τους. Η απαλλαγή της φορολογίας των επιδομάτων των προσφύγων, επιδόματα που είναι από διεθνείς οργανισμούς. Εδώ η χώρα μας έχει καθυστερήσει πολύ και έχει τελέσει μία αδικία απέναντι σε αυτούς τους ανθρώπους. Η κριτική σας θα έπρεπε να στηρίζεται στο γεγονός γιατί αργήσαμε τόσο ή γιατί δεν έχουν γίνει από το παρελθόν, από χρόνια τώρα. Είναι μία θετική διάταξη. Έπρεπε κάποτε να γίνει και νομίζω πως πρέπει να τη χαιρετίσουμε. Η ίση φορολόγηση τώρα των προσώπων εκείνων των φυσικών ή των επιχειρήσεων που αγοράζουν αρδευτικό εξοπλισμό είτε με δάνειο είτε το καταβάλουν εφάπαξ, μια ανισότητα που υπήρχε μέχρι σήμερα λύνεται και αυτή. Η έκπτωση τώρα από τα ακαθάριστα έσοδα των επιχειρήσεων που καταβάλουν ποσά σε επιδόματα για τα ανήλικα τέκνα των θυμάτων του καταστροφικού σεισμού. Νομίζω ότι αυτό είναι ένα αίτημα καθολικής αποδοχής, είναι ένα αίτημα ηθικού και κοινωνικού αντικρίσματος, είναι ένα αίτημα που στηρίζει τη βιωσιμότητα και τη συνέχεια της οικονομικής δραστηριότητας των επιχειρήσεων και θα έλεγα ότι πρέπει να το επικροτήσουμε όλοι. 
Η αύξηση του αφορολόγητου για τα ποσά των συντάξεων από επικουρικά και άλλα ταμεία. Ειδικότερα στο άρθρο 2 η εναρμόνιση του προστίμου είναι πάντοτε προς τα κάτω, στις αγροτικές εκείνες εκμεταλλεύσεις ή επιχειρήσεις ή στους αγρότες σαν παραγωγούς και φυσικά πρόσωπα όταν παρουσιάζουν εικονικά τιμολόγια και ζητούν επιστροφή του Φόρου Προστιθέμενης Αξίας. Και αυτό είναι μία διάταξη ευεργετική για τους αγρότες εκείνους που διαλέγουν το δρόμο της παρατυπίας και παρανομίας για να έχουν την επιστροφή του Φόρου Προστιθέμενης Αξίας. Είναι και αυτή μία θετική διάταξη και δεν θα διαφωνήσετε. 
Τώρα στην καθιέρωση του συντελεστή για την απόσβεση επί των παγίων περιουσιακών στοιχείων των αεροδρομίων εγώ θα δεχθώ την κριτική ότι έπρεπε να είχε ενσωματωθεί στη σύμβαση. Θα πω όμως ότι και στο δικό σας σώμα της σύμβασης δεν υπήρξε διάταξη και ασκήθηκε κριτική στην Ολομέλεια της Βουλής. Είναι μια παράλειψη που σήμερα όμως ρυθμίζεται και είναι προς όφελος του δημοσίου γιατί αυτό που χάνει το 45% από τις αποσβέσεις στην κλιμάκωση του χρόνου θα το επιστρέψει μέσα από την υψηλότερη φορολογία της κερδοφορίας των επιχειρήσεων. Περισσότερο είναι λογιστικού χαρακτήρα αυτή η τακτοποίηση πέραν του ότι είναι ανώνυμη εταιρεία αφού είναι η μοναδική που υπάρχει αυτή του "ΕΛΕΥΘΕΡΙΟΣ ΒΕΝΙΖΕΛΟΣ" και αυτή θα έπρεπε να ρυθμιστεί. Είναι μία διάταξη που έπρεπε να υπάρχει, δεν υπάρχει και ρυθμίζεται τώρα. Θετικά πρέπει να την αντιμετωπίσουμε και αυτήν.
Τώρα για το άρθρο 3 που είναι μία διάταξη παρελκόμενη ενός νομοσχεδίου που έχουμε ψηφίσει και είναι νόμος του κράτους για τη συγχώνευση των κατασκευαστικών εταιρειών. Είναι κίνητρο όπως είπε ο κ. Μητσοτάκης και ο κύριος Υπουργός για τις συγχωνεύσεις των επιχειρήσεων. Το ζήτησαν οι κατασκευαστικές επιχειρήσεις γιατί μπορεί να φαίνεται ότι αποδίδουν ένα μέρος του αποθεματικού τους του αφορολόγητου προς το κράτος, αλλά τους δίνετε η δυνατότητα να αυξήσουν τα ίδια κεφάλαια, που σημαίνει ότι είναι ένα στοιχείο σημαντικό για την αναβάθμισή τους στην κατηγορία που επιθυμούν. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εδώ υπάρχει μια ρύθμιση και μια σχέση ανάμεσα στο κράτος και στις κατασκευαστικές εταιρείες που είναι για κοινό όφελος. Θετική και αυτή η διάταξη. Εγώ δεν θα σχολίαζα αρνητικά αυτό που είπε ο κ. Μητσοτάκης και σαν κίνητρο γιατί το αναγνωρίζω θα μπορούσε να έχει προαιρετικό χαρακτήρα. Δεν θα συμφωνήσω όμως με αυτό που είπε ο Κοινοβουλευτικός Εκπρόσωπος της Νέας Δημοκρατίας ας το κάνουμε για το σύνολο των επιχειρήσεων. Εάν δεν είμαστε σήμερα έτοιμοι να το κάνουμε και ίσως να μην υπάρχει λόγος για τις μεγάλες εμπορικές ή άλλες εταιρείες, είμαστε όμως έτοιμοι και πρέπει να το κάνουμε μπροστά στο νέο καθεστώς των συγχρηματοδοτήσεων για τα μεγάλα έργα του Γ' Κοινοτικού Πλαισίου Στήριξης και των Ολυμπιακών Αγώνων να βοηθήσουμε τις ελληνικές κατασκευαστικές εταιρείες. Νομίζω σε αυτό είσαστε σύμφωνοι και δεν καταλαβαίνω γιατί διατυπώνετε την ένστασή σας όταν ο κλάδος συμφωνεί. 
Δεν θα αναφερθώ στις επιχειρήσεις που υποβοηθούνται λόγω της κρίσης των Βαλκανίων και ιδιαίτερα με το εμπάργκο. Όπως είπα και σεις φέρατε στη Βουλή αυτά τα θέματα με ερωτήσεις και ελέγξατε την Κυβέρνηση και σήμερα ο κ. Σκρέκας είπε ότι αυτό πρέπει να επεκταθεί γεωγραφικά και σε άλλες επιχειρήσεις. 
Θέλω να πω ότι και σήμερα ο κ. Μητσοτάκης έκλεψε τη δόξα πάλι σήμερα στην πρώτη ουσιαστική συζήτηση επί οικονομικών θεμάτων με την έναρξη της Ολομέλειας της Βουλής από τον κ. Αλογοσκούφη Κοινοβουλευτικό Εκπρόσωπο και υπεύθυνο για τα οικονομικά θέματα της Νέας Δημοκρατίας.
Προηγηθείς έθεσε ουσιαστικά όλη την κριτική της Νέας Δημοκρατίας για την οικονομική πολιτική της Κυβέρνησης. Και βεβαίως ο κ. Αλογοσκούφης αναγκάστηκε να προαναγγείλει την κριτική του όταν θα έλθει το θέμα προς συζήτηση. Ο κ. Μητσοτάκης προηγήθηκε, διατύπωσε την κριτική του και ο κ. Αλογοσκούφης είπε ότι θα την ασκήσουν όταν θα έλθει η συζήτηση του προϋπολογισμού. Όμως μας έκανε εκείνον τον αβάστακτο υπαινιγμό της προαναγγελίας για την επιχειρούμενη φορολογική μεταρρύθμιση του 2002, η οποία θα υπονομεύσει τη δημοσιονομική σταθερότητα της χώρας για τα επόμενα χρόνια και για την επόμενη κυβέρνηση.
Επειδή ο κ. Μητσοτάκης είπε μερικά πολύ σημαντικά και χαρακτηριστικά πράγματα, θα μου επιτρέψετε να του αφιερώσω κάποια λεπτά από τη δική μου αγόρευση. 
Είπε, πως είχαμε κι εμείς μεγάλο όγκο φορολογικών νόμων, εσείς όμως έχετε ακόμη μεγαλύτερο όγκο και όταν συζητούσαμε εμείς φορολογικά νομοσχέδια, ήταν γεγονός. 
Ήταν πράγματι γεγονός, κύριε Μητσοτάκη, γιατί κυρίως οι φορολογικοί σας νόμοι ήταν εισπρακτικού χαρακτήρα και ξεσήκωναν θύελλες κοινωνικών αντιδράσεων. Γι' αυτό ήταν και κοινωνικό και πολιτικό γεγονός και η σύγκρουση σκληρή μέσα στη Βουλή, που η Αντιπολίτευση και πρώτα-πρώτα τότε το ΠΑΣΟΚ έφερνε τα αιτήματα της κοινωνίας μέσα στη Βουλή όταν συζητούσαμε τις δικές σας φορολογικές αλλαγές. Γι' αυτόν, λοιπόν, το λόγο ήταν πολιτικό γεγονός και όχι γιατί ήταν καλαίσθητα τα δικά σας νομοσχέδια. Τα ενθυμείσθε! 
Είπε ακόμη ο κ. Μητσοτάκης πως ο όγκος των φορολογικών νομοσχεδίων του ΠΑΣΟΚ στην περίοδο από το 1996 μέχρι σήμερα είναι πάρα πολύ μεγάλος. Εγώ θα συμφωνήσω με αυτήν τη διαπίστωση. Πρέπει να πω όμως ότι ζούμε μια περίοδο μεταβατική της οικονομικής ζωής της χώρας, η χώρα περνά από μια περίοδο υψηλών ελλειμμάτων, υψηλού δημόσιου χρέους, υψηλού πληθωρισμού σε μια περίοδο δημοσιονομικής σταθερότητας και πειθαρχίας. Είναι ανάγκη, λοιπόν, σε αυτήν τη μεταβατική περίοδο να υπάρξουν και πολλές μεταβατικές φορολογικές προσαρμογές. Αυτό αντανακλούσε τις ανάγκες της εποχής. Βεβαίως δεν ήταν ό,τι το καλύτερο από την άλλη πλευρά, δεν θα διαφωνήσω με αυτό. Όμως θα σας πω ότι από τα μέσα περίπου αυτής της χρονικής εποχής οι φορολογικές μας μεταρρυθμίσεις είναι κυρίως φοροαπαλλαγές. Είναι ευεργετικές για την ελληνική κοινωνία και ιδιαίτερα για τα λαϊκά στρώματα. Και αυτό πρέπει να το κρατήσετε, αγαπητοί συνάδελφοι της Αξιωματικής Αντιπολίτευσης, σε αντίθεση με τα δικά σας φορολογικά νομοσχέδια που ήταν όλα εισπρακτικού χαρακτήρα και ο λαός τα είχε βεβαίως ονομάσει με τη γνωστή λέξη φορομπηχτικά.
Είπε ο κ. Μητσοτάκης, ότι ο Πρωθυπουργός ψεύδεται όταν δηλώνει ή όταν διακηρύσσει ότι μοιράζει πόρους από τα περισσεύματα του προϋπολογισμού. Είπε ότι η οικονομία έχει τα κακά της χάλια. 
Εγώ θα πω στον κ. Μητσοτάκη ότι όταν υπέγραφε και συνομολογούσε με τους άλλους εταίρους μας στην Ευρωπαϊκή Ένωση τη Συνθήκη του Μάαστριχτ για τα κριτήρια σύγκλισης και την είσοδο της οικονομίας μας στην Οικονομική και Νομισματική Ένωση, υπέγραφε τέτοια τεράστια μεγάλα παράθυρα για να μπορεί με τη δημιουργική λογιστική η επόμενη κυβέρνηση, ο Υπουργός Εθνικής Οικονομίας, το Οικονομικό Επιτελείο να μοιράζει μιζέρια και όχι περισσεύματα; Δεν νομίζω πως ο κ. Μητσοτάκης θα μας δηλώσει ότι υπέγραψε μια συνθήκη -γιατί δεν θα το επέτρεπε στον εαυτό του- για να κάνει αυτά τα δημοσιονομικά τρικ, ούτως ώστε να ξεγελάσει τους Ευρωπαίους και να αποδεχθούν τη σταθερότητα και την προοπτική της οικονομίας μας, την επίτευξη των κριτηρίων του Μάαστριχτ και να ενταχθούμε στην Οικονομική και Νομισματική Ένωση από τον Ιούνιο του 2000 και σήμερα ένα χρόνο μετά να μοιράζουμε μιζέρια και η οικονομία να βρίσκεται στα κακά χάλια. Αδικεί τον εαυτό του και τη συνθήκη που υπέγραψε. Εκτός κι αν υπέγραψε τέτοια συνθήκη περιμένοντας να είναι Πρωθυπουργός για πολλά χρόνια και να ξεγελά τους Ευρωπαίους και να μοιράζει μιζέρια στον ελληνικό λαό. Ας διαλέξει μια από τις δύο απαντήσεις δεν μπορούν πάντως να ισχύουν και οι δύο.
Δεν κατάλαβα γιατί ορισμένα μεγέθη έχουν δύο εναλλακτικά νούμερα, αριθμούς. Γιατί δεν έχουμε δύο εναλλακτικούς προϋπολογισμούς, έχουμε έναν προϋπολογισμό. Αυτό έχει να κάνει με την κρίση που είναι σε εξέλιξη μετά από το τρομοκρατικό χτύπημα στη Νέα Υόρκη και την Ουάσινγκτον.
Όταν η Κυβέρνηση έχει τη δυνατότητα, την πολυτέλεια θα έλεγα σε ένα σταθερό οικονομικό περιβάλλον να προϋπολογίζει ακόμα και το ύψος της κρίσης και των απωλειών που θα ενσωματώσει η εθνική μας οικονομία και να διατυπώνει τέτοιες προβλέψεις και αυτό αντί να το χαιρετίσουμε ως ένα στοιχείο υγείας και σταθερότητας της οικονομίας το καταγγέλλουμε ως προϋπολογισμό καρικατούρα, εγώ θα έλεγα πως αδικούμε τον εαυτόν μας.
Αγαπητέ κύριε Αλογοσκούφη, είναι αλήθεια ότι ο κ. Μητσοτάκης απόψε σας έκλεψε την δόξα και άνοιξε το χορό των καταγγελιών και της καταστροφολογίας γύρω από την πορεία της εθνικής μας οικονομίας. Δεν ξέρω αν θα είναι αυτή η συνέχεια της κριτικής της Νέας Δημοκρατίας -με μεγάλη αγωνία περιμένω να την ακούσω- είμαι βέβαιος όμως ότι θα είστε ακόμα πιο προωθημένοι αν συγκρατήσω την έκφραση της προκαταγγελίας για τη σχεδιαζόμενη φορολογική μεταρρύθμιση της Κυβέρνησης του ΠΑΣΟΚ η οποία μάλιστα είπατε ότι θα υπονομεύσει και τη δημοσιονομική πορεία της χώρας τα επόμενα χρόνια. Μα, αγαπητέ κύριε Αλογοσκούφη, σε μια οικονομία η οποία χαρακτηρίζετε ότι βρίσκεται στη σκάλα του κακού, ποια άλλη υπονόμευση να κάνει αυτή η έρμη η Κυβέρνηση με την όποια φορολογική μεταρρύθμιση; Έμεινε ακόμη κανένα σκαλοπάτι για να φτάσουμε στον πάτο; Ε, λοιπόν, νομίζω ότι θα ξανασκεφθείτε αυτές τις διατυπώσεις σας, αυτήν τη δίκη προθέσεων και δίκη πολιτικής του μέλλοντος που κάνετε έναντι της Κυβέρνησης και θα έρθετε στη συζήτηση για τον προϋπολογισμό με πιο ουσιαστικά και πιο τεκμηριωμένα επιχειρήματα. Και είμαι βέβαιος ότι θα έχετε τέτοια επιχειρήματα σε μια δημιουργική συζήτηση για την πορεία της εθνικής μας οικονομίας, μιας οικονομίας που βρίσκεται στη φάση μιας ταχύρυθμης υψηλής ανάπτυξης που ενσωματώνει τη διεθνή κρίση με τις μικρότερες απώλειες από τις άλλες ευρωπαϊκές οικονομίες και βεβαίως όλοι πρέπει να προσφέρουμε στη σταθερότητά της και την προοπτική της. Γιατί γνωρίζετε όλοι -το έχει πει ο Κωνσταντίνος Καραμανλής πολύ παλαιά, πολύ πιο μπροστά από όλους μας- ότι η οικονομία πρωτίστως είναι κλίμα. Γι΄ αυτό, λοιπόν, σε αυτό το κακό, κάκιστο διεθνές σήμερα κλίμα, το κλίμα της ανασφάλειας και του πανικού που δημιουργήθηκε στη διεθνή οικονομία με το τρομοκρατικό χτύπημα δεν πρέπει να προστεθούν νέες επωδοί καταστροφολογίας και προκαταγγελίας για τη σχεδιαζόμενη δημοσιονομική πολιτική της Κυβέρνησης εκ μέρους της Αξιωματικής Αντιπολίτευσης.
Όλοι μαζί πρέπει να σκύψουμε σε ένα πεδίο δημιουργικής κριτικής, να πάμε πιο μπροστά την οικονομία μας, πιο ψηλά όπως απαιτεί ο ελληνικός λαός όπως απαιτεί σύσσωμη η ελληνική κοινωνία. Γι΄ αυτό άλλωστε και εσείς διατείνεστε ότι αγωνίζεστε. 
Δεν θέλω να επεκταθώ περισσότερο σε θέματα κριτικής που ασκήθηκαν για το περιεχόμενο του νομοσχεδίου. Σε ένα όμως θα σταθώ σε αυτό που είπε ο αξιότιμος Κοινοβουλευτικός Εκπρόσωπος της Νέας Δημοκρατίας, γιατί φορολογείτε τους ηλεκτρονικούς υπολογιστές ή το μηχανικό εξοπλισμό των internet cafe; Ζούμε στην εποχή της κοινωνίας της πληροφορίας και πρέπει να ενισχύουμε αυτήν την επένδυση ή αυτές τις πρωτοβουλίες. Αυτά είπε ο κύριος Κοινοβουλευτικός Εκπρόσωπος και θέλω να του πω ότι εδώ συγχέουμε νομίζω τον ηλεκτρονικό υπολογιστή ως μέσον εκπαίδευσης, ως μέσο παροχής και παροχέτευσης και διοχέτευσης της γνώσης και διακίνησης της πληροφορίας με ένα μέσο και ένα μηχανισμό όπως είναι ο εξοπλισμός των cafe αυτών που είναι επιχειρήσεις κερδοσκοπικού χαρακτήρα και αποτελούν μέσα για την απόδοση κερδών.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και δεν επιδοτούνται.
ΙΩΑΝΝΗΣ ΜΑΓΚΡΙΩΤΗΣ : Έτσι πρέπει να βλέπουμε τον εξοπλισμό αυτών των επιχειρήσεων ανεξάρτητα αν είναι ηλεκτρονικοί υπολογιστές ή είναι άλλα ηλεκτρονικά παιχνίδια. Έχει σημασία ο σκοπός για τον οποίο χρησιμοποιείται ένας εξοπλισμός και αυτός καθορίζει αν επιδοτείται ή φορολογείται. Εδώ ο σκοπός είναι κερδοσκοπικός γι΄ αυτό και φορολογείται. Στο σχολείο ή στο σπίτι για το μαθητή ή το φοιτητή ο σκοπός είναι μορφωτικός, παιδευτικός και εκπαιδευτικός γι΄ αυτό και απαλλάσσεται της φορολογίας. Εμείς αυτά τα έχουμε ξεκαθαρισμένα στο μυαλό μας, αγαπητοί συνάδελφοι της Αξιωματικής Αντιπολίτευσης, και δεν ζούμε με συγχύσεις.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τελείωσαν οι πρωτολογίες. Ποιος εκ των συναδέλφων θέλει να δευτερολογήσει;
ΙΩΑΝΝΗΣ ΒΑΘΕΙΑΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βαθειά.
ΙΩΑΝΝΗΣ ΒΑΘΕΙΑΣ: Πιστεύω ότι ζούμε το θέατρο του παραλόγου, τουλάχιστον από την πλευρά των ομιλητών της Νέας Δημοκρατίας, μετά τις τοποθετήσεις που έχουν γίνει εδώ. Το νομοσχέδιο είναι και σωστά προσανατολισμένο και στο σκέλος που έχει να κάνει με την ανταγωνιστικότητα των ελληνικών επιχειρήσεων στο χώρο των τεχνικών εταιρειών και σε σχέση με τους όρους της αγοράς και στο επίπεδο της ανάδειξης ευαισθησιών από συγκεκριμένες ρυθμίσεις και όσον αφορά τις ενότητες, όπως έχουν προσδιοριστεί. Δείχνει ότι είναι ένα νομοσχέδιο πραγματικά με φιλοσοφία και αυτό είναι δεδομένο.
Υπήρχε για το νομοσχέδιο μία συμφωνία στην κατ' αρχήν συζήτηση στην επιτροπή, που συζητήθηκε ενσωματωμένο στο ευρώ. Η Νέα Δημοκρατία είχε πει ότι θα ψηφίσει τότε το σύνολο του νομοσχεδίου. Στην επόμενη συνεδρίαση έθεσε θέμα ότι επιφυλάσσεται επί της αρχής. Και σήμερα δεν το καταψήφισε απλά, αλλά ο Κοινοβουλευτικός της Εκπρόσωπος το θεώρησε "άθλιο νομοσχέδιο", "ντροπή για το Κοινοβούλιο". Πιστεύω ότι ο καθένας αυτοπροσδιορίζεται με τις εκφράσεις που χρησιμοποιεί στον ελληνικό Κοινοβούλιο για συγκεκριμένα νομοσχέδια.
Για εκείνο που εμείς αισθανόμαστε πραγματικά ντροπή είναι ότι αναγκαστήκαμε να φέρουμε συγκεκριμένο άρθρο του νομοσχεδίου μετά από οκτώ χρόνια, για να ρυθμίσουμε φορολογικά τις αποτιμήσεις που γίνονται ακόμα στο επίπεδο των μεταφορών, των συγκοινωνιών, του ΟΑΣΑ, στο θέμα των ΣΕΠ. Και αυτό το λέω, διότι με την πολιτική εκείνης της εποχής, με τη διάλυση των αστικών συγκοινωνιών και με τη ντροπή που ήταν να διαλυθούν ελληνικές οικογένειες των χιλιάδων εργαζόμενων στις αστικές συγκοινωνίες, ακόμα ταλαιπωρούμαστε. Ταλαιπωρείται το ελληνικό δημόσιο. Επιτέλους με αυτό το άρθρο να κλείσει μία μεγάλη πληγή που φόρτωσε στο ελληνικό δημόσιο η κυβέρνηση του κ. Μητσοτάκη εκείνης της εποχής!
Κατέγραψα δύο εισπρακτικά στοιχεία στο νομοσχέδιο. Το ένα είναι για τα παίγνια. Ακούστηκε και για εκκλησίες, αλλά δεν πρέπει να λέμε εδώ, για να φορτίζουμε, πράγματα που δεν έχουν καμία σχέση με την πραγματικότητα. Και το δεύτερο έχει σχέση με το λαθρεμπόριο των τσιγάρων, το οποίο -λέει- θα δημιουργήσει η συγκεκριμένη φορολογική διάταξη, η τελωνειακή διάταξη.
Μίλησε και σε μας ο συγκεκριμένος εκπρόσωπος -που ενημέρωσε προφανώς και τον κ. Αλογοσκούφη- μιας εταιρείας τσιγάρων και μας είπε ότι θα υπάρχει νόθευση του ανταγωνισμού, ότι θα βγάλουμε τα τσιγάρα στο λαθρεμπόριο και ούτω καθ' εξής. Μα, τώρα, δεν είναι δυνατόν να λέγεται εδώ σοβαρά ότι η Κυβέρνηση θέλει να εισπράξει κάποια χρήματα και να βγάλει ξανά τα τσιγάρα αυτά στο λαθρεμπόριο.
Είναι προσδιορισμένα τα πάντα. Πιστεύω ότι καλύπτονται σε όλα τα επίπεδα. Η Κυβέρνηση δεν έχει κανένα στόχο τέτοιο. Απορώ πώς λέγονται τέτοια πράγματα αβασάνιστα στον ελληνικό Κοινοβούλιο μόνο από ενημέρωση ενός ανθρώπου που όλοι σεβόμαστε. Ο καθένας έχει τις ευαισθησίες του, καλό είναι να λέγονται, αλλά καλό είναι και να τεκμηριώνουμε απόλυτα αυτά που λέγονται εδώ.
Πιστεύω ότι και επί των άρθρων θα φανεί ότι στον ελληνικό αερολιμένα η διαδικασία των αποσβέσεων γίνεται με τέτοιο τρόπο που δεν χαρίζεται κανείς και σε κανέναν. Αυτό το νομοσχέδιο πραγματικά και βελτιώνει και διορθώνει προβλήματα του παρελθόντος ή προβλήματα που ήδη είδαμε και πρέπει να τα διορθώσουμε. Αντί όμως να λέμε ότι σωστά γίνεται, ασκούμε κριτική και λέμε ότι για άλλους λόγους αυτό το νομοσχέδιο δεν είναι στην κατεύθυνση του επιπέδου του ελληνικού Κοινοβουλίου.
Θα ήθελα, κλείνοντας τη μικρή μου αυτή τοποθέτηση να πω, όχι προς την Aξιωματική Aντιπολίτευση ή την Aντιπολίτευση, στον Υφυπουργό των Οικονομικών που έφερε το συγκεκριμένο νομοσχέδιο ότι, κύριε Υπουργέ, το νομοσχέδιο αυτό είναι πιο σημαντικό από αυτό που διεφάνη αρχικά σε όλους, γιατί δείχνει ότι στο Υπουργείο Οικονομικών γίνεται μία σοβαρότατη δουλειά, η οποία έχει και διαχρονικότητα, αλλά και παρακολούθηση πώς υλοποιούνται οι νόμοι και τα προβλήματα. Διότι όταν ψηφίζονται νόμοι στο ελληνικό Κοινοβούλιο υπάρχουν παρενέργειες κατά τεκμήριο θετικές. Όταν όμως διαπιστώνονται, όπως διαπιστώσατε, προβλήματα, ήρθατε και φέρατε σημαντικές βελτιώσεις και κοινωνικά ευαίσθητες διατάξεις. Είναι πάρα πολύ σημαντικό και, πιστεύω, αυτό να συνεχισθεί και με άλλα νομοσχέδια, όχι μόνο της δικής σας αρμοδιότητας, αλλά και άλλων Υπουργείων και εμείς, πιστεύω, πρέπει να αναδείξουμε και την κοινωνική μας διάσταση για την οποία έχουμε δεσμευτεί στον ελληνικό λαό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, είμαι υποχρεωμένος να επισημάνω και να διαχωρίσω τη συνετή στάση απέναντι στην όποια κριτική μας του κυρίου Υφυπουργού σε σχέση με τους δύο άλλους ομιλητές. 
Να ξεκινήσω από τον εισηγητή της Πλειοψηφίας και να του δώσω και μία απάντηση, γιατί εμείς όταν το νομοσχέδιο ήταν συνενωμένο με τις διατάξεις για το ευρώ ψηφίσαμε κατ' αρχήν "ναι" σε εκείνη τη συνεδρίαση. Γιατί απλούστατα η πολιτική της ευρωπαϊκής προοπτικής της χώρας για μας είναι εθνική υπόθεση. Και επειδή ακριβώς δεν θέλαμε να ακυρώσουμε την όποια προσπάθεια κάνει η Κυβέρνηση προς αυτήν την κατεύθυνση, ψηφίσαμε "ναι".
Στη δεύτερη συζήτηση στην επιτροπή του συγκεκριμένου νομοσχεδίου ήταν λογικό να κρατήσουμε κάποιες επιφυλάξεις, γιατί θέλαμε να διερευνήσουμε κάποιες από τις διατάξεις. Τώρα, αν διαπιστώνει ο εισηγητής της Πλειοψηφίας ότι εμείς ή εκείνος κυνηγάει φαντάσματα, τί να κάνουμε, εμείς κρατήσαμε επιφύλαξη για να τοποθετηθούμε εδώ στην τελική συζήτηση και το κάναμε με υπεύθυνο τρόπο θα έλεγα και καταψηφίζουμε ακριβώς το νομοσχέδιο. Να διαχωρίζουμε, λοιπόν, αυτές τις έννοιες. Τον δικαιολογώ γιατί είναι καινούριος Βουλευτής στο Κοινοβούλιο, ωστόσο όμως, οι έννοιες είναι διαφορετικές και η πρακτική στη Βουλή είναι διαφορετική σε σχέση με τη συζήτηση κάποιων νομοσχεδίων.
Ο κ. Μαγκριώτης, ή έχει σύγχυση ηθελημένη ή, εν πάση περιπτώσει, κάνει διαστροφικούς συλλογισμούς. Μας μιλάει για προκαταγγελίες σε σχέση με τα προμέτοχα. Αυτά τα δύο πράγματα είναι διαφορετικά, κύριε Μαγκριώτη. Άλλο είναι προμέτοχα, άλλο είναι προκαταγγελία. Και εμείς δεν κάναμε τίποτε άλλο. Κάναμε καταγγελία σε αυτά που εσείς είχατε ανακοινώσει.
ΙΩΑΝΝΗΣ ΜΑΓΚΡΙΩΤΗΣ: Για το 2004.
ΑΔΑΜ ΡΕΓΚΟΥΖΑΣ: Τα προμέτοχα δεν αφορούν τη διαχείριση του 2001 που βρισκόμαστε, αφορούν τα επόμενα χρόνια. Και ασφαλώς μας δίνει τη δυνατότητα και το δικαίωμα να ομιλούμε για υπονόμευση του οικονομικού "αύριο" της χώρας, από τη στιγμή που εσείς -και εμείς έχουμε πολύ βάσιμες ελπίδες- δεν θα είστε στην Κυβέρνηση. Επομένως, να σχεδιάζετε, αλλά να κάνετε λογαριασμούς με αυτά που έχετε σήμερα και όχι με αυτά που θα έρθουν αύριο, γιατί έτσι δυσκολεύεται το έργο της επόμενης κυβέρνησης.
Όσον αφορά τις θετικές ρυθμίσεις: 
Εγώ επισήμανα ότι υπάρχουν θετικές ρυθμίσεις. Ωστόσο όμως, οι θετικές ρυθμίσεις δεν μπορούν να ακυρώσουν την αρνητική στάση για τις αρνητικές ρυθμίσεις που έχει το νομοσχέδιο. Δεν συμψηφίζονται αυτά τα δύο.
Πώς θα το κάνουμε δηλαδή; Ούτε βέβαια, κύριε Μαγκριώτη, θα κάνουμε την κριτική αυτή που εσείς επιθυμείτε, θα κάνουμε την κριτική αυτή που εμείς νομίζουμε ότι είναι και σκόπιμη, αλλά και χρήσιμη για τη λειτουργία των συνθετικών πρωτοβουλιών που θα πρέπει να καταγράφονται μέσα στο Κοινοβούλιο.
Σε ό,τι αφορά τις αποσβέσεις, θα μου επιτρέψετε να έχω μία εμπειρία γενικότερη ή ειδικότερη, θα έλεγα, για το θέμα αυτό. Αναφορικά, λοιπόν, με τις αποσβέσεις -και πιστεύω ότι και ο κ. Λαφαζάνης από λάθος, επειδή ακριβώς δεν κατάλαβε τι συμβαίνει με τη ρύθμιση αυτή εδώ πέρα έκανε αυτό το λάθος- όταν παραδείγματος χάρη σε μία καινούρια επιχείρηση η οποία έχει πολλές δαπάνες και, εκ των πραγμάτων, τα πρώτα χρόνια λειτουργίας της, τα πολλά έξοδα δεν δίνουν τη δυνατότητα να δώσει κέρδη επί των οποίων θα υπολογιστεί φόρος. Όταν, λοιπόν, κάνει αποσβέσεις με μεγάλο συντελεστή, αυτές οι μειώσεις δεν έχουν αντικείμενο αφαίρεσης. Αφού δεν θα υπάρχουν κέρδη, πώς θα αφαιρεθούν; Καταγράφονται ζημίες δηλαδή. Επειδή, όμως, οι ζημίες έχουν μία χρονική διάρκεια που μπορεί κανείς να τις επικαλεστεί ως έκπτωση από τα καθαρά κέρδη -είναι πέντε χρόνια- και επειδή μέσα στα πέντε χρόνια θα υπάρχουν ζημίες, άρα δεν θα υπάρχει η δυνατότητα μεταφοράς αυτών των ζημιών για να εκπέσουν από τα κέρδη, γι' αυτό εμείς κάνουμε την κριτική. Ο μειωμένος συντελεστής της δίνει τη δυνατότητα της σταδιακής, αν θέλετε, κατανομής αφαιρετικά των εσόδων και αυτό σημαίνει απώλεια εσόδων για το κράτος, απώλεια εσόδων εις βάρος των πωλητών. Αυτή είναι η διαφορά μας.
Το δεύτερο είναι ότι για κάποιες περιπτώσεις από αυτές που αναφέρονται στη σχετική ρύθμιση καινοτομεί η Κυβέρνηση. Δεν προβλέπονται στις διατάξεις του ισχύοντος φορολογικού συστήματος σήμερα. Και το τρίτο αφορά τη δυνατότητα που έχει πλέον η γερμανική εταιρεία, της δίνεται, δηλαδή, η δυνατότητα να κάνει αποσβέσεις και στις τυχόν υπερτιμολογημένες δαπάνες που έκανε με την υποψία, αν θέλετε, που μπορεί να έχει ο κάθε εχέφρων πολίτης, όταν ξέρουμε όλοι ότι στα επιδοτούμενα έργα έχουμε συναντήσει, πρακτικά από τη ζωή, πολλές υπερτιμολογήσεις.
Σε ό,τι αφορά την αγωνία που εκφράζει ο κ. Μαγκριώτης αναζητώντας "φαντάσματα" διαφορών στις διατυπώσεις μεταξύ των κυβερνητικών στελεχών. Αυτό έκανε και με τον κ. Μητσοτάκη και σε σχέση με τον κ. Αλογοσκούφη. Θέλησε να μειώσει τον κ. Αλογοσκούφη. Μα, ο κ. Μητσοτάκης είναι επίτιμος Πρόεδρος της Νέας Δημοκρατίας και ο Κανονισμός της Βουλής του δίνει τη δυνατότητα να παρεμβαίνει όποτε θέλει. Και βεβαίως αυτά που είπε ο κ. Μητσοτάκης εκφράζουν απολύτως τη Νέα Δημοκρατία και εμένα και τον κ. Αλογοσκούφη, που βρισκόμαστε αυτήν τη στιγμή στην Αίθουσα. 
ΙΩΑΝΝΗΣ ΜΑΓΚΡΙΩΤΗΣ: Ο κ. Αλογοσκούφης, όμως ...
ΑΔΑΜ ΡΕΓΚΟΥΖΑΣ: Βέβαια, αν εσείς, κύριε Μαγκριώτη, δεν καταλαβαίνετε αυτά που είπε ο κ. Μητσοτάκης για τον όγκο των φορολογικών νομοσχεδίων και την ποιότητα των νομοσχεδίων, που ανεγνώρισε ακόμα και λάθη αν έγιναν στο παρελθόν, δεν νομιμοποιείται κανένας να επαναλαμβάνει λάθη του παρελθόντος. Πρέπει να διδάσκεται κανείς από τα λάθη του παρελθόντος, είτε είναι δικά του είτε ακόμα και αν είναι των πολιτικών του αντιπάλων.
Σε ό,τι αφορά τις φοροαπαλλαγές. Κάνατε λόγο για φοροαπαλλαγές. Η Κυβέρνησή σας έχει φέρει δύο νομοσχέδια στα τελευταία τρία χρόνια κατάργησης φοροαπαλλαγών. Ποιες φοροαπαλλαγές; Τελικά διαλέξτε πότε μιλάτε για φοροαπαλλαγές και πότε τις καταργείτε. 
'Οσον αφορά τα περισσεύματα και για τα κριτήρια του Μάαστριχτ, κύριε Μαγκριώτη, το έχουμε πει πολλές φορές σε αυτήν την Αίθουσα και θα το πούμε και άλλες, υποθέτω, με την ευκαιρία συζήτησης του προϋπολογισμού. Εμείς λέμε ότι τα περισσεύματα είναι λογιστικά περισσεύματα, πραγματικά περισσεύματα δεν υπάρχουν. Και τα ανεχόμασταν κριτικά, αν θέλετε, μέχρι ενός σημείου, μέχρι να επιτευχθεί ο εθνικός στόχος της εισόδου της χώρας στην Οικονομική και Νομισματική Ένωση. Μέχρι τότε μπορούσαμε να είχαμε και μεγαλύτερες ανοχές. Τώρα δεν μπορείτε να εμπαίζετε τους Έλληνες πολίτες στην ανάγκη ωραιοποίησης της κατάστασης, ενώ βιώνουν προβλήματα ή ακόμα και στην ανάγκη τήρησης των προϋποθέσεων του Συμφώνου Σταθερότητας της Ευρωπαϊκής Ένωσης που προβλέπει συνεχή περισσεύματα και όχι ελλείμματα. Τουλάχιστον μη μας εμπαίζετε, τουλάχιστον μην έρχεστε κριτικά απέναντι στην Αντιπολίτευση, που κάνει πραγματική κριτική επί των πραγματικών μεγεθών!
Σε ό,τι αφορά τους ηλεκτρονικούς υπολογιστές, κύριε Μαγκριώτη, υπάρχει νόθευση του ανταγωνισμού. Διαβλέπουμε κατευθυνόμενη ρύθμιση για τους ηλεκτρονικούς υπολογιστές. Γιατί;
ζΓιατί; Γιατί όλα αυτά τα cafe internet, είτε έχουν τη μορφή του συλλόγου είτε της κανονικής, της οργανωμένης επιχείρησης με το τέλος που τους βάζετε συν τη συνδρομή που έχουν 100.000 το χρόνο για να μπορούν να είναι συνδεδεμένα με το internet, δεν μπορούν να συνεχίσουν να υπάρχουν. Αυτό ωφελεί εκείνους που έχουν τα ηλεκτρονικά μηχανήματα γιατί δεν θα στέκεται κόσμος σε αυτά τα καταστήματα ή θα έχουν κλείσει ή θα είναι υποχρεωμένα να βάλουν τα λεγόμενα τεχνικά παιχνίδια, που στην ουσία με τη σημερινή τους λειτουργία και τις μετατροπές που μπορούν να υποστούν ακόμα και από μακρινές αποστάσεις, είναι τυχερά. Και βεβαίως λειτουργούν ως τυχερά γιατί δεν μπορούν να ανταποκριθούν με τη σημερινή λειτουργία που προβλέπει το σύστημα.
Σε ό,τι αφορά τη ρύθμιση της αναστολής, κύριε Υφυπουργέ, το σύστημα δεν μπορεί να λειτουργήσει. Το αναγνωρίζει και η υπηρεσία σας, το ξέρουν και οι ειδικοί. Είπατε για τις μνήμες των ταμειακών μηχανών. Μα, εδώ η επιτροπή έκανε μία σοβαρότατη δουλειά που θα μπορούσε να δώσει μία διέξοδο. Αλλά με έκπληξη άκουσα σήμερα από εσάς ότι πρέπει να υπάρχει ομοφωνία. Έπρεπε να μας το είχατε πει πολύ καιρό πριν, γιατί μόλις διαπιστώσαμε τη διαφωνία μας στα κόμματα, έπρεπε να είχαμε σταματήσει την όποια προσπάθεια ανεύρεσης λύσης. Πολύ φοβάμαι όμως ότι και με την παράταση που δώσατε δεν πρόκειται να βρεθεί καμία απολύτως λύση.
Ήθελα όμως να πω και δύο κουβέντες -χωρίς να θέλω να υπερασπίσω τον κ. Αλογοσκούφη, ο οποίος εξάλλου μπορεί να το κάνει από μόνος του- για τα βιομηχανοποιημένα καπνά.
ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο, κύριε συνάδελφε.
ΑΔΑΜ ΡΕΓΚΟΥΖΑΣ: Δεν έχει σημασία, κύριε Πρόεδρε, αν εγώ δεν αναφέρθηκα στην πρωτολογία μου για τα καπνά. Υπάρχει νόθευση του ανταγωνισμού με την ιστορία των καπνών και γνωρίζουν οι πάντες πώς μπορούν να λειτουργήσουν τα κατασχεμένα καπνά, όταν ξαναμπούν στη διαδικασία της παράνομης αγοράς, γιατί ακριβώς θα είναι εις βάρος των διαμορφούμενων τιμών με απρόβλεπτες συνέπειες και για τα έσοδα του Υπουργείου Οικονομικών, αλλά κυρίως για το εισόδημα των αγροτών που ασχολούνται με αυτήν τη συγκεκριμένη καλλιέργεια.
Αφήστε, λοιπόν, τους καπνοπαραγωγούς να αντιμετωπίσουν τα προβλήματα που η ίδια η Κυβέρνησή σας από την αμέλειά της και από τους λαθεμένους χειρισμούς στην Ευρωπαϊκή Ένωση τους δημιούργησε για τα επόμενα χρόνια και μην τους κάνετε τη χάρη να ξαναβάλετε μέσα στην αγορά και κατασχεμένα καπνά που θα διαμορφώσουν χειρότερες τιμές στον ελεύθερο ανταγωνισμό.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, φαίνεται ότι εδώ πολλές φορές άλλα λέμε και άλλα καταλαβαίνουν, οι αξιότιμοι συνάδελφοι της Πλειοψηφίας. 
Δεν θα έπαιρνα το λόγο γιατί, όπως είπα, η Κυβέρνηση ήταν ασυνεπής στην ασυνέπειά της με αυτό το νομοσχέδιο. Εξήγησα νομίζω πολύ σαφώς στην πρωτολογία μου ότι καταψηφίζουμε αυτό το νομοσχέδιο επί της αρχής γιατί στην ουσία δεν υπάρχει αρχή, είναι μια συρραφή αποσπασματικών φορολογικών διατάξεων. Έκανα και συγκεκριμένη κριτική στις διατάξεις με τις οποίες διαφωνούμε και πιο έντονα. 
Ωστόσο, αν και αποφεύγω τις προσωπικές τοποθετήσεις, με εξέπληξε -ξεπέρασε και τον εαυτό του- ο Κοινοβουλευτικός Εκπρόσωπος του ΠΑΣΟΚ. Ανακάλυψε ξαφνικά ότι με επεσκίασε ο κ. Μητσοτάκης. 
Πάντα με επισκιάζει ο κ. Μητσοτάκης, κύριε Μαγκριώτη. Είναι ένας πολιτικός μεγάλου διαμετρήματος με ιστορία, πρώην Πρωθυπουργός και όλοι του δίνουμε την πρωτοκαθεδρία. Εσείς όμως σκιαμαχήσατε με τον κ. Μητσοτάκη γιατί μιλάγατε για τον κ. Μητσοτάκη εν τη απουσία του και θεωρώ ότι πρέπει σε ορισμένα από τα ζητήματα που θέσατε να απαντήσω. 
Απλώς ήθελα να παρατηρήσω ότι σήμερα η τοποθέτησή σας δεν ήταν καθόλου πολιτική. Ξεπέρασε και τη συνήθη ελαφρότητα που έχουν οι τοποθετήσεις σας. Εδώ νομίζω ότι πρέπει να τοποθετούμαστε σοβαρά πολιτικά. Εάν εσείς αρέσκεσθε στο να κάνετε προσωπικές αναφορές με στόχο να δείτε τη φωτογραφία σας στις παραπολιτικές στήλες κάποιας εφημερίδας είναι δικαίωμά σας, αλλά εμείς δεν θα σας παρακολουθήσουμε σ' αυτήν τη λογική.
Θέλω σε ένα σημείο μόνο να απαντήσω σε αυτά που αναφέρατε για τον κ. Μητσοτάκη εν τη απουσία του. 
Ο κ. Μητσοτάκης, κύριε Μαγκριώτη, το 1992 ως Πρωθυπουργός έφερε εδώ ένα νόμο με τον οποίο αναμόρφωσε ριζικά και δραστικά το καθεστώς της άμεσης φορολογίας. Έκανε την τελευταία ίσως μεγάλη φορολογική μεταρρύθμιση που είδαμε σ' αυτήν τη χώρα και τότε μείωσε δραστικά τους φορολογικούς συντελεστές.
Εσείς αυτό δεν το έχετε καταλάβει, διότι λέγατε συνεχώς εδώ ότι έφερε φορομπηχτικά νομοσχέδια. Σας λέω να δείτε το νόμο του 1992. Μείωσε με εκείνο το νόμο την άμεση φορολογία σχεδόν στο μισό ο κ. Μητσοτάκης. 
ΑΔΑΜ ΡΕΓΚΟΥΖΑΣ: Από 61% στο 35%.
ΙΩΑΝΝΗΣ ΜΑΓΚΡΙΩΤΗΣ: Θα σας απαντήσω μετά.
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά ως προς την ακρίβεια των ισχυρισμών σας. Τα υπόλοιπα δεν νομίζω ότι αξίζουν κάποιας απάντησης. Νομίζω ότι σας χαρακτηρίζουν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα παρασυρθώ στο ύφος του κ. Αλογοσκούφη. 'Αλλο ήταν το πνεύμα της ομιλίας μου και λυπάμαι, γιατί η έλλειψη επιχειρημάτων τον οδήγησε σ' αυτές τις εκφράσεις και σ' αυτούς τους χαρακτηρισμούς που νομίζω ότι όταν του φύγει ο εκνευρισμός θα τις ξανασκεφθεί και ο ίδιος και θα καταλάβει ότι κάνει λάθος. Τουλάχιστον δεν ταιριάζει σε εκπρόσωπο της Αξιωματικής Αντιπολίτευσης να μιλά μ' αυτόν τον τρόπο.
Το αντιπαρέρχομαι όμως αυτό όπως είπα και δεν θα τον παρακολουθήσω στον εκνευρισμό του και στους χαρακτηρισμούς του. Θα πω μόνο πως αυτά που λέμε μας χαρακτηρίζουν. 
Εγώ, αγαπητέ κύριε Ρεγκούζα, είπα πως ο κ. Αλογοσκούφης προκατήγγειλε τη φορολογική μεταρρύθμιση του 2002 που ετοιμάζει η Κυβέρνησή μας, ως υπονομευτική της δημοσιονομικής σταθερότητας της υποτιθέμενης δικής σας Κυβέρνησης μετά τις εκλογές του 2004. Αυτά είπε ο κ. Αλογοσκούφης, για τη φορολογική μεταρρύθμιση μίλησε και αυτήν προκατήγγειλε. Δεν μίλησε για τα προμέτοχα. Σε άλλες ομιλίες του βέβαια τα είχε καταγγείλει και αυτά ή σε άλλο σημείο της αγόρευσής του. 
ΑΔΑΜ ΡΕΓΚΟΥΖΑΣ: Εσείς το αναφέρατε.
ΙΩΑΝΝΗΣ ΜΑΓΚΡΙΩΤΗΣ: Ακριβώς. Εγώ αναφέρθηκα στη νέα αντιπολιτευτική σας τακτική της προκαταγγελίας κατά τα προμέτοχα. Χρησιμοποίησα τη λέξη προμέτοχα για να δημιουργήσω τη λέξη προκαταγγελία. Αν δεν το καταλάβατε δεν φταίω εγώ. Αυτό, λοιπόν,. εννοούσα και περί αυτού ομίλησα. Και περί αυτού θέλω την απάντησή σας αν από τώρα προκαταγγέλλετε τη φορολογική μεταρρύθμιση, γιατί γνωρίζετε πως αυτή θα είναι στην κατεύθυνση των φορολογικών νομοθετημάτων που ψηφίζουμε στη Βουλή από πέρσι και όλα είναι στην προοπτική των φοροελαφρύνσεων, στη μείωση της φορολογικής επιβάρυνσης όλων των κοινωνικών στρωμάτων και ειδικότερα των λαϊκών στρωμάτων. Το γνωρίζετε πολύ καλά, αυτή είναι η κατεύθυνση όλων των φορολογικών νομοθετημάτων από πέρσι μέχρι αυτήν τη στιγμή που συζητούμε το νομοσχέδιο αυτό. 
Ξέρετε πολύ καλά πως η φορολογική μεταρρύθμιση θα οικοδομήσει ένα νέο φορολογικό σύστημα, γιατί τώρα η οικονομία μας είναι ισχυρή, είναι σε υψηλή αναπτυξιακή τροχιά και μπορεί να μειώσει τους συντελεστές, τόσο στη φορολόγηση της κερδοφορίας των επιχειρήσεων, όσο και στη φορολόγηση των φυσικών προσώπων, να λειτουργήσει ακόμα πιο αναπτυξιακά, να λειτουργήσει ακόμα περισσότερο αναδιανεμητικά υπέρ των λαϊκών στρωμάτων. Και βεβαίως να είναι ένας απλός, ενιαίος φορολογικός κανόνας και σύστημα που να είναι απλό στη χρήση του, να είναι κανόνας κατανοητός και αποτελεσματικός.
Γνωρίζετε, λοιπόν, από τώρα πως σ' αυτήν την κατεύθυνση θα κινείται η φορολογική μεταρρύθμιση, γιατί η οικονομία μπορεί, η οικονομία δημιουργεί αποθέματα και μπορεί μ' αυτά τα αποθέματα να χρηματοδοτήσει πρόσθετες κοινωνικές πολιτικές για τα λαϊκά στρώματα, μπορεί να χρηματοδοτήσει την ανάπτυξη. Και ξέρετε πολύ καλά ότι καμιά Κυβέρνηση που συμμετέχει στην Οικονομική και Νομισματική 'Ενωση, στη ευρωζώνη με την οικονομία της, δεν μπορεί να υπονομεύσει τη δημοσιονομική σταθερότητα. Είναι ο ακρογωνιαίος λίθος του προγράμματος σταθερότητας και ανάπτυξης που υπέγραψε η χώρα μας μαζί με τις άλλες χώρες της ευρωζώνης και που με ευλάβεια τηρούμε όλοι, όπως το πρόγραμμα σύγκλισης το οποίο με τέτοια επιτυχία ολοκληρώσαμε και οδηγήσαμε την οικονομία στην Οικονομική και Νομισματική 'Ενωση.
Γνωρίζετε πως έτσι βαδίζει η οικονομία μας. Ξέρετε πολύ καλά πως οι μηχανισμοί της Ευρωπαϊκής 'Ενωσης μπορούν και διεισδύουν στα άδυτα της ελληνικής οικονομίας, τα ελέγχουν, τα ξετινάζουν και δεν μας κάνουν χάρες.
Εσείς δεν χρησιμοποιήσατε τα αυστηρά λόγια και τη στάση του κ. Μπαρνιέ για τη χρήση των κονδυλίων του Β' Κοινοτικού Πλαισίου Στήριξης στο χώρο του Κτηματολογίου; Ε, λοιπόν τώρα, δεν μπορεί ο κ. Μπαρνιέ να είναι η εξαίρεση των επιτρόπων και όλοι οι άλλοι να είναι ελαστικοί και χαριστικοί απέναντι στην ελληνική Κυβέρνηση και στη χώρα μας και ο κ. Μπαρνιέ να είναι μόνο ο κακός. Ενιαίοι είναι οι κανόνες ελέγχου από την πλευρά της Ευρωπαϊκής Ένωσης προς τη χώρα μας. Το γνωρίζετε πολύ καλά άλλωστε αυτούς τους κανόνες όπως είπα και προηγουμένως εσείς τους συνυπογράψατε με τη Συνθήκη του Μάαστριχτ. Αν εσείς συνυπογράψατε κανόνες αδιαφάνειας, κανόνες που αφήνουν παράθυρα για δημοσιονομικά διολισθήματα αυτά ανήκουν στη δική σας πολιτική. Εμείς ακολουθούμε μια άλλη πολιτική η οποία οδηγεί τη χώρα στην ανάπτυξη και την κοινωνία στην ευημερία, κάτω από τον αυστηρό έλεγχο της Ευρωπαϊκής Ένωσης και γι' αυτό ακριβώς τηρούμε το πρόγραμμα σταθερότητας και ανάπτυξης. 
Τελειώνοντας θα ήθελα να πω, πως βεβαίως η ιστορία αλλά και η σκιά του κ. Μητσοτάκη είναι πολύ μεγάλη και μπορεί να καλύψει οποιονδήποτε στη γκρίζα ζώνη που δημιουργεί. Αν σας αρέσει να καλύπτεστε από την γκρίζα ζώνη του κ. Μητσοτάκη οι σημερινοί ηγέτες της Νέας Δημοκρατίας είναι δική σας επιλογή. Αυτή όμως τη γκρίζα ζώνη της πολιτικής του κ. Μητσοτάκη την έχει καταψηφίσει πολλές φορές ο ελληνικός λαός.
Σεις, λοιπόν, που λέτε ότι βάλατε μυαλό και αλλάξατε πολιτική, φαίνεται πως ξαναγυρνάτε σ' αυτό το παρελθόν που τόσο θέλετε να ξεχάσει ο ελληνικός λαός αλλά εσείς δεν μπορείτε να το ξεχάσετε.
Όσο για την απουσία του κ. Μητσοτάκη, επιλογή του ήταν να σηκωθεί και να φύγει. Δεν μπορούσα εγώ σαν Κοινοβουλευτικός Εκπρόσωπος να μην αναφερθώ σ' αυτά τα οποία έθιξε όταν μάλιστα και σεις τα υιοθετείτε. Εκτός και αν σεις κατά τη σημερινή συζήτηση ομιλείτε μόνο για τους παρευρισκόμενους και αναφέρεστε σ' αυτούς. Δεν το κάνετε αυτό. Ξεκινάτε από την κριτική που ασκείται στο σύνολο της Κυβέρνησης, τον Πρωθυπουργό, τον Υπουργό Εθνικής Οικονομίας και κανείς απ' αυτούς δεν είναι παρόντες. Ε, λοιπόν τώρα μην κάνετε μαθήματα κοινοβουλευτικής δεοντολογίας στο θέμα τουλάχιστον αυτό.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, στο Υπουργείο Οικονομικών τα τελευταία χρόνια γίνεται μια μεγάλη δουλειά, θεαματική δουλειά μπορώ να πω και παράγεται έργο το οποίο κανένας καλόπιστος δεν θα μπορέσει να το αμφισβητήσει. Από εκεί και πέρα θα πρέπει να τονίσουμε ότι αφουγκραζόμαστε τις κοινωνικές ευαισθησίες τάξεων, αφουγκραζόμαστε και στεκόμαστε κοντά στα αιτήματα των πολιτών. Μπορούμε να δούμε τις ελλείψεις του φορολογικού συστήματος και να δίνουμε λύσεις. 
Επομένως το ότι ασχολούμαστε΄, δίνοντας λύσεις σε μια σειρά από προβλήματα τα οποία και σεις πολλά απ' αυτά κρίνετε ότι είναι θετικά, δεν μπορεί παρά να είμαστε στη σωστή κατεύθυνση. 'Εχουμε έστω και δειλή την κριτική θετική στάση και της Αντιπολίτευσης. Το ότι σε ένα σύνολο εκατό και πλέον ρυθμίσεων του νομοσχεδίου οι παρατηρήσεις τελικώς εξαντλήθηκαν σε δυο τρεις περιπτώσεις, θα έλεγα ερμηνεύοντας αυτήν τη θέση σας ότι υπάρχουν πολλές θετικές διατάξεις. Μη σχολιάζοντας ως αρνητικές τις υπόλοιπες, τις θεωρούμε ότι κινούνται προς θετική κατεύθυνση ή ότι εν πάση περιπτώσει δίνουν λύσεις σε συγκεκριμένα ζητήματα. 
Το δεύτερο σημείο που θέλω να τονίσω είναι ότι τα τελευταία χρόνια κανένας καινούριος φόρος δεν επεβλήθη και διαρκώς με κάθε νομοσχέδιο έχουμε μειώσεις των φορολογικών βαρών για όλους τους φορολογούμενους.
Το τρίτο σημείο που πρέπει επίσης να τονίσουμε είναι ότι ενώ λίγα χρόνια μόλις -τον τελευταίο χρόνο διακυβέρνησης από σας της χώρας μας- είχαμε ελλείμματα της τάξεως του 14%, φέτος είναι η πρώτη χρονιά στην ιστορία των τελευταίων τριάντα πέντε χρόνων που θα έχουμε πλεόνασμα στον προϋπολογισμό. Επομένως θα έλεγα η κριτική σας για πλεονάσματα πλασματικά δεν έχει καμία απολύτως βάση γιατί αυτά τα έχετε πει πολλές φορές και έχετε διαψευστεί, τα έχετε καταγγείλει πάρα πολλές φορές και οι καταγγελίες σας βρέθηκαν παντελώς αβάσιμες, φθάσατε στο σημείο να μιλάτε για δημιουργική λογιστική ή για οικονομία τραβεστί, να φέρνετε τις καταγγελίες σας αυτές στα ευρωπαϊκά όργανα, ως εάν αυτά τα όργανα δεν είχαν τη δυνατότητα να μας ελέγξουν, έγιναν οι έλεγχοι, επιβεβαιώθηκε η αλήθεια των δικών μας ισχυρισμών και η αναλήθεια το ψεύδος των δικών σας επιχειρημάτων.

Πόσες φορές θα πρέπει να λέτε τα ίδια και τα ίδια και πάντοτε να διαψεύδεστε από την πραγματικότητα; Παρά την ύπαρξη των οποιωνδήποτε προβλημάτων στο διεθνές προσκήνιο που ασφαλώς και επηρεάζουν τη δική μας οικονομία, εμείς υλοποιούμε το φετινό προϋπολογισμό με απόλυτη ακρίβεια τόσο στον τομέα των εσόδων, όπου το πρώτο οκτάμηνο με τα επίσημα στοιχεία που δώσαμε είχαμε ένα πλεόνασμα, πρόσθετα έσοδα, της τάξης των 75 δισεκατομμυρίων δραχμών, όσο και στον τομέα των δαπανών, όπου και εκεί είμαστε καλλίτερα από τις προβλέψεις μας. 
Επομένως, έχουμε κάθε λόγο να ελπίζουμε ότι στους επόμενους τρεις μήνες δεν θα συμβεί τίποτε απρόβλεπτο που να επηρεάσει τις προβλέψεις μας και να έχουμε τον πρώτο πλεονασματικό προϋπολογισμό μετά από σαράντα περίπου χρόνια. 
'Εγιναν ορισμένες παρατηρήσεις πάνω σ' αυτά που είπαμε. Και επειδή ορισμένοι από σας έχουν απόλυτη γνώση των τεκταινομένων και της φορολογικής νομοθεσίας και με δεδομένη αυτήν την αποδοχή, δεν θα περίμενα σε ορισμένα ειδικότερα σημεία να γίνει αυτή η κριτική και μάλιστα με τόσο αυστηρό τρόπο. Συγκεκριμένα θα πω, όσον αφορά τις αποσβέσεις, ότι είναι γνωστό πια το πώς ακριβώς γίνονται οι αποσβέσεις. Το δεύτερο που πρέπει να σας είναι γνωστό, είναι ότι για μια καινούρια εταιρεία σύμφωνα με την ισχύουσα νομοθεσία και συγκεκριμένα με το άρθρο 31 του νόμου 2238/94 μπορεί η νέα εταιρεία επί τρία χρόνια νομίμως να μην κάνει καμία απολύτως απόσβεση. 
Επομένως, κύριε Ρεγκούζα, ο ισχυρισμός σας ότι μια καινούρια εταιρεία πιθανότατα να μην έχει κέρδη, χωρίς να φέρουμε καμία απολύτως διάταξη, θα μπορούσε για τρία χρόνια να μη δηλώσει κανένα ποσό απόσβεσης δηλαδή να μεταθέσει για τα επόμενα χρόνια το θέμα των αποσβέσεων. 
Επίσης, ο ισχυρισμός σας είναι παντελώς αβάσιμος. Διότι λαμβανομένων υπόψη των τριών αρχικών χρόνων που μια εταιρεία δεν κάνει απόσβεση και αν δεχθούμε το δικό σας ισχυρισμό για απόσβεση 8% ετησίως, δηλαδή, πλήρη απόσβεση περίπου σε δεκατρία χρόνια και άλλα πέντε χρόνια που παραγράφεται η πιθανή ζημιά, μας κάνουν είκοσι ένα, δηλαδή τελειώνει η σύμβαση. 'Αρα η συγκεκριμένη εταιρεία δεν θα έχει κανένα απολύτως κέρδος για να έχει όφελος από τη ρύθμιση. 
Η δική μας πρόθεση είναι ακριβώς αντίθετη. Ξεκινώντας μια λογική η οποία λέει ότι τουλάχιστον είκοσι πέντε χρόνια τα κτίρια, οι δρόμοι, όπως συμβαίνει σε όλη την Ευρώπη, θα αντέξουν, τότε η απόσβεση θα πρέπει να ολοκληρωθεί σε χρόνο που ισοδυναμεί με τη διάρκεια ζωής των συγκεκριμένων επενδύσεων. Ταυτόχρονα δημιουργούμε προϋποθέσεις για τη δημιουργία κερδών, ώστε έγκαιρα από τον πρώτο χρόνο λειτουργίας της συγκεκριμένης επιχείρησης να μπορούμε να εισπράξουμε φορολογία εισοδήματος. 
Τελειώνοντας, κύριε Πρόεδρε, θα ήθελα να πω όσον αφορά τους ηλεκτρονικούς υπολογιστές ότι δεν πρέπει να σας διαφεύγει της προσοχής ότι η Κυβέρνηση έχει δώσει δεκάδες δισεκατομμυρίων δραχμών από τις δημόσιες επενδύσεις για την προμήθεια υπολογιστών ακόμα και για το τελευταίο δημοτικό σχολείο της χώρας. Δεν πρέπει να σας διαφεύγει το γεγονός ότι η κυβέρνηση έχει πρόγραμμα για την ενίσχυση και επιδότηση του ηλεκτρονικού εξοπλισμού των επιχειρήσεων, όχι όμως των επιχειρήσεων των τεχνικών παιγνίων ή όπως είπατε εσείς των τυχερών παιγνίων, γιατί αυτά τα ηλεκτρονικά δεν επιδοτούνται. Δεν πρέπει να σας διαφεύγει της προσοχής ότι το Υπουργείο Οικονομικών έδωσε κίνητρα φορολογικά για τον απλό φορολογούμενο πολίτη να αγοράσει τον ηλεκτρονικό υπολογιστή και το λογισμικό αφού αφαιρείτε η δαπάνη αυτή από το φορολογητέο εισόδημά του. 
Αυτό όμως είναι τελείως διαφορετικό από την απάτη που διαπράττεται προ των οφθαλμών των δικών μας και των δικών σας. Η τοποθέτηση μιας οθόνης προσωπικού υπολογιστή από τα ίδια τα καταστήματα να μη θεωρείται παίγνιο. Δεν πρέπει να υπερασπιζόμαστε αυτές τις λογικές. 
Αυτό το οποίο θα ήθελα να σας πω, κύριοι συνάδελφοι, είναι ότι στηρίζουμε τη χρήση της σύγχρονη τεχνολογίας. Το Υπουργείο Οικονομικών έχει κάνει σημαντικές προόδους στην προώθηση αυτής της τεχνολογίας, αλλά και τη χρήση της σε πολλούς τομείς δράσης της φορολογικής νομοθεσίας, όπως ηλεκτρονική υποβολή των φορολογικών δηλώσεων, των δηλώσεων ΦΠΑ και ένα σωρό από άλλες δράσεις. Από την άλλη όμως πλευρά δεν θέλει να κλείσει τα μάτια μπροστά στα συμφέροντα κάποιων οι οποίοι βάφτισαν τους ηλεκτρονικούς υπολογιστές, που στην πράξη λειτουργούν ως παιγνιομηχανήματα, internet-cafe.

Εμείς δεν φορολογούμε ούτε το internet ούτε τη σύγχρονη τεχνολογία. Φορολογούμε με τον ίδιο τρόπο -και αυτή είναι πράξη φορολογικής δικαιοσύνης- και τα πρώτα μηχανήματα παλιάς τεχνολογίας και τα σύγχρονης τεχνολογίας. Δεν θέλουμε να κάνουμε καμία απολύτως διάκριση, δεν θέλουμε να επιβάλουμε φορολογία σε οποιοδήποτε σωματείο εάν δεν εισπράττονται χρήματα από το συγκεκριμένο μηχάνημα. 
ΑΔΑΜ ΡΕΓΚΟΥΖΑΣ: Δεν το γράφετε μέσα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα. Εάν διαβάσετε τη διάταξη, λέμε "προς εκμετάλλευση". Επομένως δεν πρόκειται για οποιοδήποτε κομπιούτερ που έχουμε στο σπίτι μας, στο σωματείο μας ή οπουδήποτε αλλού.
ΑΔΑΜ ΡΕΓΚΟΥΖΑΣ: Εγώ δεν είπα για το σπίτι.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλά φορολογείται το κομπιούτερ που είναι προς εκμετάλλευση και μάλιστα υπό την έννοια του παιγνιομηχανήματος. 'Οχι με την έννοια της χρήσης και σύνδεσης με το internet. Κοινή λογική απαιτεί πραγματικά να μη γίνεται αυτή η κριτική. Δεν θέλουμε να φορολογήσουμε το internet, αλλά αντίθετα μάλιστα επιχορηγούμε τέτοιες δραστηριότητες.
Θα τελειώσω, κύριε Πρόεδρε, με τα καπνά, για να μη θεωρηθεί ότι δεν θέλω να απαντήσω. Τα καπνά είναι εμπόρευμα. Με την ίδια λογική που θα λέγαμε ότι εκποιώντας δεκαπέντε κατασχεμένα αυτοκίνητα μιας εταιρείας δεν δημιουργούμε πρόβλημα ανταγωνισμού στην κατασκευάστρια εταιρεία, με την ίδια λογική λέμε ότι τα καπνά είναι εμπόρευμα και δεν δημιουργείται πρόβλημα ανταγωνισμού στην παρασκευάστρια εταιρεία.
Επομένως το να βγει σε δημοπράτηση συγκεκριμένη ποσότητα και μάλιστα όχι στην εγχώρια αγορά, και να εισπράξει το κράτος μεγάλα ποσά χρήσιμα για όλο τον ελληνικό λαό, είναι μία πράξη σώφρων. Αντί να πληρώνει δαπάνες για την καταστροφή καπνών το ελληνικό δημόσιο ωφελείται.
Προσπαθούμε με κάθε τρόπο να αυξήσουμε τα έσοδα προκειμένου να μας δοθεί η δυνατότητα αυτά τα έσοδα να τα χρησιμοποιήσουμε για κοινωνικές δαπάνες, για την άσκηση μιας κοινωνικής πολιτικής, μιας πολιτικής κοινωνικής αλληλεγγύης στα λαϊκά σρώματα, τα οποία έχουν ανάγκη αυτής της στήριξης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Δύο ζητήματα, κύριε Πρόεδρε, γιατί ο κύριος Υπουργός μπήκε πράγματι σε θέματα ουσίας. 
'Ενα θέμα στο οποίο δεν αναφερθήκαμε προηγουμένως είναι σε σχέση με τα πλεονάσματα. Να ξεκαθαρίσω ότι εμείς ποτέ δεν κάναμε καταγγελία στην Ευρωπαϊκή 'Ενωση για δήθεν πλεόνασμα. 'Ενα είναι αυτό.
Δεύτερον, εάν ο προϋπολογισμός είχε πλεονάσματα, το δημόσιο χρέος σε δραχμές θα έπεφτε, διότι όταν έχεις πλεονάσματα, λογικό είναι ότι με τα πλεονάσματα αυτά ξεπληρώνεις χρέος. Δεν θα χρειαζόταν να εκδώσετε ούτε προμέτοχα ούτε προέσοδα ούτε τίποτα. Στην πραγματικότητα, αυτό που συμβαίνει είναι ότι το χρέος δεν πέφτει σε δραχμές. Μπορεί να το παρουσιάζεται ότι πέφτει ως ποσοστό του ΑΕΠ, αλλά όχι σε δραχμές. Επιπλέον εκδώσατε και τίτλους αξίας περίπου δύο τρισεκατομμυρίων σε προμέτοχα, προέσοδα κλπ. Εάν υπήρχαν πλεονάσματα, δεν θα υπήρχε ανάγκη για κανένα από όλα αυτά. 'Αρα κάπου υπάρχει πρόβλημα. Αυτά επί της ουσίας. 
Αναφορικά τώρα με τα καπνά. Δεν έχει σημασία, κύριε Υφυπουργέ, εάν τα πουλήσετε στο εξωτερικό. Εάν τα αγοράσουν οι λαθρέμποροι, πάλι στην Ελλάδα θα βρεθούν και πάλι θα διαιωνίζουμε το πρόβλημα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί μιλάτε για λαθρέμπορους; Λαθρέμποροι τα αγόρασαν αυτά και κατασχέθηκαν εδώ. Μπορούν να τα αγοράσουν από οπουδήποτε. Το αντίθετο μάλιστα εμείς λέμε. Αυτά που αγοράζονται από το κράτος ελέγχονται γιατί ξέρουμε τον αγοραστή. Ενώ για τα υπόλοιπα, που εισέρχονται λαθραίως, δεν γνωρίζουμε τίποτα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, αφηστε με παρακαλώ να ολοκληρώσω. Θα αγοράσει κάποιος νομιμοφανής αγοραστής αυτά τα καπνά για το εξωτερικό. Πώς μπορείτε εσείς να ελέγξετε ότι αυτά δεν θα βρεθούν ξανά πίσω στην Ελλάδα; Είναι γνωστό ότι αυτά τα κυκλώματα της λαθρεμπορίας δεν είναι ένα άτομο, είναι ολόκληρες συμμορίες. Ε, σε αυτές τις συμμορίες δεν πρέπει να δίνουμε την ευκαιρία να προμηθεύονται εύκολα και φθηνά αυτά τα προϊόντα, τα οποία είναι το αντικείμενο της λαθρεμπορίας τους. Αυτό είναι το πρόβλημά μας. Δεν έχει να κάνει ούτε με παραστάσεις εκπροσώπων, που ανέφερε προηγουμένως ο εισηγητής της Πλειοψηφίας ούτε με τίποτα. 'Εχει να κάνει με μία διάταξη η οποία υπάρχει χρόνια τώρα. Είναι γνωστό ότι τα προϊόντα του καπνού, σε αντίθεση με πολλά άλλα προϊόντα, φορολογούνται επαχθέστατα. Και επειδή φορολογούνται επαχθέστατα, υπάρχει μεγάλο κίνητρο λαθρεμπορίας. Να μην ενισχύουμε, λοιπόν, τη λαθρεμπορία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πραγματικά σήμερα άκουσα και μία νέα θεωρία, ότι "εμείς δεν έχουμε καταγγείλει τη δημιουργική λογιστική της Κυβέρνησης για να καλύπτει τα ελλείμματά της και τα προβλήματα του προϋπολογισμού στην Ευρωπαϊκή 'Ενωση, Ουδέποτε". Μα, αυτό που κάνετε κάθε μέρα εδώ, δεν είναι καταγγελία στην Ευρωπαϊκή 'Ενωση; Εκτός και αν θεωρείτε ότι εδώ συζητούμε σε κλειστούς τοίχους και δεν μας ακούει κανείς ή δεν γνωρίζει κανείς δεν λέτε. Ή εκτός και αν θεωρείτε ότι όλα αυτά που λέτε δεν τα παίρνουν υπόψη στην Ευρωπαϊκή 'Ενωση, γιατί σας έχουν κρίνει ήδη και σας έχουν κατατάξει στο βαθμό φερεγγυότητας που σας αξίζει. Αυτό πάλι είναι καινοφανές που ακούστηκε εδώ ότι "εμείς δεν σας έχουμε καταγγείλει ποτέ στην Ευρωπαϊκή 'Ενωση!" Μα από το πρωί μέχρι το βράδυ αυτό κάνετε. Και είναι δημόσιος ο λόγος σας. 
Δεύτερον σε σχέση με το δημόσιο χρέος και ότι δεν υπάρχει μείωση, δραχμική μείωση, αριθμητική μείωση του δημόσιου χρέους. Υπάρχει μείωση και μάλιστα δραστική του δημόσιου χρέους. Και ξέρει ο κ. Αλογοσκούφης ως καθηγητής της οικονομίας πως το δημόσιο χρέος μετράτε ως ποσοστό επί του ακαθάριστου εθνικού προϊόντος. Το γνωρίζει πάρα πολύ καλά αυτό. Δεν έχει σημασία το αριθμητικό μέγεθος, έχει σημασία το ποσοστό επί του ακαθάριστου εθνικού προϊόντος .'Εχει μειωθεί δραστικά, έχει πέσει κάτω από το 100% , γι'αυτό ακριβώς και μας δέχθηκαν με αυτήν τη θετική πορεία στη μείωση του δημόσιου χρέους στην Οικονομική και Νομισματική 'Ενωση, όπως και άλλες χώρες που δεν είχαν φθάσει στο 60% ή δεν το έχουν προσεγγίσει ακόμα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Μην εκτίθεσθε άλλο, κύριε Μαγκριώτη! 
ΙΩΑΝΝΗΣ ΜΑΓΚΡΙΩΤΗΣ: Θέλω, λοιπόν, να πω ότι εμείς μέσα από τα προμέτοχα θέλουμε να αυξήσουμε ακόμα περισσότερο τους ρυθμούς μείωσης του δημόσιου χρέους. Το δημόσιο χρέος μειώνεται, είναι κάτω από το 100% και το γνωρίζει πολύ καλά και έχει αξιολογηθεί ως θετικός αυτός ο ρυθμός μείωσης του δημόσιου χρέους από την Ευρωπαϊκή 'Ενωση, γι' αυτό και θεωρήθηκε ως να έχει καλύψει το αντίστοιχο κριτήριο σύγκλισης του Μάαστριχτ. 
Εμείς θέλουμε να ενισχύσουμε αυτόν το ρυθμό μείωσης με τα προμέτοχα. Άρα, λοιπόν, και αυτή η θεωρία καινοφανής, πρώτη φορά την ακούω, φαίνεται είναι από τα νέα επιχειρήματα της Νέας Δημοκρατίας στη νέα αντιπολιτευτική της τακτική που υιοθετεί με τις προκαταγγελίες. 
Τέλος, πράγματι δεν ξέρω πώς ο κ. Αλογοσκούφης γνωρίζει ότι οι ίδιοι λαθρέμποροι ή κάποιοι λαθρέμποροι οι οποίοι θα επανεισάγουν τα τσιγάρα στη χώρα μας, θα είναι αυτοί που θα τα αγοράσουν. Γιατί δεν υπάρχει τόσο λαθραίο τσιγάρο που κυκλοφορεί σε όλο το κόσμο, να εισάγουν, δηλαδή, κάποιες άλλες ποσότητες και θα εισάγουν τις ποσότητες, οι οποίες έχουν επανεξαχθεί μέσα από τη δημοπρασία αυτή; Θα έλεγα ότι αυτά τα επιχειρήματα είναι για νηπιαγωγείο, δεν είναι για την Ολομέλεια της Βουλής και για τέτοια σημαντικά θέματα. ΄Ηταν πιο σημαντικό το επιχείρημα ότι στηρίξτε την αντικαπνιστική εκστρατεία, καταστρέψτε τον καπνό. Έχει τουλάχιστον μία κοινωνική και ηθική διάσταση. Αυτό το επιχείρημα πραγματικά είναι άνευ αντικρίσματος. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις" .
Ερωτάται το Σώμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΔΑΜ ΡΕΓΚΟΥΖΑΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις" έγινε δεκτό επί της αρχής, κατά πλειοψηφία. 
Κύριοι συνάδελφοι, έχουν διανεμηθεί τα Πρακτικά της Δευτέρας 1 Οκτωβρίου 2001 (πρωϊνή συνεδρίαση) και ερωτάται το Σώμα εάν επικυρούνται. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Δευτέρας 1 Οκτωβρίου 2001 (πρωινή συνεδρίαση) επικυρώθηκαν. 
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 23.32΄ λύεται η συνεδρίαση για αύριο ημέρα Τετάρτη 10 Οκτωβρίου 2001 και ώρα 10.30', με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: 1. Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης, "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς" και 2. συνέχιση της συζήτησης επί των άρθρων και του συνόλου του σχεδίου νόμου "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



