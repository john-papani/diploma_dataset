      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΡΙΗ’
      
      Δευτέρα 21 Φεβρουαρίου 2005
      
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      
      1. Επικύρωση Πρακτικών, σελ.
      2. ‘Αδεια απουσίας των Βουλευτών κ. Θ. Πάγκαλου και Α. Διαμαντοπούλου, σελ.
      3. Ανακοινώνεται ότι τη συνεδρίαση παρακολουθούν το Α’ ΚΑΠΗ Αργυρούπολης και καθηγητές από το γραφείο ΤΕΕ Πειραιά, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 22 Φεβρουαρίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Απασχόλησης και Κοινωνικής Προστασίας σχετικά με την αποκατάσταση των απολυμένων από την επιχείρηση «Ιππόκαμπος» κλπ., σελ.
      β) Προς τον Υπουργό Μεταφορών και Επικοινωνιών σχετικά με τις προθέσεις της Κυβέρνησης για αλλαγή των εργασιακών σχέσεων στο Ο.Τ.Ε. κλπ., σελ.
      γ) Προς τον Υπουργό Τουριστικής Ανάπτυξης σχετικά με τη λήψη μέτρων ανάπτυξης του Προσκυνηματικού Τουρισμού, σελ.
      δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τις απολύσεις εργαζομένων στο εργοτάξιο της Δρακότρυπας Νομού Καρδίτσας, όπου εκτελούνται έργα για την εκτροπή του Αχελώου κλπ., σελ.
      ε) Προς τον Υπουργό Υγείας και Κοινωνικής Αλληλεγγύης σχετικά με την ανάπτυξη και χωροταξική κατανομή σε όλη τη χώρα μονάδων αποκατάστασης ασθενών κλπ., σελ.
      5) Συζήτηση Επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης σχετικά με την πολιτική της Κυβέρνησης στο χώρο της Υγείας, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Δημόσιας Τάξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία  μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΚΟΥΜΑΤΟΣ Γ., σελ.
      ΚΑΝΕΛΛΗ Λ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΛΙΑΣΚΟΣ Α., σελ.
      ΝΕΡΑΝΤΖΗΣ Α., σελ.
      ΞΑΝΘΟΠΟΥΛΟΣ Θ., σελ.
      ΠΡΩΤΟΠΑΠΑΣ Χ., σελ.
      ΤΣΙΟΓΚΑΣ Δ., σελ.
      
      Β. Επί της Επερώτησης:
      ΑΝΤΩΝΑΚΟΠΟΥΛΟΣ Π., σελ.
      ΓΕΙΤΟΝΑΣ Κ., σελ.
      ΓΙΑΝΝΟΠΟΥΛΟΣ Α., σελ.
      ΓΡΗΓΟΡΑΚΟΣ  Λ., σελ.
      ΚΑΚΛΑΜΑΝΗΣ Ν., σελ.
      ΛΕΒΕΝΤΗΣ Α., σελ.
      ΝΑΣΙΩΚΑΣ Ε., σελ.
      ΠΟΛΥΔΩΡΑΣ Β., σελ.
      ΣΚΟΥΛΑΚΗΣ Ε., σελ.
      ΤΣΟΥΡΗ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΙΗ΄
      Δευτέρα 21 Φεβρουαρίου 2005
      Αθήνα, σήμερα στις 21 Φεβρουαρίου 2005, ημέρα Δευτέρα και ώρα 18.25’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τη Βουλευτή Α΄ Αθηνών κ. Λιάνα Κανέλλη τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την ίδρυση Γενικής Γραμματείας για την εκπαίδευση των ατόμων με αναπηρία κλπ.
      2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε  αναφορά με την οποία η Ομοσπονδία Επαγγελματικών – Βιοτεχνικών – Εμπορικών Σωματείων Νομού Σερρών ζητεί για τις μικρομεσαίες επιχειρήσεις την καθιέρωση ωραρίου μεγίστης διάρκειας 50-52 ωρών την εβδομάδα, εγκεκριμένο από το Νομάρχη.
      3) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Κερκίνης Σερρών ζητεί την πλήρη επαναλειτουργία του σιδηροδρομικού σταθμού Ροδόπολης και τη δημιουργία προαστιακού σιδηροδρόμου στη γραμμή Θεσσαλονίκη – Ροδόπολη.
      4) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Υπαλλήλων Νομαρχιακού Νοσοκομείου και Κ.Υ. «ΜΑΜΑΤΣΕΙΟ» Νομού Κοζάνης διαμαρτύρεται για μετακινήσεις εργαζομένων που αποδυναμώνουν το Νοσοκομείο Κοζάνης.
      5) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Πανελλήνια Ομοσπονδία Συλλόγων Εθελοντών Αιμοδοτών ζητεί τη μελέτη πρότασης για την καλύτερη οργάνωση των νησιών του Αιγαίου και την ανάπτυξη της Εθελοντικής Αιμοδοσίας στην περιοχή.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΤΟΕΒ Μεραμβέλλου  ζητεί να ματαιωθεί η κατασκευή του φράγματος Αποσελέμη.
      7) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία η κ. Άννα Μαυρίδου, πρ. Δήμαρχος Πετριτσίου Σερρών, ζητεί τη μείωση της φορολογίας των χορηγιούχων Δημάρχων.
      8) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ, ΑΘΑΝΑΣΙΟΣ ΜΩΡΑΪΤΗΣ και ΑΝΔΡΕΑΣ ΜΑΚΡΥΠΙΔΗΣ κατέθεσαν αναφορά με την οποία ο Δήμος Αγρινίου ζητεί να του παραχωρηθεί το σύνολο της έκτασης του παλαιού αεροδρομίου Αγρινίου για την ανάπτυξη στο χώρο, των εγκαταστάσεων του Πανεπιστημίου Αγρινίου.
      9) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εξωραϊστικός και Πολιτιστικός Σύλλογος «ΠΑΝΟΡΑΜΑ ΠΑΛΛΗΝΗΣ» Αττικής, καταγγέλλει τη ρύπανση που προκαλεί στο περιβάλλον η λειτουργία της εκτυπωτικής μονάδας «ΓΡΑΜΜΗ ΑΕ» στην Παλλήνη Αττικής.
      10) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ο Δήμος Βόχας Κορινθίας ζητεί την ενίσχυση των αστυνομικών σταθμών Βραχατίου και Ζευγολατιού Κορινθίας.
      11) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί τη διευθέτηση της αντιπαράθεσης που έχει δημιουργεί μεταξύ της Δ/νσης του Γενικού Νοσοκομείου Κορίνθου και της διαχειρίστριας εταιρείας του κυλικείου του.
      12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αρχιερατικός Επίτροπος Αλμυρού ζητεί επιχορήγηση για τον εξωραϊσμό του προαύλιου χώρου του Ιερού Ναού Αγίου Δημητρίου Αλμυρού και τη χορήγηση αυτοκινήτου από το πλεόνασμα της Ολυμπιάδας.
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Ευξεινούπολης ζητεί οικονομική ενίσχυση.
      14) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Ιωάννης Μαυρομάτης και ελαιοπαραγωγοί του Νομού Λακωνίας ζητούν να τους αποδοθεί το υπόλοιπο επιδότησης ελαιολάδου.
      15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Σηπιάδος Μαγνησίας ζητεί την υλοποίηση της ημιορεινής χάραξης του δρόμου «Παράκαμψη Αφήσσου – Χόρτο – Παράκαμψη Μηλίνας – Χονδρή Άμμο – Πλατανιάς».
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Εμπόρων Θήρας ζητεί την αύξηση των δρομολογίων εσωτερικού – εξωτερικού στο Αεροδρόμιο Σαντορίνης.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Λεμβούχων Θήρας ζητεί να ενταχθούν τα μέλη της  σε πρόγραμμα χρηματοδότησης.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ξενοδόχων Σαντορίνης ζητεί την αναβάθμιση του αεροδρομίου Σαντορίνης, την αύξηση των δρομολογίων κλπ.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Σύλλογος Θήρας διαμαρτύρεται για το ενδεχόμενο τοποθέτησης αναμεταδότη της ΕΡΤ στο λόφο «Γαβρίλο» Εμπορείου Θήρας.
      20) Ο Βουλευτής Αχαΐας κ. ΒΑΣΙΛΕΙΟΣ ΜΠΕΚΙΡΗΣ κατέθεσε δημοσίευμα εφημερίδας το οποίο αναφέρεται σε ιδιοκτησιακά προβλήματα που προέκυψαν με την εφαρμογή του Κτηματολογίου.
      21) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Εμποροεπαγγελματοβιοτεχνικός Σύλλογος Λαυρίου «Ο ΕΡΜΗΣ» δηλώνει την πλήρη αντίθεσή του στις ρυθμίσεις για το νέο ωράριο των καταστημάτων.
      22) Οι Βουλευτές κ. ΑΘΑΝΑΣΙΟΣ ΛΕΒΕΝΤΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Τεχνολόγων Μηχανικών Πληροφορικής ζητεί όσοι έχουν πραγματικά σπουδές πληροφορικής να διορίζονται στους αντίστοιχους κλάδους.
      23) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την ουσιαστική μεταρρύθμιση της εκπαίδευσης των ατόμων με αναπηρία.
      24) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία κάτοικοι της οδού Κων/λεως της περιοχής Αγ. Αναργύρων Αττικής ζητούν την επανεξέταση των περιβαλλοντικών όρων για το έργο «ανισοπεδοποίηση του σιδηροδρομικού διαδρόμου Πειραιά – Αθήνας – Αχαρνών, τμήμα Αγ. Ανάργυροι».
      25) Ο Βουλευτής Β΄Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο κ. Ανδρέας Γιαννακογιώργος, γεωλόγος, ζητεί τη θέσπιση προληπτικών μέτρων προστασίας των πολιτών από τις κεραίες κινητής τηλεφωνίας.
      26) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Σπουδαστών και Αποφοίτων τμημάτων ΙΕΚ, με ειδικότητα «Φύλακας Μουσείων και Αρχαιολογικών Χώρων» ζητεί να αναγνωρισθεί το δίπλωμα ΙΕΚ της ειδικότητάς του ως κύριο προσόν στις προκηρύξεις ανάλογων θέσεων.
      27) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος «ΕΝΩΣΗ ΕΛΛΗΝΩΝ ΑΛΒΑΝΙΑΣ» ζητεί για τους Έλληνες Βορειοηπειρώτες την απόκτηση της διπλής υπηκοότητας.
      28) Ο Βουλευτής Α΄Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να διασφαλισθεί η αξιοπιστία  της πιστοποίησης γλωσσομάθειας με την απαγόρευση διενέργειας εξετάσεων μέσα στα Κέντρα Ξένων Γλωσσών κλπ. 
      29) Ο Βουλευτής Α΄Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ένωση Θεολόγων ζητεί την ίδρυση φορέα για την προστασία και ενδυνάμωση της οικογένειας και ιδιαίτερα της πολύτεκνης.
      30) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ανδρέας Γιαννακογιώργος, γεωλόγος, ζητεί τη θεσμοθέτηση προληπτικών μέτρων προστασίας των πολιτών από τις κεραίες κινητής τηλεφωνίας. 
      31) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Κίνηση Πολιτών για την ανθρώπινη αξιοπρέπεια και οικονομική ανάπτυξη του Νομού Ηρακλείου ζητεί την τροποποίηση των όρων ασφαλιστικής κάλυψης των βαριά αναπήρων ατόμων.
      32) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο κ. Ανδρέας Γιαννακογιώργος, γεωλόγος, ζητεί την θέσπιση προληπτικών μέτρων προστασίας των πολιτών από τις κεραίες κινητής τηλεφωνίας.
      33) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας με το οποίο ζητείται η άμεση τοποθέτηση ιατρού στο Περιφερειακό Αγροτικό Ιατρείο Σιτομένων του Δήμου Παναιτωλικού Αιτωλ/νίας.
      34) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται η υψηλή περιεκτικότητα νιτρικών  στον υδροφόρο ορίζοντα του Νομού Αιτωλ/νίας.
      35) Οι Βουλευτές κ. ΙΩΑΝΝΗΣ ΔΡΑΓΑΣΑΚΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Προστασίας Ζώων «Δικαίωμα Ζωής» Ηρακλείου ζητεί την εφαρμογή του Νόμου και της Υπουργικής Απόφασης σχετικά με το Κυνοκομείο του Δήμου Ηρακλείου για την προστασία των αδέσποτων ζώων.
      36) Οι Βουλευτές κ. ΦΩΤΗΣ ΚΟΥΒΕΛΗΣ  και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αρχιτεκτόνων Διπλωματούχων Ανωτάτων Σχολών και η Πανελλήνια Ένωση Αρχιτεκτόνων ζητούν την άμεση προστασία του Αρχαιολογικού Μουσείου Ιωαννίνων.
      37) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί το ειδικό επίδομα ραδιενέργειας του άρθρου 8 παρ. 16 του ν. 3205/03 να προσαυξηθεί κατά 20% και να υπολογίζεται ως τακτική αποδοχή των μελών του.
      38) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Αθλητική Ένωση Γκράβας, η Ένωση Γονέων 5ου Διαμερίσματος Αθηνών και η Γ΄ ΕΛΜΕ Αθηνών ζητούν την άμεση αντιμετώπιση των δυσλειτουργιών των χώρων που είναι ενταγμένοι στο συγκρότημα καθώς και τη διαμόρφωση του ελεύθερου χώρου, με δημιουργία χώρων άθλησης σε συνέχεια των υφιστάμενων, ώστε ο χώρος της Γκράβας να λειτουργεί ενιαία.
      39) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Νομάρχης Ανατολικής Αττικής ζητεί να δοθεί παράταση οικοδομικών εργασιών σε εκδοθείσες άδειες στη ΖΟΕ Μεσογείων με τροποποίηση σχετικού Π.Δ.
      40) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία εργοδηγοί εργαζόμενοι στο Δημόσιο ΝΠΔΔ και ΟΤΑ α΄ και Β΄ βαθμού Ν. Ηλείας ζητούν την ικανοποίηση εργασιακού τους αιτήματος.
      41) Ο Βουλευτής Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί το ειδικό επίδομα ραδιενέργειας του άρθρου 8 παρ. 16 του ν. 3205/03 να προσαυξηθεί κατά 20% και να υπολογίζεται ως τακτική αποδοχή των μελών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1927/1.7.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 391/8.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, για τα θέματα της αρμοδιότητάς μας, σας πληροφορούμε τα εξής:
      Σχετικά με το αρδευτικό έργο Κερκίνης- Λιβαδειάς και τον αναδασμό στην εν λόγω περιοχή, υπάρχει απόφαση διενέργειας αναδασμού, αλλά δεν' έχουν'; ξεκινήσει οι εργασίες του ομώνυμου αρδευτικού έργου", με το οποίο παράλληλα προχωρά και ο αναδασμός. Με την έναρξη των έργων θα ξεκινήσουν και οι εργασίες αναδασμού. Για" την κατασκευή των έργων είναι υπεύθυνη η Δ/νση Δημοσίων Έργων της Περιφέρειας Κεντρικής Μακεδονίας και για τη χρηματοδότηση είναι αρμόδια η Δ/νση Δημοσίων Επενδύσεων του ΥΠΕΧΩΔΕ.
      Ο Υφυπουργός
      Α. ΚΟΝΤΟΣ»
      2. Στην με αριθμό 1829/29.6.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 374/8.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Προκειμένου να διαμορφώσει το Υπουργείο τις τελικές θέσεις της χώρας μας για την εφαρμογή της μεταρρύθμισης της κοινής γεωργικής πολιτικής, στις οποίες περιλαμβάνονται και τα ποσοστά αποσυνδεδεμένης ενίσχυσης κατά ποικιλία και περιοχή, συνεχίζεται η ακρόαση των φορέων και παραγόντων που εμπλέκονται στον τομέα του καπνού (παραγωγοί, ομάδες παραγωγών, μεταποιητές): Είναι γεγονός ότι η ποικιλία Κατερίνης (Σ- 79) τελευταία χρόνια αντιμετωπίζει πρoβλήματα χαμηλής ζήτησης και απορροφητικότητας από την αγορά, με αποτέλεσμα την πτώση των τιμών και την περαιτέρω ποιοτική της υποβάθμιση.
      Για την ενδεχόμενη αντικατάστασή της με την ποικιλία Κατερίνη (Σ-53) πρέπει να σημειώσουμε ότι μέχρι σήμερα όλες οι προσπάθειες που έχουν γίνει για την επέκταση της ποικιλίας Κατερίνη (Σ-53) τόσο στον Ελλαδικό χώρο (Αγρίνιο) όσο και στο εξωτερικό (Ιταλία) έχουν αποτύχει, κυρίως λόγω των ιδιαίτερων εδαφοκλιματικών συνθηκών και μικροκλίματος της περιοχής καλλιέργειάς της (Πιερίας) και όπως φαίνεται δεν μπορεί να αντικατασταθεί.
      Ο Υφυπουργός
      Α. ΚΟΝΤΟΣ»
      3. Στην με αριθμό 1812/29.6.04 ερώτηση των Βουλευτών κυρίων Νίκου Τσιόγκα και Νίκου Γκατζή δόθηκε με το υπ’ αριθμ. 366/7.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας και Ν. Γκατζής, για τα θέματα της αρμοδιότητάς μας, σας πληροφορούμε τα εξής:
      Μετά την εφαρμογή των διατάξεων του ν. 2503/97 για τη διοίκηση, οργάνωση και στελέχωση της Περιφέρειας, οι Περιφερειακές υπηρεσίες του Υπουργείου Αγροτικής Ανάπτυξης και Τροφίμων υπήχθησαν στην αρμοδιότητα των Περιφερειών της Χώρας.
      Ύστερα από τα ανωτέρω, αρμόδιος να απαντήσει για τη στελέχωση των Δασικών υπηρεσιών του Ν Καρδίτσας είναι ο Γενικός Γραμματέας της Περιφέρειας Θεσσαλίας και το Εποπτεύον Υπουργείο Εσωτερικών Δημόσιας Διοίκησης και Αποκέντρωσης στο οποίο κοινοποιούμε το έγγραφο μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 1822/29.6.04 ερώτηση του Βουλευτή κ. Ευάγγελο Αργύρη δόθηκε με το υπ’ αριθμ. 371/9.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Αργύρης, σας πληροφορούμε τα εξής:
      1. Οι τιμές πώλησης των καπνών διαμορφώνονται για κάθε εσοδεία σε δύο φάσεις Στην πρώτη φάση, αποφασίζονται οι τιμές κατά ποιοτική κατηγορία στα υπoγραφόμενα συμβόλαια για κάθε εσοδεία μεταξύ μεταποιητών και ομάδων παραγωγών.
      Στη δεύτερη φάση, κατά την παραλαβή των καπνών των παραγωγών, μετά την ολοκλήρωση της ποιοτικής κατάταξης, διαμορφώνεται η τελική εμπορική τιμή που απολαμβάνει ο παραγωγός.
      Όπως είναι γνωστό ο παραγωγός έχει το δικαίωμα αμφισβήτησης της ποιοτικής κατάταξης των καπνών του εφόσον δεν συμφωνεί.
      Πέραν των παραπάνω οι εμπορικές τιμές κάθε εσοδείας επηρεάζονται από πολλούς παράγοντες μεταξύ των οποίων οι κυριότεροι είναι η ζήτηση από την διεθνή αγορά, η παγκόσμια και ελληνική οικονομική κατάσταση (επιτόκια, διολίσθηση νομίσματος κ.λ.π.) η ποιότητα των καπνών και η ανταγωνιστικότητα των ελληνικών καπνών στις διεθνείς αγορές.
      2. Στις 22 Απριλίου 2004 στο Λουξεμβούργο, Το Συμβούλιο Υπουργών Γεωργίας της Ε.Ε. αποφάσισε τα εξής για τον καπνό:
      Από το 2006 και για τέσσερα χρόνια εφαρμόζεται αποσύνδεση της ενίσχυσης από την παραγωγή τουλάχιστον 40% 
      Το ποσοστό της αποσύνδεσης μπορεί να διαφοροποιείται 	ανάλογα με την ποικιλία και την περιοχή. Αυτό σημαίνει ότι δεν είναι ενιαίο για όλο τον τομέα.
      Μετά το δημοσιονομικό έτος 2010, το 50% των πόρων που διατίθεται για τον τομέα του, καπνού. μεταφέρεται στο Β 'Πυλώνα για προγράμματα αγροτικής ανάπτυξης στον τομέα και το υπόλοιπο 50% καταβάλλεται .στην Ενιαία Αποδεσμευμένη Ενίσχυση.
      Θεωρούμε ότι η αναμόρφωση του καθεστώτος του καπνού εξυπηρετεί, τόσο τον στόχο της εξασφάλισης ικανοποιητικού εισοδήματος μέσω των ενισχύσεων στους παραγωγούς, όσο και τον στόχο της συνέχισης της παραγωγής. Και οι δύο αυτοί στόχοι είναι σημαντικοί για τη χώρα μας.
      Η εφαρμογή της νέας ΚΑΠ θα επιφέρει βεβαίως σημαντικές αλλαγές τόσο στην Ευρωπαϊκή όσο και στην Ελληνική Γεωργία. Συνεπώς, για την καλύτερη δυνατή εφαρμογή της, θα χρειαστεί - ειδική προετοιμασία, ενημέρωση και τεχνική στήριξη των αγροτών. Για το σκοπό αυτό το Υπουργείο ήδη κάνει τις απαραίτητες ενέργειες για την έναρξη εφαρμογής της το συντομότερο δυνατόν.
      Επίσης οφείλει να κυμαίνεται μέσα σε ένα συγκεκριμένο πλαίσιο που στοχεύει στη στήριξη του γεωργικού εισοδήματος, την διατήρηση της απασχόλησης στον γεωργικό τομέα, την ανάπτυξη της υπαίθρου και των μειονεκτικών περιοχών, την προστασία του περιβάλλοντος και γενικότερα στην δημιουργία ενός προτύπου ευρωπαϊκής πολύ-λειτουργικής γεωργίας.
      Ο Υφυπουργός
      Α. ΚΟΝΤΟΣ»
      5. Στην με αριθμό 1735/24.6.04 ερώτηση των Βουλευτών κυρίων Βασιλείου Κεγκέρογλου, Μιχάλη Καρχιμάκη και Εμμανουήλ Όθωνα δόθηκε με το υπ’ αριθμ. 352/7.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Β. Κεγκέρογλου, M. Καρχιμακης και Μ. Όθωνας, σας πληροφορούμε τα εξής:
      Στην υπ’ αριθμ. 130/2004 Γνωμοδότηση του Δ' Τμήματος του Νομικού Συμβουλίου του Κράτους και ειδικότερα στο σημείο 14 αυτής αναφέρεται ότι, για τη συγκεκριμένη 2η προκήρυξη του Μέτρου 4.3 καθίσταται νόμω ανεπέρειστη η μέλλουσα να διεξαχθεί διαδικασία αξιολόγησης των φακέλων –αιτήσεων. Τούτο επιβάλλει στη Διοίκηση είτε την ανάκληση της προκήρυξης, στο πλαίσιο της οποίας υποβλήθηκαν οι προαναφερθέντες συγκεκριμένοι εκκρεμείς φάκελοι-αιτήσεις, οι οποίοι και θα επιστραφούν στους ενδιαφερόμενους, με παράλληλη έκδοση και δημοσίευση νέας προκήρυξης του υπόψη Μέτρου, στην οποία θα γίνεται μνεία των νέων κριτηρίων αξιολόγησης της Υπουργικής Απόφασης 125761/04, βάσει των οποίων θα χωρίσει η σχετική αξιολόγηση των υποβληθησομένων φακέλων - αιτήσεων, είτε στα πλαίσια της υφιστάμενης προκήρυξης και των υποβληθέντων φακέλων αιτήσεων, την έκδοση νέας Υπουργικής Απόφασης η οποία θα προβλέπει, ότι για την αξιολόγηση αποκλειστικά των τελευταίων, θα εφαρμοστούν τα ισχύοντα κατά το χρόνο της υποβολής τους κριτήρια και η βαθμoλoγική κλίμακα που αναφέρονται στην Υπουργική Απόφαση 127467/03.
      Η Διοίκηση επέλεξε την ανάκληση της προκήρυξης, την επιστροφή των  φακέλων - αιτήσεων με παράλληλη έκδοση και δημοσίευση νέας προκήρυξης, στην οποία και θα ενσωματώσει τη σχεδιασθείσα αύξηση της Δημόσιας Δαπάνης του Μέτρου 4.3 κατά 10.000.000,00€.
      Ο Υπουργός
      Σ. ΤΣΙΤΟΥΡΙΔΗΣ»
      6. Στην με αριθμό 1692/23.6.04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 783/7.7.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Παπαγεωργίου, σας γνωρίζουμε τα ακόλουθα:
      Το περιεχόμενο της είναι εκτός του πλαισίου της ρυθμιστικής αρμοδιότητας του Υπουργείου Τουρισμού αλλά υπάγεται στην αποκλειστική αρμοδιότητα του συνερωτώμενου Υπουργείου Εξωτερικών.
      Πάντως, σας τονίζουμε ότι βρισκόμαστε ήδη σε συνεργασία με το συναρμόδιο υπουργείο για το θέμα της Visa Schengen με σκοπό την εξομάλυνση του προβλήματος και φυσικά την εύρεση επιτυχούς λύσης του. Στόχος της νέας πολιτικής μας είναι, σε αντίθεση με τις άστοχες και αναποτελεσματικές δράσεις του παρελθόντος, να συνεργαστούμε με όλους τους συναρμόδιους φορείς ώστε να αντιμετωπιστεί επιτέλoυς αποτελεσματικά το σύνολο των ζητημάτων που επηρεάζουν τον ελληνικό τουρισμό.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      7. Στην με αριθμό 1548/18.6.04 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 7017/4/4368/9.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Βλατής, σας γνωρίζουμε ότι, για τη στέγαση της Αστυνομικής Διεύθυνσης Κοζάνης και των Υπηρεσιών της έδρας της, προγραμματίσθηκε η ανέγερση κτηρίου, η οποία έχει συμπεριληφθεί στο κτηριολογικό πρόγραμμα της Ελληνικής Αστυνομίας, μέσω της Κτηματικής Εταιρείας του Δημοσίου. Ήδη εκπονήθηκε η προμελέτη για την ανέγερση κτηρίου συνολικής επιφάνειας 4.000 τ.μ. περίπου και προϋπολογισμού 11.000.000,00 ευρώ, αλλά δεν εγκρίθηκε από το Γενικό Λογιστήριο του Κράτους η χρηματοδότηση του έργου, επειδή δεν πληρούνται οι προϋποθέσεις του ν. 2469/1997.
      Κατόπιν τούτου, η αρμόδια Διεύθυνση του Αρχηγείου της Ελληνικής Αστυνομίας, πρόσφατα, με έγγραφό της ζήτησε από την Κτηματική Εταιρεία του Δημοσίου να επανυποβάλει το αίτημα στο Γενικό Λογιστήριο του Κράτους με αναπροσαρμογή των οικονομικών στοιχείων, προκειμένου να εγκριθεί το απαιτούμενο, για την κατασκευή του κτηρίου, ποσό.
      Τέλος, σας πληροφορούμε ότι το στεγαστικό πρόβλημα, που αντιμετωπίζουν οι Υπηρεσίες της Ελληνικής Αστυνομίας, απασχολεί σοβαρά το Υπουργείο μας και επιδιώκεται η σταδιακή επίλυσή του με τη στέγασή τους σε κατάλληλα κτήρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχομένων σε αυτές πολιτών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 3254/28-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. Φ99178/18187/04/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ.3524/28-9-2004 ερώτησης που κατέθεσαν οι Βουλευτές κύριοι Νίκος Γκατζής και Τάκης Τσιόγκας, αναφορικά με το αντικείμενο του θέματος, θέτουμε υπόψη σας τα ακόλουθα:
      Η ΤΣΑΟΥΣΕΒΑ ΣΒΕΤΛΑΝΑ, η οποία γεννήθηκε το 1959 στη Βουλγαρία, υπέβαλε στο Υπουργείο Εσωτερικών Δημόσιας Διοίκησης & Αποκέντρωσης την από 2-10-1997 αίτησή της για την απόκτηση της Ελληνικής Ιθαγένειας με πολιτογράφηση. Η ανωτέρω αλλογενής αλλοδαπή είναι σύζυγος του Έλληνα υπηκόου Θωμά Ευσταθίου, με τον οποίο δεν έχει αποκτήσει τέκνα. Με το υπ. αρ. πρωτ. Φ. 59883/4/15-1-1998 έγγραφό μας την πληροφορήσαμε ότι, επειδή είναι αλλογενής και γεννήθηκε στο εξωτερικό, το αίτημά της δεν μπορεί να εξεταστεί προτού συμπληρωθεί 5ετία συνολικής παραμονής της στην Ελλάδα, από τότε που έγινε η Δήλωση πολιτογράφησής της, την 2-10-1997 στο Δήμο Βόλου, ή 10ετία συνολικής παραμονής της στην Ελλάδα κατά την τελευταία 12ετία πριν από την υποβολή της αίτησης πολιτογράφησής της, σύμφωνα με τις διατάξεις του τότε ισχύοντος άρθρου 4 του N. 2130/1993.
      Η ανωτέρω υπέβαλε αίτηση για την επανεξέταση του αιτήματός της στις 11-3-2003. Η υπηρεσία μας με το υπ. αρ. πρωτ. Φ. 59883/5946/5-6-2003 έγγραφό της, ζήτησε, ως όφειλε, από το Υπουργείο Δημόσιας Τάξης πληροφορίες σχετικά με την ενδιαφερόμενη. Το Υπουργείο Δημόσιας Τάξης απάντησε με το υπ. αρ. πρωτ. 1/914239-503981/1-4-2004 έγγραφό του.
      Με το υπ. αρ. πρωτ. Φ. 59883/6984/14-9-2004 έγγραφό μας ζητήθηκαν από την ενδιαφερόμενη τα απαραίτητα δικαιολογητικά για την πολιτογράφησή της, τα οποία μέχρι σήμερα δεν έχουν κατατεθεί στην υπηρεσία μας. Η διαδικασία θα ολοκληρωθεί μετά την υποβολή των δικαιολογητικών και τον έλεγχο του χρόνου διαμονής στη χώρα μας.
      Ο ΘΩΜΑΣ ΑΣΕΝΩΒ ΑΛΕΞΑΝΤΑΡ υπέβαλε αίτηση για απόκτηση της ελληνικής ιθαγένειας με πoλιτογράφηση στις 28-2-2000, η οποία μαζί με τη Δήλωση πολιτογράφησης και τα σχετικά δικαιολογητικά διαβιβάστηκαν στην υπηρεσία μας με το υπ. αρ. πρωτ. 5916/18-7-2003 έγγραφο της Νομαρχίας Μαγνησίας.
      Ο ανωτέρω γεννήθηκε στη Βουλγαρία το 1978. Είναι Βουλγαρικής καταγωγής και υπηκοότητας. Υιοθετήθηκε από τον Έλληνα υπήκοο Θωμά Ευστάθιο, σύζυγο της μητέρας του Τσαούσεβα Σβετλάνα, σύμφωνα με την υπ. αρ. 10/26-2-1999 Απόφαση του Πολυμελούς Πρωτοδικείου Βόλου. Κατά την ημεροχρονολογία της υιοθεσίας ήταν ενήλικος.
      Με το υπ. αρ. πρωτ. Φ.99178/16744/21-10-2003 έγγραφό μας τον πληροφορήσαμε ότι επειδή είναι αλλογενής και γεννήθηκε στο εξωτερικό, το αίτημά του δεν μπoρεί να εξεταστεί πρoτού συμπληρωθεί 5ετία συνολικής παραμονής του στην Ελλάδα, από τότε που έγινε η Δήλωση πολιτογράφησης του, την 28-2-2000 στο Δήμο Βόλου, ή 10ετία συνoλικής παραμονής του στηv Ελλάδα κατά την τελευταία 12ετία πριν από την υποβολή της αίτησης πολιτογράφησης του, σύμφωνά με τις διατάξεις του τότε ισχύοντoς άρθρου 4 του Ν. 2130/1993. Ο ανωτέρω μπορεί να επανέλθει με νεώτερη αίτησή του για επανεξέταση του αιτήμάτός του μόλις συμπληρωθεί ο απαιτoύμενoς χρόνος παραμονής του στη χώρα.
      Τα ζητήματα που αφορούν την κτήση της Eλληvικής Iθαγένειας εξαιρoύvται των πρoθεσμιών του άρθρου 5 του Ν.1943/91, όπως ρητά ορίζεται στο άρθρο του Ν.2130/93. Η σχετική διαδικασία είναι μακρά, δεδομένου ότι η Διοίκηση πρέπει να έχει ολοκληρωμένη εικόνα για το πρόσωπο, το οποίο αιτείται την χορήγηση της Ελληνικής Ιθαγένειας.
      Ο Υφυπουργός
      Α. ΝΑΚΟΣ»
      9. Στην με αριθμό 3313/21-9-04 ερώτηση των Βουλευτών κυρίων Μιχάλη Καρχιμάκη, Κων/νου Σπηλιόπουλο, Βασιλείου Οικονόμου, Στυλιανού Ματζαπετάκη, Χρήστου Αηδόνη, Χρύσας Αράπογλου, Αθανασίας Μερεντίνη και Αικατερίνη Περλεπέ Σηφουνάκη, δόθηκε με το υπ’ αριθμ. Φ900α/4207/7427/7.10.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3313/21-09-2004 Ερώτησης, που κατέθεσαν οι Βουλευτές κ.κ. Mιχάλης Καρχιμάκης, Kώστας Σπηλιόπουλος,  Βασίλης Οικονόμου, Στέλιος Mατζαπετάκης, Χρήστος Αηδόνης, Χρύσα Αράπογλου, Aθανασία Μερεντίτη και Αικατερίνη Περλεπέ-Σηφoυνάκη, με θέμα τα πρακτικά της Βουλής για τη συζήτηση της Επίκαιρης Ερώτησης αναφορικά με την πτώση του ελικοπτέρου ΣΙΝΟΥΚ, σας γνωρίζουμε τα ακόλουθα:
      Ο κ. ΥΕΘΑ κατά την συζήτηση της επίκαιρης ερώτησης την 16/9/2004 αναφέρθηκε στις πολυήμερες έρευνες εντοπισμού του δυστυχήματος C-130 το 1991 στο όρος Όθρυς όπου τότε δεν υπήρχαν εξελιγμένα δορυφορικά συστήματα εντοπισμού σε αντίθεση -όπως κατήγγειλε- με το σήμερα, όπου αν και είχαν παραγγελθεί, καθυστέρησαν απαράδεκτα να εγκατασταθούν προ έτους για λόγους που διερευνώνται.
      Για να μην δημιουργηθούν επώδυνοι συναισθηματικοί συνειρμοί στους συγγενείς των θυμάτων εκείνης της τραγωδίας, όπως ακριβώς δεν προσδιόρισε τα ατυχήματα με τους πλέον των 100 νεκρών της προηγούμενης δεκαετίας, έτσι στη συνέχεια διέγραψε- ως έχει δικαίωμα κάθε αγορητής - την λέξη «Όθρυς».
      Δυστυχώς όπως διαπιστώνεται σήμερα, η πολιτική τυμβωρυχία συνεχίζεται, εμπλουτισμένη τώρα με την αναλγησία των ερωτώντων κ. βουλευτών, έναντι των συγγενών των θυμάτων εκείνου του ατυχήματος.
      Επιπλέον οι ερωτώντες βουλευτές του ΠΑΣΟΚ εκτός από την αναλγησία τους, σκοπίμως παραποιούν την αλήθεια αφού το 1991 δεν ήταν Υφυπουργός Εθνικής Άμυνας ο νυν κ. ΥΕΘΑ, όπως πομπωδώς «καταγγέλλουν».
      Καλό θα ήταν οι ερωτώντες κ. Βουλευτές στο μέλλον να επιδεικνύoυν περισσότερη ανθρωπιά αλλά και περισσότερη σοβαρότητα ως αντιπρόσωποι του Έθνους και όχι ως μικροπολιτικοί τυμβωρύχοι.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      10. Στην με αριθμό 3422/23-9-04 ερώτηση των Βουλευτών κυρίων Ιωάννου Διαμαντίδη, Γρηγορίου Νιώτη και Δημητρίου Λιντζέρη δόθηκε μα το υπ’ αριθμ. Φ. 900α/4210/7431/30-9-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3422/23-9-04 ερώτησης, που κατέθεσαν οι Βουλευτές κ.κ. Γιάννης Διαμαντίδης, Γρηγόρης Νιώτης και Δημήτρης Λιντζέρης, με θέμα την ανάθεση νέων εργασιών του Πολεμικού Ναυτικού στο Ναυπηγείο ΝΑΥΣΙ, σας γνωρίζουμε τα ακόλουθα:
      Η Συγκρότηση Ομάδας Εργασίας (ΦΕΚ 1045/12 Ιουλίου 2004) για τη Διαμόρφωση Πολιτικής Ενίσχυσης της Ναυπηγοεπισκευαστικής Ζώνης Περάματος, έγινε με σκοπό την υποβολή συγκεκριμένων προτάσεων για την ενίσχυση της ανταγωνιστικότητας και τον σχεδιασμό πολιτικής.
      Δυστυχώς η ακολουθούμενη πολιτική από την απελθούσα Κυβέρνηση του ΠΑΣΟΚ οδήγησε την Ζώνη του Περάματος σε μαρασμό και είχε ως συνέπεια το κλείσιμο δεκάδων επιχειρήσεων μεταξύ των οποίων και του Ναυπηγείου ΝΑΥΣΙ που αναφέρεται στην ερώτηση.
      Με βάση το μητρώο Επιχειρήσεων του έτους 1994 του Υπουργείου Ανάπτυξης, στην ευρύτερη περιοχή απασχολούν το περί τους 8000 - 9000 εργαζόμενων που έχουν περιορισθεί και κυμαίνονται σήμερα γύρω στους 1500 με 2000.
      Δηλαδή παρατηρήθηκε κατά την διάρκεια της προηγούμενης οκταετίας δραματική μείωση του αριθμού των εργαζομένων στη ζώνη μετά την φθίνουσα πορεία και σημαντική κάμψη των δραστηριοτήτων και των εργασιών των Μικρομεσαίων Επιχειρήσεων στη Ζώνη Περάματος.
      Στις προθέσεις του Υπουργείου Εθνικής Άμυνας και των συναρμοδίων Υπουργείων είναι να εφαρμοσθεί ένα γενικότερο πρόγραμμα για τη διάσωση της Ζώνης και των μικρομεσαίων επιχειρήσεων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      11. Στην με αριθμό 3152/15-9-04 ερώτηση του Βουλευτή κ. Θάνου Μωραϊτη δόθηκε με το υπ’ αριθμ. 98116/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3152/15-9-2004 την οποία κατέθεσε ο Βουλευτής κ. Θάνος Μωραΐτης και αφορά στις Φοιτητικές Εστίες, σας γνωρίζουμε τα ακόλουθα:
      Το Εθνικό Ίδρυμα Νεότητας είναι Κοινωφελές Ίδρυμα - Νομικό Πρόσωπο Ιδιωτικού Δικαίου του Ευρύτερου Δημόσιου Τομέα, το οποίο εποπτεύεται από το Υπουργείο Εθνικής Παιδείας και Θρησκευμάτων, έχει ως σκοπό τη με κατάλληλα μέσα και τρόπους παροχή και κοινωνικής προσφοράς, Φοιτητικής - Σπουδαστικής και Μαθητικής Μέριμνας στους τομείς του Πολιτισμού, Εκπαίδευσης, Περιβάλλοντος, Αθλητισμού, Ψυχαγωγίας, Επικοινωνίας, Πολιτισμικής και Επιστημονικής δραστηριότητας, και Επαγγελματικής Κατάρτισης, στέγασης - σίτισης και φιλοξενίας της Σπουδάζουσας Νεολαίας, του Απόδημου Ελληνισμού και του Ελληνικού λαού γενικότερα.
      Το. Ε.Ι.Ν. είναι επικουρικός φορέας σε θέματα φοιτητικής και σπουδαστικής μέριμνας. Αναλαμβάνει την ευθύνη λειτουργίας των Φοιτητικών - Σπουδαστικών Εστιών, όταν καλείται από τα Πανεπιστήμια και ΤΕΙ με προγραμματική σύμβαση, διαθέτει δε και ιδιόκτητα κτήρια Φοιτητικών Εστιών τα οποία και λειτουργεί σε συνεργασία με τα Πανεπιστήμια και τα ΤΕΙ.
      Στις φοιτητικές Εστίες που διαχειρίζεται το ΕΙΝ, σύμφωνα με τον Εσωτερικό Κανονισμό Λειτουργίας Φοιτητικών Εστιών, καταβάλλεται οικονομική συμμετοχή συμβολικού ποσού 4,41 Ευρώ μηνιαίως στα Ταμείο Εφορείας των φοιτητών της κάθε Εστίας, το οποίο αυτοδιαχειρίζονται οι ίδιοι οι φοιτητές.
      Η Διοίκηση του ΕΙΝ στο πλαίσιο του κοινωνικού χαρακτήρα του Ιδρύματος δεν προτίθεται να προχωρήσει σε καμία αλλαγή του καθεστώτος λειτουργίας και σε καμία αλλαγή του συμβολικού ποσού.
      Σε ότι αφορά τη λειτουργία των ανακαινισμένων Φοιτητικών Εστιών του Πανεπιστημίου Αθηνών και των νέων κτιρίων του Πολυτεχνείου, η διαπραγμάτευση του -Ε.Ι.Ν. με το Πανεπιστήμιο και το Πολυτεχνείο συνεχίζεται, στο πλαίσιο ανάθεσης με προγραμματική σύμβαση της ευθύνης λειτουργίας στο Ε.Ι.Ν., ώστε οι εστίες αυτές να διατηρηθούν, να προσφέρουν πραγματικές υπηρεσίες στους φοιτητές και να φιλοξενούν και άλλες δραστηριότητες.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 3159/15-9-04 ερώτηση των Βουλευτών κυρίων Αναστασίας –Συλβάνας Ράπτη, Μιχάλη Παντούλας Μάρκου Μπόλαρη και Μιλτιάδου Βέρρα, δόθηκε με το υπ’ αριθμ. 98118/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 3159/15-9-04 που κατέθεσαν οι Βουλευτές κ.κ. Αναστασία-Συλβάνα Ράπτη, Μιχάλης Παντούλας, Μάρκος Μπόλαρης και Μιλτιάδης Βέρρας και η οποία αναφέρεται στην επιλογή Στελεχών της Εκπαίδευσης, σας γνωρίζουμε τα ακόλουθα:
      Στο άρθρο 12 του ν. 3260/2004 (ΦΕΚ 151 Α΄/6-8-2004) «Ρυθμίσεις του συστήματος προσλήψεων και θεμάτων δημόσιας διοίκησης» ορίζεται ότι : «από τη δημοσίευση του παρόντος νόμου λήγει αυτοδικαίως η θητεία των Διευθυντών Εκπαίδευσης και Προϊσταμένων Γραφείων της Πρωτοβάθμιας και Δευτεροβάθμιας Εκπαίδευσης και των Γραφείων Φυσικής Αγωγής και Τεχνικής Επαγγελματικής Εκπαίδευσης. Όσοι υπηρετούν στις θέσεις αυτές συνεχίζουν να ασκούν τα καθήκοντά τους και να λαμβάνουν τα επιδόματα θέσης και ειδικής απασχόλησης τα οποία προβλέπονται από τις κείμενες . διατάξεις ως την επιλογή και τοποθέτηση των προσωρινών Διευθυντών Εκπαίδευσης και Προϊσταμένων Γραφείων που επιλέγονται κατά τις διατάξεις των επόμενων εδαφίων της παραγράφου αυτής».
      Ως τον ορισμό νέων Διευθυντών Εκπαίδευσης Προϊσταμένων Γραφείων, Γραφείων Φυσικής Αγωγής, Γραφείων Τεχνικής Επαγγελματικής Εκπαίδευσης και σε κάθε περίπτωση ως την 31/8/2005 τοποθετούνται προσωρινοί με απόφαση του Υπουργού Εθνικής Παιδείας και Θρησκευμάτων ύστερα από πρόταση των οικείων Συμβουλίων Επιλογής Προϊσταμένων Διευθύνσεων και Γραφείων Εκπαίδευσης της παραγράφου 31 του άρθρου 14 του ν. 2817/2000 (ΦΕΚ 78 Α΄) όπως τροποποιήθηκε με το άρθρο 7 παράγραφος 3 του ν. 2986/2002, τα οποία για την επιλογή των προσωρινών Διευθυντών Εκπαίδευσης και Προϊσταμένων Γραφείων του παρόντος άρθρου αποτελούνται από τρία μέλη ΔΕΠ, έναν Σύμβουλο ή μόνιμο Πάρεδρο του Π.Ι. τους δύο αιρετούς εκπροσώπους των κλάδων των εκπαιδευτικών των Κεντρικών Υπηρεσιακών Συμβουλίων της αντίστοιχης βαθμίδας και έναν Διευθυντή Εκπαίδευσης της οικείας βαθμίδας που ορίζονται με τους αναπληρωτές τους.
      Για την επιλογή των προσωρινών Διευθυντών και Προϊσταμένων εκδίδεται από τον Υπουργό Εθνικής Παιδείας και Θρησκευμάτων σχετική πρόσκληση, η οποία δημοσιεύεται στον ημερήσιο τύπο και κοινοποιείται σε όλες τις Διευθύνσεις και τα Γραφεία της Εκπαίδευσης με τα οποία καθορίζονται οι θέσεις που θα πληρωθούν, τα δικαιολογητικά που θα περιλαμβάνει ο φάκελος υποψηφίων, η προθεσμία και η διαδικασία υποβολής των αιτήσεων, η διαδικασία επιλογής και κάθε άλλη λεπτομέρεια σχετική με το θέμα αυτό.
      Με τις αρ. 353.1/13/74783α/Δ1/9-8-2004 και Υ-50/74717Β/9-8-2004 Υπουργικές αποφάσεις εκδόθηκε η «Πρόσκληση Ενδιαφέροντος για την επιλογή των προσωρινών Διευθυντών Διευθύνσεων και Προϊσταμένων Γραφείων Πρωτοβάθμιας και Δευτεροβάθμιας Εκπαίδευσης» αντίστοιχα.
      Η ανωτέρω πρόσκληση δημοσιεύτηκε στον ημερήσιο τύπο με σκοπό να λάβουν γνώσεις όλοι οι ενδιαφερόμενοι και να υποβάλλουν σχετική αίτηση με τα απαραίτητα δικαιολογητικά για την πλήρωση των ως άνω θέσεων.
      Η επιλογή διενεργήθηκε από το Συμβούλιο Επιλογής Προσωρινών Διευθυντών και Προϊσταμένων Γραφείων το οποίο συγκροτήθηκε με τις αριθμ. 79298/Δ1/19-8-2004 / ΦΕΚ 1293 / 23-8-2004 Τ.Β΄ και 76116/Δ2/ΦΕΚ 1278/20-8-2004 Τ.Β΄. αποφάσεις αντίστοιχα για την Πρωτοβάθμια και Δευτεροβάθμια Εκπαίδευση.
      Το ως άνω Συμβούλιο Επιλογής εξέτασε τα ουσιαστικά και τυπικά προσόντα όλων των υποψηφίων και αφού έλαβε υπόψη τα κριτήρια του ως άνω Ν. 3260/2004, πρότεινε τους καταλληλότερους προς κάλυψη των ανωτέρω θέσεων.
      Οι αρμόδιες Επιτροπές ασχολήθηκαν νυχθημερόν με την ουσιαστική αξιολόγηση των υποψηφίων και κατόρθωσαν να ολοκληρώσουν τις εργασίες τους εγκαίρως ώστε να μην υπάρξουν κενά.
      Τέλος με σχετική Υπουργική Απόφαση ορίσθηκαν και τοποθετήθηκαν οι προσωρινοί Διευθυντές Διευθύνσεων και Προϊστάμενοι Γραφείων Α/θμιας και Β/θμιας Εκπαίδευσης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      13. Στην με αριθμό 2362/22-7-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 4318/30-7-2004 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
      Είναι γνωστό ότι ο κλάδος παραγωγής συρματουργικών προϊόντων αντιμετωπίζει έντονο ανταγωνισμό από χώρες χαμηλού κόστους παραγωγής όπως η Κίνα και οι χώρες της Ανατολικής Ευρώπης. Το Υπουργείο Ανάπτυξης, μέσω του αναπτυξιακού Νόμου, υποστηρίζει τον τεχνολογικό εκσυγχρονισμό των επιχειρήσεων.
      Στα πλαίσια αυτά, η εταιρεία 'Ό. ΔΑΡΙΓΚ & ΣΙΑ" είχε υπαχθεί στις διατάξεις του άρθρου 23β του Ν. 1892/90 με την υπ’ αριθμ.. 14553/994/1995 απόφαση, η οποία όμως ανακλήθηκε με την υπ’ αριθμ. 36629/99/2000 απόφαση, λόγω μη ολοκλήρωσης της επένδυσης και τήρησης των όρων της υπαγωγής. Κατά τα λοιπά, το εργοστάσιο λειτουργεί νόμιμα εντός του σχεδίου πόλεως, ως προϋφιστάμενο του Γ.Π.Σ. Χαλκίδας, εφ' όσον σε συνδυασμό με τις διατάξεις του άρθρου 13 παρ. 7 του Ν. 2516/97, δεν υπάρχει πρόβλημα για τη συνέχιση της λειτουργίας του.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης.
      Ο Υπουργός
      ΔΗΜ. ΣΙΟΥΦΑΣ»
      14. Στην με αριθμό 2082/12-7-2004 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 29316/30-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ' αριθμ. 2082/12-7-2004 εγγράφου σας, με το οποίο κοινοποιείται Ερώτηση του Βουλευτή κ. Αν. Σιδηρόπουλου, σας γνωρίζουμε, σ' ότι μας αφορά, τα εξής:
      Η εταιρεία «ΚΛΩΣΤΗΡΙΑ ΝΑΟΥΣΑΣ Α.Ε.» με βάση τα στοιχεία που τηρούνται στο μηχανογραφικό σύστημα του Υπουργείου Οικονομίας και Οικονομικών έχει ενισχυθεί με τα κίνητρα του αναπτυξιακού νόμου 1892/90 για επενδύσεις επέκτασης μονάδων της με συνολικό ποσό επιχορήγησης 4.511.870 Ευρώ.
      Για την συγκεκριμένη εταιρεία έχουν εφαρμογή οι διατάξεις του ν. 1892/90.
      Στα πλαίσια των διαδικασιών διαμόρφωσης του νέου αναπτυξιακού νόμου, για τον οποίο οι εργασίες της σχετικής επιτροπής έχουν ξεκινήσει, βασικές επιλογές θα αποτελέσουν μεταξύ άλλων η αξιοποίηση των συγκριτικών πλεονεκτημάτων των περιοχών της χώρας, η ανάπτυξη συγκεκριμένων κλάδων της Εθνικής οικονομίας, καθώς και η ισόρροπη περιφερειακή ανάπτυξη.
      Επισημαίνεται ακόμα ότι θα προκηρυχθούν προγράμματα στα πλαίσια του Γ' Κοινοτικού Πλαισίου Στήριξης που θα απευθύνονται κυρίως σε Μικρομεσαίες Επιχειρήσεις.
      Ο Υφυπουργός
      ΧΡΗΣΤΟΣ ΦΩΛΙΑΣ»
      15. Στην με αριθμό 2141/14-7-2004 ερώτηση του Βουλευτή κ. Χρήστου Παντούλα δόθηκε με το υπ’ αριθμ. 29766/ΕΥΣ/5156/2-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 2141/14-7-2004, που κατατέθηκε από τον Βουλευτή κ. Χ. Παντούλα, θα θέλαμε να σας ενημερώσουμε ως ακολούθως:
      Το έργο «Αποκατάσταση - στερέωση Ιεράς Μονής Αγίου Ιωάννου Ρογκοβού» βρίσκεται σε αναστολή της διαδικασίας αξιολόγησης, καθώς διαπιστώθηκε από την αρμόδια Υπηρεσία ότι έπρεπε ο φάκελος της πρότασης να συμπληρωθεί με μελέτη για τις απαραίτητες εργασίες στερέωσης της ανωδομής της Μονής. Στην παρούσα χρονική περίοδο η μελέτη έχει ολοκληρωθεί και υποβληθεί στο Κεντρικό Αρχαιολογικό Συμβούλιο και αναμένεται η έγκρισή της, προκειμένου να ολοκληρωθεί η διαδικασία αξιολόγησης και ένταξης του έργου στο ΠΕΠ.
      Περισσότερες πληροφορίες μπορούν να σας δοθούν από το συνερωτώμενο Υπουργείο Πολιτισμού.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 2131/13-7-2004 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3999/30-7-2004 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε η Βουλευτής κ Ασ. Ξηροτύρη-Αικατερινάρη, σας πληροφορούμε τα εξής:
      Το Υπουργείο Ανάπτυξης, μέσω του αναπτυξιακού νόμου, υποστηρίζει τον τεχνολογικό εκσυγχρονισμό των επιχειρήσεων, προκειμένου να γίνουν περισσότερο ανταγωνιστικές.
      Στα πλαίσια αυτά, η εταιρεία «ΘΡΑΚΗ Α.Ε.» είχε υπαχθεί στις διατάξεις του άρθρου 23Α του νόμου 1892/90 (απόφαση 23339/2467/96), για Ε/Σ ύψους 8,8 εκατ. Ευρώ, το οποίο και ολοκλήρωσε (απόφαση 8665/1516/01).
      Είχε υπαχθεί επίσης και στις διατάξεις του άρθρου 23Β (απόφαση υπαγ. 29652/252/97), η οποία όμως απόφαση ανεκλήθη (απόφαση 17085/98), λόγω μη ολοκλήρωσης της επένδυσης και τήρησης των όρων της υπαγωγής.
      Επίσης και η εταιρεία «ΚΛΩΣΤΗΡΙΑ ΝΑΟΥΣΗΣ» του Ομίλου Λαναρά είχαν υπαχθεί στις διατάξεις του άρθρου 23Α και 23Β του νόμου 1892/90 και 2601/98. Συγκεκριμένα η προαναφερόμενη εταιρεία, έχει επιχορηγηθεί δύο φορές στα πλαίσια του 23Β με συνολικό ύψος επιχορήγησης 1,1 εκ. Ευρώ (αποφάσεις υπαγωγής: 146117/1058/95 και 25088/288/99 και αποφάσεις ολοκλήρωσης αντίστοιχα: 30369/3642/00 και 20974/1728/03).
      Ο Υπουργός
      ΔΗΜ. ΣΙΟΥΦΑΣ»
      17. Στην με αριθμό 2162/14-7-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 227/30-7-2004 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2162/14-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Παπαγεωργίου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στόχος του ΥΕΝ είναι η αναβάθμιση του εθνικού συστήματος λιμένων και επιδιώκουμε τη βελτίωση του συνόλου των λιμενικών υποδομών της χώρας καθώς και της διαχείρισής τους για την παροχή ποιοτικών υπηρεσιών.
      2. Στο πλαίσιο χάραξης και συντονισμού της Εθνικής Λιμενικής Πολιτικής, το ΥΕΝ προωθεί τις διαδικασίες καταγραφής και αξιολόγησης επεμβάσεων άμεσης προτεραιότητας σε λιμενικές υποδομές. Έτσι, από το ΥΕΝ έχουν προωθηθεί αντίστοιχες προτάσεις στο Υπουργείο Οικονομίας και Οικονομικών προς έκδοση ΣΑΕ για τη χρηματοδότηση έργων επείγουσας σημασίας σε λιμενικές υποδομές καθώς και την έγκριση εκτέλεσής τους (όπως έγινε και για τα έργα στο λιμένα Ωρεών).
      3. Η χρηματοδότηση για την ολοκλήρωση έργων στο λιμένα των Ωρεών δεν έχει ενταχθεί στη ΣΑΕ 189/2004.
      Το ΥΕΝ, ωστόσο, θα υποβοηθήσει, εφόσον του ζητηθεί, την εξασφάλιση της χρηματοδότησης εκτέλεσης του έργου, σε νομαρχιακό ή περιφερειακό επίπεδο.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      18. Στην με αριθμό 2121/13-7-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 217/30-7-2004 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2121/13-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Μ. Στρατάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με το άρθρο 26 του ν. 2638/1998, με απόφαση του ΥΕΝ, καθορίζεται στις Ακαδημίες Εμπορικού Ναυτικού (Α.Ε.Ν.) η φοίτηση των σπουδαστών, ως εσωτερική, εξωτερική ή μικτή. Για τους σπουδαστές εξωτερικής φοίτησης δεν προβλέπεται δωρεάν σίτιση.
      2. Η Α.Ε.Ν. Ασπροπύργου λειτουργεί ως σχολή εξωτερικής φοίτησης και για το λόγο αυτό, άλλωστε, καλύπτει μεγάλο αριθμό σπουδαστών.
      Οι υποψήφιοι σπουδαστές, κατά τη συμπλήρωση του μηχανογραφικού τους δελτίου για την εισαγωγή τους στις ΑΕΝ, δηλώνουν τη σειρά προτίμησής τους, η οποία ικανοποιείται ανάλογα με τα μόρια που συγκεντρώνουν. Πέραν τούτου όμως, παρέχεται το δικαίωμα στους σπουδαστές, να υποβάλλουν αίτηση μεταγραφής σε άλλη Α.Ε.Ν. Οι αιτήσεις αυτές εξετάζονται από το ΥΕΝ, με αντικειμενικά κοινωνικά και οικονομικά κριτήρια και επιδιώκεται η ικανοποίηση των σχετικών αιτημάτων, στο πλαίσιο των δυνατοτήτων των σχολών.
      3. Η συνεχής βελτίωση του ανθρώπινου παράγοντα στη ναυτιλία συνιστά κεντρικό στόχο της νέας ναυτιλιακής πολιτικής. Η στρατηγική μας στον τομέα αυτό περιλαμβάνει την αναβάθμιση της ναυτικής εκπαίδευσης που παρέχουν οι Α.Ε.Ν.
      Επιδίωξή μας είναι η καθιέρωση ενός συστήματος ποιοτικού ελέγχου και αξιολόγησης της εκπαίδευσης, καθώς και η πιστοποίηση των επαγγελματικών προσόντων και δεξιοτήτων, σύμφωνα με τις διεθνείς και κοινοτικές προδιαγραφές για ποιοτική ναυτιλία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      19. Στην με αριθμό 2185/15-7-2004 ερώτηση των Βουλευτών κυρίων Άγγελου Τζέκη, Γεωργίου Χουρμουζιάδη και Σταύρου Σκοπελίτη δόθηκε με το υπ’ αριθμ. 228-230/30-7-2004 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2185/15-07-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Α. Τζέκη, Γ. Χουρμουζιάδη και Σ. Σκοπελίτη και του αριθ. πρωτ. 1327/15-07-2004 εγγράφου σας, με το οποίο μας διαβιβάστηκε αναφορά του Βουλευτή κ. Ι Μαγκριώτη, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με το ν. 2932/2001 για την ελεύθερη παροχή υπηρεσιών στις θαλάσσιες ενδομεταφορές, οι πλοιοκτήτες δρομολογούν τα πλοία τους σε γραμμές της επιλογής τους, ενώ το ΥΕΝ αποδέχεται τις δηλώσεις με γνώμονα την καλύτερη δυνατή εξυπηρέτηση του επιβατικού κοινού. Επίσης, το Κράτος παρεμβαίνει τόσο για λόγους δημοσίου συμφέροντος όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης.
      2. Για τη δρομολογιακή περίοδο από 01/11/2003 έως 31/10/2004, καμία πλοιοκτήτρια εταιρεία δεν εκδήλωσε επιχειρηματικό ενδιαφέρον κατά τη διαδικασία τακτικής δρομολόγησης, για προσέγγιση πλοίου στα νησιά Σάμο, Κω και Ρόδο από Θεσσαλονίκη. Από το Υπουργείο Αιγαίου και Νησιωτικής Πολιτικής, εγκρίθηκε (κατά λόγο αρμοδιότητας), για το χρονικό διάστημα από 19/7/2004 έως 01/9/2004, ένα επιδοτούμενο δρομολόγιο ανά εβδομάδα με το επιβατηγό-οχηματαγωγό "ΤΑΞΙΑΡΧΗΣ", το οποίο θα συνδέει τη Θεσσαλονίκη με τη Σάμο. Ενδεχόμενη προέκταση του δρομολογίου σε Κω και Ρόδο, θα είχε ως αποτέλεσμα την αδυναμία του πλοίου να ανταποκριθεί στις δρομολογιακές του υποχρεώσεις στη γραμμή Πειραιά-Χίο-Μυτιλήνη.
      3. Πέραν των ανωτέρω, το ΥΕΝ συνεχίζει να καταβάλλει κάθε δυνατή προσπάθεια για την καλύτερη εξυπηρέτηση των κατοίκων και των επισκεπτών των νησιών.
      Ο ΥΠΟΥΡΓΟΣ
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      20. Στην με αριθμό 2204/15-7-2004 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1063366/276/30-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 2204/15.7.04 ερώτησης που κατέθεσε ο Βουλευτής κ. Κων/νος Τσιπλάκης, σχετικά με το ανωτέρω θέμα, σας γνωρίζουμε τα εξής:
      1.α Από τις σχετικές διατάξεις (άρθρο 7 παρ. Δ.2) του Ν.2969/01 «Αιθυλική αλκοόλη και αλκοολούχα προϊόντα» προβλέπεται η υποχρέωση για τους ποτοποιούς της τήρησης βιβλίου ποτοποιείου, σε έντυπη ή ηλεκτρονική μορφή, ο τύπος του οποίου καθορίζεται με σχετική απόφαση του κυρίου Υπουργού Οικονομίας και Οικονομικών.
      Περαιτέρω δε, από τις ίδιες ως άνω διατάξεις προβλέπεται ότι μπορεί, με την ίδια απόφαση, να παρέχεται η δυνατότητα στους ποτοποιούς οι οποίοι τηρούν, βάσει του Κώδικα Βιβλίων και Στοιχείων, βιβλία αποθήκης και παραγωγής κοστολογίου να υποκαθιστούν το προβλεπόμενο από τις εν λόγω διατάξεις βιβλίο του ποτοποιείου με τα βιβλία του Κώδικα Βιβλίων και Στοιχείων υπό την προϋπόθεση ότι σε αυτά θα περιληφθούν όλα τα στοιχεία που περιλαμβάνει το βιβλίο του ποτοποιείου.
      β. Με τις σχετικές διατάξεις (άρθρο 18 παρ. 1 και Παράρτημα ΙΙ) της αριθμ. 3010878/1396/0029/2003 Α.Υ.Ο. «Παραγωγή και διάθεση αλκοολούχων ποτών» (ΦΕΚ 838/Β/25-6-2003) καθορίσθηκε ήδη ο τύπος του προβλεπόμενου από. τις προαναφερθείσες διατάξεις του Ν.2969/01 βιβλίου ποτοποιείου, ως το υπόδειγμα που περιλαμβάνεται στο προσαρτημένο στην εν λόγω Α.Υ.Ο. Παράρτημα ΙΙ.
      Όσον δε αφορά την υλοποίηση της δυνατότητας που παρέχεται από τις προαναφερθείσες διατάξεις του Ν.2969/01 για την υποκατάσταση του κατά τα ανωτέρω βιβλίου του ποτοποιείου από τα τηρούμενα, βάσει του Κ.Β.Σ., βιβλία αποθήκης και παραγωγής κοστολογίου, το θέμα εξετάζεται προκειμένου να διαπιστωθεί η κάλυψη των αναγκών των ελέγχων των Χημικών Υπηρεσιών του Γενικού Χημείου του Κράτους, κατά την αρμοδιότητά τους, από τις προβλεπόμενες εγγραφές στα βιβλία το Κ.Β.Σ., στην περίπτωση δε αυτή και με τις όποιες ενδεχομένως αναγκαίες προς τούτο προσαρμογές, αυτών τούτο θα ρυθμιστεί με σχετική συμπληρωματική απόφαση του κυρίου Υπουργού Οικονομίας και Οικονομικών.
      2. Αναφορικά με το ενδεχόμενο, στις περιπτώσεις ποτοποιείων που είναι ταυτόχρονα και φορολογικές αποθήκες, της υποκατάστασης του κατά τα ανωτέρω βιβλίου του ποτοποιείου από το τηρούμενο βιβλίο καταχώρησης Σ.Δ.Ε. φορολογικής αποθήκης, τούτο δεν είναι εφικτό καθ' όσον τα στοιχεία που προβλέπεται να καταχωρούνται στο εν λόγω βιβλίο της φορολογικής αποθήκης σε καμιά περίπτωση δεν είναι επαρκή για τις ανάγκες των ελέγχων που, σύμφωνα με την αρμοδιότητά τους, είναι υποχρεωμένες να διενεργούν οι Χημικές Υπηρεσίες του Γ.Χ.Κ., προς διασφάλιση της τήρησης της κοινοτικής και εθνικής νομοθεσίας για τα αλκοολούχα ποτά.
      Ο Υφυπουργός
      Α. ΡΕΓΚΟΥΖΑΣ»
      21. Στην με αριθμό 1697/23-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./154/8-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ.πρ.1697/23-6-2004 ερώτησης των Βουλευτών κ.κ. Νίκο Γκατζή και Τάκη Τσιόγκα σχετικά με τη Βίλα Κοντού στα Άνω Λεχώνια του Δήμου Αρτεμίδος, σας ενημερώνουμε τα εξής:
      Η Βίλα Κοντού είναι ένα διώροφο λιθόκτιστο κτήριο με ημιυπόγειο και σοφίτα και είναι διακοσμημένο με πλούσιο κεραμοπλαστικό διάκοσμο στις όψεις ενώ στο εσωτερικό του φέρει ζωγραφικό διάκοσμο στους τοίχους και στις οροφές. Πρόκειται για ένα από τα σημαντικότερα κτήρια που χρονολογείται στις αρχές του 20ου αιώνα και για το λόγο αυτό χαρακτηρίστηκε από το Υπουργείο ως έργο τέχνης που χρειάζεται ειδική προστασία και δημοσιεύτηκε σε ΦΕΚ. Σε παλαιότερο αίτημα που έχει απευθύνει ο Δήμος Αρτέμιδος προς την Κεντρική Υπηρεσία του ΥΠΠΌ για την χρηματοδότηση του έργου της αποκατάστασης του εν λόγω κτηρίου, είχε ήδη ζητηθεί να κατατεθεί αναλυτικός προϋπολογισμός του έργου καθώς και μελέτη επισκευής προκειμένου να υπάρξει έγκριση από την αρμόδια Υπηρεσία κάτι το οποίο μέχρι σήμερα δεν έχει ακόμη γίνει.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      22. Στην με αριθμό 1781/25-6-04 ερώτηση των Βουλευτών κυρίων Σταύρου Σκοπελίτη και Ελπίδας Παντελάκη δόθηκε με το υπ’ αριθμ. 360/6-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Σ. Σκοπελίτης και E. Παντελάκη, σας πληροφορούμε ότι, δεν είναι δυνατόν να προσδιοριστεί το χρονικό διάστημα που απαιτείται για την ολοκλήρωση του ελέγχου που διενεργείται στον Αγροτικό  Συν/σμό Βρίσας Λέσβου, καθόσον εκκρεμούν φορολογικά Δικαστήρια και κατά συνέπεια έχουν κατασχεθεί τα λογιστικά βιβλία του Συν/σμού, απαραίτητα στοιχεία του εν λόγω ελέγχου.
      Ο Υπουργός
      Σ. ΤΣΙΤΟΥΡΙΔΗΣ»
      23. Στην με αριθμό 1559/18-6-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 35640/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η Κυβέρνηση επανεξετάζει το μηχανισμό χρηματοδότησης των ΟΤΑ και στην παρούσα περίοδο βρίσκεται στη φάση του επανασχεδιασμού του χρηματοδοτικού αυτού μέσου.
      Ο Υφυπουργός
      Α. ΝΑΚΟΣ»
      24. Στην με αριθμό 1701/23-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 348/6-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύροι Ν. Γκατζής και Τ. Τσιόγκας, για τα θέματα της αρμοδιότητάς μας, σας πληροφορούμε τα εξής:
      1. Για τις καλυπτόμενες από τον ΕΛ.Γ.Α. ζημιές που προκλήθηκαν από τη χαλαζόπτωση της 5ης Ιουνίου 2004 σε διάφ0ρες καλλιέργειες του Δήμου Αρτέμιδας Ν. Μαγνησίας, οι Γεωπόνοι του Υποκ/τος ΕΛ.Γ.Α. Λάρισας διενήργησαν αμέσως τις απαραίτητες επισημάνσεις. και ενημέρωσαν τους παραγωγούς για υποβολή δηλώσεων,
      Σημειώνεται ότι στο Δημοτικό Διαμέρισμα Αγίου Λαυρεντίου υποβλήθηκαν εwέα (9) δηλώσεις για ζημιές σε καλλιέργειες κερασιάς και μηλιάς.
      Ειδικότερα για τις καλλιέργειες κερασιάς που βρίσκονται στο στάδιο της συγκομιδής οι εξατομικευμένες εκτιμήσεις διενεργήθηκαν ήδη.
      Για τις καλλιέργειες μηλιάς, οι εξατομικευμένες εκτιμήσεις θα διενεργηθούν όταν σταθεροποιηθούν οι ζημιές.
      2. Ο ΕΛ.Γ.Α. σύμφωνα με τον ισχύοντα Κανονισμό Ασφάλισης Φυτικής Παραγωγής σε ζημιά ποσοστού 100% αποζημιώνει το 75% περίπου, ποσοστό που είναι από τα υψηλότερα διεθνώς.
      3. Όσον αφορά τα θέματα αποκατάστασης της αγροτικής οδοποιίας στο Δήμο Αρτέμιδας, αρμόδιο να απαντήσει είναι το ΥΠΕΣΔΔΑ στο οποίο κοινοποιούμε το έγγραφό μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      25. Στην με αριθμό 1741/24-6-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 353/6-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Γ. Χουρμουζιάδης και Α. Τζέκης, σας πληροφορούμε τα εξής:
      Για τις καλυπτόμενες από τον ΕΛ.Γ.Α. ζημιές που προκλήθηκαν από τις βροχοπτώσεις - χαλαζοπτώσεις (18,19,20/6/ 2004) σε διάφορες καλλιέργειες του Δήμου Φιλώτα και της Κοινότητας Βαρικού Ν. Φλώρινας, οι Γεωπόνοι του Υποκ/τος ΕΛ.Γ.Α. Κοζάνης διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή δηλώσεων.
      Για τις καλλιέργειες που βρίσκονται στο στάδιο της συγκομιδής (κεράσια σανοδοτικά φυτά) οι εκτιμήσεις θα διενεργηθούν άμεσα. Για τις λοιπές καλλιέργειες το έργο των εξατομικευμένων εκτιμήσεων θα αρχίσει το δεύτερο 10ήμερο Ιουλίου και θα ολοκληρωθεί σύντομα.
      Οι αποζημιώσεις θα καταβληθούν στους δικαιούχους παραγωγούς το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      26. Στην με αριθμό 1695/23-6-04 ερώτηση των Βουλευτών κυρίων Αντωνίου Σκυλλάκου, Τάκη Τσιόγκα και Νίκου Γκατζή δόθηκε με το υπ’ αριθμ. 344/6-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Α. Σκυλλάκος, Τ. Τσιόγκας και Ν. Γκατζής, σας πληροφορούμε τα εξής:
      1. Οι ζημιές που προκλήθηκαν από τις δυσμενείς καιρικές συνθήκες Μαρτίου 2002 - Μαρτίου 2003 στις καλλιέργειες της πατάτας του Δήμου Μεσσαπίων Ν. Εύβοιας, περιλαμβάνονται στο πρόγραμμα χορήγησης Κρατικών Ενισχύσεων RAGBY το οποίο εγκρίθηκε από την Ε.Ε. στις 23-4-04.
      Οι εξατομικευμένες εκτιμήσεις διενεργήθηκαν και τα πορίσματα των εκτιμήσεων θα κοινοποιηθούν μετά την υπογραφή των σχετικών Υπουργικών Αποφάσεων (ΚΥΑ και εφαρμοστική). Αμέσως μετά θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις.
      2. Στο Δημοτικό Διαμέρισμα Τριάδας του Δήμου Μεσσαπίων, προκλήθηκαν ζημιές (καλυπτόμενες από τον ΕΛ.Γ.Α.) και από τους παγετούς Ιανουαρίου - Φεβρουαρίου 2004 σε καλλιέργειες κηπευτικών.
      Οι εξατομικευμένες εκτιμήσεις διενεργήθηκαν και ήδη κοινοποιήθηκαν τα πορίσματα εκτίμησης στους ενδιαφερόμενους παραγωγούς.
      Οι σχετικές αποζημιώσεις ύψους 42.440,52 € καταβλήθηκαν στις 7 Ιουλίου 2004.
      Ο Υπουργός
      Σ. ΤΣΙΤΟΥΡΙΔΗΣ»
      27. Στην με αριθμό 810/18-5-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 721/7-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Γ. Χουρμουζιάδης και Α. Τζέκης, για τα θέματα της αρμοδιότητάς μας, σας πληροφορούμε τα εξής:
      Η Δ/νση Δασών Φλώρινας εκπονεί Μελέτες Δασόδρομων και προβαίνει στην κατασκευή αυτών, μόνο εντός των Δημοσίων Δασών.
      Στην συγκεκριμένη περίπτωση ο Δασόδρομος πρόσβασης, από Άλωνα προς Βίγλα Πισοδερίου, διέρχεται από το Δημοτικό Δάσος του Δημοτικού Διαμερίσματος Αλώνων και δεν είναι επιτρεπτό να εκπονηθεί μελέτη Δασόδρομου και κατασκευή αυτού σύμφωνα με τα ισχύοντα.
      O Δήμος Φλώρινας θα μπορούσε να αναθέσει αρχικά τη μελέτη σε ιδιώτη Δασολόγο και μετά την έγκριση της αρμοδίως, θα μπορoύσε να κατασκευάσει το Δασόδρομο.
      Ο Υφυπουργός
      Ε. ΜΠΑΣΙΑΚΟΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 22 Φεβρουαρίου 2005. 
      Α. ΑΝΑΦΟΡΕΣ- ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6491/11-1-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την τουριστική προβολή της χώρας στην Ελλάδα και το εξωτερικό.
      Β. ΑΝΑΦΟΡΕΣ- ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6298/22-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς το Υπουργό Οικονομίας και Οικονομικών, σχετικά με τη ρύθμιση των δανείων από τις Τράπεζες, βάσει του νόμου 3259/2004. 
      Θα ήθελα να σας ενημερώσω ότι ο Βουλευτής κ. Θεόδωρος Πάγκαλος ζητά άδεια απουσίας από τις εργασίες της Βουλής από την Κυριακή 27 Φεβρουαρίου έως και την Τετάρτη 2 Μαρτίου 2005, γιατί θα μετέχει στην Πολιτική Επιτροπή του Συμβουλίου της Ευρώπης στη Βαρσοβία. 
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης):  Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 652/14-2-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Πρωτόπαπα προς τον Υπουργό Απασχόλησης και Κοινωνικής Προστασίας, σχετικά με την αποκατάσταση των απολυμένων από την επιχείρηση «ΙΠΠΟΚΑΜΠΟΣ» κλπ..
      Το ειδικότερο περιεχόμενο της ερώτησης του κ. Πρωτόπαπα έχει ως εξής:
      «Οι 350 απολυμένοι της επιχείρησης «ΙΠΠΟΚΑΜΠΟΣ» παραμένουν στην πλειοψηφία τους άνεργοι, ένα χρόνο μετά την απόλυσή τους, παρά τις προσπάθειες που κατά καιρούς έχουν καταβληθεί. 
      Το πρόγραμμα ολοκληρωμένης παρέμβασης δεν έχει ουσιαστικά αποδώσει, ενώ δεν έχει υλοποιηθεί στο ελάχιστο η από 30-6-2004 δέσμευση του Υφυπουργού κ. Γιακουμάτου για την πρόωρη συνταξιοδότηση 47 ανέργων που βρίσκονται κοντά στο όριο συνταξιοδότησης. 
      Παράλληλα οι απολυμένοι επισημαίνουν ότι η Κυβέρνηση δεν επιδεικνύει το ενδιαφέρον που πρέπει για τη διευκόλυνση εναλλακτικών λύσεων επαναλειτουργίας της επιχείρησης υπό νέα ιδιοκτησία, παρ’ ότι έχει εκδηλωθεί σχετικό ενδιαφέρον. 
      Για τους λόγους αυτούς, ερωτάται ο Υπουργός:
      α)Τι προτίθεται να κάνει για την ενεργοποίηση του προγράμματος ολοκληρωμένης παρέμβασης για τους απολυμένους του «ΙΠΠΟΚΑΜΠΟΥ», και την υλοποίηση των δεσμεύσεων του κυρίου Υφυπουργού για την πρόωρη συνταξιοδότηση μέρους αυτών;
      β) Θα συνεργαστεί  με τους εκπροσώπους των απολυμένων για την εξέταση των εναλλακτικών λύσεων επαναλειτουργία της επιχείρησης υπό νέα ιδιοκτησία;»
      Ο Υφυπουργός κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μία επιχείρηση που χθες είχε βάλει λουκέτο, έρχεται σήμερα η Κυβέρνηση να την καλύψει, για να αντιμετωπίσει αυτήν τη μάστιγα που οδηγεί πολλούς οικογενειάρχες στην ανεργία. Είναι μια εταιρεία από τη ναυπηγοεπισκευαστική ζώνη. Πρόκειται για μια δραματική ιστορία, που αφορά το Πέραμα και τα επαγγέλματα της ναυπηγοεπισκευαστικής ζώνης. 
      Ο Έλληνας φορολογούμενος πρέπει να αντιληφθεί ότι τα τελευταία χρόνια πληρώσαμε 15.000.000.000 δραχμές σε επιδοματικές πολιτικές για την ζώνη, γιατί δεν είχαμε μία ολοκληρωμένη παρέμβαση για να αποφασίσουν οι πολιτικοί εάν θα πρέπει να ζήσει η ζώνη ή να κλείσει. Αυτό το ερώτημα ήταν και παραμένει αναπάντητο. 
      Αυτή η Κυβέρνηση, όμως, έχει την πολιτική της. Έχουμε φτιάξει μία πενταμελή επιτροπή εξ Υπουργών, η οποία οσονούπω θα φέρει το τελικό της πόρισμα από τη μελέτη που έγινε, για να αντιμετωπίσουμε αυτήν τη μεγάλη πληγή που λέγεται ναυπηγοεπισκευαστική ζώνη.
      Έρχομαι συγκεκριμένα στο θέμα του «ΙΠΠΟΚΑΜΠΟΥ». Από τις 27 Απριλίου 2004 ήρθα σε επικοινωνία με τριμερή επιτροπή. Συζητήσαμε με τους εργαζόμενους. Μάλιστα, στη γενική συνέλευση υπάρχει και η δημοσιοποιημένη επιστολή του κ. Μηναίου, του προέδρου των εργαζομένων, που ευχαριστεί το Υπουργείο και την πολιτική ηγεσία, για τον αγώνα τους και για τη συμπαράσταση που δείχνουν προς τους εργαζομένους. Κάναμε, λοιπόν, ένα πρόγραμμα ολοκληρωμένης παρέμβασης για τους ανέργους των δεκαοκτώ έως είκοσι τεσσάρων ετών. Αυτό περιλαμβάνει πρώτον, επαγγελματική κατάρτιση εβδομήντα τόμων. Περιλαμβάνει εξακόσιες ώρες με κόστος 630.000 ευρώ. Δεύτερον, περιλαμβάνει πρόγραμμα επιχορήγησης ιδιωτικών επιχειρήσεων για την απασχόληση εκατόν πενήντα ανέργων ηλικίας δεκαοκτώ έως είκοσι τεσσάρων ετών, που έχουν απολυθεί από την επιχείρηση «ΙΠΠΟΚΑΜΠΟΣ». Δώσαμε χίλια ευρώ έκτακτο επίδομα στους συμπαθείς ανέργους του «ΙΠΠΟΚΑΜΠΟΥ». Δώσαμε και μέσω της δυνατότητας που δίνει το ΛΑΕΚ, που επιδοτεί τις ασφαλιστικές εισφορές την τελευταία πενταετία.
      Πολύ γρήγορα θα έρθει και ένα νομοσχέδιο «σκούπα», που θα διορθώνει κάποιες ασφαλιστικές και εργασιακές εκτροπές που υπήρχαν από παλιά ή κάποιες παραλείψεις. Το νομοσχέδιο θα έρθει εντός του Μαρτίου, για να καλύψει και τους υπόλοιπους σαράντα επτά, οι οποίοι μένουν εκτός σύνταξης. Αυτοί θα μπουν σ΄ ένα ειδικό συνταξιοδοτικό καθεστώς.
      Γίνονται προσπάθειες να λειτουργήσει ξανά ο «ΙΠΠΟΚΑΜΠΟΣ». Η Κυβέρνηση το εύχεται και δίνει καθημερινά μάχη γι’ αυτό. Η πολιτική του Υπουργείου Απασχόλησης είναι μία και μόνη: Να κάνουμε πράξη τη μετατροπή της επιδοματικής πολιτικής –με ακραία περίπτωση τα 15.000.000.000 την τελευταία πενταετία στη ζώνη- σε επιδότηση της απασχόλησης. Θέλουμε απασχόληση και όχι ανεργία.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Φοβάμαι, κύριε Υπουργέ, ότι μέχρι τώρα η ενασχόληση του Υπουργείου σας αφορά την ψύχραιμη παρακολούθηση των πειραματισμών και των αδιέξοδων λογικών που ο κ. Αλογοσκούφης και το Υπουργείο Οικονομικών έχουν εγκαινιάσει, μιμούμενοι, δυστυχώς, τα όσα έγιναν στην Πορτογαλία τα τελευταία χρόνια. Και το χειρότερο δεν είναι ότι ο ελληνικός λαός θα σας ανταποδώσει αυτά που έκανε και στους Πορτογάλους ομολόγους σας, αλλά ότι εν τω μεταξύ θα έχουμε διεύρυνση της ανεργίας, λιτότητα και αφαίρεση κεκτημένων δικαιωμάτων. 
      Όσον αφορά τον «ΙΠΠΟΚΑΜΠΟ» υπήρχε πράγματι ένα πρόγραμμα ολοκληρωμένης παρέμβασης, το οποίο δεν έχει ενεργοποιηθεί όσο πρέπει. Έτσι έχει αγκαλιάσει μόνο το 10% των ανέργων μέχρι στιγμής.
      Μπορείτε να το επανεργοποιήσετε. Είναι υπογεγραμμένο και έχετε τη δυνατότητα να το φέρετε και πάλι στην πρώτη γραμμή, προκειμένου να καλυφθεί ένας μεγάλος αριθμός των υπολοίπων ανέργων.
      Έχω μπροστά μου την υπογραφή σας σε κείμενο που φέρει την ημερομηνία –προσέξτε- 30 Ιουνίου 2004. Με το κείμενο αυτό έχετε προσωπικά δεσμευτεί ότι θα υπάρξει πρόωρη συνταξιοδότηση σαράντα επτά απολυμένων από την επιχείρηση «ΙΠΠΟΚΑΜΠΟΣ». 
      Ήρθε νομοσχέδιο του Υπουργείου σας στη Βουλή, που κάθε άλλο παρά ρύθμιζε εκτροπές, αλλά χάρισμα χρεών έκανε προς βιομηχάνους και άλλους εργοδότες και γράψατε στα παλαιότερα των υποδημάτων σας τη σχετική δέσμευση σας, κύριε Υπουργέ.
      Θέλω να υποθέσω ότι δεν φταίτε εσείς, γιατί ξέρω ότι σε αυτά τα ζητήματα τουλάχιστον έχετε ευαισθησία. Μπορεί να μην πήρατε έγκριση από το Υπουργείο των Οικονομικών. Φροντίστε να την πάρετε, διότι στο πρώτο νομοσχέδιο δεν μιλήσαμε, αλλά στο δεύτερο νομοσχέδιο, επειδή υπάρχουν θέματα αρχής στην Ελλάδα, να ξέρετε ότι αυτή η υπογραφή είναι λογικό ότι θα γίνει «σημαία». 
      Καταθέτω το σχετικό κείμενο για τα Πρακτικά και είμαι βέβαιος ότι θα κάνετε τα αδύνατα δυνατά, σύμφωνα με τη δέσμευση που σήμερα πήρατε, ώστε στο δεύτερο νομοσχέδιο και όχι στο πρώτο νομοσχέδιο, γιατί το πρώτο έχει έρθει, που θα φέρει το Υπουργείο σας –και αυτό είναι μια άλλη συζήτηση, δύο νομοσχέδια μόνο μέσα σ΄ ένα χρόνο και αυτά καθαρά ρυθμιστικού και ρουσφετολογικού χαρακτήρα- τουλάχιστον να λυθεί το θέμα των σαράντα επτά αυτών ανθρώπων.
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αφού το ΠΑΣΟΚ και ο Αρχηγός του Γιώργος Παπανδρέου έχασαν κάθε ελπίδα στην Ελλάδα να αναθαρρήσουν και να δουν πολιτικό μέλλον, τις τελευταίες ημέρες στρέφουν το βλέμμα τους για να σωθούν στην Πορτογαλία και στο Σώκρατες.
      Όμως, κύριε Πρωτόπαπα, άλλο Μπαρόζο και άλλο Καραμανλής. Με αυτές τις ελπίδες αν ζείτε, θα ζήσετε για πολλά χρόνια στην Αντιπολίτευση. Το λέω αυτό, γιατί είστε συμπαθέστατος και αντιλαμβάνομαι το ενδιαφέρον σας και την αγάπη σας για αυτούς τους ανέργους.
      Όμως, κύριε Πρωτόπαπα, εμείς κάναμε πράγματι πολιτικές. Έχουμε υλοποιήσει –δεν είμαστε «θα» και «θα»- την παρέμβαση, υλοποιήσαμε το ΛΑΕΚ την τελευταία πενταετία για τη σύνταξη. Μένουν σαράντα επτά άτομα από όλους αυτούς που δεν βρήκαν δουλειά. Όπως σας είπα, ένα πρόγραμμα είναι να επιχορηγήσουμε επιχειρηματίες να προσλάβουν από τον «ΙΠΠΟΚΑΜΠΟ» κάποιους ανθρώπους. 
      Το νομοσχέδιο που ήρθε στις 17 Δεκεμβρίου ήταν τρία άρθρα όλα και όλα, τα οποία αφορούσαν τις ρυθμίσεις των χρεών του ΙΚΑ και το επείγον της διαδικασίας για τις προσλήψεις των γιατρών. Δεν ήταν νομοσχέδιο, ήταν τρία άρθρα. 
      Σας λέω ότι όσον αφορά την κοινωνική ασφάλιση, ήδη οι κύριοι Αγγελόπουλος και Παναγιωτόπουλος έχουν ετοιμάσει τις διατάξεις της κοινωνικής ασφάλισης, όπου έχει συμπεριληφθεί μετά από υπόδειξή μου, ως Υφυπουργού Απασχόλησης…
      ΧΡΗΣΤΟΣ ΠΡΩΤΟΠΑΠΑΣ: Δεν μας λέτε και εμάς, για να βγάλουμε και καμιά είδηση τι περιέχει το νομοσχέδιο για την κοινωνική ασφάλιση;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας το είπα, αλλά δεν το καταλάβατε.
      ΧΡΗΣΤΟΣ ΠΡΩΤΟΠΑΠΑΣ: Μας κάνετε και ανησυχούμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είχατε το μυαλό σας σε φρούδες ελπίδες, στον Σώκρατες και στον Μπαρόζο. 
      Εδώ πρέπει να ασχοληθείτε, κύριε Πρωτόπαπα. Εδώ είναι Ελλάδα, δεν είναι Πορτογαλία. Και το λέω αυτό, γιατί σας είπα ότι το νομοσχέδιο-σκούπα εργασιακό και ασφαλιστικό, που έρχεται εντός του Μαρτίου…
      ΧΡΗΣΤΟΣ ΠΡΩΤΟΠΑΠΑΣ:  Το φροντίζετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …αφορά κανονιστικές διατάξεις, και αυτές που και εσείς είχατε επισημάνει, οι οποίες είναι τεχνοκρατικές. Είναι νομοσχέδιο-σκούπα, χωρίς να αγγίζει την ουσία του ασφαλιστικού ή εργασιακού. 
      Είναι κάποιες διαφορές που έχουμε επισημάνει και εσείς και εμείς από την εμπειρία του ν. 3227 και του ν. 3229. Μέσα, λοιπόν, σε αυτό το νομοσχέδιο θα ενταχθούν και οι σαράντα επτά εργαζόμενοι με το πρόγραμμα συνταξιοδότησης.
      Κύριε Πρωτόπαπα, υπάρχουν πολλών ειδών πολιτικοί. Υπάρχουν και κάποιοι που παραμένουν πιστοί στις ιδέες, στις αρχές, στα οράματα και σέβονται την υπογραφή τους.
      ΧΡΗΣΤΟΣ ΠΡΩΤΟΠΑΠΑΣ: Αν το κάνετε αυτό, θα το χειροκροτήσω πρώτος.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρωτόπαπα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άλλοι με αξίωμα Πρωθυπουργού, όπως ο κ. Σημίτης, δεν σεβάστηκαν ούτε τα οράματα, ούτε τα όνειρα, ούτε τις υποσχέσεις και τάξανε εννιακόσιες χιλιάδες θέσεις απασχόλησης και ο ελληνικός λαός γνωρίζει την τραγικότητα του τέρατος της ανεργίας.
      Άρα, λοιπόν, αναζητείστε αλλού την αναξιοπιστία. Την έχετε δίπλα σας. Μέσα στο κόμμα σας, μέσα στη Χαριλάου Τρικούπη.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής της Ελλήνων, πενήντα δύο άτομα και ένας συνοδός του Α΄ ΚΑΠΗ Αργυρούπολης. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Δεύτερη είναι η με αριθμό 665/15.2.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για αλλαγή των εργασιακών σχέσεων στον ΟΤΕ κλπ.
      Η επίκαιρη ερώτηση της κ. Κανέλλη σε περίληψη έχει ως εξής.
      «Η Διοίκηση του ΟΤΕ ενεργώντας στα πλαίσια  των κατευθύνσεων της Κυβέρνησης, όπως προκύπτει από τις δηλώσεις του Υπουργού Μεταφορών και Επικοινωνιών στις 17.1.2005, προχωρά σε πρόγραμμα «εθελουσίων» αποχωρήσεων 6.200 μονίμων εργαζομένων στον ΟΤΕ, ενώ ταυτόχρονα απολύει 1.600 εκτάκτους, οι οποίοι καλύπτουν και εκτελούν έργο μονίμων θέσεων εργασίας.
      Η Διοίκηση του ΟΤΕ και η Κυβέρνηση επίσης ανοιχτά διακηρύσσουν την απόφασή τους να καταργήσουν δικαιώματα και κατακτημένες εργασιακές σχέσεις, τις ΣΣΕ και τον Γενικό Κανονισμό Προσωπικού, που ορίζουν και κατοχυρώνουν τη μονιμότητα, την υπηρεσιακή εξέλιξη, το μισθολόγιο κ.α. Προβάλλουν δε την πρωτοφανή απαίτηση το συνδικαλιστικό κίνημα να πάψει να ενδιαφέρεται για την επιχείρηση, την κατάσταση και την πορεία της, αρνούνται το δικαίωμά του να παρεμβαίνει υπέρ των εργασιακών και υπηρεσιακών δικαιωμάτων των εργαζομένων.
      Σήμερα στον ΟΤΕ υπάρχει ανάγκη πρόσληψης χιλιάδων μονίμων εργαζομένων, γιατί στις βασικές υπηρεσιακές μονάδες που εμφανίζονται μεγάλες ελλείψεις, που δημιουργήθηκαν από το γεγονός ότι σε όλη την προηγούμενη δεκαετία δεν αναπληρώθηκαν οι χιλιάδες συνταξιοδοτήσεις με νέο προσωπικό. Αντίθετα εφαρμόσθηκε το σύστημα της μερικής απασχόλησης με την πρόσληψη χιλιάδων εκτάκτων, που για πολλά χρόνια ήταν θύματα του ΟΤΕ και των εργολάβων. Αποτέλεσμα να αδυνατεί ο Οργανισμός να ανταποκριθεί στις αιτήσεις των συνδρομητών του, παρά την εντατικοποίηση της εργασίας των υπαλλήλων του.
      Ερωτάται ο κύριος Υπουργός.
      Θα σεβαστούν τις κατακτημένες εργασιακές σχέσεις των εργαζομένων στον ΟΤΕ, τις υπογραμμένες ΣΣΕ και τον ΓΚΠ, που κατοχυρώνουν τη μονιμότητα, τα θεσμικά και οικονομικά δικαιώματά τους και θα εφαρμοστούν αυτά και στις θυγατρικές του ΟΤΕ;
      Θα προωθήσουν τις διαδικασίες για την άμεση πρόσληψη μονίμων εργαζομένων στον ΟΤΕ, ώστε να καλυφθούν όλες οι ανάγκες των υπηρεσιών καθώς και για την άμεση μονιμοποίηση των εκτάκτων εργαζομένων στον ΟΤΕ και στις θυγατρικές του»;
      Ο Υφυπουργός κ. Νεράντζης έχει το λόγο.
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι γνωστό κύριοι συνάδελφοι, ότι και η ουσιαστική κατάσταση του ΟΤΕ, αλλά και η εικόνα του έχουν πληγεί ανεπανόρθωτα, συνεπεία των ωμών κομματικών παρεμβάσεων, της αδιαφάνειας, γενικώς της ελλείψεως ενός στρατηγικού σχεδίου, αλλά και της κακοδιαχείρισης, τις οποίες ο οργανισμός «απήλαυσε» από τις κυβερνήσεις του ΠΑΣΟΚ.
      Η Διοίκηση, η σημερινή, του ΟΤΕ, η οποία είναι η μοναδική αρμόδια για να διαχειριστεί τα της περιουσίας του, αλλά και της προωθήσεως  των σκοπών του έχει εκπονήσει ένα πρόγραμμα, το οποίο αφορά την εξυγίανση του Οργανισμού από τη μία πλευρά, και, από την άλλη, την ανάπτυξή του σε ένα περιβάλλον ειλικρινούς και σπουδαίου, ελεύθερου πάντως, ανταγωνισμού. 
      Μέσα σ’ αυτό το πλαίσιο του προγράμματος περιλαμβάνεται και η αναδιάταξη των δυνάμεων και της οργανώσεως του ΟΤΕ, καθώς και η προσαρμογή των δυνάμεών του, κατ΄ αριθμό και ποιότητα, σύμφωνα με τις σύγχρονες ανάγκες. 
      Προβλέπεται, λοιπόν, η αποχώρηση, η πρόωρη δηλαδή συνταξιοδότηση ενός αριθμού υπαλλήλων, από εκείνους που εργάζονται στον ΟΤΕ. Αλλά, προς Θεού, αυτή η αποχώρηση δεν έχει να κάνει με την υποχρεωτικότητα ούτε με σπάσιμο των συλλογικών συμβάσεων. Είναι εθελούσια, το τονίζουμε αυτό και απορώ πως επιστρατεύτηκαν οι αντίθετες απόψεις και χαρακτηρισμοί που προβάλλονται μέσα στην ερώτηση. Αυτή η εθελούσια έξοδος θα γίνεται με αίτηση του ενδιαφερομένου, μόνο εάν και εφόσον κρίνει ότι τα κίνητρα που του παρέχονται είναι προς το συμφέρον του. 
      Δεν υπάρχει, λοιπόν, καμία βλαπτική μεταβολή των συνθηκών για τους εργαζόμενους, καμία καταστρατήγηση ούτε υποχρεωτική απομάκρυνση. Πρόκειται περί εθελουσίας εξόδου, που αποσκοπεί στην εξυγίανση του οργανισμού αυτού.
      ΠΡΟΕΔΡΕΥΩΝ (Σωτήρης Χατζηγάκης):  Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Θα σας έλεγα ότι η ερώτηση είναι σχεδόν ρητορική. Γνώριζα περίπου την απάντηση. Θα ήθελα, όμως, να επισημάνω κάτι. Είναι και προειδοποιητική για τους εργαζόμενους. 
      Καταλαβαίνω το επιχείρημα να λέτε ότι όλα τούτα είναι εθελουσία διαδικασία. 
      Κύριε Πρόεδρε, στην ίδια χώρα ζούμε! Ήδη γίνεται συζήτηση για την επαναδιαπραγμάτευση για οτιδήποτε ισχύει μέχρι σήμερα σχετικά με τις συντάξεις. 
      Οι Έλληνες εργαζόμενοι ξέρουν ότι θα πρέπει να δουλεύουν μέχρι τα βαθιά γεράματα, επειδή είναι ευρωπαϊκή επιταγή και γιατί έτσι πρέπει να γίνει, γιατί τα ταμεία δεν αντέχουν, γιατί η κερδοφορία δεν αντέχει. Και μου λέτε ότι είναι εθελουσία; Και έρχεστε και λέτε σε ανθρώπους εκπαιδευμένους και πληρωμένους από τον ελληνικό λαό ότι θα βγουν προνομιακά -είναι αλήθεια- στη σύνταξη σε ηλικία πενήντα και πενήντα πέντε ετών; Προνομιακά; Και οι εναπομείναντες τι θα είναι; Οι άτυχοι που δεν θα κάνουν χρήση του προνομίου; 
      Έρχεται σήμερα η Κυβέρνηση και λέει ότι θα αντικαταστήσει το 40% του προσωπικού. Μα, δεν θα το αντικαταστήσει. Πετάει στο δρόμο το 40% του προσωπικού του ΟΤΕ. Στην πραγματικότητα, όμως, δεν είναι αυτός ο λόγος. Βεβαίως, θα βγουν. Ένα δισεκατομμύριο εξακόσια εκατομμύρια ευρώ –γιγάντιο το ποσό- θα δώσει ο ΟΤΕ. Πού το βρήκε; Είχε και ζημία. Δεν είναι περιουσία του ελληνικού λαού ο ΟΤΕ; Πρέπει δηλαδή να ιδιωτικοποιηθεί με το συναίσθημα ότι θα το δώσουμε καθαρό και κερδοφόρο; Μα, το ομολογεί ο κ. Βουρλούμης. 
      Εγώ έρχομαι και σας ρωτώ: Αυτά τα υιοθετείτε; 
      Ο κ. Βουρλούμης ομολογεί ότι το κόστος της μισθοδοσίας του προσωπικού, τη στιγμή που έχετε ανάγκη και λειτουργείτε με εκτάκτους, είναι το 33% της κερδοφορίας και πρέπει να πέσει στο 18%. Για να δοθεί τι; Για να δοθεί σε ιδιώτες η καθαριότητα, σε ιδιώτες η τεχνική υπηρεσία. Σε εργολάβους πρέπει να δοθεί ο ΟΤΕ. Αυτός είναι ο λόγος για τον οποίο συνταξιοδοτείτε το προσωπικό. Δεν το κάνετε γιατί θέλετε να εκσυγχρονίσετε τον ΟΤΕ. 
      Ο ΟΤΕ είναι σε καθοδική πορεία, γιατί ακριβώς θέλετε να περάσετε στις αναδιαρθρώσεις χρησιμοποιώντας απειλητικά το μοντέλο και της Ολυμπιακής. Όμως, δεν μπορεί να υπάρχει ανακοίνωση –και σας την αναφέρω αυτολεξεί- του κ. Βουρλούμη ότι θα γίνει εθελουσία έξοδος -ακούστε τον τρόμο που ασκείται και πείτε μου εάν είναι εθελούσιο- υπό την προϋπόθεση  ότι οι εργαζόμενοι δεν θα αναμειχθούν σε τίποτα που αφορά την αναδιοργάνωση της εταιρείας σε οποιαδήποτε αλλαγή σχέσεων. Κοινώς θα το βουλώσουν για πάντα. 
      Αυτό δεν είναι απειλή για τους εναπομείναντες; Θα το δεχτείτε αυτό; Τι θέλετε; Θέλετε να αλλάξετε το γενικό κανονισμό προσωπικού, ο οποίος μέχρι σήμερα εξασφάλιζε μονιμότητα. Και το δόκιμον το χρησιμοποιείτε σαν πιλότο και θα το πληρώσει και ο ελληνικός λαός 1,6 δισεκατομμύρια ευρώ. Και μη μου πείτε ότι δεν θα το πληρώσει, γιατί τα κόστη γι’ αυτήν τη διαδικασία, το 40% ξωπέταγμα από τον ΟΤΕ με τη διαδικασία της εθελουσίας, είναι μεγάλα. 
      Ξέρετε υπάρχει εθελουσία έξοδος και με το πιστόλι στον κρόταφο. Εθελουσία φαίνεται. Αλλά ανάμεσα στη σφαίρα και στη ζωή διαλέγεις τη ζωή ενίοτε. 
      Ομολογεί ο ίδιος ο κ. Βουρλούμης ότι η Κυβέρνηση θα πρέπει να δώσει τώρα αυτήν τη στιγμή 200.000.000 ευρώ. Πού θα πάει αυτή η διαδικασία; Δεν μπορείτε να εμφανίζετε αντιλαϊκές βαθύτατα πολιτικές, προειδοποιητικές για την τύχη των εργαζομένων ως εθελουσία έξοδος. 
      Εμείς την ερώτηση την κάναμε για να πάρουμε την επιβεβαίωση της απάντησης και να ξέρουν οι επόμενοι και ειδικά οι εναπομείναντες στον ΟΤΕ τι τους περιμένει για τα τρία συνδικαλιστικά σωματεία ΠΑΣΟΚ, Συνασπισμού και Νέας Δημοκρατίας. Είπαν, προκειμένου να συνταξιοδοτηθούμε στα εβδομήντα πέντε, ας τα πάρουμε στα πενήντα και ας φεύγουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
      Ορίστε, κύριε Υπουργέ. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η ερώτηση, κύριε Πρόεδρε, κάνει επίσης λόγο και για διατάραξη των εργασιακών σχέσεων εκείνων που εργάζονται στον ΟΤΕ. Είναι, όμως, γνωστό ότι οι σχέσεις αυτές διέπονται πρώτα από το Γενικό Κανονισμό Προσωπικού του ΟΤΕ, τις Επιχειρησιακές Συλλογικές Συμβάσεις εργασίας και από την κείμενη εργατική νομοθεσία. 
      Δεν είναι, λοιπόν, δυνατόν να ακολουθηθεί άλλος τρόπος για να τροποποιηθούν οι εργασιακές σχέσεις, πέρα και έξω από εκείνο που ρυθμίζει ο ν. 1876/90. 
      Όσον αφορά, τέλος, στο έκτακτο προσωπικό, περί του οποίου μίλησε η κυρία συνάδελφος, πρέπει να πω ότι μας υποχρεώνουν δύο νόμοι όλες τις σχετικές αιτήσεις να τις παραπέμψουμε στο ΑΣΕΠ. Αυτό ήδη έχουμε κάνει. Το περισσόν του πονηρού εστί. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η με αριθμό 669/15-2-20005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικά με τη χρηματοδότηση των έργων στην Περιφέρεια Κεντρικής Μακεδονίας, διαγράφεται λόγω κωλύματος του κυρίου Υπουργού. 
      Επίκαιρες ερωτήσεις δευτέρου κύκλου:
      Πρώτη είναι η με αριθμό 650/14-20-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Τουριστικής Ανάπτυξης, σχετικά με τη λήψη μέτρων ανάπτυξης του Προσκυνηματικού Τουρισμού. 
      To περιεχόμενο της επίκαιρης ερώτησης του κ. Γεωργακόπουλου έχει ως εξής:
      «Για την ανάπτυξη του προσκυνηματικού τουρισμού, σημαντικού στόχου διαφοροποίησης του τουριστικού προϊόντος της χώρας, το Υπουργείο Τουρισμού είχε συντάξει ένα τετραετές πρόγραμμα επεμβάσεων σε όλη τη χώρα με χρονοδιάγραμμα υλοποίησης 2003-2007. 
      Μία από τις παρεμβάσεις αυτές αφορούσε την ανακαίνιση και μετατροπή σε προσκυνηματικό κέντρο της Ιεράς Μονής Παναγίας Πορετσού στο Νομό Ηλείας με φορέα υλοποίησης τον ΕΟΤ.
      Μέσα στο 2003 συντάχθηκε το πρόγραμμα, ολοκληρώθηκαν οι μελέτες, εγκρίθηκαν οι πιστώσεις και δημοπρατήθηκε το έργο στις 14.2.2003. Στις 7.1.2004 κατατέθηκαν οι προσφορές των υποψηφίων αναδόχων. Από τότε μέχρι σήμερα αδικαιολόγητα καθυστερεί να εγκατασταθεί εργολάβος στο έργο παρά τις επανειλημμένες οχλήσεις τόσο του σεβασμιότατου Μητροπολίτη Ηλείας Γερμανού όσο και των τοπικών φορέων της περιοχής.
      Κατόπιν των ανωτέρω, ερωτάται ο Υπουργός Τουρισμού:
      - Καταργήθηκε το πρόγραμμα του προσκυνηματικού τουρισμού;
      - Εάν όχι πότε προβλέπεται να ξεκινήσει το έργο της Ιεράς Μονής Παναγίας Πορετσού Νομού Ηλείας;
      - Ποιο είναι το χρονοδιάγραμμα ολοκλήρωσής του»;
      Το λόγο έχει ο Υφυπουργός Τουρισμού κ. Λιάσκος για τρία λεπτά. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Στο πιλοτικό πρόγραμμα του προσκυνηματικού τουρισμού που πράγματι είχατε εκπονήσει, είχαν επιλεγεί πέντε προτάσεις με κριτήρια χωροταξικά -αναπτυξιακά κατά την τότε δική σας σχεδιαστική αντίληψη- από την τότε ηγεσία της Γενικής Γραμματείας Τουρισμού. 
      Μεταξύ των προτάσεων που είχαν επιλεγεί ήταν και το έργο «Μετατροπή παλαιάς Μονής Παναγίας Πορετσού σε ξενώνα προσκυνηματικού  τουρισμού» που αφορούσε την ανακαίνιση και μετατροπή σε προσκυνηματικό κέντρο της συγκεκριμένης ιεράς μονής με φορέα υλοποίησης τον ΕΟΤ. 
      Θα θυμάστε τότε, αγαπητέ κύριε συνάδελφε, ότι είχα βάλει και εγώ ορισμένες ενστάσεις για το πώς θα έπρεπε συνολικότερα στη χώρα να υπάρξει ένα τέτοιο πρόγραμμα αναβάθμισης τέτοιου είδους προσκυνηματικών κέντρων, καθώς και συγκεκριμένων περιοχών, οι οποίες είχαν δυνατότητα επισκεψιμότητας τέτοιου χαρακτήρα. Βεβαίως ήταν μια δική σας πρόταση και δική σας υλοποίηση. Καλά κάνατε, δεν τη σχολιάζω. 
      Όσον αφορά το χρονοδιάγραμμα του συγκεκριμένου έργου, έχω να σας πω τα εξής: Ο διαγωνισμός πράγματι έγινε στις 7/1/2004, αλλά υπήρξαν ενστάσεις που υποβλήθησαν στις 5/1/2004, 5/5/2004, 25/5/2004 και 29/6/2004, γεγονός που δεν αναφέρετε στο κείμενο της ερώτησής σας, αλλά είναι μια συνηθισμένη διαδικασία την οποία γνωρίζετε. 
      Η τελική επίλυση των ενστάσεων ολοκληρώθηκε στις 17/12/2004. Ακολούθησε έγγραφο του ΕΟΤ προς τον ανάδοχο στις 19/1/2005 για την υποβολή των απαραίτητων δικαιολογητικών στο Εθνικό Συμβούλιο Ραδιοτηλεόρασης για να χορηγηθεί το πιστοποιητικό διαφάνειας. Και αυτή είναι η γνωστή διαδικασία.
      Η υποβολή των δικαιολογητικών από τον ανάδοχο στον ΕΟΤ έγινε στις 28/1/2005 και η αποστολή προς το Εθνικό Συμβούλιο Ραδιοτηλεόρασης έγινε στις 8/2/2005. Εφόσον το Εθνικό Συμβούλιο Ραδιοτηλεόρασης αποφανθεί, εκδώσει και αποστείλει το σχετικό πιστοποιητικό διαφάνειας, η υλοποίηση του έργου θα ξεκινήσει άμεσα, αφού η κατοχύρωση του έργου και το ιδιωτικό συμφωνητικό είναι έτοιμα προς υπογραφή. 
      Σημειώστε επίσης ότι δεν υπάρχει χρονοδιάγραμμα ολοκλήρωσης αυτού του έργου, αφού, όπως ξέρετε, δεν εντάσσεται σε κάποιο συγκεκριμένο πρόγραμμα, αλλά επιδοτείται από εθνικούς πόρους. Λόγω, λοιπόν, των προαναφερθέντων ενστάσεων το χρονοδιάγραμμα ολοκλήρωσης θα προκύψει μόλις τελειώσει η παραπάνω διαδικασία. 
      Σύμφωνα, λοιπόν, μ’ αυτά που σας λέω, αποδεικνύεται ότι δεν υπάρχει καμιά κωλυσιεργία από πλευράς Υπουργείου ή άλλου εποπτευομένου από εμάς οργανισμού και ότι έμπρακτα καταδεικνύουμε και ενδιαφέρον και κινητοποιούμαστε για την ολοκλήρωση οποιασδήποτε τέτοιας επένδυσης στον τουρισμό και μάλιστα, όπως γνωρίζετε, δεν θα είχαμε ιδιαίτερα γι’ αυτό κανένα λόγο. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Γεωργακόπουλε. Έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όπως χαρακτηριστικά είπατε, οι τέσσερις περιοχές που είχαν επιλεγεί θα είχαν πιλοτικό χαρακτήρα. Θα έπρεπε να δούμε με ποιο τρόπο θα υπήρχε η δυνατότητα συνεργασίας μεταξύ των ιερών μητροπόλεων, στις οποίες ανήκουν αυτές οι μονές. Οι περισσότερες μονές, όπως ξέρετε, είναι εγκαταλελειμμένες. Έδιναν μία ανάσα ζωής στις περιοχές αυτές. Μία ήταν στη Ζάκυνθο, άλλη στη Βοιωτία, άλλη στη Μαγνησία και άλλη μία στην Αχαΐα, παρ’ όλο που υπάγεται στην Ιερά Μητρόπολη Ηλείας. 
        Βεβαίως, στόχο είχαμε να ξεκινήσει αυτό το πρόγραμμα. Προχωρούσαμε, και σε δεύτερη, βέβαια, φάση υπήρχαν άλλες οκτώ μονές, οι οποίες θα έμπαιναν στο δεύτερο στάδιο. Θέλω να πω τούτο: Υπάρχει καθυστέρηση. Οι ενστάσεις δεν υποβάλλονται έξι μήνες μετά την ολοκλήρωση του διαγωνισμού. Όμως, μεσολάβησε η αλλαγή της κυβέρνησης και το αποτέλεσμα ήταν να έχουμε όλη αυτήν την  ιστορία. Κανείς δεν ήξερε τι θα γίνει. Φθάσαμε σήμερα, ένα χρόνο μετά την ολοκλήρωση του διαγωνισμού, να λέμε ότι περιμένουμε το πιστοποιητικό από τη Ραδιοτηλεόραση.
      Εν πάση περιπτώσει, εγώ κρίνω θετικό –και θα σας το αναγνωρίσω αυτό- ότι το πρόγραμμα αυτό συνεχίζεται και είστε έτοιμοι να υπογράψετε τη σύμβαση με τον ανάδοχο, με το που θα έρθει το πιστοποιητικό από το Εθνικό Συμβούλιο Ραδιοτηλεόρασης. Γιατί πραγματικά στο σχέδιο ανάπτυξης της ορεινής Ηλείας δεν ήταν μόνο το Πορετσό, αλλά και το «Αρχοντικό Πετραλιά», το δασικό χωριό της Κρυόβρυσης -για το οποίο ο Υπουργός μας απάντησε ότι δεν θα γίνει- καθώς επίσης και το Δημοτικό Σχολείο της Ορεινής. 
      Ήταν δηλαδή τέσσερα μικρά έργα που θα έδιναν  ζωή σε μία περιοχή που κυριολεκτικά ερημώνει, κύριε Υπουργέ, αν δεν κάνουμε αυτές τις παρεμβάσεις που ο Υπουργός κ. Αβραμόπουλος υποσχέθηκε στην επίσκεψή του στην Ανδρίτσαινα. Διαφορετικά δεν θα μείνει κανένας. Σε δέκα χρόνια δεν θα υπάρχει ούτε ένας κάτοικος στην περιοχή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργακόπουλε.
      Ορίστε, κύριε Υπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, εγώ προσωπικά γνωρίζω το ενδιαφέρον σας και για την περιφερειακή τουριστική ανάπτυξη και πολλές φορές θα έλεγα ότι πράγματι οι παρεμβάσεις σας είναι εύστοχες.
      Θέλω, όμως, να ξέρετε το εξής: Το Υπουργείο όχι μόνο δεν ολιγωρεί για τέτοιου είδους θέματα, αλλά μόνος σας ομολογήσατε ότι ο Υπουργός Τουριστικής Ανάπτυξης κ. Αβραμόπουλος, κατ’ επανάληψη επισκεπτόμενος πολλές περιοχές της Ελλάδας, αλλά και τη συγκεκριμένη περιοχή, και βλέποντάς τες ιδίοις όμμασι, όπως και εγώ, προσπαθούμε να κάνουμε παρεμβάσεις, που θα έχουν αναπτυξιακό τουριστικό χαρακτήρα. Σχεδιάζουμε πράγματι να βρεθούμε ένα βήμα μπροστά σε ό,τι αφορά την ανάπτυξη των εναλλακτικών μορφών τουρισμού. Ειδικότερα σχεδιάζουμε να μιλήσουμε για τον εμπλουτισμό του τουριστικού προϊόντος και μέσα από το «μέτρο 5», όπως το επανασχεδιάζουμε. Γιατί, δυστυχώς, αυτά δεν είχαν σχεδιαστεί καλά, όπως δεν είχαν σχεδιαστεί τα βήματα του Αποστόλου Παύλου. 
      Να ξέρετε ότι δεν στείλατε στη διαχειριστική αρχή κανένα έγγραφο που να αφορά την ωριμότητα του συγκεκριμένου έργου και στον προσκυνηματικό τουρισμό δεν είχε γίνει σχεδιασμός μιας ολοκληρωμένης μορφής, πράγμα το οποίο εμείς οι ίδιοι, ερχόμενοι σε επαφή με το Τμήμα Ευρωπαϊκών Υποθέσεων της Ιεράς Συνόδου της Αρχιεπισκοπής, κάνουμε. Συστήνουμε μία κοινή ομάδα εργασίας, γιατί ο προσκυνηματικός τουρισμός χρειάζεται να αναδειχθεί ως ενιαίο και ολοκληρωμένο πακέτο και μάλιστα έτσι που να μπορεί να συνδεθεί και με τα όμορα κράτη. Ξέρω, όμως, ότι σε όλα αυτά είχατε και εσείς βάλει τη δική σας σφραγίδα, με τη διαφορά ότι δεν είχε προχωρήσει ουσιαστικά τίποτα.
      Πρέπει να ξέρετε ότι ο προσκυνηματικός τουρισμός όντως είναι μία μορφή τουρισμού, που πολλά μπορεί να αποδώσει στην πατρίδα μας. Θεωρούμε ότι είναι ένα μελλοντικό πρόγραμμα, που θα επιμηκύνει την τουριστική περίοδο και θα φέρει επισκέπτες από πάρα πολλά κράτη, ιδιαίτερα από κράτη ομόδοξα. Θεωρώ ότι σε συνεργασία με το Υπουργείο Πολιτισμού θα ολοκληρώσουμε αυτόν τον σχεδιασμό και θα μας κρίνετε θετικά, εξ όσων γνωρίζω από τη δική σας τουλάχιστον καλή προαίρεση.
      Ευχαριστώ πολύ. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Θα συζητήσουμε τώρα την υπ’ αριθμόν 666/15-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις απολύσεις εργαζομένων στο εργοτάξιο της Δρακότρυπας Νομού Καρδίτσας, όπου εκτελούνται έργα για την εκτροπή του Αχελώου κλπ.
      Η επίκαιρη ερώτηση του κυρίου συναδέλφου έχει ως εξής: 
      «Στην ανεργία οδηγούνται οι 180 εργαζόμενοι από τους 200 που εργάζονται στο εργοτάξιο της Δρακότρυπας Νομού Καρδίτσας, όπου εκτελούνται εργασίες για το έργο του Αχελώου. Με απόφαση της κοινοπραξίας των εταιρειών που δραστηριοποιούνται στην περιοχή διακόπτονται όλες οι εργασίες, επικαλούμενη έλλειψη πιστώσεων και μη διευθέτηση οικονομικών εκκρεμοτήτων που έχει με το ΥΠΕΧΩΔΕ.
      Οι εργαζόμενοι είναι αυτοί που καλούνται για μια ακόμη φορά να πληρώσουν τα διάφορα οικονομικά «παιχνίδια» που παίζονται μεταξύ ΥΠΕΧΩΔΕ και κοινοπραξίας. Η κοινοπραξία του έργου «ΙΜΠΡΕΤΖΙΛΟ» και άλλες φορές προχώρησε σε αντεργατικές ενέργειες απολύοντας εργαζόμενους, θέτοντάς τους σε υποχρεωτική άδεια και διαθεσιμότητα κ.ά. 
      Η τελευταία εξέλιξη αποτελεί ένα ακόμα πλήγμα τόσο για τους εργαζόμενους όσο και για τους αγρότες και τους κατοίκους της Θεσσαλίας που περιμένουν χρόνια την ολοκλήρωση του έργου εκτροπής του άνω ρου του Αχελώου.
      Ερωτάται ο κύριος Υπουργός τι μέτρα προτίθεται να πάρει η κυβέρνηση για να μην απολυθεί κανένας εργαζόμενος στο συγκεκριμένο εργοτάξιο και να συνεχιστεί απρόσκοπτα και να ολοκληρωθεί το έργο του Αχελώου χωρίς άλλες καθυστερήσεις;».
      Ο Υφυπουργός κ. Ξανθόπουλος έχει το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Πράγματι το έργο της εκτροπής του Αχελώου είναι ένα πολύπαθο έργο. Υπενθυμίζω απλώς ότι αυτό το έργο δημοπρατήθηκε εδώ και οκτώ χρόνια, το Μάρτιο του 1997 και ακόμα να τελειώσει. Αυτή είναι η πραγματικότητα. 
      Παρά ταύτα στην παρούσα φάση τα πράγματα βαίνουν ομαλώς, μετά από μια διακοπή δύο χρόνων, που όπως ξέρετε έγινε με αποφάσεις του Συμβουλίου της Επικρατείας και ήδη έχουν κατασκευαστεί περίπου εννεά χιλιόμετρα σήραγγας και ένα μέρος των φρεατίων αναπάλσεως που επιβάλλεται να υπάρχουν για την ασφάλεια του έργου. Επισημαίνεται δε ότι από τα 145.000.000 ευρώ του έργου έχουν ήδη διατεθεί τα 85.000.000 ευρώ και οι εργασίες συνεχίζονται. 
      Είναι επίσης γεγονός ότι η ανάδοχος κοινοπραξία υπέβαλε εδώ και αρκετές μέρες μια αίτηση διακοπής εργασιών επικαλούμενη τεχνικούς και οικονομικούς λόγους. Τεχνικούς μεν διότι υπήρχαν προβλήματα σ΄ ένα δύσκολο κομμάτι της σήραγγας, στο οποίο τα πετρώματα κατολισθαίνουν και οικονομικούς γιατί υπήρχαν κάποιες καθυστερήσεις στις πληρωμές. 
      Η υπηρεσία με εντολή της πολιτικής ηγεσίας απέρριψε αμέσως την αίτηση διακοπής εργασιών, διέταξε τη συνέχισή τους απροσκόπτως και μάλιστα σε χρόνο ρεκόρ -θα έλεγε κανείς- εγκρίθηκαν οι πιστώσεις για την αποπληρωμή εργασιών που είχαν εκτελεστεί το τελευταίο δίμηνο και έτσι καλύπτεται το οικονομικό σκέλος. Για το τεχνικό σκέλος θα υπάρξει μια σύσκεψη επιτόπου του έργου και φαντάζομαι ότι θα ξεκαθαρίσει και τις όποιες εναπομένουσες τεχνικές δυσκολίες, έτσι ώστε να μην υπάρχει και από κει καμία αιτιολογία διακοπής εργασιών. 
      Σας λέω δε υπεύθυνα ότι στην ουσία δεν δικαιολογείται με τίποτα η όποια διακοπή και πόσω μάλλον η απόλυση εργαζομένων. Συνεπώς αισιοδοξούμε ότι το έργο θα προχωρήσει απρόσκοπτα, εκτός αν άλλοι λόγοι που δεν γνωρίζουμε οδηγούν την εταιρεία αυτή σε διακοπή, που ελπίζω να μην υπάρχουν. Δεν προβλέπεται να υπάρξει στο μέλλον κανένα άλλο πρόβλημα μέχρι την ολοκλήρωση του έργου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Πέρασαν οκτώ χρόνια από τη δημοπράτηση του έργου και ακόμα είμαστε στη μέση. Αν κάνω λάθος διορθώστε με, αλλά νομίζω ότι η σήραγγα είναι δεκαεπτά χιλιόμετρα και κάτι. Συνεπώς, έχουμε πολύ δρόμο μπροστά μας. 
      Το λέμε αυτό γιατί υπάρχει μια πολύ έντονη ανησυχία σε όλη τη Θεσσαλία, γιατί η εκτροπή του άνω ρου του Αχελώου είναι έργο ζωής για ολόκληρη τη Θεσσαλία. Ήδη σήμερα ξεκίνησαν κινητοποιήσεις με συγκέντρωση των εργαζομένων στη σήραγγα στη Δρακότρυπα, με τη συμμετοχή φορέων του Νομού Καρδίτσας.
      Και βέβαια το επόμενο διάστημα θα ξεκινήσουν κινητοποιήσεις σε ολόκληρη τη Θεσσαλία. Και, ξέρετε, οι Θεσσαλοί είναι λίγο αγύριστα κεφάλια. Αν βάλουν μπροστά και μπουν, στην αυλακιά, στις κινητοποιήσεις, δεν κάνουν πίσω. 
      Το λέμε αυτό γιατί; Γιατί έχουν σταματήσει πλέον όλα τα έργα. Σήμερα δηλαδή είναι σταματημένα τα πάντα στη συγκεκριμένη σήραγγα, στο συγκεκριμένο έργο. Επαναλαμβάνουμε ότι σήμερα ξεκίνησαν τις κινητοποιήσεις, την Παρασκευή θα γίνει συγκέντρωση στην Καρδίτσα με όλους τους φορείς: Νομαρχία, δήμους, εργατικά κέντρα, εμπορικούς συλλόγους κλπ., και θα εξαπλωθούν σ’ όλη τη Θεσσαλία εάν δεν δοθεί άμεσα λύση στο συγκεκριμένο πρόβλημα. 
      Θεωρούμε ότι η χρηματοδότηση πρέπει να γίνει άμεσα για τη συνέχιση των έργων  της σήραγγας της Δρακότρυπας. Και βέβαια πρέπει να πούμε ότι υπάρχει έντονη ανησυχία –το επαναλαμβάνω, κύριε Υπουργέ- σε ολόκληρη τη Θεσσαλία. Ανησυχούμε, παρ΄ ότι υπάρχουν δεσμεύσεις από την πλευρά της Κυβέρνησης, για τη συνέχιση της χρηματοδότησης, την ομαλή ροή της χρηματοδότησης των έργων στη Δρακότρυπα, αλλά και των άλλων έργων εκεί, στην εκτροπή του άνω ρου του Αχελώου. Αν δεν γίνουν άμεσα αυτά, εάν δηλαδή η Κυβέρνηση άμεσα δεν χρηματοδοτήσει, οι Θεσσαλοί θα κατεβούν στην Αθήνα σε διαδηλώσεις. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Τσιόγκα. 
      Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κύριε συνάδελφε, όλα αυτά που λέτε έχουν ήδη γίνει. Ήδη εκδόθηκαν εντάλματα πληρωμής στον ανάδοχο, αυτών των λίγων καθυστερήσεων που υπήρχαν, και συνεπώς δεν υπάρχει κανένας λόγος επί της ουσίας για οποιαδήποτε αναστολή των εργασιών. 
      Επιπλέον ένα άλλο μείζον γεγονός ολοκληρώθηκε. Όπως θα ξέρετε, αυτό το έργο για να λειτουργήσει πρέπει να γίνει το φράγμα της Συκιάς και εδώ και δέκα μέρες έχουμε ήδη ανάδοχο στο φράγμα. Το έργο ανατέθηκε δηλαδή, διότι υπάρχει ήδη μειοδότης, -πρόκειται μια ξεκάθαρη διαδικασία δημοπρασίας- άρα ξεκινάει και το έργο κεφαλής για την υδροδότηση του έργου της εκτροπής. Και παρά τις όποιες αντιδράσεις που εμφανίζονται κατά περίεργο τρόπο από οικολόγους και από άλλους οι οποίοι ανησυχούν ότι θα στεγνώσει η υπόλοιπη δυτική Ελλάδα, πιστεύουμε ότι με τα μέτρα που έχουν ληφθεί για την λεγόμενη «μικρή εκτροπή» και τις αναρρυθμίσεις με τα φράγματα, δεν υπάρχει κανένα πρόβλημα ουσίας που να δικαιολογεί τις ανησυχίες αυτές. 
      Συνεπώς από πλευράς δικής μας τα πάντα είναι ξεκάθαρα κι έχουν αντιμετωπιστεί έγκαιρα. Βεβαίως ουδείς γνωρίζει τις προθέσεις του κάθε εργολάβου, της κάθε κοινοπραξίας και αν άλλοι λόγοι εκτός ημών –και υμών- τον οδηγούν σε κάποιες τέτοιου είδους ενέργειες. Ελπίζω να μην υπάρχουν και αν υπάρχουν θα αντιμετωπιστούν επίσης γρήγορα. Παραδείγματος χάρη, αν έχει άλλα προβλήματα και δυσκολία να συνεχίσει τις εργασίες του ο υπόψη ανάδοχος, θα αντικατασταθεί με άλλον αμέσως, όπως προβλέπει το σύστημα δημοπράτησης, δηλαδή θα κηρυχθεί έκπτωτος και θα αποχωρήσει. Ελπίζω, όμως, να μη συμβεί αυτό γιατί θα χάσουμε κάποιους μήνες ακόμη, πράγμα που δεν προστίθεται παρά μόνο στο κακό κομμάτι της καθυστέρησης του έργου.
      Υπενθυμίζω, όμως, ότι ένα έργο που επί οκτώ χρόνια καθυστερεί, όπως σωστά είπατε, -διότι καθυστερεί πράγματι- όφειλε να έχει λύσει εν τω μεταξύ ορισμένα οξυμένα τεχνικά του προβλήματα. Δεν τα είχε λύσει μέχρι τώρα,  κύριε συνάδελφε. Λύνονται τους τελευταίους δεκαέξι, δεκαεπτά μήνες. Μερικά τα έλυσε η προηγούμενη κυβέρνηση. Τα πιο πολλά τα λύνουμε εμείς αυτήν τη στιγμή. Αλλά λύνονται, ευτυχώς, και έτσι σας βεβαιώνω, και σαν ειδικός στο θέμα, ότι τεχνικά και οικονομικά το έργο μπορεί να προχωρήσει. 
      ΔΗΜΗΤΡΙΟΣ ΤΣΙΟΓΚΑΣ: Για δεκαετίες περιμένουν οι Θεσσαλοί, κύριε Υπουργέ.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Υπουργέ.
      Σας παρακαλώ, κύριε Τσιόγκα! Δεν έχετε το λόγο.
      Εισερχόμαστε τώρα στην τελευταία, την με αριθμό 667/15-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την ανάπτυξη και χωροταξική κατανομή σε όλη τη χώρα μονάδων αποκατάστασης ασθενών κλπ.
      Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
      «Η αποκατάσταση προσφέρει πολύτιμες υπηρεσίες σε σειρά κινητικών και άλλων αναπηριών που προκαλούνται από τροχαία και εργατικά ατυχήματα, εγκεφαλικά επεισόδια, συγγενείς δυσπλασίες, εκφυλιστικές παθήσεις της σπονδυλικής στήλης, κ.α. Τα τελευταία έτη έχει επιτευχθεί εξαιρετική πρόοδος στον τομέα της τεχνολογίας και στις εφαρμοζόμενες μεθόδους και τεχνικές.
      Δυστυχώς, στη χώρα μας η αποκατάσταση εξακολουθεί να παραμένει ο πιο παραμελημένος τομέας της υγείας. Διαθέτουμε λιγότερα από 200 κρεβάτια σε κέντρα αποκατάστασης: 130 στο ΚΑΠΑΨ και τα υπόλοιπα σε μικρές, διάσπαρτες μονάδες της πρωτεύουσας, ενώ η υπόλοιπη χώρα είναι εντελώς ακάλυπτη. Ο εξοπλισμός είναι εντελώς ανεπαρκής και οι ελλείψεις σε ειδικό προσωπικό τεράστιες. Οι κλινήρεις ασθενείς που έχουν ανάγκη νοσηλείας-αντιμετώπισης, κατά κανόνα μακρόχρονης, σε κέντρα αποκατάστασης, ανέρχονται σε δεκάδες χιλιάδες. Ένα μέρος τους καταφεύγει στο εξωτερικό είτε στον ιδιωτικό τομέα, με δυσβάστακτη οικονομική επιβάρυνση των ασθενών ή και των ταμείων τους.
      Με βάση τα παραπάνω, ερωτάται ο κύριος Υπουργός:
      Τι σχεδιάζει το Υπουργείο Υγείας για την ανάπτυξη και χωροταξική κατανομή ανά τη χώρα των αναγκαίων μονάδων αποκατάστασης;
      Έχει υπολογισθεί ο συνολικός αριθμός των ασθενών και οι αντίστοιχες ανάγκες της χώρας σε μονάδες, κλίνες και υπηρεσίες αποκατάστασης;
      Πόσος χρόνος υπολογίζεται ότι θα απαιτηθεί για την οργάνωση και λειτουργία τους; Ποιο το υπολογιζόμενο κόστος τους, και πώς θα καλυφθεί;»
      Ο Υφυπουργός Υγείας και Κοινωνικής Αλληλεγγύης έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε Πρόεδρε και κύριοι συνάδελφοι, η σημερινή ερώτηση είναι μια καλή ευκαιρία για να δούμε πράγματι τι συμβαίνει στο χώρο της αποκατάστασης στην πατρίδα μας. 
      Απαντώντας στο πρώτο ερώτημα του συναδέλφου κ. Λεβέντη όσον αφορά την ανάπτυξη και τη χωροταξική κατανομή, για μεν τη χωροταξική κατανομή ελάχιστα πράγματα μπορούμε να κάνουμε πλέον, γιατί ουσιαστικά έγινε ένας σχεδιασμός και θα σας πω πώς έγινε από την προηγούμενη κυβέρνηση για τα κέντρα αποθεραπείας και αποκατάστασης και φυσικά θα σας απαντήσω τι κάνουμε ήδη για την ανάπτυξή τους. 
      Ένας αξιόλογος σχεδιασμός έχει γίνει μόνο για τη δυτική Ελλάδα ουσιαστικά, όπου ξεκινώντας από το κάτω άκρο της δυτικής Ελλάδος υπάρχει ένα κέντρο στα Φιλιατρά, ένα κέντρο στο Αίγιο, ένα υπό κατασκευή κέντρο στο Λουτράκι και ένα κέντρο στην Αμφιλοχία. Από αυτά τα τέσσερα κέντρα ουσιαστικά υπολειτουργεί μόνο το κέντρο των Φιλιατρών, ενώ οι υπόλοιπες μονάδες αποκατάστασης δεν λειτουργούν. Ο τεχνολογικός εξοπλισμός είναι αξιόλογος στην Αμφιλοχία και στα υπόλοιπα κέντρα, και θα δημιουργηθεί τώρα και το Λουτράκι. Αλλά και στην υπόλοιπη Ελλάδα, αν εξαιρέσει κανείς την Αθήνα, όπου υπάρχει το Εθνικό Ίδρυμα Αποκατάστασης Αναπήρων στο Ίλιον, με μια αξιόλογη σχετικά υποδομή, στην υπόλοιπη Ελλάδα δεν υπάρχει καμία σωστή χωροταξική κατανομή. Υπάρχουν δύο κέντρα στη δυτική Μακεδονία, στο Αμύνταιο και στο Άργος Ορεστικό, ένα κέντρο στη Νιγρίτα Σερρών, ενώ ουσιαστικά η περιοχή της Θεσσαλονίκης είναι ακάλυπτη, καλυπτόμενη, όμως, η Μακεδονία όπως σας είπα με τα δύο κέντρα στη δυτική Μακεδονία και ένα κέντρο στην ανατολική Μακεδονία. Άρα, λοιπόν, πλήρως εσφαλμένη χωροταξική κατανομή και ελλιπής η διασύνδεσή τους με τα κεντρικά νοσοκομεία, με τα νοσοκομεία τα οποία δέχονται σε πρωτογενή βαθμό τα περιστατικά αυτά. Τα κέντρα αυτά, όμως, δημιουργήθηκαν με χρήματα του Β΄ Κοινοτικού Πλαισίου Στήριξης κατά βάση και συμπληρωματικά από το πρόγραμμα δημοσίων επενδύσεων. Εμείς παραλάβαμε ουσιαστικά κτήρια ντουβάρια, τα οποία κινδυνεύουν να γίνουν περιστερώνες, γιατί δεν έχουν ούτε καν οργανισμούς, δεν έχουν καμία σύμβαση με τα ασφαλιστικά ταμεία και θα φτάσω να σας πω, πώς βλέπουμε τη βιωσιμότητα αυτών των κέντρων. Οι οργανισμοί είναι στο τελικό στάδιο της έγκρισής τους. Η προκήρυξη των θέσεων επίσης μέσα σ’ ένα μήνα θα είναι έτοιμη. Διακόσιες νέες θέσεις μέσω ΑΣΕΠ θα προκηρυχθούν στον τομέα αυτών των κέντρων αποκατάστασης και πιστεύω ότι σε σύντομο χρονικό διάστημα θα είμαστε έτοιμοι για τη λειτουργία τους, αλλά με την προϋπόθεση ότι στο θέμα της τεχνογνωσίας έχουμε ζητήσει ήδη βοήθεια από αντίστοιχα κέντρα του εξωτερικού. Συγκεκριμένα, εντός των ημερών έρχεται κλιμάκιο από το Καρολίνσκ της Σουηδίας, το οποίο θέλουμε να αναλάβει ένα μεγάλο κομμάτι της οργάνωσης της λειτουργίας των κέντρων αυτών μέσω της μεθόδου του franchising. Δεν μπορεί να γίνει διαφορετικά. 
      Το μεγάλο κομμάτι για το οποίο θα σας απαντήσω στη δευτερολογία μου, είναι το κομμάτι της βιωσιμότητάς τους και των συμβάσεων με τα ασφαλιστικά ταμεία, γιατί δεν μπορούν να πληρώνουν τα ασφαλιστικά ταμεία 500, 600, 1.000 έως και 1.500 ευρώ για ασθενείς στο εξωτερικό, οι οποίοι φεύγουν ούτως ή άλλως στο εξωτερικό με δυσβάσταχτο κόστος και από την άλλη μεριά να αρνούμαστε επί χρόνια να κάνουμε αντίστοιχες συμβάσεις για τη χώρα μας και να πληρώνουμε ημερήσιο νοσήλιο 30-35 ευρώ, όταν το ελάχιστο κόστος λειτουργίας είναι 120-150 ευρώ. Είναι πραγματικά ένας στρουθοκαμηλισμός και θα γλιτώσουμε πολλά χρήματα, αν και έχουν γίνει προτάσεις από το Υπουργείο μας και προς το ΚΕΣΥ αλλά και προς το Υπουργείο Απασχόλησης για αναμόρφωση των νοσηλίων. Η τελευταία αναμόρφωση του 2002 μιλούσε για 30 έως 45 ευρώ κλειστό νοσήλιο σε κέντρο αποκατάστασης. Θα πω στη δευτερολογία μου τι σημαίνει αποκατάσταση και πόσο κοστίζει αυτή η αποκατάσταση. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, διεκτραγωδήσατε την κατάσταση και σ’ αυτό δεν θα διαφωνήσουμε. Υπάρχουν τεράστιες ελλείψεις σε μονάδες αποκατάστασης. Η αποκατάσταση, όμως, πρέπει να γίνεται σε όλα τα επίπεδα. Πρέπει να ξεκινάει από τον άρρωστο που είναι στο νοσοκομείο, που είναι βαριά τραυματίας με εγκεφαλικό ή με άλλες βαριές παθήσεις και έχει ανάγκη αυτών των υπηρεσιών αποκατάστασης. Αυτό δυστυχώς δεν γίνεται και από όσα μας είπατε, επίσης, δεν σχεδιάζεται να γίνει. Το ότι έγινε αυτή η κατανομή, η ανορθολογική, από την προηγούμενη κυβέρνηση δε σημαίνει ότι απαλλάσσει εσάς από τις ευθύνες να αναδιοργανώσετε –έχετε τις δυνατότητες- και προπαντός να δημιουργήσετε κέντρα αποκατάστασης και μονάδες αποκατάστασης σε όλα τα μεγάλα νοσοκομεία. Από εκεί και πέρα πρέπει να αναπτύξετε και τις άλλες υπηρεσίες αποκατάστασης χωροταξικά σε όλη τη χώρα. 
      Υπάρχουν δεκάδες χιλιάδες άρρωστοι, οι οποίοι έχουν ανάγκη αυτών των υπηρεσιών. Για ορισμένους που έχουν τη δυνατότητα ή καταφέρνουν από τα ταμεία τους να εξασφαλίσουν αυτό το περιπόθητο εισιτήριο για να πάνε στο εξωτερικό, έχει καλώς. Και το είπατε πολύ παραστατικά ότι στοιχίζει πάνω από 1000-1500 ευρώ η διαμονή κάθε μέρα στο εξωτερικό. Είναι κρίμα να σπαταλιέται αυτό το πολύτιμο συνάλλαγμα και επίσης να ταλαιπωρούνται οι ασθενείς και να μην απασχολείται το προσωπικό εδώ στην Ελλάδα, το οποίο μπορεί να έχει ανάγκη πρόσθετης εξειδίκευσης, αλλά υπάρχει όπως υπάρχει και εξειδικευμένο προσωπικό, το οποίο δεν απασχολείται. 
      Κύριε Υπουργέ, νομίζω ότι θα πρέπει να βάλουμε το δάκτυλο «επί τον τύπον των ήλων». Δεν είναι η αποκατάσταση ένας δευτερεύων τομέας της υγείας. Είναι πρωταρχικός τομέας της υγείας και είναι παραμελημένος. Εξακολουθεί να είναι ο πιο παραμελημένος και από όσα είπατε, δεν είμαι καθόλου βέβαιος ότι θα βελτιωθούν ουσιαστικά τα πράγματα. Θέλω να πιστεύω ότι θα πρυτανεύσουν άλλες σκέψεις και ότι θα διατεθούν τα αναγκαία κονδύλια, γιατί δεν μπορεί να γίνει τίποτα αν δεν διατεθούν τα κονδύλια, αν δεν εξασφαλιστεί προσωπικό, εάν δεν εξασφαλιστεί ο σύγχρονος εξοπλισμός, αν δεν φροντίσουμε αυτό να γίνει χωροταξικά σε όλη τη χώρα και επίσης αν δεν φροντίσουμε με μια προοπτική χρόνου να καλύψουμε τις ανάγκες μας.
      Δεν υπάρχει βέβαια απάντηση από μέρους σας –και ελπίζω στην δευτερολογία σας να τα πείτε- για το πόσους αρρώστους υπολογίζετε ότι έχει η χώρα, που έχουν ανάγκη αυτών των υπηρεσιών, όπως και σε πόσο διάστημα νομίζετε ότι θα υπάρξει μια υποφερτή κατάσταση, αλλά και από πού στοχεύετε να αντλήσετε αυτά τα κονδύλια. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, ουσιαστικά συμφωνούμε.  Επαναλαμβάνω ότι παραλάβαμε ένα χώρο αποκατάστασης, ο οποίος δεν υπάρχει ουσιαστικά και ξέρετε πολύ καλά τι σημαίνει αυτό. Ο κάθε άρρωστος «λιμνάζει» στα νοσοκομεία. Κάθε άρρωστος ο οποίος υποβάλλεται σε μια δύσκολη χειρουργική επέμβαση ή υπέστη ένα εγκεφαλικό επεισόδιο, μια κρανιοεγκεφαλική κάκωση ή ένας νευροχειρουργικά άρρωστος, «λιμνάζει» στα νοσοκομεία, επειδή δεν υπάρχουν δίπλα μονάδες αποθεραπείας και αποκατάστασης, είτε βραχείας, είτε μέσης, είτε μακράς νοσηλείας και μακράς αποκατάστασης. Αυτήν ουσιαστικά τη διασύνδεση κάνουμε τώρα με τα νοσοκομεία, όταν ξεκινάμε βασικά από το σημείο μηδέν. Και μάλιστα σας είπα ότι υπάρχει ο εξής στρουθοκαμηλισμός: Τα ασφαλιστικά ταμεία πληρώνουν εκατοντάδες ευρώ την ημέρα για τους αρρώστους και συγχρόνως δεν προχωρούν σε αναπροσαρμογή των νοσηλίων για τα δημόσια και ιδιωτικά κέντρα αποκατάστασης….
      ΑΘΑΝΑΣΙΟΣ ΛΕΒΕΝΤΗΣ: Εσείς πρέπει να τους το επιβάλλετε αυτό. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακόμη και το 2002 η γνώμη του Υπουργείου και η γνώμη του ΚΕΣΥ ήταν για 100 ευρώ, αλλά το Υπουργείο Απασχόλησης γνωμοδότησε για 30 ευρώ. Βγάλτε εσείς τα συμπεράσματά σας. 
      Γίνεται ένας τιτάνιος αγώνας να πειστούν πλέον και τα ασφαλιστικά ταμεία – και πείθονται καθημερινά τα ασφαλιστικά ταμεία- να προχωρήσουν σε μια πλήρη αναπροσαρμογή. Όσον αφορά το κόστος εμείς, ήδη για το τρέχον οικονομικό έτος ενισχύσαμε τους προϋπολογισμούς των κέντρων αυτών, των ΚΑΦΚΑ, γιατί αλλιώς δε γίνεται. Είχαν μηδενικούς προϋπολογισμούς, ανύπαρκτα διοικητικά συμβούλια και δεν υπήρχε τίποτε ουσιαστικά. Επίσης τους καλύψαμε από τον κωδικό 2335 του τακτικού προϋπολογισμού και βάλαμε και συμπληρωματικά, ώστε να έχουμε και συμπληρωματική επιδότηση στον κωδικό 5115, για να είμαστε σε θέση, ώστε μέσα στο 2005 τουλάχιστον τα βασικά, τα κεντρικά κέντρα αποκατάστασης, τα οποία έχουμε -με αιχμή του δόρατος κυρίως το Αμύνταιο, το Άργος Ορεστικό, την Αμφιλοχία, τα Φιλιατρά, το Λουτράκι και τις Σέρρες- να λειτουργήσουν. Και θα λειτουργήσουν. Πιστεύω δε ότι και με την προκήρυξη των θέσεων μέσω του ΑΣΕΠ, που είναι σε εξέλιξη, θα δώσουμε μια ανάσα σ’ αυτά τα κέντρα, ώστε να λειτουργήσουν. 
      Κύριε συνάδελφε, θέλω επίσης να ξέρετε το εξής. Σε ό,τι αφορά τον αριθμό των αναπήρων, το Εθνικό Παρατηρητήριο Αναπηρίας ήταν μόνο στα χαρτιά και δεν είχε ούτε καν προϋπολογισμό –είχε μηδενικό προϋπολογισμό- ενώ εμείς στον τρέχοντα προϋπολογισμό του 2005 προικίσαμε το Εθνικό Παρατηρητήριο Αναπηρίας με 400.000 ευρώ, ώστε να λειτουργήσει, να έχουμε στοιχεία και να μπορεί να υπάρχει διασύνδεση του Εθνικού Παρατηρητηρίου Αναπηρίας με τα νοσοκομεία της χώρας, με τις νευροχειρουργικές, νευρολογικές και ορθοπεδικές κλινικές, ώστε να έχουμε στοιχεία για το τι είδους αναπήρους έχουμε, επί μέρους ποιοτικούς δείκτες της αναπηρίας και για το ποιοι χρειάζονται αποκατάσταση. Όλα αυτά φυσικά είναι σε συνδυασμό με την περαιτέρω ανάπτυξη και καλύτερη οργάνωση του Ιδρύματος Αποκατάστασης Αναπηρίας, που βρίσκεται στο Ίλιον και το οποίο θέλει γενναία επιχορήγηση. 
      Υπάρχει ένας στρατηγικός σχεδιασμός. Δυστυχώς στο χωροταξικό σχεδιασμό δεν μπορούμε να κάνουμε τίποτα και δεν μπορούμε να τα μεταφέρουμε. Σκοπός μας είναι να λειτουργήσουμε αυτά που ήδη βρήκαμε και είναι μόνο κτηριακά συγκροτήματα. Ένα μάλιστα δεν έχει ούτε καν μηχανήματα μέσα. Όμως και εκεί που υπάρχουν μηχανήματα, έχουν αραχνιάσει, κύριε συνάδελφε. Σε λίγο καιρό θα είναι άχρηστα αυτά τα μηχανήματα και στο Αμύνταιο και στο Άργος Ορεστικό.
      Όλα αυτά είναι στη φάση του να λειτουργήσουν και μάλιστα πολύ σύντομα, εφόσον μέσα στο 2005 βάλαμε τα χρήματα στον προϋπολογισμό. Να είστε σίγουρος ότι θα λειτουργήσουν και με τη βοήθεια που σας είπα, της αγοράς τεχνογνωσίας από ξένα ιδρύματα και από ξένα κέντρα αποκατάστασης, σαν κι αυτά που σας ανέφερα και προηγουμένως.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 52/25/4-2-2005 επίκαιρη επερώτηση των Βουλευτών του Πανελληνίου Σοσιαλιστικού Κινήματος κυρίων Αθανασίου Τσούρα, Εμμανουήλ Σκουλάκη, Έκτορα Νασιώκα, Λεωνίδα Γρηγοράκου, Ελπίδας Τσουρή, Παναγιώτη Αντωνακόπουλου, Μιλτιάδη Βέρρα, Κωνσταντίνου Γείτονα, Πέτρου Ευθυμίου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Γεωργίου Πασχαλίδη, Αικατερίνης Περλεπέ-Σηφουνάκη, Αναστασίας Συλβάνας Ράπτη, Στέφανου Τζουμάκα, Εμμανουήλ Φραγκιαδουλάκη, Χρήστου Χάιδου, Παρασκευής Χριστοφιλοπούλου, Αναστασίου Χωρέμη και Δημήτριου Ρέππα προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης σε θέματα υγείας.
      Πριν δώσω το λόγο στον πρώτο επερωτώντα, έχω την τιμή να σας ανακοινώσω ότι Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Εμμανουήλ Σκουλάκης με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππα.
      Επίσης Κοινοβουλευτικός Εκπρόσωπος από την πλευρά του Συνασπισμού ορίζεται ο κ. Αθανάσιος Λεβέντης με απόφαση του κ. Αλέξανδρου Αλαβάνου, Προέδρου του Συνασπισμού Ριζοσπαστικής Αριστεράς.
      Το λόγο έχει ο πρώτος επερωτών, ο Θεσσαλός Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, με την επερώτησή μας σήμερα ελέγχεται η Κυβέρνηση της Νέας Δημοκρατίας. Ελέγχεται γιατί στην ουσία δεν ασκεί πολιτική υγείας, αλλά κινείται στις παρυφές, μακριά από τον πυρήνα των θεμάτων υγείας. Επέλεξε να ασκήσει επικοινωνιακή –στην πράξη παρελκυστική- πολιτική, με στόχο να καλύψει αυτό το μεγάλο κενό. Στην προσπάθεια αυτή ανήγαγε τα ράντζα σε σύμβολο της υγειονομικής της πολιτικής και οδήγησε το σύστημα υγείας στη δίνη μιας επικοινωνιακής καταιγίδας. 
      Σ΄ αυτήν την προσπάθεια της η Κυβέρνηση «σκηνοθέτησε» την αιφνίδια επίσκεψη του κυρίου Πρωθυπουργού στον «Ευαγγελισμό». Ο στόχος ήταν προφανής. Χρησιμοποιήθηκε ο κύριος Πρωθυπουργός ως ελεγκτής και μάρτυρας του πολέμου, που κήρυξε ο κ. Κακλαμάνης και ο κ. Γιαννόπουλος και όλη η πολιτική ηγεσία κατά των ράντζων και κατά των «κακών» γιατρών που τα δημιουργούν. Αυτό ήταν συνέχεια της ίδιας πολιτικής επί τόσα χρόνια στην Αντιπολίτευση, όπου ο κ. Καραμανλής ανακάλυπτε τις μεταφερόμενες κατσαρίδες και τις γάτες στα νοσοκομεία, στα χειρουργεία, στα μαγειρεία. 
      Και τότε και τώρα ο στόχος είναι ο ίδιος: Να κατασυκοφαντηθεί και να απαξιωθεί το δημόσιο σύστημα με κομματικά οφέλη στην αρχή –τα εισπράξατε ήδη, κύριε Υπουργέ- και με απώτερο σκοπό την ιδιωτικοποίηση του συστήματος.
      Η κατάθεση από τους Βουλευτές του ΠΑΣΟΚ της επερώτησης που συζητάμε σήμερα, αντιμετώπισε τον εκνευρισμό της πολιτικής ηγεσίας του Υπουργείου Υγείας. Ο κύριος Υπουργός αντέδρασε με μια οργίλη ανακοίνωση. Είναι κατανοητοί οι λόγοι αυτού του εκνευρισμού. 
      Ο κύριος Υπουργός αρέσκεται στα όμορφα λόγια. Όμως ένα χρόνο μετά, αφού περίσσεψαν τα λόγια και έλειψαν παντελώς τα έργα, είναι υποχρεωμένος να αντιμετωπίσει την πραγματικότητα, να απαντήσει στα αμείλικτα ερωτήματα και να λογοδοτήσει ενώπιον της Εθνικής Αντιπροσωπείας. Αλλά τι να πει για την πλήρη αναντιστοιχία λόγων και έργων και πώς θα δικαιολογήσει τα αδικαιολόγητα, τις δικές του ευθύνες και τις ευθύνες της Κυβέρνησης για ένα χαμένο και στα θέματα υγείας, όπως σε όλους σχεδόν τους τομείς της κυβερνητικής πολιτικής, έτος, το 2004; Το 2004 είναι ένας απολύτως χαμένος χρόνος στην υγεία. 
      Είπατε πολλά και προεκλογικά και μετεκλογικά. Δεν κάνατε σχεδόν τίποτα. Δεσμευθήκατε για φιλολαϊκά μέτρα. Κάνατε το αντίθετο. Τάξατε χιλιάδες προσλήψεις και δεν προκηρύχθηκε ούτε μια θέση εργαζομένου από τις κατανομές του 2004. 
      Ο κύριος Πρωθυπουργός δεσμεύτηκε με δημόσια δήλωσή του στις 3.6.2004, επισκεπτόμενος το «Θριάσιο Νοσοκομείο», ότι μέσα στο 2004 θα έχουν προσληφθεί πέντε χιλιάδες διακόσιοι εργαζόμενοι και γιατροί στο ΕΣΥ. Δεν προκηρύχθηκε, όμως,  ούτε μια θέση. 
      Ο κύριος Υπουργός δεσμεύτηκε στις 7.5.2004 στη Βουλή σε επίκαιρη ερώτηση ότι θα προκηρύσσονταν περίπου οκτώ χιλιάδες θέσεις –τόσες ζήτησε, δεν θα πάρει όμως οκτώ χιλιάδες, αλλά θα πάρει περίπου οκτώ χιλιάδες- μέσα στο 2004. Δεν προκηρύχθηκε, κύριε Υπουργέ, ούτε μια.
      Ο Υπουργός Αιγαίου κ. Παυλίδης, δύο μέρες μετά την ορκωμοσία της Κυβέρνησης, ανακοίνωσε στα μέσα ενημέρωσης ότι θα προσληφθούν χίλιοι εργαζόμενοι και γιατροί στις μονάδες υγείας των νησιών του Αιγαίου. Δεν προκηρύχθηκε ούτε μια θέση.
      Είπατε ότι θα λειτουργήσουν τα νέα νοσοκομεία. Δεν λειτούργησε ούτε ένα νέο κρεβάτι στα νέα νοσοκομεία. Στο «Αττικό» παραμένουν κενά τα τριακόσια πενήντα νέα κρεβάτια, όπως ακριβώς τα παραλάβατε. Στο «Παπαγεωργίου» Θεσσαλονίκης ματαιώσατε τη μεταφορά των τελευταίων πανεπιστημιακών κλινικών για ρουσφετολογικούς λόγους, ενώ θα αποσυμφορούσε αυτή η μεταφορά τα νοσοκομεία του κέντρου της Θεσσαλονίκης, που στενάζουν κάτω από τα ράντζα.
       Στο «Θριάσιο Νοσοκομείο» δεσμεύτηκε ο κύριος Πρωθυπουργός ότι θα λειτουργούσαν οι δύο μονάδες, καρδιολογική και μονάδα τεχνητού νεφρού, μέσα στο 2004. Καμία από τις μονάδες δεν λειτούργησε. Σε πρόσφατη επίσκεψη του κυρίου Πρωθυπουργού ξανανακοινώθηκε ότι τώρα θα λειτουργήσουν και ο Υπουργός διευκρίνισε ότι από τους εποχικούς που θα πάρουμε, θα λειτουργήσουν αυτές οι μονάδες.
      Στο Πανεπιστημιακό Νοσοκομείο της Λάρισας δεν λειτούργησε ούτε ένα νέο κρεβάτι. Ανακοινώσατε υπό την πίεση των συναδέλφων Βουλευτών της Νέας Δημοκρατίας της Θεσσαλίας και έπειτα από δικές μας πιέσεις και του Αντιπροέδρου κ. Σούρλα ένα σχέδιο ανάπτυξης του πανεπιστημίου.
      Έχω εδώ και θα καταθέσω στα Πρακτικά την ανακοίνωση της Ιατρικής Σχολής. «Είναι αποσπασματικό, είναι ελάχιστο και δεν δίνει συνολική λύση, ενώ επιδεινώθηκαν τα πράγματα πολύ μέσα στο 2004», λέει η Ιατρική Σχολή, η οποία διαμαρτύρεται γιατί δεν συμμετείχε σ’ αυτήν τη διαμόρφωση ενός αναπτυξιακού σχεδίου. 
      Είπατε ότι θα κάνετε νέες μονάδες εντατικής θεραπείας. Ούτε ένα νέο κρεβάτι ΜΕΘ δεν λειτούργησε την περίοδο των έντεκα μηνών, ενώ τα τελευταία χρόνια λειτουργούσαν περίπου πενήντα έως εξήντα νέα κρεβάτια κάθε χρόνο. 
      Είπατε ότι μέχρι το τέλος του 2004 θα είχατε ψηφίσει τα εξής τέσσερα μεγάλα νομοσχέδια: Για το φάρμακο, για τις προμήθειες, για τη διοίκηση του συστήματος, για την πρωτοβάθμια φροντίδα υγείας. Δεν ψηφίσατε κανένα από τα παραπάνω νομοσχέδια. Τώρα το πήγατε στον άλλο χρόνο. Ένας χαμένος χρόνος. Ένας χρόνος λιμνάσματος και απραξίας είναι βέβαιο ότι οδήγησε το σύστημα υγείας σε οριακό σημείο. Η Κυβέρνηση της Νέας Δημοκρατίας παρέλαβε το ΕΣΥ, που είναι ένα έργο του ελληνικού λαού. Βρήκε ένα έργο δεκαετίας, όπου το σύστημα αναπτύχθηκε σε υποδομές πάνω από 77%. Δεν υπάρχει παγκόσμιο προηγούμενο τέτοιας αύξησης. Έγιναν δεκάδες καινούργια νοσοκομεία, νέες μονάδες, έγινε προμήθεια νέου εξοπλισμού, εκσυγχρονισμός πολλών από τις παλιές μονάδες κυρίως στην Αθήνα, περιφερειακή συγκρότηση του συστήματος και μεγάλα πανεπιστημιακά νοσοκομεία στην περιφέρεια. Οι εξοπλισμοί υπερδιπλασιάστηκαν αυτήΝ τη δεκαετία και οι μονάδες εντατικής θεραπείας υπερτριπλασιάστηκαν. Το προσωπικό αυξήθηκε από 20% έως και 32%. Οι διακομιδές προς τα κέντρα μειώθηκαν αισθητά και σε μερικές περιπτώσεις αντιστράφηκαν. Οι διακομιδές προς το εξωτερικό έπεσαν στο 17% με 20%. 
      Το σύστημα είχε δυναμική ανάπτυξη, αλλά είχε δυσκολίες και αδυναμίες. Απαιτούνταν ακόμα μεγαλύτερη δυναμική, ακόμα μεγαλύτερη στήριξη. Αυτό που δεν χρειαζόταν, όμως, ήταν η πολιτική της απραξίας, του λιμνάσματος και του πισωγυρίσματος.
      Οδηγήσατε το σύστημα στα όριά του, το ίδιο και τους εργαζόμενους μέσα στο σύστημα. Κύριε Υπουργέ, είναι συνειδητή αυτή η επιλογή; Πολεμάτε το ΕΣΥ; Φυσικά δεν ψηφίσατε τον ιδρυτικό νόμο, το ν.1397/83. Ίσως πολεμήσατε κάθε κοινωνική  προσπάθεια, σαν παράταξη εννοώ. Τώρα το απαξιώνετε εκ των ένδον;
      Τα μηνύματα για το 2005 είναι χειρότερα: η υποχρηματοδότηση του συστήματος, το μειωμένο πρόγραμμα δημοσίων επενδύσεων, τα μειωμένα ονομαστικά κονδύλια των εφημεριών, το σταμάτημα όλων των έργων υποδομής στην περιφέρεια. Στην καλύτερη περίπτωση, μερικά από αυτά φυτοζωούν. Κανένα νέο έργο δεν ξεκίνησε ούτε προβλέπεται το επόμενο διάστημα. 
      Βάλατε την εθνική οικονομία σε επιτήρηση, βάζετε και την υγεία σε νάρκωση. Δεν κάνατε νέο μισθολόγιο για τους εργαζόμενους και τους λειτουργούς υγείας. Δεν προχωράτε το ανθυγιεινό επίδομα για το νοσηλευτικό προσωπικό, παρά τα αντίθετα που υποστηρίζατε. 
      Τώρα τα ξεχάσατε όλα. Μας λέτε «η στενότητα στα οικονομικά», σας λέμε «η λεγόμενη απογραφή κατά τα πρότυπα της Πορτογαλίας». Σας είπαμε προεκλογικά και μετεκλογικά να αποφύγετε αυτήν την πολιτική. Δεν το κάνατε. Υπήρξαν φωνές και στο χώρο σας, όπως του κ. Σουφλιά και του κ. Δημητρακόπουλου, που διέσωσαν την τιμή της παράταξής σας. Αυτές τις φωνές δεν τις ακούσατε. Δυστυχώς, θα πληρώσει ακριβά το τίμημα της λιτότητας και της επιτήρησης κάθε Έλληνας πολίτης, κάθε νοικοκυριό και φυσικά και πρώτα ο χώρος της υγείας. Ακολουθήσατε τα πρότυπα της Πορτογαλίας. Είστε σε αδιέξοδο, το οποίο, όμως, μόνοι σας δημιουργήσατε. 
      Σήμερα ανακοινώθηκε ότι ο Πρωθυπουργός ζήτησε συζήτηση προ ημερησίας διάταξης στη Βουλή για την υγεία. Αυτό είναι ευχάριστο, το περιμένουμε. Όμως είπε ότι θα ζητήσει και συναίνεση. Θα ζητήσει συναίνεση, γιατί βρίσκεται σε αδιέξοδο, γιατί βρίσκεται σε πλήρη αδυναμία.
      Έτσι, κύριε Υπουργέ, ο πόλεμος για τα ράντζα είναι η μόνη διέξοδός σας, όπως και τα επικοινωνιακά επιχειρήματα, οι παρελκυστικές καταγγελίες. 
      Ξεχάσατε το «Θριάσιο» του αμιάντου; Αλήθεια ποιον καταγγέλλατε τότε, την Κυβέρνηση της Νέας Δημοκρατίας που το παρέλαβε, το «Δημόκριτο» που το ήλεγχε; Πότε θα τον ξηλώσετε τον αμίαντο; Πώς; Γιατί σιωπάτε; Ξεχάσατε τη Ρόδο και τα ανύπαρκτα εξιτήρια; Τι έγινε εκεί; Ξεχάσατε τα φάρμακα, τις αποθήκες του κ. Τζέκου, τις καταγγελίες σας του καλοκαιριού; Τι γίνεται με το νοσοκομείο του Πύργου; Γιατί άλλα είπατε –να, τα πυροτεχνήματα- εσείς στη Βουλή και ακριβώς τα αντίθετα προσυπογράψατε και προωθήσατε στον Υπουργό Εθνικής Οικονομίας, μετά από εισήγηση του Διοικητικού Συμβουλίου της ΔΕΠΑΝΟΜ που εσείς ορίσατε. 
      Τα ράντζα, κύριε Υπουργέ, ζουν και βασιλεύουν. Εκμεταλλευτήκατε τις νέες υποδομές, τα έργα που έγιναν για τους Ολυμπιακούς Αγώνες, τις νέες πτέρυγες, αλλά δεν δημιουργήσατε καμία προϋπόθεση -από όσες είναι απολύτως απαραίτητες- για να εξαλειφθούν τα ράντζα. Δεν  προκηρύξατε θέσεις για νέο προσωπικό, δεν λειτουργήσατε το «Αττικό Νοσοκομείο», για να αποσυμφορήσετε από τα ράντζα τα άλλα νοσοκομεία για τριακόσιους ασθενείς. Δεν φτιάξατε νέες μονάδες, δεν ενισχύσατε τα εργαστήρια και τα χειρουργεία, για να αυξήσετε τη λειτουργικότητα των νοσοκομείων. Δεν λειτουργήσατε τα αυτόνομα ΤΕΠ. Πήρατε μόνο διοικητικής φύσεως μέτρα, μερικές φορές αστυνομικά μέτρα. 
      Απελευθερώθηκαν μερικά μεγάλα νοσοκομεία της Αθήνας, αλλά υπερφορτώθηκαν τα μικρά. Δεν είχαν υποδομές για τόσο βάρος. Υπήρξε φοβερή πίεση από τις διοικήσεις των νοσοκομείων για λιγότερες εισαγωγές και για πρόωρα εξιτήρια, μετακινήσεις ασθενών από νοσοκομείο σε νοσοκομείο, με απρόβλεπτους κινδύνους, ιδίως στα καρδιολογικά περιστατικά. Ο γιατρός που παραλαμβάνει και εξετάζει τον ασθενή στα επείγοντα, δεν έχει γνώμη ούτε δίνει τη συγκατάθεσή του γι’ αυτές τις μετακινήσεις των ασθενών. Την επιστημονική ευθύνη αναλαμβάνουν οι διορισμένοι από εσάς διοικητές.
      Ακόμα, κύριε Υπουργέ, αυξήθηκαν οι λίστες των χρόνιων περιστατικών. Σε μερικά νοσοκομεία διπλασιάστηκε ο χρόνος αναμονής. Τα ράντζα, όμως, υπάρχουν και επανεμφανίζονται. Εσείς παλεύετε μαζί τους στην Αθήνα, βάζοντας ένα προσωπικό στοίχημα. Αυτά, όμως, πολλαπλασιάζονται παντού, κυρίως στην περιφέρεια. Την ημέρα που ο κύριος Πρωθυπουργός διακήρυσσε την εξάλειψή τους, πάνω από τριακόσια ράντζα υπήρχαν σε όλη την Ελλάδα. 
      Το στοίχημα είναι χαμένο, γιατί δεν κάνετε πολιτική. Στηρίζεστε σε παραπολιτική. Η συνταγή της αποτυχίας είναι σίγουρη. 
      Θα αποτύχετε όμως συνολικά, κύριε Υπουργέ. Η αλαζονεία της εξουσίας και η πλήρης κομματικοποίηση του συστήματος είναι σίγουροι σύμβουλοι αποτυχίας. 
      Θα πω μερικά παραδείγματα. Ορίσατε και διατηρείτε, κύριε Υπουργέ, ΠεΣΥΠάρχη, που δεν έχει πτυχίο πανεπιστημίου, ΑΕΙ όπως προβλέπει ο ν. 2889 άρθρο 3, παράγραφος 1. Γνωρίζετε ότι μιλάμε για τον ΠεΣΥΠάρχη του πρώτου ΠεΣΥΠ Κυκλάδων, τον κ. Ευθυβουλίδη. Δεν επιλέξατε μόνο όλους σχεδόν τους διοικητικούς διευθυντές σε χρώμα βαθύ γαλάζιο, παροπλίζοντας ένα τεράστιο δυναμικό στελεχών στη Δημόσια Διοίκηση, δεν ορίσατε μόνο τους διοικητές χωρίς καμία διαδικασία, αλλά τους ορίσατε από τη δική σας «κεντροδεξιά δεξαμενή» που είπατε. Αλήθεια, κύριε Υπουργέ, πώς δημιουργήθηκε αυτή η δεξαμενή; Μέσω παραγόντων; Δεν ορίσατε μόνο τριμελείς επιτροπές προσλήψεως νοσηλευτών στα νοσοκομεία από τους ΠεΣΥΠάρχες και τους διοικητές που εσείς ορίσατε, με τον τρόπο που ανέφερα παραπάνω. Αλήθεια, θα πείσετε κανέναν για αξιοκρατικές, αντικειμενικές προσλήψεις; 
      Και δεν κάνατε μόνο αυτά. Το κυριότερο είναι ότι κομματικοποιήσατε απολύτως και τα συμβούλια κρίσης των γιατρών, αφού τα αλλάξατε δύο φορές σε διάστημα έντεκα μηνών. Τα κάνατε πλήρως ελεγχόμενα από εσάς. Κάναμε έντονη κριτική, αλλά ήσασταν ανένδοτος. Μιλάτε για αξιοκρατία και διαφάνεια και κάνατε ακριβώς το αντίθετο. Καταγγέλλετε τα εκφυλιστικά φαινόμενα και τα επιβραβεύετε, κύριε Υπουργέ. Τώρα καταλαβαίνουμε, γιατί η τόση επιμονή σας στα ελεγχόμενα από το Υπουργείο συμβούλια κρίσης.
      Δεν αναφέρομαι στην πρόταση για νομιμοποίηση στα φακελάκια του κυρίου Υφυπουργού. Αναφέρομαι, κύριε Υπουργέ, σε δική σας απόφαση. Είναι στις 4 Φεβρουαρίου η υπογραφή σας στο φύλλο της Εφημερίδας της Κυβερνήσεως, αριθμός φύλλου 178, 11 Φεβρουαρίου 2005, τίτλος: «Συγκρότηση του Πέμπτου Περιφερειακού Συμβουλίου Επιλογής και Αξιολόγησης των Επιμελητών Α΄ και Β΄ Ιατρών ΕΣΥ». Στη συγκρότηση αυτή δεσπόζει κάποιος χειρουργός, ονόματι Στυλιανός Δεληκούκος. Είναι τακτικό μέλος τεσσάρων συμβουλίων. Πρόκειται για ένα σημαίνον στέλεχος της παράταξής σας. Είναι στα εξής συμβούλια: μαιευτικής-γυναικολογίας, ορθοπεδικής, οφθαλμολογικής και ΩΡΛ. Πριν δυο μήνες απασχόλησε το πανελλήνιο, όχι μόνο για το χρηματισμό και τα φακελάκια για τα οποία κατηγορείται, αλλά για τον τρόπο που εξεβίαζε και την ασφυκτική πίεση που ασκούσε στους ασθενείς και στους συνοδούς τους, χωρίς να κοκκινίζει καθόλου, χωρίς καμιά αναστολή. Επρόκειτο περί μιας τηλεοπτικής βραδιάς απείρου κάλλους.
      Υπό την πίεση των γεγονότων, κύριε Υπουργέ και της κοινής γνώμης, τον θέσατε σε διαθεσιμότητα και παράλληλα κινήθηκε αυτοδίκαια η δικαστική διερεύνηση της υπόθεσης. Αλλά πριν ολοκληρωθεί η ΕΔΕ και βεβαίως πριν προχωρήσει η δικαστική διερεύνηση, εν κρυπτώ και παραβύστω τον αποκαταστήσατε στη δουλειά του. Και σαν να μην έφθανε αυτό, τον κάνατε και κυρίαρχο των κρίσεων των γιατρών στην περιφέρεια. Οι γνωρίζοντες πρόσωπα και πράγματα το θεωρούν απίστευτο. Καταθέτω το ΦΕΚ, όπως και δημοσιεύματα εφημερίδων.
      Τον επιβεβαιώσατε, κύριε Υπουργέ, τον κ. Δεληκούκο. Για να εμπεδώσουν οι νέοι γιατροί το δικό του σύστημα; Δεν το πιστεύω. Μήπως υπό την πίεση της δίωξης που εκκρεμεί, για να είναι εύκολος κριτής; Ούτε αυτό το πιστεύω, γιατί σας γνωρίζω. Άρα ενδώσατε σε πίεση κομματικών παραγόντων της περιφέρειας.
      Πριν τρεις μήνες, κύριε Υπουργέ, καταθέσαμε την πρώτη μας επερώτηση. Σας δώσαμε χρόνο, γιατί θέλαμε να κριθείτε και να μιλήσουμε επί της ουσίας. Σας ελέγχαμε τότε για τα δείγματα γραφής της πολιτικής σας, που είχατε δώσει μέχρι εκείνο το διάστημα και σας ζητήσαμε να αναπροσαρμόσετε τις πολιτικές, να ενισχύσετε το δημόσιο σύστημα υγείας, να υλοποιήσετε τις δεσμεύσεις σας. 
      Σήμερα λέμε ότι αδίκως τα λέγαμε. Ο λαός μας παρακολουθεί όλους. Σας παρακολουθεί και εσάς και μπορεί να δείχνει ανοχή, αλλά τα πράγματα σιγά-σιγά αλλάζουν και όλοι θα κριθούμε πολύ αυστηρά. 
      Ευχαριστώ πολύ.
      (Στο σημείο αυτό ο Βουλευτής κ. Έκτορας Νασιώκας                         καταθέτει για τα Πρακτικά όλα τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Κυρίες και κύριοι συνάδελφοι, οι Υπουργοί Δημόσιας Τάξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του».
      Παραπέμπεται στην αρμόδια Διαρκή Επιτροπή.
      Ο κ. Λεωνίδας Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, θα ήθελα να ξεκινήσω την αγόρευσή μου, αναφέροντας την εμπειρία μου από την προχθεσινή επιστημονική ημερίδα για τον ένα χρόνο λειτουργίας του «Αττικού Νοσοκομείου». Ο κύριος Υπουργός απουσίαζε, διότι ήταν απασχολημένος στην κυβερνητική επιτροπή, αλλά ήταν παρόντες ο κ. Γιαννόπουλος και πολλά στελέχη της Κυβέρνησης. 
      Αρχικά θα ήθελα να πω ότι η ιστορία σε όλα τα επίπεδα γράφεται από πολλούς και έχει πολλές πλευρές. Έτσι και η ιστορία της υγείας έχει γραφεί από πολλούς και η ιστορία του «Αττικού Νοσοκομείου» ανήκει σε όλους τους Έλληνες και σε όλες τις παρατάξεις.
      Κύριε Υπουργέ, το «Αττικό Νοσοκομείο» ήταν μία λαϊκή επιταγή της κοινωνίας της Δυτικής Αττικής. Όλες οι πολιτικές παρατάξεις είχαν δείξει το ανάλογο ενδιαφέρον γι’ αυτό το νοσοκομείο, ώστε να μπορέσει να κατασκευαστεί. 
      Όμως, κύριε Γιαννόπουλε, η ιστορία δεν γράφεται από μία παράταξη, αλλά απ’ όλους. Εγώ θα ήθελα να πω την ιστορία από την άλλη πλευρά. Δηλαδή θα ακούσω όχι μόνο πότε έγινε αυτό το νοσοκομείο, όχι μόνο ποιος το εγκαινίασε, όχι μόνο ποιοι ήταν αυτοί που έβαλαν ό,τι είχαν και δεν είχαν και προσπάθησαν να λειτουργήσει αυτό το νοσοκομείο, που αντιμετωπίζει αρκετές δυσκολίες, αλλά και τι έγιναν τα 60.000.000.00, που χάθηκαν από την κυβέρνηση Μητσοτάκη γι’ αυτό το νοσοκομείο. Εγώ πιστεύω ότι σας διέφυγε. 
      Κύριε Υπουργέ, ξέρω ότι είστε ευγενής άνθρωπος, αλλά επισημαίνω ότι δεν δόθηκε ο λόγος στον εκπρόσωπο της Αξιωματικής Αντιπολίτευσης, για να πει και αυτός δύο λόγια για το «Αττικό Νοσοκομείο» που είναι ένα πραγματικό κόσμημα της υγείας στην Ελλάδα και ένα από τα καλύτερα νοσοκομεία στην Ευρώπη.
      Κύριε Γιαννόπουλε, δεν είπατε τίποτα γι’ αυτό το νοσοκομείο. Δηλαδή δεν είπατε πότε θα τεθεί αυτό το νοσοκομείο σε πλήρη λειτουργία. Δεν προγραμματίσατε τίποτα, αλλά αναφερθήκατε γενικόλογα. Είπατε τι έχει γίνει τα προηγούμενα χρόνια, αλλά δεν δεσμευτήκατε για τίποτα ως προς το μέλλον του νοσοκομείου. 
      Πριν από ένα χρόνο, κατά τις προγραμματικές δηλώσεις της Κυβέρνησης, όπως και σε προηγούμενη επερώτησή μας και στον προϋπολογισμό, όπου μίλησε ο κ. Κακλαμάνης, όπως και κατά την επίσκεψή του στο «Θριάσιο Νοσοκομείο» τον Ιούνιο του 2004, όπως και προσφάτως στην επίσκεψή του με τον Πρωθυπουργό στον «Ευαγγελισμό», ο κύριος Υπουργός μιλούσε για ένα ΕΣΥ, που θα άλλαζε η φιλοσοφία του, που θα γίνονταν διοικητικές αλλαγές, που θα υπήρχε εξυγίανση και αλλαγή της χρηματοδότησης, προγραμματισμός για πλήρωση θέσεων και δημιουργία νέων τμημάτων, εξάλειψη της παραοικονομίας, πάταξη των επίορκων γιατρών για το φακελάκι, αξιοποίηση και στελέχωση με άλλα κριτήρια για το ανθρώπινο δυναμικό.
      Κύριε Υπουργέ, για όλα αυτά έχετε καθυστερήσει πολύ. Παλινωδείτε και δημιουργείτε μία αίσθηση νέας γραφειοκρατίας, που δεν έχει προηγούμενο. Τίποτα δεν προχωρά. Τον τελευταίο χρόνο δεν έχετε κάνει καμία πρόσληψη.
      Κύριε Υπουργέ, πήγατε στο «Θριάσιο Νοσοκομείο» για τη μονάδα εντατικής θεραπείας τον Ιούνιο του 2004 μαζί με τον Πρωθυπουργό και είπατε ότι θα ξεκινήσει η καρδιολογική μονάδα. Όμως, τίποτα δεν έχει γίνει. 
      Πριν από ένα μήνα, πήγατε ξανά και είπατε ότι θα κάνετε σύντομα προσλήψεις προσωπικού, όταν εγκαινιάσατε το Λάτσειο Κέντρο Εγκαυμάτων. Τίποτα δεν έχει προχωρήσει. Κανείς δεν σας ακούει πλέον.
      Το Νοσοκομείο «Ερρίκος Ντυνάν» έχει τετρακόσια πενήντα κρεβάτια. Το προηγούμενο διάστημα αυτό το νοσοκομείο δέχθηκε ασθενείς από το ΕΣΥ, χωρίς να γνωρίζουμε με ποια διαδικασία έγινε αυτό. Ακούσαμε τον κύριο Υπουργό να λέει στα ραδιόφωνα ότι έχει κάνει ήδη σύμβαση και ότι έχει νοικιάσει τριάντα κρεβάτια στη μονάδα εντατικής θεραπείας. Θα σας καταθέσω το προεδρικό διάταγμα που λέει ότι αυτό το νοσοκομείο, όπως και κανένα ιδιωτικό νοσοκομείο, δεν μπορεί να έχει πάνω από είκοσι πέντε κρεβάτια εντατικής θεραπείας. Εφόσον ένα μέρος του νοσοκομείου παραμείνει στον ιδιωτικό φορέα, εσείς, κύριε Υπουργέ, δεν μπορείτε να πάρετε όλες τις μονάδες εντατικής θεραπείας. 
      Κύριε Υπουργέ, δεν μπορείτε να βγαίνετε στα κανάλια και στα ραδιόφωνα και να λέτε ότι έχετε ήδη συμφωνήσει να πάρετε τα κρεβάτια εντατικής θεραπείας στο «Ερρίκος Ντυνάν». Το προεδρικό διάταγμα λέει ότι οι πολυδύναμες μονάδες του ιδιωτικού φορέα, όπως και οι αναπνευστικές μονάδες του ιδιωτικού φορέα, δεν μπορεί να είναι πάνω από δώδεκα. Δεν είναι δυνατόν να λέτε ότι νοικιάσατε τριάντα κρεβάτια του ιδιωτικού φορέα. Καταθέτω για τα Πρακτικά της Βουλής το συγκεκριμένο προεδρικό διάταγμα.
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν προεδρικό διάταγμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Έτσι, λοιπόν, πηγαίνουν οι ασθενείς στο Εθνικό Σύστημα Υγείας και τους παρακολουθούν οι ειδικευόμενοι γιατροί. Όπως καταλαβαίνετε, τα προβλήματα είναι πολλά ως προς το θέμα της ασφάλειας, αλλά και της πληρωμής του νοσοκομείου.
      	Το νοσοκομείο –έτσι φημολογείται, θα σας κάνω μία ερώτηση για να μας το πείτε- χρωστά 70.000.000.000. Τι θα κάνουμε; Αυτό που έγινε τις προηγούμενες φορές, αυτό που κάναμε με το άρθρο 44 για τις ανώνυμες ποδοσφαιρικές εταιρείες. Δηλαδή σε μία τέτοια κατάσταση θα πάμε; Πάλι ο ελληνικός λαός «θα πληρώνει τα σπασμένα»; Είμαστε, λοιπόν, υποχρεωμένοι να είμαστε πάρα πολύ σοβαροί σ’ αυτά. 
      	Για τις μονάδες εντατικής θεραπείας, εκατόν είκοσι κρεβάτια υπήρχαν το 1993, τετρακόσια ογδόντα τέσσερα κρεβάτια σας έχουν παραδοθεί. Δεν έχει χρησιμοποιηθεί ούτε ένα κρεβάτι, κύριε Κακλαμάνη, τον τελευταίο χρόνο. Δεν υπήρξε καμία πρόσληψη στις μονάδες εντατικής θεραπείας. Ξέρετε ότι υπάρχουν έτοιμα. Ξέρω ότι προσπαθείτε.
      Ειλικρινά, δεν έχω κανένα πρόβλημα σε προσωπικό επίπεδο. Ξέρω ότι είσθε ένας άνθρωπος που ξέρετε πολύ καλά την υγεία, όπως και ο κ. Γιαννόπουλος. Όμως υπάρχουν αντικειμενικές δυσκολίες, τις οποίες δεν υπολογίζετε και βγαίνετε επικοινωνιακά και λέτε ότι θα γίνει, θα γίνει…
      Τετρακόσιες ογδόντα τέσσερις κλίνες εντατικής θεραπείας. Σας αναφέρω ένα περιστατικό πριν από τρεις μήνες. Από την Τρίπολη με ντακότα πήγε στο νοσοκομείο Ιωαννίνων, μ’ όλους τους κινδύνους που είχε το περιστατικό αυτό -κρανιοεγκεφαλική κάκωση- δηλαδή να πετάει με το αεροπλάνο για να πάει στα Ιωάννινα. 
      Είπατε ότι θα κάνετε συμβάσεις με τον ιδιωτικό τομέα. Κάντε τις. Το λέτε εδώ και καιρό, κύριε Κακλαμάνη και δεν έχει προχωρήσει τίποτα. Δεν μπορείτε να βρείτε το νομικό καθεστώς. Εμείς θα σας στηρίξουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γρηγοράκο. 
      Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Κύριοι συνάδελφοι, η πολιτική στο χώρο της υγείας ανταποκρίνεται αναμφισβήτητα σε μία από τις βασικότερες απαιτήσεις του λαού και σε μία από τις κύριες απαιτήσεις της κοινωνίας όσον αφορά στην παρέμβαση από την πλευρά της πολιτείας. 
      Σταθμίζοντας την κριτική που ασκήσατε όλα τα προηγούμενα χρόνια στις κυβερνήσεις του ΠΑΣΟΚ, αλλά και τις προεκλογικές δεσμεύσεις που είχατε αναλάβει ενώπιον του ελληνικού λαού, θα περίμενε εύλογα κανείς κινήσεις ουσίας, ένα συνολικό σχεδιασμό και εμφανή αποτελέσματα σ’ ένα χρόνο διακυβέρνησης. 
      Όμως φαίνεται ότι και σ’ αυτόν τον τομέα είστε εγκλωβισμένοι στο σύνδρομο της χρόνιας αντιπολίτευσης, όπως και σ’ άλλους τομείς, στο σύνδρομο που καθορίζει δράσεις, ενέργειες και πολιτικές, όχι με βάση τα πραγματικά τους αποτελέσματα, όχι με βάση τις πραγματικές, σταθερές και σε βάθος χρόνου συνέπειες στην καθημερινή ζωή των πολιτών, αλλά με βάση τις επικοινωνιακές τους διαστάσεις, με βάση τον αντίκτυπο της προβολής τους στην κοινή γνώμη.
      Η περίπτωση των ράντζων στα νοσοκομεία, στην οποία αναφερόμαστε στην επίκαιρη επερώτηση, την οποία καταθέσαμε και συζητούμε, είναι χαρακτηριστική αυτής της αντίληψης. Εκκινώντας από ένα υπαρκτό πρόβλημα, το οποίο χρειάζεται παρεμβάσεις ουσίας, θα ήθελα να πω ότι χρειάζεται ανάπτυξη των πρωτοβάθμιων υπηρεσιών υγείας, χρειάζονται προσλήψεις προσωπικού και βελτίωση των υποδομών, προκειμένου να αντιμετωπιστεί «στη ρίζα του».  Προτιμήσατε, όμως, να το διαχειριστείτε επικοινωνιακά, προτιμήσατε να διαχειριστείτε το φαίνεσθαι και όχι το είναι. 
      Έτσι δείχνετε ότι εκείνο που κυρίως σας ενδιαφέρει, είναι να ανταποκριθείτε ή να φανεί ότι ανταποκρίνεστε, έστω και εικονικά, στις διακηρύξεις και στις εξαγγελίες περί εξαφάνισης των ράντζων. Όταν και πάλι η πραγματική κατάσταση σας διέψευσε, βρήκατε και πάλι με εικονικό τρόπο τη λύση, εφευρίσκοντας σαμποτέρ εντός του ιατρικού κόσμου, βρίσκοντας εύκολους στόχους, σκιαμαχώντας με το συνδικαλιστικό κίνημα, προκειμένου να πείσετε ότι δεν ήταν λάθος ο τρόπος με τον οποίο επιλέξατε να αναμετρηθείτε με το πρόβλημα, αλλά ότι όλοι οι υπόλοιποι εμπλεκόμενοι έχουν σκοτεινές σκοπιμότητες και κίνητρα. 
      Γνωρίζω ότι η προσφυγή στη συνηθισμένη απάντηση «τι κάνατε εσείς όλα αυτά τα χρόνια» θα υπάρξει και σήμερα. Θα σας απαντήσω, κύριε Υπουργέ, ότι γνωρίζουμε πολύ καλά ότι παρά το σημαντικό έργο που υπήρξε κυρίως σε επίπεδο υποδομών και νοσοκομειακών εγκαταστάσεων, ασφαλώς και υπήρξαν λάθη, προβλήματα και δυσλειτουργίες. Όμως, εμείς γι’ αυτά κριθήκαμε ακριβώς πριν από ένα χρόνο. Αυτά τα προβλήματα καλείστε εσείς σήμερα να αντιμετωπίσετε και δεν μπορείτε να υπεκφεύγετε διαρκώς με την επίκληση αλλότριων ευθυνών. Πιστεύω δε ότι αυτή η εικόνα είναι μόνο «η κορυφή του παγόβουνου». 
      Για να μη νομισθεί, όμως, ότι αυτή η κατάσταση επικρατεί μόνο στο χώρο του κέντρου, θα πω δύο κουβέντες για τα τεκταινόμενα στο χώρο της περιφέρειας, παίρνοντας ως παράδειγμα το ΠεΣΥΠ Βορείου Αιγαίου. Εκεί η Πρόεδρος του ΠεΣΥΠ, άμα τη αναλήψει των καθηκόντων της, ξεκίνησε με εντυπωσιακές διακηρύξεις και επίδειξη καλών προθέσεων. Εγώ προσωπικά είχα δηλώσει δημόσια ότι εφόσον αυτά υλοποιηθούν, θα τη στηρίξω, όμως οι εξαγγελίες αυτές εξελίχθηκαν σε καταγγελίες συμφερόντων που την απειλούν και την υπονομεύουν, σε αναφορές αστυνομικού ρεπορτάζ και σε απειλές που δέχεται. Μέχρι και παρουσία αστυνομικού προσπάθησε να δικαιολογήσει στη διάρκεια συνέντευξης Τύπου και όλα αυτά για να καλύψει την απόλυτη απραξία αρκετών μηνών, για να καλύψει την απουσία κάθε πρωτοβουλίας και προώθησης των έργων που είχαν ήδη δρομολογηθεί.
      Έτσι οι εργασίες για την κατασκευή της νέας πτέρυγας του νοσοκομείου της Χίου έχουν βαλτώσει εδώ και ένα χρόνο με εμφανή, για να μην πω προφανή, τον κίνδυνο αύξησης του τελικού κόστους.
      Θα πρέπει επίσης να σημειώσω ότι, παρ’ όλα αυτά, με αλλεπάλληλες συνεντεύξεις η Πρόεδρος του ΠεΣΥΠ εξαγγέλλει επανειλημμένα την επανέναρξη των εργασιών, χωρίς στην πράξη να γίνεται τίποτα. Όλα αυτά, συνοδευόμενα από τη μείωση του προγράμματος δημοσίων επενδύσεων, θέτουν σε κίνδυνο την ίδια την υλοποίηση του έργου, με ό,τι αυτό συνεπάγεται. 
      Για πρώτη φορά στην ιστορία στο νοσοκομείο της Χίου, ένα περιφερειακό νοσοκομείο που πάντοτε λειτουργούσε χωρίς πρόβλημα, εμφανίστηκαν ράντζα, παρά τις εξοντωτικές σε πολλές περιπτώσεις προσπάθειες ιατρικού και νοσηλευτικού προσωπικού. Την ίδια στιγμή, προσλήψεις που είχαν προγραμματιστεί από το φθινόπωρο του 2003 και ουδόλως έχουν προχωρήσει, επανεξαγγέλλονται στις αρχές του 2005, προκειμένου να πείσουμε ότι το θέμα δεν έχει τελειώσει. 
      Θέλω να προσθέσω ότι η ίδια κατάσταση υπάρχει και σε άλλα υπό κατασκευή περιφερειακά νοσοκομεία. Η ίδια κατάσταση ακριβώς υπάρχει όσον αφορά στις προσλήψεις τόσο στα νοσοκομεία όσο και στο ΕΚΑΒ. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και τη δευτερολογία σας, κυρία συνάδελφε;
      ΕΛΠΙΔΑ ΤΣΟΥΡΗ: Όχι, κύριε Πρόεδρε, θα διακόψω και θα συνεχίσω στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, είναι αναμφισβήτητη πραγματικότητα ότι η δημοτικότητα του κυρίου Υπουργού δεν έχει καμιά σχέση με τη δημοτικότητα της πραγματικής υγείας.  Εξάλλου, πάντα τα νούμερα που έδειχναν την αξιολόγηση στο χώρο της υγείας από τους πολίτες, ήταν χαμηλά. Όμως, δυστυχώς, δεν έχετε κατορθώσει καθόλου να τα βελτιώσετε –αποτελεί βέβαια πανευρωπαϊκό εύρημα αυτό- και επιδεινώνονται πολύ. Έτσι, λοιπόν, βλέπουμε το τελευταίο χρονικό διάστημα, σε μια προσπάθεια να μην αγγίξουν και σας και την πολιτική ηγεσία αυτά τα πτωτικά νούμερα, να γινόμαστε ακροατές έργων και θεατές λόγων. 
      Αυτό αποτελεί μια πραγματικότητα. Γιατί μια Κυβέρνηση ενός έτους δεν μπορεί συνεχώς να μεταθέτει προς το μέλλον το μεγάλο σχεδιασμό σε σχέση με το χώρο της υγείας. 
      Έτσι, λοιπόν, το τελευταίο χρονικό διάστημα στοχεύετε στην Αθήνα και εννοώ στις υπηρεσίες υγείας της Αθήνας. Βεβαίως ο Δήμος της Αθήνας έχει πολλές υπηρεσίες, είναι άλλωστε ο μεγαλύτερος δήμος της χώρας, όμως ο τρόπος με τον οποίο ασχολείστε και εδώ, δεν φέρνει θετικά αποτελέσματα. Υπάρχει, λοιπόν, ένα ενδιαφέρον για την Αθήνα κα μια αδιαφορία για την υπόλοιπη Ελλάδα.
      Πώς αποδεικνύεται η αδιαφορία; Στα νοσοκομεία Ζακύνθου, Κατερίνης, Πύργου, Κέρκυρας και Αγρινίου ούτε ένα τούβλο στην κυριολεξία δεν έχει μπει εδώ και ένα χρόνο. Αυτή είναι μια πραγματικότητα. Και μάλιστα κατεβλήθη προσπάθεια δυσφήμισης του ήδη παραχθέντος έργου εκεί, όπως για το νοσοκομείο του Πύργου, που τελικά με τυμπανοκρουσίες ανακοινώθηκε ένα έλλειμμα 2,5 δισεκατομμυρίων δραχμών και τελικά «άνθρακες ο θησαυρός», διότι οι ίδιες υπηρεσίες λένε ότι επρόκειτο για δικαστική εκκρεμότητα όσον αφορά την επιλεξιμότητα και ένταξη του έργου στα Κοινοτικά Πλαίσια Στήριξης.
      Καθυστερείτε, λοιπόν, τις κτηριακές υποδομές όσον αφορά τον εξοπλισμό με μηχανήματα ιατρικά και βεβαίως τη στελέχωση με προσωπικό. Δεν βοηθάτε, λοιπόν, καθόλου την κατάσταση υγείας στη χώρα. Αυτό είναι μια πραγματικότητα, που τη λένε οι αριθμοί, η οποία είναι πολύ σκληρή. 
      Γιατί, λοιπόν, δεν προχωράτε αυτό το σχεδιασμό που υπήρχε; Περιμένετε τον υγειονομικό χάρτη της χώρας, ο οποίος θα είναι έτοιμος στο τέλος του 2005, που δεν θα είναι όμως έτοιμος, αλλά θα πάμε στα μέσα του 2006, που είναι χρονιά δημοτικών και νομαρχιακών εκλογών. Και εσείς γνωρίζετε πολύ καλά τι σχεδιασμούς έχετε κάνει. Άρα, λοιπόν, θα υπάρξει μια ηρωική έξοδος από το Υπουργείο Υγείας, από την κοινωνική πολιορκία που ήδη διαμορφώνεται στο χώρο αυτό. Και βεβαίως επωάζεται η έκρηξη. Μην επαναπαύεστε ότι δεν υπάρχει αυτή την ώρα μια έντονη αναταραχή. Πολλές φορές όλα αυτά θυμίζουν τον τοκετό, όπου οι συσπάσεις έρχονται απότομα και το αποτέλεσμα είναι γρήγορο. 
      Αλλά βέβαια πώς να κάνετε πολιτική στο χώρο της υγείας; Είναι κατά 15% μειωμένο το πρόγραμμα δημοσίων επενδύσεων. Στον προϋπολογισμό οι δαπάνες είναι χαμηλότερες από πέρυσι. 
      Έτσι, λοιπόν, έχετε επιλέξει να παίξετε το σάκο του πολιτικού μποξ στη χώρα, ενώ στη θέση σας θα έπρεπε να είναι κάποιοι άλλοι του Υπουργείου Οικονομίας. Δεν ξέρω γιατί το δέχεστε.
      Τελευταία, βέβαια, είδαμε ένα όψιμο ενδιαφέρον μέσα στα πλαίσια της ροπής που υπάρχει στη Νέα Δημοκρατία σε εστιατόρια και μαγειρεία. Είδαμε κάποια πλάνα, που αν δεν υπήρχε η κ. Καραμανλή και αν δεν απουσίαζε μια κατσαρίδα, θα νομίζαμε ότι ήταν από πρόπερσι στη χώρα αυτό το πλάνο.
      Δυστυχώς, λοιπόν, αυτή η κεκτημένη αντιπολιτευτική ταχύτητα σας οδηγεί να έχετε τις ίδιες πολιτικές, που είχατε πριν δυο, τρία χρόνια ως Αντιπολίτευση. Παράλληλα, όμως, η μικροπολιτική ρουσφετολογία και οι εξυπηρετήσεις ημετέρων συνεχίζονται. Και σας φέρνω για παράδειγμα το πώς διώξατε έναν αναισθησιολόγο που υπήρχε στο νοσοκομείο των Κρεσταίνων, για να εξυπηρετήσετε προφανώς τη Διευθύντρια, που λέγεται κ. Μιχαλολιάκου και είναι στην Καλαμάτα. Και είναι κοντά η περιοχή απ’ όπου κατάγονται όλοι οι Μιχαλολιάκοι, Υπουργοί, Υφυπουργοί και όλα τα στελέχη. Για να εξυπηρετήσετε, λοιπόν, αυτή την κλινική, αυτό το εργαστήριο πήρατε μία αναισθησιολόγο και όταν αντέδρασαν οι τοπικοί φορείς και εμείς οι Βουλευτές, βεβαίως, με διαφορά δέκα ημερών ανακαλέσατε. 
      Για τον ΟΠΑΔ, γνωρίζετε πολύ καλά ότι χαριστικά ανατέθηκε στην Τράπεζα Πειραιώς η πληρωμή όλων των λογαριασμών του μέσα από ένα διαγωνισμό, ο οποίος δεν είναι τυπικός διαγωνισμός. Παρ’ ότι, λοιπόν, ταλαιπωρείτε τους πολίτες, διότι η ΑΤΕ έχει υποκαταστήματα σε όλα τα σημεία της ελληνικής υπαίθρου, επιλέξατε μία ιδιωτική τράπεζα για να την ενισχύσετε, χωρίς να τηρήσετε τις τυπικές προϋποθέσεις των διαγωνισμών. 
      Όσον αφορά το Γενικό Νοσοκομείο Νίκαιας, θα καταθέσω έγγραφα και συγκεκριμένα ακούστε απάντηση δημόσιας υπηρεσίας: Λέγει ότι «Σας γνωρίζουμε ότι η θέση του αναισθησιολογικού τμήματος, που αφορά την γιατρό κυρία τάδε, εδόθη εκ παραδρομής κενή και παρακαλούμε να το αποκαταστήσετε». Εδώ είναι φωτογραφική η διαδικασία, για να πάρει κάποιος συγκεκριμένος ειδικευόμενος θέση. 
      Μιλάτε επιπλέον για το αμερικάνικο σύστημα στη χώρα. Μα, εδώ είναι Ευρώπη. Είναι το σουηδικό μοντέλο, το αγγλοσαξονικό, το γερμανικό. Υπάρχει και το καναδικό, εκτός Ευρώπης. Όλα αυτά τα μοντέλα έχουν ως κέντρο τον άνθρωπο. Το αμερικάνικο έχει ως αξίωμα ότι όλα έχουν μια τιμή. Έχετε αρχίσει να το υλοποιείτε με τις ανώνυμες εταιρίες παραγωγής και διανομής υπηρεσιών υγείας, με το αζημίωτο βεβαίως. Αυτό στην Ελλάδα και στην Ευρώπη δεν έχει θέση, δεν μπορεί να γίνει. Αποτυγχάνει στην Αμερική, στην κοινωνία των 2/3, που έχει χρεοκοπήσει. Αυτό πάτε να το φέρετε στην Ελλάδα; Μα, καμμία ευρωπαϊκή χώρα δεν μιμείται αυτό το μοντέλο. Εσείς γιατί πηγαίνετε προς τα εκεί; 
      Προφανώς, λοιπόν, δέσμιοι μεγάλων ιδιωτικών οικονομικών συμφερόντων, προσπαθείτε να βρείτε τρόπους. Γι’ αυτό καθυστερείτε την ανάπτυξη στην ελληνική περιφέρεια, προκειμένου να υπάρχει πελατεία, όπως υπήρχε στη δεκαετία του ’50 και του ’60. Ο φτωχός επαρχιώτης πρέπει να πουλήσει, να έρθει στο μεγάλο νοσοκομείο, που έχει δαπάνη 1.000.000 την ημέρα η εντατική ή να πληρώσει το μεγαλογιατρό για να βρει την υγειά του. 
      Πιστεύω, λοιπόν, ότι είμαστε εκτός χρόνου όσον αφορά την πολιτική υγείας. Εγώ θα επανέλθω στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Καταθέσαμε αυτήν την επερώτηση για την πολιτική σας, κύριε Υπουργέ και τα αδιέξοδά της στο χώρο της υγείας. Μια πολιτική που αφήνει πολλά ερωτηματικά. Ύστερα από ένα χρόνο, λέγω ότι παραμένει γρίφος, είναι θολό τοπίο. Το μόνο ξεκάθαρο, κύριε Υπουργέ, είναι ότι συνεχίζετε να ασκείτε αντιπολίτευση στο ΕΣΥ, με άστοχες δηλώσεις, σκιαμαχίες, εντυπωσιασμούς και δυσφημιστικές αναφορές για λειτουργούς, για συνδικαλιστές και για τις μονάδες υγείας. 
      Μάλιστα, σήμερα ο κύριος Πρωθυπουργός κατέθεσε αίτημα για προ ημερησίας διατάξεως συζήτηση στη Βουλή για τα θέματα της υγείας, όπου λέγει ότι εφαρμόζεται –διάβασα την αναφορά- με συνέπεια η πολιτική σας στην υγεία -θα το δούμε και θα το συζητήσουμε- και ζητά συναίνεση. Συναίνεση στ’ αλήθεια όταν εξακολουθείτε ένα χρόνο μετά να αντιπολιτεύεστε το ΕΣΥ! 
      Σας ελέγχουμε λοιπόν και συγκεκριμένα, γιατί δεν αξιοποιείτε τις υπάρχουσες δομές και υποδομές που βρήκατε, για να αντιμετωπίσετε πραγματικά καίρια και χρόνια προβλήματα στην υγεία και να βελτιώσετε τις υπηρεσίες. Αντ’ αυτού, αναλώνεστε σε περιθωριακές και αποσπασματικές παρεμβάσεις, που γνωρίζετε καλά ότι και εάν επιτύχουν, δεν δίνουν λύσεις στα προβλήματα.
      Είναι αλήθεια -και αυτό είναι και μία πρώτη απάντηση στη θέση περί συνέπειας του κυρίου Πρωθυπουργού- ότι σας πετσόκοψαν τις πιστώσεις, κύριε Υπουργέ, στον προϋπολογισμό. Η υγεία είναι το μεγάλο θύμα του προϋπολογισμού του 2005.
      Πώς θα γίνουν οι νέες προσλήψεις, που επαγγέλλεστε, με πιστώσεις 70.000.000 ευρώ; Πώς θα καλυφθούν οι εφημερίες και μάλιστα οι αυξημένες ανάγκες σε εφημερίες, ανάπτυξη νέων μονάδων, αλλά και για να εφαρμοστεί το νέο σύστημα εφημεριών των νοσοκομείων, όταν η ονομαστική αύξηση στο κονδύλι των εφημεριών είναι 2,2%, ενώ πέρυσι ήταν 6,4%; Είναι, όμως, οι πιστώσεις μόνο που εμποδίζουν να προχωρήσετε γρήγορα και να αντιμετωπίσετε τα προβλήματα; Να αναπτύξετε αυτό που είχατε υποσχεθεί, την «πολυδιαφημισμένη» μεταρρύθμισή σας, στην οποία μπορεί να συμφωνούμε σε άλλα σημεία και να διαφωνούμε σε άλλα, αλλά την υποσχεθήκατε. Είναι μόνο αυτό; Ή μήπως όλη αυτή η καθυστέρηση μεθοδεύεται, γιατί ευνοεί τελικά τον ιδιωτικό τομέα; Το έχετε αναλογιστεί, κύριε Υπουργέ, εσείς προσωπικά; Γιατί ξέρω τις απόψεις σας και δεν αμφισβητώ τις προθέσεις σας.
      Επικεντρωθήκατε -και γι’ αυτό μίλησα για αποσπασματικές και περιστασιακές παρεμβάσεις- στο θέμα των ράντζων. Είχαμε την ευκαιρία, τη μέρα που εφαρμόστηκε το νέο σύστημα, να είμαστε μαζί σε μια τηλεοπτική συζήτηση. Θυμάστε τι σας είχα πει προσωπικά; Σ’ αυτό το σύστημα θα πρέπει να πάμε. Πιστεύω, όπως σας είπα και τότε, ότι δεν έχουν εξασφαλιστεί οι προϋποθέσεις. Και φοβάμαι που σήμερα ότι αυτό που εσείς είχατε ονομάσει «πιλοτικό» -και σας το είχα πει τότε στην αρχή-  το αυτοτορπιλίζετε, όταν το επιχειρείτε χωρίς να εξασφαλίσετε τις προϋποθέσεις. Το είδαμε ήδη αυτό στην πράξη. ‘Έτσι οδηγηθήκαμε σε τραγελαφικές καταστάσεις, που περιέγραψαν οι συνάδελφοι προηγουμένως. Παίζετε «τον παπά» με τα ράντζα. Εδώ τα ράντζα, εκεί τα ράντζα. Μαγική εικόνα. Τα κρύβετε και εμφανίζονται αλλού. Τα κρύβετε στα τετράκλινα που γίνονται εξάκλινα, στα περιφερειακά νοσοκομεία, σε άσχετες κλινικές. Φθάσατε στο σημείο να περιφέρουμε και ασθενείς από νοσοκομείο σε νοσοκομείο, με όλους τους κινδύνους. Και το χειρότερο, κύριε Υπουργέ -και το επισημαίνω σε σας προσωπικά- είναι ότι έχει παρακαμφθεί υποκατασταθεί στη διακίνηση των ασθενών και στις εισαγωγές το ΕΚΑΒ και οι διευθυντές των κλινικών και το παίζουν τον κύριο ρόλο άτυποι παράγοντες στο Υπουργείο –και αυτή είναι η μεγάλη σας προσωπική ευθύνη- καθώς και οι διοικητές των νοσοκομείων. 
      Τα ράντζα όμως επιστρέφουν ακάθεκτα. Αυτά αναφέρουν όλα τα δημοσιεύματα και αναφέρθηκαν από συναδέλφους οι αριθμοί. Γιατί πήγατε στο σύμπτωμα και όχι στα αίτια. Και ξέρετε πολύ καλά ότι η ανακούφιση των νοσοκομείων από συνωστισμό σε επείγοντα περιστατικά, με ή χωρίς εισαγωγικά, περνάει μέσα από την πρωτοβάθμια φροντίδα. Αλλά αυτό το πάτε «εις τον καιρόν». Ξέρετε ακόμα πολύ καλά –μίλησα προηγουμένως για τις απαραίτητες προϋποθέσεις, τα είχαμε πει και δημοσίως και είχατε συμφωνήσει- ότι βασικές προϋποθέσεις για ένα νέο σύστημα εφημεριών ήταν να ενισχυθεί το προσωπικό, να ενισχυθούν τα εργαστήρια, να λειτουργήσουν, κυρίως, αυτόνομα τα τμήματα επειγόντων περιστατικών. Αλλιώς δεν μπορεί να ελεγχθεί το  θέμα της εισαγωγής στα νοσοκομεία. Το ξέρετε πολύ καλύτερα από εμένα και έπρεπε να το αντιμετωπίσετε. 
      Και τελειώνω την πρωτολογία μου αναφερόμενος, ως παράδειγμα, στο «Αττικό Νοσοκομείο». Αναφέρθηκε προηγουμένως σ’ αυτό ο συνάδελφος, ο κ. Γρηγοράκος. Δεν είναι, αλήθεια, κλειδί το «Αττικό Νοσοκομείο» για το Λεκανοπέδιο; Δεν είναι κλειδί για την αναβάθμιση των υπηρεσιών σε δύο εκατομμύρια κόσμο της δυτικής Αθήνας, αλλά και για το ίδιο το σύστημα των εφημεριών των νοσοκομείων; Αυτά που παλεύετε να λύσετε σε σχέση με τα ράντζα και  προξενήσατε όλες αυτές τις τραγελαφικές καταστάσεις –μιλάμε για εκατό, διακόσια ράντζα- θα είχε λυθεί εύκολα, αν είχαν αναπτυχθεί διακόσιες επιπλέον κλίνες στο «Αττικό Νοσοκομείο». Καθυστερείτε και την ανάπτυξη. Καρκινοβατεί. Μέσα από γραπτές ερωτήσεις που είχα κάνει, έχω απαντήσεις σας στα σχέδια και χρονοδιαγράμματα ανάπτυξης του νοσοκομείου. Δεν εφαρμόζονται. Δεν έχει προστεθεί κρεβάτι, δεν έχουν προστεθεί νέες κλινικές και ιδιαίτερα δεν λειτουργούν οι κλίνες ΜΕ. Αναφέρθηκε λεπτομερέστερα προηγουμένως ο κ. Γρηγοράκος. 
      Περιμένω, λοιπόν, τις απαντήσεις σας, κύριε Υπουργέ, στα συγκεκριμένα ερωτήματα και θα σας παρακαλέσω επί της ουσίας και νηφάλια. Δεν υπάρχουν περιθώρια στην υγεία για κοκορομαχίες ή για πυροτεχνήματα. Το κάνατε άλλες φορές, αλλά ελπίζω σήμερα -και μάλιστα μετά από την κατάθεση από τον κύριο Πρωθυπουργό της αίτησης για προ ημερησίας διατάξεως συζήτηση στη Βουλή ότι δεν θα το κάνετε. Να συζητήσουμε ήρεμα και ομαλά για τα προβλήματα της υγείας. Η βελτίωση του ΕΣΥ και η αντιμετώπιση των προβλημάτων πρέπει να είναι κοινός μας στόχος. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975 καθώς και στους λοιπούς χώρους του Μεγάρου της Βουλής των Ελλήνων, σαράντα πέντε καθηγητές από το γραφείο ΤΕΕ Πειραιά.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Υγείας, κ. Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, ανταποκρινόμενος στην έκκληση του κ. Γείτονα, βεβαίως και θα συζητήσουμε ήρεμα, αλλά θα ακούσετε αυτά που πρέπει να ακούσετε. Ήρεμα μεν, αλλά θα τα ακούσετε δε. 
      Υπάρχει τέτοια σύγχυση στο μυαλό σας που δεν καταλάβατε ότι τα μέτρα προστασίας της δημόσιας υγείας (αναφερόμενος στο αμερικάνικο CDC) δεν έχουν να κάνουν με το Εθνικό Σύστημα Υγείας. Μιλώ για μέτρα προστασίας δημόσιας υγιεινής. 
      ΕΜΜΑΝΟΥΗΛ ΣΚΟΥΛΑΚΗΣ: Υγιεινής.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Υγείας είναι η σωστή έκφραση, κύριε Σκουλάκη. Δεν μπορώ να σας κάνω φροντιστήριο μετά από τόσα χρόνια στη Βουλή. Δεν το είπατε εσείς, το είπαν οι συνάδελφοί σας. 
      Μιλάμε για τα επιδημιολογικά φαινόμενα. Καμία σχέση με το Εθνικό Σύστημα Υγείας. Καθίσατε εδώ και κάνατε ολόκληρη ανάλυση ότι φέρνουμε το αμερικάνικο μοντέλο του Εθνικού Συστήματος Υγείας. Αντιλαμβάνομαι τώρα, βλέποντας τις εκφράσεις σας, που καταλάβατε τι εννοούσα όταν είπα για το αμερικάνικο CDC, το οποίο έχει να κάνει με τη φτώχεια, με τις επιδημιολογικές καταστάσεις, με το περιβάλλον, με τα τρόφιμα που τρώμε, με το νερό που πίνουμε. Αυτά είναι τα μέτρα προστασίας της δημόσιας υγείας. Αντιλαμβάνομαι τώρα τι λάθος κάνατε. Και καλό θα ήταν να τα σβήσετε από τα πρακτικά για να μη σας ακολουθούν για όλη σας τη ζωή. Και τα είπατε όντες γιατροί. 
      Πάμε στο δεύτερο τώρα. Μίλησε ο κ. Νασιώκας, ως πρώτος επερωτών, και λέει «αμείλικτα ερωτήματα». Ας αρχίσω, λοιπόν, από το αμείλικτο ερώτημα της ιδιαίτερης πατρίδας σας, της Λάρισας, που βοά εδώ και δυο μέρες από το μέγα σκάνδαλο, κύριε Νασιώκα, το οποίο ξεκίνησε το 2001 και εσείς τόσα χρόνια Υπουργός δεν είχατε πάρει χαμπάρι. Και αναφέρομαι στην κατάχρηση που έγινε, μάλλον εκατομμυρίων ευρώ –θα ξέρουμε ακριβώς όταν θα καταλήξουμε- από συγκεκριμένο υπάλληλο. Η υπεξαίρεση, κύριοι συνάδελφοι, αφορούσε, εκτός των άλλων, εισπράξεις από ασφαλισμένους του ΤΑΠΟΤΕ, τραπεζών, ΤΣΑ, ΤΕΒΕ, δημοσίου και ΙΚΑ. Ο κύριος αυτός λέγεται Αντωνίου Νέστορας και λέω το όνομά του γιατί ήδη έχει παραπεμφθεί στον εισαγγελέα. Παραδείγματος χάριν, για μια εξέταση για μαγνητικό τομογράφο εισέπραττε 230 ευρώ, έκοβε κανονικά το πρώτο φύλλο από το διπλότυπο, το έδινε στον ασφαλισμένο, αλλά μεταξύ πρώτου και δεύτερου φύλλου τοποθετούσε χαρτόνι, με αποτέλεσμα στο δεύτερο φύλλο να μην αποτυπώνονται τα στοιχεία του πρώτου. Στο δεύτερο φύλλο έγραφε άλλη εξέταση με ποσό 3 ευρώ. 
      Δεν είναι μόνο αυτός μπλεγμένος. Είχε δε πάθει τέτοιο πανικό που προσπάθησε να εξασφαλίσει διπλότυπα μπλοκ μέσα σε μαύρους σάκους σκουπιδιών που πήγαν και τα έριξαν στη χωματερή. Αυτά όμως που βρέθηκαν είναι αρκετά. Και μόνο οι απώλειες εσόδων της μαγνητικής τομογραφίας υπολογίζονται για 300.000 ευρώ το χρόνο. Το καταθέτω στα Πρακτικά της Βουλής. Είναι η πρώτη επίσημη αναφορά η οποία ήρθε από το ΠεΣΥΠ Θεσσαλίας. Βεβαίως ο υπάλληλος έχει τεθεί σε διαθεσιμότητα, βεβαίως έχει σταλεί στο πειθαρχικό και βεβαίως έχει σταλεί στον εισαγγελέα. 
      Και είχε το θράσος η διοικήτρια εκείνης της εποχής να κάνει και διαμαρτυρία ότι δεν την αξιολογήσαμε σωστά τώρα στις κρίσεις μια και ήταν υπάλληλος του Νοσοκομείου Καρδίτσας. Δηλαδή, να της πούμε και μπράβο που επί τρία χρόνια διοικήτρια δεν πήρε χαμπάρι τι γινόταν στο νοσοκομείο της; Αυτό, λοιπόν, σαν μια πρώτη απάντηση στον κ. Νασιώκα. 
      Ερχόμαστε τώρα στην επερώτηση.
      ΕΚΤΟΡΑΣ ΝΑΣΙΩΚΑΣ: Αυτό είναι αντιπερισπασμός. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όλα θα τα ακούσετε με ηρεμία, αλλά θα τα ακούσετε όλα. 
      Γράφετε, λοιπόν, στην επερώτησή σας ότι η εξαφάνιση των  ράντζων οφείλεται στη «μειωμένη προσέλευση ασθενών στα νοσοκομεία λόγω των εορτών των Χριστουγέννων». 
      Καταθέτω εδώ στα Πρακτικά της Βουλής τα συμπεράσματα των πρώτων πενήντα ημερών όπως τα παρουσιάσαμε –μπορείτε να τα πάρετε να τα μελετήσετε- που δεν είναι μέσα οι εορτές των Χριστουγέννων ακριβώς επειδή, πράγματι, το δεκαήμερο των εορτών των Χριστουγέννων όλοι γνωρίζουμε και γιατί είναι μειωμένη η προσέλευση και γιατί ποτέ δεν υπήρχε πρόβλημα ράντζων. 
      Και ταυτόχρονα έχω να σας παραδώσω και κάτι πιο επίκαιρο: είναι ο πίνακας των δυο μηνών, του Ιανουαρίου και Φεβρουαρίου. Κάτω βρίσκεται η κατάσταση όπως ήταν πριν και τώρα πώς είναι, με τα μηδενικά. Τα καταθέτω στα Πρακτικά της Βουλής. Αυτά θα δοθούν, επίσης, επίσημα στη δημοσιότητα. 
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ταυτόχρονα τώρα ακούστε και μερικά άλλα στοιχεία. 
      Από 1.2.2005: Μιλάμε για δύο μήνες –Ιανουάριο και Φεβρουάριο- που όλοι γνωρίζουμε –οι γιατροί τουλάχιστον- ότι είναι επιβεβαρημένοι επιδημιολογικά σε κυρίως δύο περιστατικά, καρδιολογικά και πνευμονολογικά και αν πέσει και επιδημία γρίπης και παθολογικά. 
      Τι λέμε, λοιπόν; Από 1ης Φεβρουαρίου έως 20 Φεβρουαρίου: Προσελεύσεις σαράντα δύο χιλιάδες τριακόσιες τριάντα τέσσερις, εισαγωγές έξι χιλιάδες εννιακόσια ογδόντα μία, ράντζα συνολικά πενήντα οκτώ, μέσος όρος ράντζων ανά την ημέρα 2,9. Να ελέγξετε τα στοιχεία. Τα καταθέτω στα Πρακτικά της Βουλής.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δείτε πόσο ήταν πέρυσι την ίδια εποχή για να καταλάβουμε.
      Σήμερα, από του Βήματος αυτού, θέλω να πω και ένα ευχαριστώ στο πρόσωπο του Υπουργού Εθνικής Αμύνης. Τα στρατιωτικά νοσοκομεία και το «ΝΙΜΤΣ», με πολύ περιορισμένο αριθμό κρεβατιών βεβαίως –από πέντε μας έχει δώσει το κάθε στρατιωτικό νοσοκομείο και δεκαπέντε το «ΝΙΜΤΣ»- βοηθούν ουσιαστικά στην αντιμετώπιση αυτού του προβλήματος. Έχουν ενταχθεί έτσι και ουσιαστικά -και όχι μόνο τυπικά- στο Εθνικό Σύστημα Υγείας. Τα στατιστικά στοιχεία είναι εδώ. Τα καταθέτω στα Πρακτικά της Βουλής.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα στατιστικά στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όχι μόνο, λοιπόν, δεν υπήρχε μειωμένη προσέλευση, κύριοι συνάδελφοι, αλλά υπήρχε ακριβώς το ανάποδο. Ηυξημένη προσέλευση για τους επιδημιολογικούς λόγους που ακούσατε. Ξέρω ότι σας είναι δύσκολο να παραδεχθείτε ότι κάτι που εσείς δεν μπορέσατε να το πετύχετε μέσα σε είκοσι χρόνια, επιτυγχάνεται σε τρεις μήνες.
      Ακούω και περί της Πρωτοβάθμιας Φροντίδας Υγείας. Μα, ποιος λέει το αντίθετο; Είναι, όμως, δυνατόν να περιμένουμε χρόνια να εφαρμόσουμε την Πρωτοβάθμια Φροντίδα Υγείας και ύστερα να παρέμβουμε στο φαινόμενο; 
      Ο κ. Γείτονας είναι απέναντί μου. Θα το ξαναπώ: 1997. Ψήφισε ο άνθρωπος νόμο για την Πρωτοβάθμια Φροντίδα Υγείας. Ακόμη και σήμερα αρκετά σημεία εκείνου του νόμου –και λέω «ακόμη και σήμερα» γιατί η Ιατρική αλλάζει, δεν είναι κάτι το στατικό- είναι πάρα πολύ επίκαιρα. Γιατί επί οκτώ χρόνια, κύριοι, δεν τα εφαρμόσατε; Εσείς δεν κυβερνούσατε; Κι έρχεστε σήμερα και μιλάτε για Πρωτοβάθμια Φροντίδα Υγείας; 
      Εμείς σας το είπαμε και το επαναλαμβάνω και σήμερα: Μέσα στο 2005 θα έχει ψηφιστεί ο νόμος. Εγώ δεν πετώ στα σύννεφα. Η πλήρης ανάπτυξη, όμως, της Πρωτοβάθμιας Φροντίδας Υγείας –και να κάνουμε μία κουβέντα γι’ αυτό όποτε θέλετε- θέλει τουλάχιστον τρία με τέσσερα χρόνια. Μέχρι τότε, λοιπόν, θα άφηνα τον κοσμάκη στο ράντζο; Ε, κύριοι συνάδελφοι, δεν θα σας έκανα αυτό το χατίρι και δεν θα σας το κάνουμε σαν Κυβέρνηση αυτό το χατίρι.
      Λέτε παρακάτω: «Είναι αλήθεια, τα ράντζα μειώθηκαν. Είχαν ωριμάσει πλέον οι συνθήκες». Φαίνεται ότι διαβάσατε το πρόσφατο βιβλίο του καθηγητού κ. Ευτύχιου Βορίδη, που είναι λίγο αυτοβιογραφικό, με τίτλο «Ο Άρχοντας της καρδιάς». Σας το συνιστώ στους γιατρούς. Είναι πολύ ωραίο. 
      ΠΑΝΑΓΙΩΤΗΣ ΑΔΡΑΚΤΑΣ: Έχει και χιούμορ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχει και χιούμορ μέσα.
      Σε κάποιο σημείο λέει ότι την εποχή του Βυζαντίου στην κλινική «Παντοκράτωρ» σε περιόδους έντονης επιδημιολογικής φόρτισης παρουσιάζοντο εις την κλινική αυτή –που ήταν το τότε νοσοκομείο- αρκετοί παρακράβατοι, δηλαδή τα ράντζα.
      Εάν, λοιπόν, εννοείτε ότι από την εποχή του Βυζαντίου μέχρι σήμερα ωρίμασαν οι συνθήκες, τότε πράγματι έχετε δίκιο, το προσυπογράφω. 
      Πάντως, έχει πράγματι μεγάλο ενδιαφέρον να διαβάσετε το βιβλίο του κ. Βορίδη.
      Λέει μετά: «Πρέπει να σημειωθεί ότι αυξήθηκε ήδη ο χρόνος αναμονής όλων των χρόνιων περιστατικών». Πείτε μου ένα νοσοκομείο στο οποίο αυξήθηκε. Στη δευτερολογία σας να μου πείτε ένα νοσοκομείο –ένα!- της Αθήνας που αυξήθηκε. Εμείς κάνουμε τσεκάρισμα σε τρία, τέσσερα μεγάλα- διότι κάνουμε και ποιοτικούς ελέγχους τώρα- και είδαμε ότι μειώθηκε.
      Μια και μίλησα για ποιοτικούς ελέγχους, σας λέω ότι ήδη ελέγχουμε τους δείκτες λειτουργικότητας. Και ποιοι είναι οι δείκτες λειτουργικότητας; Κατ’ αρχήν είναι οι δείκτες χρόνων, δηλαδή η μέση διάρκεια νοσηλείας –όλοι το καταλαβαίνουμε, γιατροί και μη γιατροί- ο μέσος χρόνος αναμονής για χειρουργείο και το τρίτο και το κυριότερο –και θέλω να μου πείτε αν ξέρετε πόσο είναι σήμερα μετά από είκοσι χρόνια που ήσασταν στην κυβέρνηση, εγώ δεν θα σας το πω, σας ερωτώ και περιμένω την απάντησή σας στη δευτερολογία σας- ο μέσος χρόνος εξυπηρέτησης τμήματος επειγόντων περιστατικών. Δηλαδή από τη στιγμή που ο πολίτης πάει στο εξωτερικό ιατρείο μέχρι τη στιγμή που τον βλέπει ο γιατρός και βγάζει διάγνωση, πόσο χρόνο περιμένει σήμερα.
      Περιμένω να μου πείτε, μετά από είκοσι χρόνια που ήσασταν στην κυβέρνηση, εσείς κύριε Νασιώκα, που ήσασταν και στο Υπουργείο τόσα χρόνια, Υφυπουργός, πόσος χρόνος είναι. Και μετά, θα σας πω εγώ πόσος είναι. Θα μου πείτε, όμως, πρώτα εσείς. Υποτίθεται ότι πρέπει να το ξέρετε αυτό το πράγμα. Να το ακούσουμε.
      Προχωρείτε παρακάτω και λέτε: «Εμφανίστηκαν τα πρώτα ράντζα, όπως ανεμένοντο, στα μικρά νοσοκομεία». Σε ποια αναφέρεστε; Στο «Αγία Όλγα»; Πέρσι είχε σαράντα σε μέρες εφημερίας. Σε ποια άλλα αναφέρεστε; Χθες το «Γεννηματάς» -Σαββατοκύριακο- όπου δεν υπάρχει το καινούργιο σύστημα, γιατί το Σαββατοκύριακο πράγματι για λόγους οικονομίας ισχύει το παλιό, δέχθηκε χίλιους εξακόσιους ασθενείς –επισκέψεις εννοώ- με μηδέν ράντζα. 
      Ποιος συνάδελφος θέλει, τελειώνοντας απόψε -επειδή είπατε ότι μεταφέρονται ράντζα σε άλλα δωμάτια- να επιλέξει όποιο νοσοκομείο θέλει και να πάμε παρέα να κάνουμε περιοδεία; Όποιος συνάδελφος από το ΠΑΣΟΚ θέλει, τελειώνοντας η επερώτηση απόψε, να πάμε αλά μπρατσέτα. Πήγε εξάλλου ο κ. Σκουλάκης. Για ρωτήστε τον αν είδε ράντζα. Όποτε θέλετε πάμε. Θέλετε απόψε, τελειώνοντας η επερώτηση, να πάμε σε όποιο νοσοκομείο εσείς διαλέξετε; Ακόμη και στα τέσσερα χθεσινά, στα οποία –επαναλαμβάνω- το Σαββατοκύριακο ισχύει το παλιό σύστημα, δεν ισχύει το καινούργιο, πλην των ψυχιατρικών κλινών, όπου όλοι γνωρίζουμε ότι υπάρχει πρόβλημα. Παρά ταύτα, με το νέο σύστημα ήδη από το πρώτο τριήμερο μειώθηκαν αισθητά τα ράντζα. Εκεί υπάρχει πρόβλημα. Δεν το κρύψαμε ποτέ. Διότι υπάρχουν και οι αναγκαστικές εγκλίσεις με την εντολή του εισαγγελέα, που σηκώνεις και τα χέρια ψηλά. Εάν, λοιπόν, θέλετε, ελάτε μαζί να πάμε όπου θέλετε, μόλις τελειώσει απόψε η επερώτηση και να δούμε όλα αυτά, τα οποία καταγγείλατε ότι υπάρχουν. 
      Προχωρώ παρακάτω. «Ράντζα» -λέει- «υπάρχουν τις πρωινές ώρες, που με ανορθόδοξο και επικίνδυνο για τον ασθενή τρόπο εξαφανίζονται μέχρι τα βράδια». Δεν κατάλαβα τι εννοείτε. Μήπως εννοείτε τις μονάδες βραχείας νοσηλείας; Μα, αυτό είναι έργο που πρέπει να το προβάλετε, κύριοι συνάδελφοι, γιατί ήταν έργο που φτιάξατε εσείς για τους Ολυμπιακούς Αγώνες, το οποίο πράγματι χρησιμοποιούμε. Και μόνο ράντζα δεν είναι, αλλά κρεβάτια τελευταίου τύπου και που πολλά περιστατικά δεν χρειάζεται να μπουν μετά μέσα. Αντί, λοιπόν, να προβάλλετε εσείς το έργο σας, το απαξιώνετε λέγοντας ότι οι μονάδες βραχείας νοσηλείας είναι ράντζα. Τέτοια είναι η σύγχυση και ο πανικός σας;
      Προχωρείτε και λέτε παρακάτω σχετικά με το «Ερρίκος Ντυνάν»: «Υπογράψαμε τη σύμβαση». 
      Είναι δυνατόν, κύριε Σκουλάκη, εσείς μετά από είκοσι, είκοσι πέντε χρόνια -είστε από τους παλαιότερους πια συναδέλφους εδώ μέσα- να λέτε «υπογράψαμε»; Δεν ξέρετε ότι πρέπει να περάσει από τη Βουλή τροπολογία; Πώς λοιπόν λέτε «υπογράψαμε»; Είδατε να έρθει καμία διάταξη; 
      ΕΜΜΑΝΟΥΗΛ ΣΚΟΥΛΑΚΗΣ: Έτσι λένε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι θα πει «έτσι λένε»; Εσείς είστε έμπειρος κοινοβουλευτικός. Μπορείτε να έχετε και την υπογραφή από κάτω και να έχετε πάρει στο λαιμό σας και όλους τους άλλους συναδέλφους και να λέτε στην επερώτησή σας ότι υπογράψατε με το «Ερρίκος Ντυνάν», όταν γνωρίζετε ότι για να υπογράψουμε πρέπει να ψηφιστεί διάταξη στη Βουλή; Τόσο πολύ τυφλωθήκατε;
      Αντίθετα, με τις ιδιωτικές μαιευτικές κλινικές δεν υπέγραψε το Υπουργείο Υγείας. Ο κ. Γιαννόπουλος –και τον συγχαίρω δημόσια- έφερε εις πέρας με επιτυχία το έργο. Έκανε τον «ενδιάμεσο», αν θέλετε, με το Υπουργείο Κοινωνικών Ασφαλίσεων και υπέγραψαν τα ασφαλιστικά ταμεία με τις ιδιωτικές μαιευτικές κλινικές για τις Μονάδες Εντατικής Θεραπείας των νεογνών με την τιμή του ΦΕΚ συν 80 ευρώ, όταν πολύ σωστά ξέρατε -και το έχετε πει κι εσείς- ότι η τιμή ήταν από 1.000 έως 1.200 ευρώ. Κι έτσι απελευθερώθηκαν τα δύο νοσοκομεία παίδων. Γιατί κάθε μέρα είχαμε αιτήσεις από τα ιδιωτικά μαιευτήρια μέσω ΕΚΑΒ τουλάχιστον είκοσι με είκοσι πέντε νεογνά να πάνε στα δύο νοσοκομεία παίδων, που δεν επαρκούσαν. Αυτό είναι μέγα επίτευγμα, το ότι δέχθηκαν οι ιδιωτικές κλινικές με τιμή ΦΕΚ συν 80 ευρώ. Και δεν θέλω να πω για τη διαπραγμάτευση για το «Ερρίκος Ντυνάν». Θα αφήσω τη δευτερολογία να την κάνει ο κ. Γιαννόπουλος και να σας τα εξηγήσει -όπως και για το «Αττικόν»- και να σας παρουσιάσει την εικόνα. 
      Φτάσατε σε σημείο να λέτε ότι ιδιωτικοποιούμε την υγεία εξ αυτού, αντί να πείτε ότι στην ουσία κρατικοποιούμε τον ιδιωτικό τομέα. Παίρνουμε κρεβάτια από τον ιδιωτικό τομέα.
      Και ο κ. Σκουλάκης σ’ αυτά που θα πει –γιατί, πριν τα πει, τα μοίρασε στους δημοσιογράφους - λέει σε ένα σημείο: «Σας εγκαλούμε, γιατί την ίδια περίοδο της μάχης για εξασφάλιση ενός κρεβατιού σε νοσοκομείο της Αθήνας εσείς συζητούσατε με τις ιδιωτικές ασφαλιστικές εταιρίες».
      Κατ’ αρχάς, σας υπενθυμίζω, κύριε Σκουλάκη, ότι αυτό είναι νόμος που ψηφίσατε εσείς. Και τον υπερασπιστήκατε μετά μανίας μάλιστα το νόμο του κ. Αλέκου Παπαδόπουλου, εσείς προσωπικά. Εσείς προσωπικά και όλο σας το κόμμα και όλη η κυβέρνηση. Και δεν το θεωρώ κακό να κάνουμε κουβέντα. Το αν θα καταλήξουμε, άγνωστον. Ούτε καν ξεκινήσαμε κατ’ αρχήν την κουβέντα ακόμα, γιατί είπατε «συζητούσατε». Ούτε καν ξεκινήσαμε.
      ΕΜΜΑΝΟΥΗΛ ΣΚΟΥΛΑΚΗΣ: Συστήσατε επιτροπή, είπατε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν συνεστήθη. Ζήτησα να συσταθεί επιτροπή. Και δεν είναι καθόλου κακό. Εάν δούμε ότι οι τιμές που μας δίνουν, χωρίς να παραβιάζεται η ισότητα στην πρόσβαση των πολιτών που δεν έχουν ιδιωτική ασφάλιση, είναι τέτοιες που μπορεί να είναι ένα έσοδο για εκείνα τα νοσοκομεία που λόγω Ολυμπιακών Αγώνων έχουν αποκτήσει την υποδομή, είναι κακό; 
      Αλλά όχι και να μας εγκαλείτε για νόμο που διατυμπανίσατε τότε εν χορδαίς και οργάνοις και τον ψηφίσατε μετά μανίας. Εκτός αν μπερδέψατε και, αντί για Κακλαμάνη, έπρεπε να εγκαλέσετε Παπαδόπουλο. Αλλά όταν τυφλώνεστε από το κομματικό σας πάθος, τότε λέτε πολλά πράγματα δυστυχώς. Και τα υπογράφετε αυτά. Το μοιράσατε και στους δημοσιογράφους αυτό. Σας λέω τώρα ότι καλό είναι στην ομιλία σας αυτό να το ανασκευάσετε. 
      ΕΜΜΑΝΟΥΗΛ ΣΚΟΥΛΑΚΗΣ: Δεν το ανασκευάζω.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Δεν το ανασκευάζετε. Καλά, δεν πειράζει. Κάνατε καλά με τον κ. Αλέκο Παπαδόπουλο. 
      Μετά, λέτε: «Υπήρχαν πάνω από τριακόσια ράντζα πανελλαδικά». Μα, και ποιος σας είπε ότι έχουμε επένδυση στην επαρχία για τα ράντζα; Στο Λεκανοπέδιο γίνεται. Όταν θα πάρουμε τα τελικά συμπεράσματα, θα πάμε και θα συζητήσουμε στη Θεσσαλονίκη –δεν μπορεί να είναι ανάλογο βέβαια το σύστημα, είναι άλλη πόλη, άλλα νοσοκομεία κλπ- να δούμε τι μπορούμε να κάνουμε και εκεί. Βγήκαμε εμείς να πούμε ότι δεν υπάρχουν ράντζα; Εγώ πήγα και τα έδειξα στο Νοσοκομείο της Κατερίνης.
      Ένας συνάδελφος είπε για το Νοσοκομείο Κατερίνης και Κέρκυρας. Τολμάτε να μιλάτε γι’ αυτά τα δύο νοσοκομεία; Που χαρίσατε την ιστορία στον ευνοούμενό σας εργολάβο, τον κ. Μπατατούδη; Που δεν τολμούσατε ούτε να του ρίξετε τις εγγυητικές επιστολές; Και μας εγκαλείτε επειδή τα ξεμπλοκάραμε; Επειδή πήγαμε και πείσαμε την Ευρωπαϊκή Ένωση να τα επανεντάξουμε και ξεκίνησαν ήδη τα νοσοκομεία και προχωρούν και θα γίνουν; Μα, γι’ αυτά τα δύο νοσοκομεία τουλάχιστον καλύτερα να μη μιλάτε. Για να μην πούμε και για άλλα νοσοκομεία. 
      Εσείς, κυρία Τσουρή, μου είπατε για το νοσοκομείο της Χίου. Εγώ θα έρθω στη Χίο και θα δείτε τι θα εξαγγείλουμε εκεί. Θα σας πω κάτι άλλο όμως. Δεν μας είπατε πώς και με ποιο δικαίωμα εκχωρήσατε οικόπεδο του νοσοκομείου της Χίου στο Στρατό, για να δώσει ο Στρατός δικό του στο Υπουργείο Δικαιοσύνης, για να γίνει δικαστικό μέγαρο, χωρίς να πάρετε ούτε ένα αντισταθμιστικό όφελος για το νοσοκομείο της Χίου. Τι ήταν; Ιδιοκτησία σας ήταν και βάλατε την υπογραφή σας φαρδιά-πλατιά κάτω απ’ αυτό;
      ΕΛΠΙΔΑ ΤΣΟΥΡΗ: Εγώ προσωπικά;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εσείς, ναι. Εσείς, ως Υφυπουργός. Ήσασταν στην κυβέρνηση.
      ΕΛΠΙΔΑ ΤΣΟΥΡΗ: Θα σας απαντήσω.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εμείς, λοιπόν, τώρα τι λέμε; Για να δώσω και μία απάντηση στο λαό της Χίου για το Δικαστικό Μέγαρο. Ζητάμε αντισταθμιστικά οφέλη από το Υπουργείο Δικαιοσύνης πολύ συγκεκριμένα, γιατί αυτός είναι ο τελικός αποδέκτης της δωρεάς, προκειμένου να υπογράψουμε γι’ αυτήν την εκχώρηση. Εμείς θέλουμε να γίνει το Δικαστικό Μέγαρο στη Χίο, αλλά όχι να εκχωρήσουμε «φιλέτο» του Νοσοκομείου Χίου τσάμπα. 
      Προχωρούμε παρακάτω. «Τα μικρά νοσοκομεία δεν έχουν την υποδομή για να καλύπτουν όλα τα παραπεμπόμενα περιστατικά». Βεβαίως. Δεν παραπέμπονται όμως όλα. Και επειδή άκουσα τον κ. Γείτονα, ο οποίος ήταν πάρα πολύ προσεκτικός στις διατυπώσεις του, κύριε Γείτονα, δεν έχουμε ηυξημένες εφημερίες, διότι από το πρωί μέχρι το μεσημέρι δεν λογίζεται εφημερία, είναι μέσα στην κανονική λειτουργία των νοσοκομείων. Αντίθετα, έχουμε μειωμένες ώρες λειτουργίας και εφημεριών, παρ’ ότι δεν το εφαρμόζουμε -εμείς χρεώνουμε εικοσιτετράωρο- στα νοσοκομεία κορμού, που αρχίζουν την εφημερία τους από τις δυόμισι το μεσημέρι μέχρι τις οκτώ το πρωί. Ενώ, όταν εφημέρευαν με το παλιό σύστημα, ήταν οκτώ με οκτώ. 
      Μπορείτε δε να δείτε και στον Προϋπολογισμό, εάν υπολογίζετε τα έξτρα ποσά που εκταμίευσε η Κυβέρνηση του Κώστα Καραμανλή για να καλύψει εφημερίες και υπερωρίες για τη διάρκεια των Ολυμπιακών Αγώνων που εσείς δεν είχατε προβλέψει και δεν είχατε βάλει στον προϋπολογισμό, ακόμη και μ’ αυτά είναι περίπου τα ίδια λεφτά. 
      Αλλά γνωρίζετε και εσείς και ο κ. Σκουλάκης και ο κ. Νασιώκας             -αναφέρομαι σε συναδέλφους που πέρασαν από το Υπουργείο Υγείας- ότι δεν υπάρχει περίπτωση να φθάσει ο Οκτώβριος και να μην έχουμε λεφτά για εφημερίες -η όποια Κυβέρνηση- και να μη δοθεί έκτακτη επιχορήγηση. Ποτέ δεν έμειναν απλήρωτες οι εφημερίες και οι υπερωρίες του προσωπικού. Ποτέ! Ούτε επί των ημερών σας.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Θα σας τα πάρουν από άλλα κονδύλια του Υπουργείου σας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Αφήστε τα αυτά. Όπως και φέτος δεν μας τα πήραν από άλλο κονδύλιο. Εδόθηκαν 55 εκατομμύρια για τις εφημερίες και τις υπερωρίες και 60 εκατομμύρια για τις υποδομές, δηλαδή, 115 εκατομμύρια χωρίς να παρθεί ούτε ένα ευρώ από κανένα άλλο κονδύλιο. Όταν θα μας τα πάρουν θα σας φωνάξω εδώ για βοήθεια, να σας βάλω να φωνάζετε εσείς ως Αντιπολίτευση να δούμε, εάν θα μας τα πάρουν από το Υπουργείο Υγείας. Αυτή είναι η αλήθεια. 
      Λέτε μέσα στην επερώτησή σας περί ΕΚΑΒ. Μα, δε γνωρίζετε ότι ήδη στο ΕΚΑΒ, εκτός από τις τριακόσιες προσλήψεις, εκτός από τα διακόσια εβδομήντα αυτοκίνητα, τις είκοσι πέντε νοσοκομειακές μονάδες, ήδη διανεμήθησαν και μάλιστα διανεμήθηκαν με ομόφωνη απόφαση του διοικητικού συμβουλίου και του Σωματείου των Εργαζομένων τετρακόσιες τριάντα δύο καινούργιες θέσεις του ΕΚΑΒ και είναι στη διαδικασία προκήρυξης; Δικές σας ήταν αυτές; Ήταν μέσα από το πακέτο των τεσσερισήμισι χιλιάδων. Και θα σας πω και για τις προσλήψεις, αφού κάνετε ότι δεν καταλαβαίνετε. 
      Γιατί λέτε, λοιπόν, για υποστελέχωση στο ΕΚΑΒ; Πείτε μου πότε δώσατε εσείς στο ΕΚΑΒ τριακόσιες προκηρυγμένες θέσεις επί των ημερών σας, που επισπεύσθηκαν επί των ημερών μας, και τετρακόσιες πενήντα, δηλαδή, επτακόσιες πενήντα θέσεις σε λιγότερο από ένα χρόνο; Πείτε μου στα είκοσι χρόνια που κυβερνήσατε, πότε συνέβη αυτό; Πείτε μου μία χρονιά που συνέβη; Καμία απολύτως! 
      Λέτε, γιατί δεν προχωράτε στη σύσταση και τη λειτουργία των αυτόνομων ΤΕΠ. Υπενθυμίζω ότι τα αυτόνομα ΤΕΠ είναι θεσμοθετημένα από το 2001 με νόμο δικό σας. Η υπουργική απόφαση βγήκε δύο χρόνια μετά, το 2003. Δεν κάνατε ούτε μία τοποθέτηση στο αυτόνομο ΤΕΠ. Εγώ είμαι υπέρ της άποψης ότι πρέπει να έχει ξεχωριστό προσωπικό το ΤΕΠ. Αλλά, κύριοι συνάδελφοι, γιατί κοροϊδευόμαστε μεταξύ μας: Ακόμη και τα χρήματα να υπάρχουν με τη διαδικασία προσλήψεων που υπάρχει, υπήρχε περίπτωση να υπάρχει ξεχωριστή στελέχωση στα αυτόνομα ΤΕΠ; 
      Για το εάν θα λειτουργήσει το τμήμα εμφραγμάτων, το τμήμα τεχνητού νεφρού και το «Λάτσιο Κέντρο» μέσα στο Μάρτιο στο «Θριάσιο», εμείς θα σας ξανακαλέσουμε να πάμε να τα δούμε, σας είχαμε καλέσει και στα εγκαίνια, άλλοι ήρθατε, άλλοι δεν ήρθατε, για να δούμε, εάν θα λειτουργήσουν ή όχι; 
      Μου λέτε για εποχικούς. Μάλιστα! Και το ότι τους παίρνουμε τώρα και όχι τον Αύγουστο και αυτό είναι επιτυχία. Όπως ήδη είναι για να αλλαχθεί η προκήρυξη, γιατί  η πράξη Υπουργικού Συμβουλίου ήταν με την παλιά διαδικασία. Νομίζω ότι υπεγράφη σήμερα, η κατανομή και η προκήρυξη για δύο χιλιάδες νοσηλεύτριες με τη νέα διάταξη. Και εγώ ξαναεπαναλαμβάνω επίσημα μέσα στη Βουλή, μακάρι να είχαμε το θάρρος όλα τα κόμματα, εις γνώση μας ότι ψηφίζαμε αντισυνταγματική διάταξη και τις νοσηλεύτριες να τις βγάζαμε εκτός ΑΣΕΠ. Διαφορετικά κοροϊδεύουμε, κύριοι, τον ελληνικό λαό, όλοι μαζί, όταν μόνοι σας είπατε ότι από την προκήρυξη του 2003 τώρα έρχονται στα νοσοκομεία. Και προσέξτε, όχι έρχονται και πιάνουν δουλειά, γιατί με το δικαίωμα που υπάρχει εκ του Συντάγματος να βάζεις υποψηφιότητα και στα εκατόν σαράντα νοσοκομεία, το πού και πότε θα καθίσει η «μπίλια», είναι άγνωστο και θέλει άλλους έξι μήνες. 
      Θέλετε, λοιπόν, να επαναφέρω εγώ τη διάταξη και να την ψηφίσουμε όλοι μαζί και αυτές τις δύο χιλιάδες να τις πάρουμε αύριο; Όχι να λέμε και να ξελέμε. 
      Εάν θέλετε, εγώ μπορώ να το κάνω στο νομοσχέδιο, που ενημερωτικά σας λέω, για τις οργανωτικές αλλαγές περί ΠεΣΥΠ και νοσοκομείων και όλα τα υπόλοιπα, υπεγράφη από το Γενικό Λογιστήριο και εντός της εβδομάδος κατατίθεται στη Βουλή. Και αμέσως μετά είναι έτοιμο να κατατεθεί, το επαναλαμβάνω, το νομοσχέδιο για τα μέτρα προστασίας της δημόσιας υγείας. Και μην το μπερδεύετε με το ΕΣΥ. Το αμερικάνικο CDC που είπα ελπίζω να έγινε κατανοητό, τι εννοούσα. Αναφέρομαι καθαρά στο KL, στα επιδημιολογικά, στα λοιμώδη και σε όλα αυτά και όχι σε αμερικανικό μοντέλο διοίκησης ή οικονομικό. 
      Καλό είναι, επαναλαμβάνω, να τα σβήσετε από τα Πρακτικά γιατί δεν θα είναι ωραίο να σας ακολουθήσουν στην υπόλοιπη ζωή σας χωρίς να ξέρετε τι λέτε.
      Επειδή κάτι άκουσα και περί του «Θριάσιου», να επαναλάβω ότι υπεγράφη δαπάνη 2,7 εκατομμυρίων ευρώ για τον αμίαντο.
      Μια από τις πλάκες που δεν είναι επικίνδυνες, κύριε Σκουλάκη, επειδή είναι ωραίες και διακοσμητικές εγώ θα σας τη στείλω με μια κορδέλα να τη βάλετε στο σαλόνι σας για διακοσμητικό αφού δεν φοβάστε.
      ΕΜΜΑΝΟΥΗΛ ΣΚΟΥΛΑΚΗΣ: Δεν σας είδα να φοράτε μάσκα…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εδώ έχω την έκθεση του διευθυντού ιατρικής της εργασίας του «Θριάσιου» περί αμιάντου. Θα την καταθέσω για τα Πρακτικά. Ο κ. Σκουλάκης ας πάρει να τη διαβάσει.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Ν. Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΜΜΑΝΟΥΗΛ ΣΚΟΥΛΑΚΗΣ: Έχω διαβάσει την έκθεση του «ΔΗΜΟΚΡΙΤΟΥ». 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Βεβαίως δεν θα πάει στη Κοζάνη ο αμίαντος γι’ αυτό υπογράψαμε 2,7 εκατομμύρια ευρώ. Τα 2,7 εκατομμύρια ευρώ δεν είναι για να ξηλωθούν οι σπασμένες πλάκες. Το μεγάλο κόστος είναι το κόστος μεταφοράς που θα είναι εκτός Ελλάδος. Δεν θα είναι στην Κοζάνη για να τελειώνει και η φιλολογία μ’ αυτό το θέμα άπαξ διά παντός.
      Ο κ. Γιαννόπουλος θα σας απαντήσει στα υπόλοιπα.
      Επειδή έχετε –και ορθώς την έχετε- ευαισθησία και για την ψυχική υγεία, παρεμπιπτόντως θέλω να σας πω ότι ήδη προκηρύχθηκαν επτακόσιες δεκατέσσερις θέσεις. Οι διακόσιες δεκατέσσερις είναι ήδη στον αέρα. Θα πρέπει όμως να μιλήσουμε και για τις μονάδες. 
      Όπως γνωρίζετε οι μονάδες έχουν πάρει άδεια σκοπιμότητας αλλά με νόμο δικό σας δεν έχουν πάρει άδεια λειτουργίας. Τότε εγώ είχα ψηφίσει τη διάταξη γιατί ήθελα να προχωρήσει γρήγορα η απορρόφηση από το Γ΄ Κοινοτικό Πλαίσιο Στήριξης. Κάποια στιγμή όμως θα πρέπει να μας απασχολήσει το θέμα της άδειας λειτουργίας, του ελέγχου αυτών των μονάδων, δημοσίων και ιδιωτικών. Στο δημόσιο έχω αρχίσει τους ελέγχους ενώ στον ιδιωτικό τομέα θα αρχίσω, ακόμη και στις καλές όπως είναι ο ΞΕΝΙΟΣ ο ΖΕΥΣ και διάφορα άλλα, διότι δεν μπορούμε να συνεχίσουμε χωρίς άδεια λειτουργίας.  Κάποια στιγμή θα έρθουν απ’ έξω. 
      Επαναλαμβάνω ότι τότε στήριξα την άποψη. Αλλά δεν μπορεί να έχουν περάσει δύο χρόνια και να τις έχουμε έτσι, ακόμα και τις καλές μονάδες. Και υπάρχουν αρκετές καλές μονάδες. Μη νομίζετε ότι το λέω αυτό για άλλο λόγο. Πρέπει όμως να καλυφθούμε.
      Κύριε Σκουλάκη, σας ευχαριστώ πολύ που κλείνετε την ομιλία σας σχετικά με το Δήμο της Αθήνας. Δεν ξέρω, έχετε αποφασίσει να κάνετε μεταδημότευση ώστε αν συμβεί αυτό να με ψηφίσετε κιόλας; Εάν γι’ αυτόν το λόγο το λέτε, σας ευχαριστώ πολύ. Αλλά ψάξτε να βρείτε άλλο θέμα για αντιπολίτευση και όχι τα ράντζα, κύριε συνάδελφε. Περίμενα ότι θα σας είχαμε βοηθούς.
      Τίποτα απ’ όσα γράφετε δεν ανταποκρίνονται στην πραγματικότητα. Τα στοιχεία είναι κατατεθειμένα. Πάρτε τα να τα ελέγξετε. 
      Επαναλαμβάνω για μια ακόμη φορά την πρότασή μου: Απόψε τελειώνοντας όποιος θέλει να μου πει σε ποιο νοσοκομείο θέλετε να πάμε να κάνουμε περιοδεία. 
      (Χειροκροτήματα από την πτέρυγα της Νέας Δημοκρατίας)
      ΕΜΜΑΝΟΥΗΛ ΣΚΟΥΛΑΚΗΣ: Θα φύγετε;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο Κοινοβουλευτικός Εκπρόσωπος του ΠΑΣΟΚ κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, για άλλη μια φορά επιβεβαιώθηκε και από την εξέλιξη της σημερινής συζήτησης ότι το Υπουργείο Υγείας σύμφωνα με τη γενικότερη κυβερνητική κατεύθυνση προσεγγίζει τα θέματα της υγείας περισσότερο ως θέματα επικοινωνίας και λιγότερο ως θέματα ουσίας.
      Ο κύριος Υπουργός αντί να απαντήσει επί της ουσίας των ερωτημάτων μας, στα κρίσιμα ερωτήματα που του υπέβαλαν και ανέπτυξαν οι συνάδελφοί μου, προσπάθησε πάλι να αποπροσανατολίσει τη συζήτηση. «Ελάτε να πάμε στο νοσοκομείο», «μακάρι να είχαμε τη δυνατότητα να καταργήσουμε το ΑΣΕΠ». Γιατί τα λέτε τώρα αυτά; Δεν είναι λαϊκισμός του χειρίστου είδους, αφού ζείτε σε ένα κράτος με ένα συγκεκριμένο Σύνταγμα που έχει μια διάταξη που δεν μπορείτε να την καταργήσετε; Το λέτε για να στέλνετε μήνυμα…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να αναλάβετε τις ευθύνες σας.
      ΕΜΜΑΝΟΥΗΛ ΣΚΟΥΛΑΚΗΣ: Τι να σας πω; Αυτός είναι λαϊκισμός χειρίστου είδους.
      Βρήκατε και μία καταγγελία στο ξεκίνημα της ομιλίας για να αποπροσανατολίσετε τη συζήτηση και να νομίζει ο λαός ότι ήρθαμε εδώ κατηγορούμενοι. Παρ’ ολίγον να μας κάνετε και «ντα ντά» και με την ανακοίνωση που βγάλατε την ημέρα που καταθέσαμε την επερώτηση και σήμερα. Παρά ταύτα πιστεύω ότι η σημερινή συζήτηση ήταν ωφέλιμη, γιατί μας δόθηκε η δυνατότητα να ακούσουμε τον απολογισμό του Υπουργού για έναν χρόνο. Επιβεβαίωσε την απραξία του. Δεν μας είπε ότι έκανε κάτι. 
      Κύριε Υπουργέ, δεν κάνατε απολύτως τίποτα επί δώδεκα μήνες. Ένα πράγμα κάνατε μόνο με επιτυχία. Αλώσατε το υγειονομικό σύστημα με τους κομματικούς σας και έχετε δημιουργήσει σε κάθε νοσοκομείο ένα θερμοκήπιο πελατειακών σχέσεων που θα το πληρώσει ακριβά η υγεία. Βλάψατε τη δημόσια υγεία και το δημόσιο σύστημα υγείας. Παρά τις δηλώσεις σας και τις δηλώσεις του Πρωθυπουργού με καθημερινούς απαξιωτικούς χαρακτηρισμούς για το ΕΣΥ με πονηρές διατάξεις ευνοήσατε τα μέγιστα τον ιδιωτικό τομέα. Να γιατί απ’ όσα μας είπατε εμείς δεν μπορούμε να αλλάξουμε διάγνωση για το 2004. Τελικά ήταν ένας χαμένος χρόνος για την υγεία είτε το θέλετε είτε όχι. Αποδείξτε μας το αντίθετο. 
      Το τραγικό για τον ευαίσθητο χώρο της υγείας είναι το ότι εκτός από τη διγλωσσία των Υπουργών συνεχίζουν να εμμένουν στη γνώριμη αντιπολιτευτική τους τακτική. Χρόνια τώρα παρακολουθούμε το ίδιο περίπου έργο. Απλώς έγινε μια αλλαγή και από το κυνηγητό της γάτας και της κατσαρίδας πέρασαν στην επίδειξη κάποιων άβαφων τοίχων και κάποιων προβληματικών μαγειρείων. Ακούσαμε για μία καταγγελία απόψεων. Έλεος, κύριε Υπουργέ! Ακόμα φταίει το ΠΑΣΟΚ; Είστε Υπουργός επί ένα χρόνο. Κάντε και κάτι. Να γίνετε ειλικρινής και να περιορίσετε τις δημόσιες σχέσεις της προσωπικής προβολής με απαξιωτικές δηλώσεις για το ΕΣΥ. Για όνομα του Θεού, είστε Υπουργός! Πρέπει να το προστατεύσετε το ΕΣΥ. 
      Κύριε Υπουργέ, για να βγείτε από το αδιέξοδο της απραξίας σας το τελευταίο διάστημα κάνατε σημαία ευκαιρίας και σανίδα σωτηρίας την αποπροσανατολιστική και καλοστημένη επιχείρηση των ολίγων ράντζων που απέμεναν σε τρία-τέσσερα νοσοκομεία της Αθήνας. Την απόφασή σας για την αλλαγή του ωραρίου εφημεριών των νοσοκομείων της Αθήνας για καλύτερη κατανομή και σε περισσότερα νοσοκομεία των εκτάκτων περιστατικών την αναγορεύσατε σε σύμβολο της πολιτικής σας. Την κάνατε εθνικό στόχο και έντεχνα δημιουργήσατε μία τεχνητή επικοινωνιακή καταιγίδα στη δίνη της οποίας μεθοδευμένα εμπλέξατε ολόκληρο το Εθνικό Σύστημα Υγείας και τους λειτουργούς του. 
      Με πόνο ψυχής, και το λέω ειλικρινά, παρακολουθούσαμε όλοι μας σε όλα τα Μέσα Μαζικής Ενημέρωσης αυτό το τρίμηνο καθημερινά δυσφημιστικές εικόνες για το ΕΣΥ, ζημιογόνες τηλεοπτικές αντιπαραθέσεις και διαπληκτισμούς που ξεκινούσαν πάντοτε από τους απαξιωτικούς χαρακτηρισμούς των Υπουργών εναντίον τίμιων γιατρών και εναντίον όλων των εργαζομένων και των συνδικαλιστικών εκπροσώπων τους, ενώ οι ουρές στους διαδρόμους των νοσοκομείων ήταν ατελείωτες. Αυτές οι εικόνες αποπροσανατολισμού μας οδήγησαν στην κατάθεση αυτής της επερώτησης για να μας δοθεί η δυνατότητα να σας εγκαλέσουμε αλλά όχι για την απόφασή σας να αλλάξετε το σύστημα εφημεριών των νοσοκομείων για να μειωθούν τα ράντζα. Με αυτήν την απόφαση κανείς δεν διαφωνεί. Άλλωστε ποιος πολίτης ή Βουλευτής του ελληνικού Κοινοβουλίου μπορεί να διαφωνήσει μ’ αυτήν την προ πολλού δρομολογημένη διαδικασία; Κανείς. 
      Μία επιτυχία άλλωστε αυτού του στόχου θα επιβεβαίωνε ότι δεν σας παραδώσαμε διαλυμένο ΕΣΥ και νοσοκομεία τύπου Βομβάης και Καλκούτας, όπως ισχυρίζεστε, αλλά ένα αξιόμαχο σύστημα, ικανό να αντεπεξέλθει σε αυτό το εγχείρημα, έστω και αν εσείς δεν προσθέσατε σ’ αυτό ούτε ένα κρεβάτι, ένα νοσηλευτή ή ένα γιατρό επί δώδεκα μήνες. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είστε υπέρ του νέου συστήματος ή κατά;
      ΕΜΜΑΝΟΥΗΛ ΣΚΟΥΛΑΚΗΣ: Έστω και αν δεν λάβατε υπόψη σας τις προτάσεις των εκπροσώπων των εργαζομένων στα νοσοκομεία.
      Καταθέσαμε την επερώτηση, κύριε Υπουργέ, για να σας εγκαλέσουμε για το βίαιο τρόπο αντιμετώπισης των εκτάκτων περιστατικών του Λεκανοπεδίου και την ωμή διοικητική παρέμβαση στο έργο των γιατρών, για μείωση των εισαγωγών, για αύξηση των εξιτηρίων και όπως είπε ο Υφυπουργός σας οι διευθυντές θα επιβαρύνονται οικονομικά για τον παρατεταμένο χρόνο νοσηλείας των ασθενών. Αυτά δεν τα είπα εγώ. Και έναντι πάσης θυσίας εξαφάνιση των ράντζων, αγνοώντας ακόμα και την ασφαλή περίθαλψη των ασθενών. 
      Την καταθέσαμε για να σας πούμε ότι φθάνει πια. Επιτέλους το ΕΣΥ έχει πολλά, δύσκολα και σοβαρά προβλήματα και επί δώδεκα μήνες όχι μόνο δεν λύσατε κανένα απ’ αυτά, αλλά προσθέσατε αρκετά με την απραξία σας. 
      Το ράντζο είναι ένα λειτουργικό σύμπτωμα, κύριε Υπουργέ. Ασχοληθείτε με τα αίτια. Ασχοληθείτε με το θέμα και όχι με το θέαμα. Η δημοσιοσχετίστικη πολιτική σας έχει τα όριά της. Εμείς ενδιαφερόμαστε να ανεβαίνει ο πήχυς της δημόσιας υγείας συνεχώς υψηλότερα και όχι της δημόσιας εικόνας της Κυβέρνησης και των Υπουργών της. 
      Την καταθέσαμε την επερώτηση για να σας εγκαλέσουμε, γιατί μεθοδευμένα και μέσα από τον καθημερινό καταιγισμό των εικόνων και αγώνα δρόμου που δίνατε εσείς για εξαφάνιση ή απόκρυψη των ράντζων, αθόρυβα εκχωρήσατε θεραπευτικό έργο από το δημόσιο στον ιδιωτικό τομέα. Παραπέμψατε μεθοδευμένα για νοσηλεία παράνομα ασθενείς στο ιδιωτικό θεραπευτήριο «Ερρίκος Ντυνάν» κάνοντας περαιτέρω βήματα προς την ιδιωτικοποίηση του χώρου της δημόσιας υγείας. Αφετηρία αυτής της πολιτικής της ιδιωτικοποίησης, του ΕΣΥ, έγινε με την ψήφιση του νόμου και με το πρόσχημα της άμεσης λειτουργίας της «Πολυκλινικής» του Ολυμπιακού Χωριού και τη δημιουργία της ανώνυμης εταιρείας. 
      Κύριε Υπουργέ, μας είπατε ότι θα λειτουργήσει το Μάρτιο. Επίκειται να ανοίξει σε οκτώ ημέρες; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα σας καλέσουμε στα εγκαίνια.
      ΕΜΜΑΝΟΥΗΛ ΣΚΟΥΛΑΚΗΣ: Την καταθέσαμε ακόμα για να εγκαλέσουμε, γιατί την ίδια περίοδο της μάχης για εξασφάλιση ενός κρεβατιού σε ένα νοσοκομείο της Αθήνας –για τη συγκυρία σας εγκαλούμε- εσείς συζητάγατε με τις ιδιωτικές ασφαλιστικές εταιρείες για να νοικιάσετε κάποιες εκατοντάδες κλίνες σε καθαρά και άνευ ράντζων νοσοκομεία, όπως γράφτηκε στον Τύπο.
      ΒΥΡΩΝ ΠΟΛΥΔΩΡΑΣ: Σας απάντησε σ’ αυτό.
      ΕΜΜΑΝΟΥΗΛ ΣΚΟΥΛΑΚΗΣ: Την καταθέσαμε για να σας καταγγείλουμε για την κομματικοποίηση του υγειονομικού συστήματος και την πλήρη –το λέω και το εννοώ- διοικητική απορύθμιση. 
      Ήλθε προχθές και η είδηση ότι το Υπουργείο Υγείας και μάλιστα με πρωθυπουργική συναίνεση προωθεί το αμερικάνικο μοντέλο και έτσι ήλθε και έδεσε το πράγμα. Εδώ μόνο ξεκαθαρίσατε τι εννοείτε, γιατί εγώ διαβάζω στην εφημερίδα  ότι θα είναι έτοιμο τον άλλο μήνα το νομοσχέδιο για το σύστημα προστασίας της δημόσιας υγείας που θα είναι βασισμένο στο αμερικανικό σύστημα και προσαρμοσμένο στα ελληνικά δεδομένα. 
      Και ελληνικά καταλαβαίνω και τη δημόσια υγεία έχω υπηρετήσει και το δημόσιο σύστημα έχω υπηρετήσει, αλλά αυτό όπως είναι διατυπωμένο δεν εννοεί αυτό που είπε απόψε  ο Υπουργός.
      Εν πάση περιπτώσει, εάν  θέλετε να φέρετε το αμερικανικό μοντέλο εδώ, σας παραπέμπω να διαβάσετε την έρευνα του Χάρβαρντ, η οποία δημοσιεύθηκε στις 2-2-2005 και καταδεικνύει τα εξής:
      Καταδεικνύει ότι το 30% των πτωχεύσεων των νοικοκυριών του 2004 στην Αμερική έχουν ως βασική αιτία τις δαπάνες υγείας και περίθαλψης. 
      	ΒΥΡΩΝ ΠΟΛΥΔΩΡΑΣ: Αυτό είναι άλλο!
      	ΕΜΜΑΝΟΥΗΛ ΣΚΟΥΛΑΚΗΣ: Αυτό μου έρχεται στο μυαλό μου όταν διαβάζω αμερικανικό μοντέλο! Ενώ για το 50% των πτωχεύσεων των οικογενειών, οι δαπάνες υγείας αποτελούν την πρωταρχική αιτία. 
      Τώρα πια που οι επιμέρους πολιτικές σας εφαρμογές και οι συνεντεύξεις που δίνετε οδηγούν στην προοπτική της ιδιωτικοποίησης, απαιτούμε σήμερα, κύριε Υπουργέ, να ξεκαθαρίσετε τη θέση σας για να γνωρίζει ο ελληνικός λαός τις επιλογές σας και τι τον περιμένει. 
      Αναρωτιέμαι -και έρχομαι σ’ αυτό που παρεξηγήσατε- μήπως η άνεση που δείχνετε στην προώθηση διαπραγματεύσεων και τη δημοσιοποίηση απόψεων για την εφαρμογή νεοφιλελευθέρων προτύπων στο χώρο της υγείας σχετίζεται με την ικανοποίηση πολιτικών δεσμεύσεων της Κυβέρνησης προς τον ιδιωτικό τομέα ή με την πολυδιαφημιζόμενη από εσάς τον ίδιο επιθυμία να μετακινηθείτε στον ιστορικότερο δήμο του κόσμου –έτσι γράφετε στη συνέντευξή σας- το Δήμο Αθηναίων, όπως είπατε κατ’ επανάληψη, οπότε την ευθύνη της υλοποίησης των όσων λέτε θα έχει κάποιος άλλος Υπουργός που θα σας διαδεχτεί. 
      Η επιλογή σας, κύριε Υπουργέ, για να σας απαντήσω καθαρά και ξάστερα για το Δήμο των Αθηναίων αποτελεί προσωπική σας υπόθεση και υπόθεση του κόμματός σας και δεν αφορά ούτε εμάς ούτε τους Έλληνες πολίτες. Αφορά όμως όλους μας η επίπτωση αυτής της προσωπικής σας υπόθεσης, γιατί σας καθιστά μεταβατικό Υπουργό περιορισμένης ευθύνης και πάντως βλάπτει σοβαρότατα τη δημόσια υγεία! 
      Εάν, κύριε Υπουργέ, πάτε στο Δήμο Αθηναίων –αν πάτε- φαντάζεστε τη δύσκολη θέση στην οποία θα έχετε φέρει τον αντικαταστάτη σας ο οποίος όταν θα συνομιλεί μαζί μας και θα ζορίζεται, θα μας λέει «τι να σας κάνω εγώ παιδιά; Τα παράπονά σας στο Δήμαρχο!». 
      Ανεξάρτητα από το μεταβατικό ή όχι ρόλο σας ποιο επιτέλους είναι το όραμά σας για το 2005; Τώρα; Άμεσα; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για τον ΞΕΝΙΟ ΔΙΑ θα μας πείτε; 
      ΕΜΜΑΝΟΥΗΛ ΣΚΟΥΛΑΚΗΣ: Θα εφαρμόσετε την ίδια δίγλωσση πολιτική, όπως εκείνη του 2004 ένεκα της οποίας εκτεθήκατε ανεπανόρθωτα με όσα δεσμευθήκατε στη Βουλή μετεκλογικά και δεν υλοποιήσατε απολύτως τίποτα; 
      Κύριε Υπουργέ, σας κατηγορούμε ευθέως ότι συμμετείχατε στην απόφαση της Κυβέρνησης και θυσιάσατε τα δικαιώματα του Υπουργείου σας για το 2004 και τα δικαιώματα των Ελλήνων ασθενών στο βωμό της δήθεν απογραφής. Συναποφασίσατε να σταματήσουν τα πάντα, όπως τα εξελισσόμενα έργα, οι αναπτυσσόμενες και έτοιμες να λειτουργήσουν μονάδες υγείας και οι προσλήψεις πάσης κατηγορίας προσωπικού με διάφορα επικοινωνιακά και νομοθετικά τερτίπια. Λέγατε άλλα αντί άλλων εντός και εκτός Βουλής για να κερδίσετε χρόνο και να ροκανίσετε ολόκληρο το 2004. 
      Υπάρχουν τέτοια ντοκουμέντα αναρίθμητα. Θα αναφερθώ σε ένα γιατί το έχω βιώσει προσωπικά εδώ μέσα. Έχετε πει επί λέξει, Πρακτικά Βουλής 7 Μαΐου 2004: «Για το θεσμό των επικουρικών νοσηλευτών έχετε δίκιο. Για τυπικούς λόγους γύρισε πίσω η αρχική προκήρυξη. Δεν βρήκα σήμερα τον πρόεδρο του ΑΣΕΠ. Ελπίζω ότι εάν υπάρχει πρόβλημα, θα το ξεπεράσουμε». Δεδομένου ότι μέχρι σήμερα δεν έγινε καμία πρόσληψη επικουρικού προσωπικού, να υποθέσω ότι δεν βρήκατε ακόμη τον πρόεδρο του ΑΣΕΠ, κύριε Υπουργέ, για να συζητήσετε; Αυτό το πράγμα δεν αποτελεί κοροϊδία της Βουλής των Ελλήνων; 
      Ακούστε, κύριοι συνάδελφοι της Νέας Δημοκρατίας, γιατί λέμε ότι το 2004 είναι χαμένο έτος. Σε άλλο σημείο της απάντησής σας, κύριε Υπουργέ, μου είχατε πει επί λέξει: «Ταυτόχρονα, έχω ζητήσει μόνιμο προσωπικό άλλες οκτώ χιλιάδες. Την απάντηση την αναμένω μάλλον τη Δευτέρα. Γνωρίζω ότι δεν θα πάρω οκτώ χιλιάδες. Αλλά κατ’ εντολή του Πρωθυπουργού ο χώρος της υγείας έχει προτεραιότητα και πιστεύω ότι θα πάρω ένα σημαντικότατο ποσοστό από αυτές τις οκτώ χιλιάδες». Επαναλαμβάνω ότι αυτά είπατε στις 7/5/2004. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πήραμε!
      ΕΜΜΑΝΟΥΗΛ ΣΚΟΥΛΑΚΗΣ: Έκτοτε, έχουν περάσει εννιάμισι μήνες και σαράντα Δευτέρες και δεν προχωρήσατε σε καιμία προκήρυξη γιατρού και νοσηλευτή. 
      Αντί να απολογηθείτε για την ασυνέπειά σας αυτή, προσπαθήσατε να ξεγελάσετε τη Βουλή ψηφίζοντας τέσσερις τροπολογίες, δύο για τα συμβούλια κρίσης των γιατρών και δύο για τους νοσηλευτές για να συντομεύσετε δήθεν τις προσλήψεις, σκιαμαχώντας μάλιστα όπως και απόψε επί μήνες με το χρονοβόρο ΑΣΕΠ και δηλώνοντας ότι θα το παρακάμψετε.
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου τρία λεπτά από τη δευτερολογία μου.
      Όμως, ο πραγματικός σας στόχος, κύριε Υπουργέ, ήταν άλλος, να ελέγξετε κομματικά όλα τα συμβούλια και όλες τις επιτροπές και δεύτερον να κερδίσετε χρόνο, όπως και έγινε, χωρίς να πραγματοποιηθεί καμία νέα προκήρυξη ούτε στην ψυχιατρική μεταρρύθμιση, πράγμα που ήταν δέσμευσή σας κατά την ψήφιση της σχετικής τροπολογίας από όλα τα κόμματα. Δεν είναι εξαπάτηση αυτό; Δεν είναι πολιτική υποκρισία; 
      Ζητήσατε και πήρατε τη συναίνεση των κομμάτων στη Βουλή για γρήγορες προσλήψεις για το «ΨΥΧΑΡΓΩ» και επτά μήνες μετά δεν έχετε προχωρήσει ούτε στην προκήρυξη αυτών των θέσεων. Όχι μόνο αυτό, αλλά αρχικά μας είχατε πει ότι είναι χίλιες τριακόσιες. Μετά τις κατεβάσατε στις χίλιες και τώρα πληροφορούμαι ότι είναι γύρω στις εξακόσιες με οκτακόσιες. Θα πείτε μια φορά εδώ μέσα, κύριε Υπουργέ, την αλήθεια για να τελειώνουμε; Οι τεσσερισήμισι χιλιάδες προσλήψεις του 2004 που δεν προκηρύχθηκαν θα προστεθούν σε εκείνες του 2005 ή χάθηκαν οριστικά; Ιδού η απάντηση για να μη σας λέμε ότι το 2004 χάθηκε. Αυτές είναι μεγάλες αλήθειες, κύριε Υπουργέ. Χρησιμοποίησα δικά σας ντοκουμέντα. 
      Σταματήσατε τα πάντα στο Υπουργείο και ταυτόχρονα με τρικ και μεγαλόστομες εξαγγελίες κοροϊδεύετε και τη Βουλή και τον ελληνικό λαό. Και έτσι μεθοδευμένα κύλησε το 2004 και χάθηκε ουσιαστικά ένας πολύτιμος χρόνος για τη δημόσια υγεία. Αν δεν είχαν συμβεί αυτά θα είχατε σήμερα απαντήσεις για όλα τα επιμέρους ερωτήματα που σας υποβάλαμε. Δεν απαντήσατε σε κανένα γιατί το κλειδί της υπόθεσης είναι αυτά που σας ρώτησα. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα έλθετε τώρα να πάμε παρέα;
      ΕΜΜΑΝΟΥΗΛ ΣΚΟΥΛΑΚΗΣ: Αφήστε τους λαϊκισμούς. Εγώ πήγα σε  έξι νοσοκομεία και το ξέρετε, αθόρυβα και χωρίς τηλεοράσεις και χωρίς ηρωικές εξόδους όπως κάνατε εσείς.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπατε τι είδατε.
      ΕΜΜΑΝΟΥΗΛ ΣΚΟΥΛΑΚΗΣ: Μίλησα με τους γιατρούς, μίλησα με τους νοσηλευτές, μίλησα με τους εργαζόμενους και μου είπαν την τραγική κατάσταση που έχει δημιουργηθεί.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Άλλα είπαν οι εργαζόμενοι.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα μας πείτε τίποτα για τον Ξένιο Δία;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ακουστήκατε χωρίς διακοπές.
      Σας παρακαλώ συνεχίστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Αλίμονο, κύριε Υπουργέ, αν δεν πείσετε το Υπουργικό Συμβούλιο για τις ανάγκες και τις προτεραιότητες στο Υπουργείο σας. Η δημοτικότητά σας μπορεί να κρατήσει με διάφορα επικοινωνιακά τρικ, αλλά έχετε υπόψη σας ότι έχει ημερομηνία λήξης. 
      Εμείς, κύριε Υπουργέ, με σκληρό αγώνα σε δύσκολες συγκυρίες καταφέραμε να δημιουργήσουμε και να παραδώσουμε ένα Εθνικό Σύστημα Υγείας που μπορεί να έχει λειτουργικές αδυναμίες και υστερήσεις που πάντοτε θα υπάρχουν, αλλά έχει τις δυνατότητες να καλύψει με αποτελεσματικότητα τις ανάγκες του λαού με συνεχή στήριξη. Αυτή είναι η αποστολή σας και γι’ αυτό σας ψήφισε ο λαός για να αναβαθμίσετε τις παρεχόμενες υπηρεσίες. Για να γίνει αυτό απαιτείται όραμα, απαιτείται πρόγραμμα –λέτε ότι το έχετε αλλά δεν το βλέπουμε- απαιτείται πάνω απ’ όλα χρηματοδότηση και ασφαλώς νοικοκύρεμα του χώρου υπό την προϋπόθεση ότι θα εγκαταλείψετε τις προσχηματικές λογικές και κυρίως την προσβλητική στάση και συμπεριφορά σε βάρος γιατρών εργαζομένων και γενικά την απαξιωτική σας στάση έναντι του ΕΣΥ. Αν κινηθείτε πάνω στα προηγούμενα, αντιμετωπίζοντας με ειλικρίνεια τα προβλήματα της υγείας, είμαστε διατεθειμένοι να συμβάλουμε με θετικές προτάσεις.
      Τότε θα έχει νόημα η πρόταση του κυρίου Πρωθυπουργού -την οποία διάβασα στο αίτημά του προς την Πρόεδρο της Βουλής- για συναίνεση και συνεννόηση. Ναι, με αυτούς τους όρους. 
      	Κλείνοντας, θέλω να κάνω δύο προειδοποιήσεις.
      	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σκουλάκη, γιατί θα αναλώσετε και το χρόνο της δευτερολογίας σας. Ήδη έχετε πάρει εξίμισι λεπτά από τη δευτερολογία σας. 
      	ΕΜΜΑΝΟΥΗΛ ΣΚΟΥΛΑΚΗΣ: Πρώτον, δεν θα ανεχθούμε εφεξής τη διασπορά των βαρέων περιστατικών –καρδιολογικών, νευροχειρουργικών- και θα παρακολουθήσουμε οι ίδιοι τη διαδικασία. Μπορούμε, όπως ξέρετε. 
      	ΝΙΚΗΤΑΣ ΚΑΚΛΑΜΑΝΗΣ: Και για τον ΞΕΝΙΟ ΔΙΑ να μας πείτε.
      	ΕΜΜΑΝΟΥΗΛ ΣΚΟΥΛΑΚΗΣ: Δεύτερον, δεν θα ανεχθούμε την εξώθηση σε διαδικασίες αναμονής σε πολύμηνη λίστας ογκολογικών ασθενών που έχουν την ανάγκη μιας χημειοθεραπείας σωτήριας. Δεν θέλω να πω τίποτα άλλο, για να μην πανικοβάλω την ελληνική κοινωνία. Ξέρετε τι λέω. Και οι δύο αυτές καταστάσεις είναι παράγωγες των πειραματισμών σας, προκειμένου να φανεί επιτυχές το εγχείρημα των ράντζων! Θα πάμε στα νοσοκομεία και θα παρακολουθήσουμε όλα τα θέματα από πρώτο χέρι και χωρίς τηλεοράσεις. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκουλάκη. 
      	Το λόγο τώρα έχει ο κ. Βύρων Πολύδωρας, ως Κοινοβουλευτικός Εκπρόσωπος της Νέας Δημοκρατίας. 
      	ΒΥΡΩΝ ΠΟΛΥΔΩΡΑΣ: Καλά, ούτε αστυνομικό μυθιστόρημα δεν υπάρχει με τέτοιο σασπένς για τον ΞΕΝΙΟ ΔΙΑ! Φταίτε και εσείς. Γιατί δεν μας λέτε τι είναι ο ΞΕΝΙΟΣ ΔΙΑΣ;  Ο κ. Σκουλάκης, παρόλο που δέχτηκε επίμονα ερωτήματα από τον κ. Κακλαμάνη, δεν απάντησε και έτσι εμείς όλοι, οι μη ειδικοί, μένουμε στο σκότος. Διαμαρτύρομαι.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      	ΕΜΜΑΝΟΥΗΛ ΣΚΟΥΛΑΚΗΣ: Δεν το άκουσα, κύριε συνάδελφε, από κεκτημένη ταχύτητα. 
      	ΒΥΡΩΝ ΠΟΛΥΔΩΡΑΣ: Μα, τι να πω; Επίμονα σας ερωτούσε ο κύριος Υπουργός τι είναι ο ΞΕΝΙΟΣ ΔΙΑΣ και αν έχετε να μας πείτε κάτι για τον ΞΕΝΙΟ ΔΙΑ. 
      	ΕΜΜΑΝΟΥΗΛ ΣΚΟΥΛΑΚΗΣ: Επειδή είναι ανέντιμο χτύπημα κάτω από τη ζώνη, ζητώ το λόγο επί προσωπικού. 
      	ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό θέμα, κύριε Σκουλάκη. 
      ΒΥΡΩΝ ΠΟΛΥΔΩΡΑΣ: Να μιλήσει, κύριε Πρόεδρε, στο τέλος. 
      ΠΡΟΕΔΡΕΥΩΝ (Ιωάννης Τραγάκης): Αν θέλετε, κύριε Σκουλάκη, το λόγο επί προσωπικού, στο τέλος…
      ΕΜΜΑΝΟΥΗΛ ΣΚΟΥΛΑΚΗΣ: Επειδή είναι τρίτη φορά που ο κύριος Υπουργός έκανε επίθεση, ζητώ το λόγο επί προσωπικού. 
      ΠΡΟΕΔΡΕΥΩΝ (Ιωάννης Τραγάκης): Θα τον  πάρετε, κύριε Σκουλάκη, όταν τελειώσει ο κύριος συνάδελφος. 
      ΒΥΡΩΝ ΠΟΛΥΔΩΡΑΣ: Κύριε Σκουλάκη, δεν ήξερα ότι θα προσέθετα τόση ένταση με το να επαναφέρω το θέμα…
      ΠΡΟΕΔΡΕΥΩΝ (Ιωάννης Τραγάκης): Εκτονώθηκε η ένταση.
      ΒΥΡΩΝ ΠΟΛΥΔΩΡΑΣ: Είναι, όμως, μια εκκρεμότητα στην Αίθουσα. 
      Κυρίες και κύριοι συνάδελφοι, είμαι στη δυσάρεστη θέση να διαπιστώσω ότι η συζήτηση ήταν καλής προαιρέσεως και από τα δύο μέρη. Δεν έχω το δικαίωμα να αμφισβητήσω αυτό. Όμως, ήταν ωφέλιμη μόνο κατά το μέρος της απαντήσεως του Υπουργού, διότι «έπασχε αοριστίαν», όπως λέμε στα νομικά. 
      Ούτε μπορώ να δεχθώ από την ανάπτυξη του πρώτου επερωτώντος ως σοβαρό επιχείρημα ότι ακολουθήθηκε παρελκυστική τακτική και αναγορεύτηκε η εξαφάνιση των ράντζων ως κεντρικό θέμα της πολιτικής του Υπουργείου Υγείας. Τούτο διότι η εξαφάνιση των ράντζων, ως στόχος εικοσαετίας τουλάχιστον –όσο θυμάμαι εγώ- εφόσον επιτυγχάνεται, είναι θέμα προς δημόσιον έπαινον. 
      Δεν είχα, δηλαδή, την απαίτηση από την Αντιπολίτευση, έστω για τη συμβατικότητα του τρόπου, να μου πει, να εξάρει το σχήμα και το αποτέλεσμα με τα ράντζα του Υπουργείου Υγείας, αλλά ήθελα να μην αποτελέσει αντικείμενο της κριτικής σας, από σοβαρή ευφυΐα ως τρόπος αυτοπροστασίας σας. 
      Δεν είναι δυνατόν κάτι που είναι επίτευγμα του έτους στον απολογισμό 
      -που δεν είναι το μόνο επίτευγμα- να αποτελεί και αντικείμενο ελέγχου κατά αυτόν τον γενικό αόριστο και εν τέλει κατά τρόπον που εκθέτει εσάς, κύριοι συνάδελφοι επερωτώντες. 
      Δεν μπορώ να μη δεχθώ ως άδικη την επιμονή σας στο σύστημα που επεχείρησε ο κ. Κακλαμάνης να συνεννοηθούμε με τις ασφαλιστικές εταιρείες, μήπως πάρουν ασθενείς με το ίδιο τιμολόγιο, μια διαπραγμάτευση που την έβγαλε εις πέρας ως διαμεσολαβητής ο κ. Γιαννόπουλος. Καθαρά πράγματα και τίμια λόγια που απήντησε ο κ. Κακλαμάνης στους επερωτώντες. 
      Δεν μπορώ να εννοήσω την επιμονή στα προαναγγελθέντα από πλευράς του κ. Σκουλάκη: «Ξέρεις τα φτιάχνεις με τις ασφαλιστικές εταιρείες για να ιδιωτικοποιήσεις την υγεία». Δεν μπορώ να δεχθώ ότι είναι μικρής σημασίας ή αντιπερισπασμός το γεγονός ότι το διαχειριστή στη Λάρισα τον συνέλαβαν να κάνει κλοπή και υπεξαίρεση και απάτη και όλο τον ποινικό κώδικα και τον έθεσε στη διάθεση της δικαιοσύνης και του εισαγγελέως η παρούσα Κυβέρνηση. 
      Ξέρετε γιατί; Διότι αυτό ακριβώς ήρθαμε να πράξουμε. Να διακόψουμε τη συμφιλίωση με το έκνομο. Εσείς μας προτρέπετε και τώρα ακόμη να μείνετε συμφιλιωμένοι και να «χορεύετε ταγκό» ως διοίκηση, πολιτική ή ΠεΣΥΠ με το έκνομο. 
      ΛΕΩΝΙΔΑΣ ΓΡΗΓΟΡΑΚΟΣ: Με τίποτα αυτό! 
      ΒΥΡΩΝ ΠΟΛΥΔΩΡΑΣ: Με το έκνομο! 
      Τότε, λοιπόν, πρέπει να πείτε «Συγχαρητήρια, κύριε Κακλαμάνη!» και γι αυτό το επεισόδιο…
      ΕΚΤΟΡΑΣ ΝΑΣΙΩΚΑΣ: Να του πούμε συγχαρητήρια, επειδή διόρισε τον Δεληκούκο;
      ΒΥΡΩΝ ΠΟΛΥΔΩΡΑΣ: Να σας πω, κύριε Νασιώκα…
      ΠΡΟΕΔΡΕΥΩΝ (Ιωάννης Τραγάκης): Κύριε Νασιώκα, μην διακόπτετε. 
      ΒΥΡΩΝ ΠΟΛΥΔΩΡΑΣ: Να σας πω, κύριε Νασιώκα. 
      Θα του πείτε συγχαρητήρια διότι «Ετσάκωσες στο παράνομο και φέρνεις νοικοκύρεμα στη δημόσια υγεία, που εμείς για πέντε ή δέκα χρόνια δεν μπορούσαμε να το κάνουμε». Για ποιο χρόνο δρούσε; 
      Έχω ερώτηση, κύριε Υπουργέ, τώρα προς εσάς. Θα ήθελα σας παρακαλώ να κάνετε μια διευκρίνιση στη δευτερολογία σας, να μου πείτε το μήκος της δραστηριότητας του παράνομου εκείνου υπαλλήλου. Δεν είναι ένας. Καταλαβαίνετε για τι μιλάμε; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το 2001.
      ΒΥΡΩΝ ΠΟΛΥΔΩΡΑΣ: Το 2001. 
      Αυτά είναι ζητήματα διοικήσεως. Είναι σκοπός και τρόπος για κάθε ευνομούμενη πολιτεία. Διότι αν καθηλώσουμε τα πράγματα στις υποδομές, στον εξοπλισμό, στις νέες μονάδες, όπως θα είναι ίσως ο ένδοξος απολογισμός του ΠΑΣΟΚ, θα πρέπει να σας πληροφορήσω ότι κανένας δεν μπορεί να αμφισβητήσει ούτε προτίθεμαι εγώ να σας πω: «Ξέρετε, δεν χτίσατε κέντρα υγείας. Δεν συμβάλατε στο «Θριάσιο», στο «Αττικό», με τη διαφορά όμως –όπως είπε ο κ. Γρηγοράκος- να είναι σε μια ενότητα διοικητικής και πολιτικής πράξεως. Δηλαδή, εμείς βάλαμε στο Χαϊδάρι το «Αττικό», εμείς ξεκινήσαμε το Θριάσιο», εμείς προχωρήσαμε. Είχε μακρά πορεία βραδύτητας και καθυστέρησης. Τελικά έγινε, αλλά δεν είναι αυτό το θέμα. 
      Θέλω να σας παρακαλέσω, κύριοι συνάδελφοι, όπως και εσάς, κύριε Υπουργέ, να συνεννοηθούμε σε δύο πράγματα, στη λειτουργία, στην αποτελεσματικότητα. Γι αυτό σας επαινώ δημόσια για τα ράντζα και για την ευνομία στο Εθνικό Σύστημα Υγείας. Να θέσουμε όλο το σύστημα στην υπηρεσία του Έλληνα ασθενούς, δηλαδή, της ελληνικής δημόσιας υγείας. 
      Πού είδατε τον υπαινιγμό, παραδείγματος χάριν, με τον οποίο προέκυψε ορολογικό ζήτημα, ότι θα φέρουμε το αμερικανικό ΕΣΥ; Δεν πρόκειται περί του αμερικανικού ΕΣΥ.
      Πρόκειται περί του καλύτερου συστήματος ασφαλίσεως των όρων υγείας ή υγιεινής, με αλλεπάλληλους ελέγχους και με συστήματα, τα οποία είναι τα πιο προηγμένα: για την επιδημία –σας τα είπε ο κύριος Υπουργός- για την ασθένεια, για χίλια πράγματα τα οποία έχουν ένα σύστημα ελέγχου, πού βρίσκεται, δηλαδή, η απειλή  ως προς τη δημόσια υγεία. Αυτό θα φέρει.
      Θέλω να σας πω ότι ο δίκαιος λόγος διατυπώνεται –και το χρησιμοποιώ αυτό ως προτελευταίο σημείο της παρεμβάσεώς μου- από μια ρωμαλέα πένα σήμερα στην «ΕΛΕΥΘΕΡΟΤΥΠΙΑ». Δεν ξέρω αν το είδατε. Είναι ένας φίλος μας, φίλος για τους περισσότερους, φίλος μου που τον θαυμάζω και τον τιμώ. Είναι ο Περικλής Κοροβέσης, που γράφει στην «ΕΛΕΥΘΕΡΟΤΥΠΙΑ» σήμερα μια ωραία επιφυλλίδα με τίτλο: «Ο Σουηδός ασθενής» και λέει για τη δημόσια υγεία που υπηρετεί ο Νικήτας Κακλαμάνης και η Κυβέρνηση του Κώστα Καραμανλή.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το έχω διαβάσει.
      ΒΥΡΩΝ ΠΟΛΥΔΩΡΑΣ: Διαβάζω: «Ρώτησα τον οικογενειακό μου γιατρό για το πού πρέπει να πάω για να κάνω μια εγχείρηση στο αριστερό μου μάτι. Χωρίς κανένα δισταγμό μού πρότεινε το Γενικό Νοσοκομείο Αθηνών «Η Ελπίς». Ήταν ένα νοσοκομείο που δεν είχα ξανακούσει. Και προσήλθα εντελώς ουδέτερα. Και βρέθηκα στη χώρα του Κάφκα». Κρατήστε σημειώσεις. «Ακόμη και η αρχιτεκτονική του νοσοκομείου παρέπεμπε σε νοσοκομείο του Α΄ Παγκοσμίου Πολέμου. Το κεντρικό κτήριο ήταν σκεπασμένο με λινάτσες και δεν ήξερες αν είχε καταρρεύσει ή το ανακαίνιζαν. Στα εξωτερικά ιατρεία οι άνθρωποι ήταν στριμωγμένοι. Δεν ξέρω γιατί μου θύμιζαν αιχμαλώτους. Η πρώτη αντίδραση ήταν να σηκωθώ να φύγω. Ευτυχώς που δεν το έκανα. Θα έχανα την καλύτερη οφθαλμολογική κλινική της Αθήνας, με τα πιο σύγχρονα χειρουργεία. Στη Β΄ χειρουργική κλινική όπου βρέθηκα, ήταν σαν να ήμουν σε άλλη χώρα. Και αυτό το διαμάντι αποδίδεται στο διευθυντή του τμήματος, το δρα κ. Νίκο Τσόπελα. Το προσωπικό ήταν εξαίρετο. Ας δεχθούν από αυτήν τη θέση τις δημόσιες ευχαριστίες μου. Και άθελά μου άρχισε να με απασχολεί…»
      ΛΕΩΝΙΔΑΣ ΓΡΗΓΟΡΑΚΟΣ: Το ΠΑΣΟΚ σ’ αυτό δεν έχει συμβάλει;
      ΒΥΡΩΝ ΠΟΛΥΔΩΡΑΣ: Με συγχωρείτε. Μην καταστρέφετε το λόγο…
      Συνεχίζω: «…Και άθελά μου άρχισε να με απασχολεί το πρόβλημα της δημόσιας υγείας, που αυτή τη βδομάδα θα γίνει επίκαιρο με το νομοσχέδιο που θα κατατεθεί στη Βουλή από το Υπουργείο Υγείας και που, σύμφωνα με δημοσιογραφικές πληροφορίες, θα είναι «αμερικανικού τύπου»».
      Κάνει λάθος και ο Περικλής Κοροβέσης, όπως και εσείς.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ο μεν κ. Κοροβέσης δικαιολογείται. Οι συνάδελφοι του ΠΑΣΟΚ όμως…
      ΒΥΡΩΝ ΠΟΛΥΔΩΡΑΣ: Εντάξει.
      «Δηλαδή η δημόσια υγεία θα γίνει ιδιωτικό εμπόρευμα». Τι θέλω να πω; Έκανε το λάθος. Δεν βγαίνει η ζωή και η πολιτική και ο ευαίσθητος τομέας της υγείας με προπετάσματα καπνού και με συνθηματολογία.
      Η δημοτικότητα –το λέω επειδή σας ενοχλεί- του Νικήτα Κακλαμάνη συναρτάται με το αποτέλεσμα που φέρνει. Μας πείθει το Υπουργείο Υγείας της Νέας Δημοκρατίας ότι εργάζεται για μια δημόσια υγεία την οποία παρέχει τίμια, εγγυημένα από πλευράς λειτουργίας του ΕΣΥ, το οποίο το αφήσατε στην αδράνεια, το αφήσατε στην κατρακύλα και δεν μπορέσατε να το κρατήσετε εκεί που έπρεπε. Εμείς τώρα το ανασκευάζουμε, το αναθεωρούμε, του προσδίδουμε το διοικητικό τόνο τη λειτουργία και τη λειτουργικότητα για το αποτέλεσμα, που είναι το αγαθό της δημόσιας υγείας στην Ελλάδα.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΒΥΡΩΝ ΠΟΛΥΔΩΡΑΣ: Θέλω να σας πω μια τελευταία λέξη και με αυτήν τελειώνω, κύριε Πρόεδρε. Ουδείς μηδενίζει κανέναν. Εμείς θέλουμε να δεχθούμε τη συνέχεια, να δούμε ότι το Εθνικό Σύστημα Υγείας είναι κάτι που προσέφερε στον ελληνικό λαό, αλλά είναι χρήσιμο να θυμόμαστε τις κατσαρίδες που υπήρχαν. Δεν θέλουμε να υπάρχουν. Μπορεί να βρεθούν και σήμερα. Είναι πόλεμος. Είναι ασήμαντο; Δεν είναι ασήμαντο. Καθώς επίσης, μαζί με το επεισόδιο που ανέφερε στην έναρξη της ομιλίας του ο Νικήτας Κακλαμάνης, θέλω να σας θυμίσω –κι εδώ είναι ευθύνη και πολιτικό έργο- τα «πιράνχας» του Αλέκου Παπαδόπουλου, τα οποία φυσικά δεν φαντάζομαι να τα έλεγε για διοικητικές και πολιτικές ευθύνες της Νέας Δημοκρατίας. Τα έλεγε για διοικητικές και πολιτικές ευθύνες του ΠΑΣΟΚ, φίλοι μου. Να μην τα ξεχνάμε αυτά! Και να μας δίνετε όχι μόνο την κριτική σας ευθυδικία, αλλά και τον έπαινο για ό,τι επιτυγχάνουμε, προπαντός στον τομέα της υγείας. 
      Συγχαρητήρια, κύριε Κακλαμάνη, κύριε Γιαννόπουλε, κύριε Κωνσταντόπουλε και σ’ όλο το επιτελείο σας γι’ αυτό το ουσιαστικό έργο στον τομέα της δημόσιας υγείας εν Ελλάδι, με την Κυβέρνηση του Κώστα Καραμανλή.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Αθανάσιος Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η κακοδαιμονία του ελληνικού υγειονομικού συστήματος είναι γνωστή και δεν είναι τωρινή, έρχεται από το παρελθόν. Έχουν γίνει προσπάθειες και στο παρελθόν και το ΕΣΥ ήταν ένας καινοτόμος θεσμός που προσέφερε πολλά, πλην όμως δεν έλυσε όλα τα προβλήματα, δεν ολοκληρώθηκε, έμεινε στη μέση και από εκεί και πέρα δεν μπορεί να ανταποκριθεί στις ανάγκες της υγείας που συνεχώς αυξάνουν και αυτό είναι φυσικό και το ξέρουμε όλοι μας. Δεν είναι σήμερα τα πράγματα και οι απαιτήσεις όπως ήταν πριν από δέκα, είκοσι, τριάντα χρόνια. 
      Ένα βασικό στοιχείο της κακοδαιμονίας αυτής είναι οι χαμηλές δημόσιες δαπάνες για την υγεία που, δυστυχώς, φέτος είναι στο 2,7% του ΑΕΠ –2,9% ήταν πέρυσι- πάρα πολύ χαμηλό ποσοστό και για μας πρέπει, τουλάχιστον, να υπερδιπλασιαστεί αν θέλουμε να έχουμε ένα ευπρεπές δημόσιο σύστημα υγείας.
      Μεγάλο πρόβλημα υπάρχει από τις τεράστιες ελλείψεις σε νοσηλευτικό προσωπικό και το ξέρουμε όλοι πάρα πολύ καλά. Υπάρχουν πάνω από εικοσιπέντε χιλιάδες κενές θέσεις νοσηλευτικού προσωπικού και μάλιστα με τους παλιούς ξεπερασμένους κανονισμούς και οργανισμούς των νοσοκομείων. Και, δυστυχώς, οι διακηρύξεις ότι θα προσληφθούν τεσσεράμισι χιλιάδες που είναι ένα πολύ μικρό νούμερο γιατί εν τω μεταξύ φεύγουν και άλλοι πάρα πολλοί κάθε χρόνο –αυτές οι προσλήψεις που υποτίθεται ότι επρόκειτο να πραγματοποιηθούν το 2004 δεν πραγματοποιήθηκαν και το 2005 προχωράει και πολύ λίγα έχουν γίνει- δεν προχωρούν. 
      Ένα από τα προβλήματα, βέβαια, της κακοδαιμονίας εκφράζεται και με την ύπαρξη των ράντζων, αυτά τα ράντζα που τόσο πολύ έχουν κατηγορηθεί και είναι γεγονός ότι είναι μία κατάσταση ουσιαστικά τριτοκοσμική. Το θέμα είναι όμως γιατί τα έχουμε τα ράντζα. Τα έχουμε γιατί πρώτα, πρώτα πάσχουμε όσον αφορά την πρωτοβάθμια φροντίδα υγείας. Πάρα πολλοί ασθενείς θα μπορούσαν να μην φθάνουν στα νοσοκομεία αν είχαμε οργανωμένο σύστημα όσον αφορά την πρωτοβάθμια φροντίδα υγείας με ανεπτυγμένα κέντρα υγείας ιδιαίτερα αστικού τύπου που στις πόλεις δεν υπάρχουν. Από τα τετρακόσια ογδόντα κέντρα υγείας που θα έπρεπε να έχουμε σύμφωνα με τις αρχικές διακηρύξεις του ΕΣΥ δεν έχουμε ούτε διακόσια και αυτά αγροτικού τύπου και υπάρχουν επίσης τα επαρχιακά νοσοκομεία τα οποία έχουν μεγάλες αδυναμίες. Αυτό δημιουργεί μία ανασφάλεια και στέλνει πάρα πολύ κόσμο  στα νοσοκομεία, ιδιαίτερα στα μεγάλα νοσοκομεία του κέντρου και ο καθένας επιδιώκει να πάει στο καλύτερο νοσοκομείο και να έχει την καλύτερη περίθαλψη από τους καλύτερους δυνατόν γιατρούς. 
      Το πρόβλημα, λοιπόν, είναι ότι φθάνοντας σ’ αυτά τα μεγάλα νοσοκομεία πάρα πολλοί, πολλοί περισσότεροι απ’ ό,τι κανονικά θα μπορούσαν κάπου αλλού να έρχονται, αυτοί οι άνθρωποι δεν μπορούν να διεκπεραιωθούν γρήγορα. Είπε ο κύριος Υπουργός πόσος χρόνος απαιτείται. Απαιτείται, δυστυχώς, πολύς χρόνος μέσα στα τμήματα των επειγόντων περιστατικών. Και να σας πω παραδείγματα; Πάει ένας άρρωστος εκεί και πρέπει να εξεταστεί. Χρειάζεται να κάνει μία αξονική τομογραφία. Δεν υπάρχει προσωπικό. Πρέπει να συνοδευτεί από αναισθησιολόγο. Δεν υπάρχει αναισθησιολόγος. Πρέπει να ακολουθήσει στη συνέχεια μία διαδρομή έως τα εργαστήρια και από εκεί και πέρα πρέπει να γίνει εξέταση, να μελετηθεί. Όλα αυτά δεν είναι συντονισμένα, δεν είναι συγχρονισμένα. Οι εξετάσεις που γίνονται στα νοσοκομεία πρέπει να πηγαίνουν χέρι με χέρι, να κουβαλιόνται από το προσωπικό και να πηγαίνουν οι γιατροί μετά να παίρνουν τις απαντήσεις. Όλα αυτά είναι μεγάλη σπατάλη χρόνου εκτός του ότι δεν λειτουργούν συνεχώς τα χειρουργεία και τα μηχανήματα υψηλής τεχνολογίας που θα έπρεπε αν είναι δυνατόν να λειτουργούν και όλο το εικοσιτετράωρο. Αυτό όμως στοιχίζει πάρα πολύ, λιμνάζουν οι ασθενείς.
      Επίσης, ασθενείς που έχουν τελειώσει τις εξετάσεις, τη νοσηλεία τους ενδεχομένως και τη θεραπεία τους πολλές φορές λιμνάζουν μέσα στις κλινικές γιατί δεν υπάρχει η δυνατότητα να διακομιστούν αλλού. Δεν υπάρχουν κέντρα αποκατάστασης, δεν υπάρχουν κλινικές των ασφαλιστικών ταμείων. Οι κλινικές του ΙΚΑ δεν παίρνουν ασθενείς για παράδειγμα που έχουν τραχειοστομία ή κατακλίσεις και αυτοί μπορεί να μείνουν μήνες και να πιάνουν ένα κρεβάτι σε ένα νευροχειρουργικό τμήμα που είναι πολύτιμο και που θα μπορούσε να εξυπηρετήσει πάρα πολλούς ασθενείς, ενώ ο άλλος ασθενής δεν έχει ανάγκη ένα τέτοιο κρεβάτι.. 
      Με τις νέες ρυθμίσεις υπήρξε μία σχετική αποσυμφόρηση ως προς τα ράντζα. Και εδώ πρέπει να πούμε ότι το ό,τι άνοιξαν τις πόρτες και τα στρατιωτικά νοσοκομεία είναι κάτι πάρα πολύ καλό και έπρεπε να έχει γίνει ήδη από πολύ νωρίτερα και θα πρέπει να τις ανοίξουν διάπλατα.
      Από την άλλη, και τα μικρά επίσης νοσοκομεία εντάχθηκαν σε αυτό το σύστημα, πλην όμως, κύριε Υπουργέ, δεν μπορούν να εξυπηρετήσουν όλα τα περιστατικά και το ξέρετε πολύ καλά. Πείτε ότι πηγαίνει κάποιος σε ένα νοσοκομείο που δεν έχει αξονικό τομογράφο. Θα πρέπει μετά να διακομιστεί, να ξαναγυρίσει και αν χρειαστεί να κάνει μία αξονική τομογραφία ή αν δημιουργηθεί κάποιο πρόβλημα στη διάρκεια της νύχτας ή την άλλη μέρα, τότε καταλαβαίνετε ότι αυτός ο κόπος το κόστος, οι κίνδυνοι θα είναι διπλοί και τρίδιπλοι.
      Επίσης, υπήρξε μία τεχνητή αποσυμφόρηση, κύριε Υπουργέ. Πήγα στο «Θριάσιο» μετά από μέρα εφημερίας. Και επειδή είπατε ότι διεκπεραιώνονται γρήγορα, θα σας πω το εξής. Ήταν, τουλάχιστον, δέκα ασθενείς στις 12 η ώρα το μεσημέρι που περίμεναν από τα μεσάνυχτα και τις πρώτες πρωινές ώρες και δεν είχαν ακόμη διεκπεραιωθεί και διαμαρτύρονταν. Πήγαμε στα τμήματα και εκεί σε κάθε θάλαμο – επειδή είμαι από αυτούς που έχουν φτιάξει το «Θριάσιο» Νοσοκομείο και ξέρουμε ότι υπάρχουν τρία-τέσσερα κρεβάτια σε κάθε θάλαμο, εδώ - υπήρχαν τέσσερα-πέντε, ήταν δηλαδή ένα-δυο κρεβάτια παραπάνω. Αυτό είναι μία τεχνητή εξαφάνιση των ράντζων εις βάρος της ποιότητας της νοσηλείας με επιβάρυνση του προσωπικού και το ξέρετε πάρα πολύ καλά.
      Επίσης ελέχθη από τον κύριο Υπουργό –και ξέρετε πόσο ηρωικά παλεύει το ιατρικό και νοσηλευτικό προσωπικό κάτω από αυτές τις συνθήκες- ότι ποτέ δεν έμειναν απλήρωτες εφημερίες και υπερωρίες προσωπικού. Αν, κύριε Υπουργέ, αυτό το επαναλαμβάνετε, σας δηλώνω ότι πήγαμε με τον Αλέκο Αλαβάνο, τον Πρόεδρο του Συνασπισμού, στο «Αττικό» Νοσοκομείο και ήταν φάτσα στην προμετωπίδα του νοσοκομείου αναρτημένο το εξής πανώ: «Ζητάμε να πληρωθούμε τα δεδουλευμένα μας». Το υπέγραφαν οι γιατροί που είχαν τρεις μήνες να πληρωθούν. Όταν ρωτήσαμε το διοικητή του νοσοκομείου γιατί δεν τους έχουν πληρώσει τρεις μήνες, πήραμε την απάντηση ότι ήταν πέντε οι μήνες που ήταν απλήρωτοι οι γιατροί. Επομένως να μη λέμε ότι δεν έχουν υπάρξει καθυστερήσεις.
      Επίσης, έχουν γίνει διάφορες διακηρύξεις ότι στο «Θριάσιο» Νοσοκομείο –και συγχωρήστε μου την ευαισθησία επειδή είναι στην πατρίδα μου, την Ελευσίνα- θα λειτουργήσει –και αυτό διακηρύσσεται χρόνια τώρα- Κέντρο Εμφραγμάτων, Μονάδα Τεχνητού Νεφρού και τώρα προστέθηκε –και έγιναν μεγαλοπρεπώς προχθές τα εγκαίνια- και το Κέντρο Εγκαυμάτων. Όμως με ποιο προσωπικό θα λειτουργεί, όταν ξέρουμε ότι το προσωπικό εκεί έχει τεράστιες ελλείψεις και μαζί με τις άλλες ελλείψεις που είχε προστέθηκαν και αυτές οι αφαιμάξεις που έγιναν, όπως και από άλλα νοσοκομεία, για να ενισχυθεί το «Αττικό»; Και ακόμα αυτά τα κενά δεν έχουν αναπληρωθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό την υπομονή σας, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Την έχετε, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Θα ήθελα να αναφέρω και κάτι άλλο, κύριε Υπουργέ, και παρακαλώ θα ήθελα την προσοχή σας και μια απάντηση. 
      Λέμε ότι οι γιατροί δουλεύουν και μάλιστα ότι δουλεύουν εντατικά. Πόσες ώρες πρέπει να δουλεύουν οι γιατροί; Υπάρχουν κοινοτικές οδηγίες που λένε ότι από το 2005 θα πρέπει να δουλεύουν σαράντα οκτώ-πενήντα ώρες την εβδομάδα. Οι γιατροί όταν εφημερεύουν δυο-τρεις φορές μέσα στην εβδομάδα μπορεί να φτάσουν τις εβδομήντα – ογδόντα ώρες εργασίας. Γι’ αυτό τι γίνεται; Υπάρχει κάποια σκέψη για το πώς θα αντιμετωπιστεί; 
      Έχετε και μια αδυναμία, κύριε Υπουργέ, την οποία επαναλαμβάνετε, να καταργήσουμε, ουσιαστικά, το ΑΣΕΠ. Και αυτό το θεσμοθετήσατε με το νόμο για την «Ολυμπιακή Πολυκλινική», όπου λέτε ότι από εδώ και πέρα για όλα τα νοσηλευτικά ιδρύματα δεν θα παίρνουμε τους κανονισμούς και τις διατάξεις του ΑΣΕΠ, αλλά οι ενδιαφερόμενοι θα κάνουν την αίτηση και θα εγκρίνεται η πρόσληψή τους από μια τριμελή επιτροπή…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι είναι αυτά που λέτε; Αυτά γράφει το νομοσχέδιο για την Πολυκλινική;
      ΑΘΑΝΑΣΙΟΣ ΛΕΒΕΝΤΗΣ: Βεβαίως, κύριε Υπουργέ. Νομίζω ότι γνωρίζω το θέμα. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για ξαναδιαβάστε το –σοβαρός άνθρωπος είστε- διαβάστε το πάλι να το ξανασυζητήσουμε. Μακάρι να ήταν έτσι.
      ΑΘΑΝΑΣΙΟΣ ΛΕΒΕΝΤΗΣ: Βεβαίως, έτσι είναι. Θα είναι ο Διοικητής του νοσοκομείου, ο ΠΕΣΥάρχης…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εκτός ΑΣΕΠ είναι αυτό; Αυτή τη διάταξη εσείς τη λέτε εκτός ΑΣΕΠ;
      ΠΡΟΕΔΡΕΥΩΝ (Ιωάννης Τραγάκης): Θα σας δοθεί η ευκαιρία να απαντήσετε, κύριε Υπουργέ. 
      Ολοκληρώστε, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Περιμένετε, κύριε Υπουργέ, για να σας εξηγήσω και μην προκαλείτε τη νοημοσύνη μας. Διότι λέτε ότι θα είναι ο ΠεΣΥάρχης, ο διοικητής του νοσοκομείου, ο διευθυντής της νοσηλευτικής υπηρεσίας και θα πρέπει αυτοί να κρίνουν και να φτιάξουν τον κατάλογο, ο οποίος πάει στο ΑΣΕΠ. Αν μέσα σε είκοσι μέρες δεν απαντήσει το ΑΣΕΠ, ο κατάλογος θεωρείται δεδομένος. Όταν τώρα το ΑΣΕΠ θέλει τρία χρόνια για να κρίνει, θα απαντήσει ποτέ σε είκοσι μέρες; Είναι δυνατόν; Μη λέμε τώρα τέτοιες υπερβολές, κύριε Υπουργέ! Νομίζω ότι αδικούμε τη νοημοσύνη όλων –και τη δική μας και τη δική σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε. 
      Είπε ο κ. Σκουλάκης ότι τώρα έχει γίνει θερμοκήπιο πελατειακών σχέσεων το δημόσιο σύστημα υγείας. Σε αυτό εμείς δεν θα διαφωνήσουμε, κύριε Σκουλάκη, αλλά πρέπει να πούμε ότι το ίδιο θερμοκήπιο υπήρχε και επί ΠΑΣΟΚ, δυστυχώς. Και αυτό είναι το κακό και είναι μια από τις κακοδαιμονίες του δημόσιου συστήματος υγείας.
      Εμείς πιστεύουμε ότι η αύξηση δαπανών για την υγεία, η πρόσληψη προσωπικού, το νοικοκύρεμα –για το οποίο δεν είμαστε καθόλου αντίθετοι απεναντίας- και βέβαια η περιστολή στη διασπάθιση του δημόσιου χρήματος που συχνά συμβαίνει, μπορεί να βοηθήσουν πάρα πολύ στη βελτίωση της παρεχόμενης περίθαλψης στον ελληνικό λαό. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Νασιώκας έχει το λόγο, για να δευτερολογήσει.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, δεν απάντησε βέβαια ο Υπουργός. Κατά την άποψή μου δεν απάντησε σε τίποτα απ’ αυτά που ρωτήσαμε. Κατά την άποψή μας δεν κάνει έργο, δεν απαντά στις αιτιάσεις και μου θυμίζει το λαϊκό άσμα, κύριε Πρόεδρε: «Να πεθάνει ο Άγιος Πέτρος να τη βγάλουμε και φέτος!» Λόγια για να περνάει η ώρα. Αυτό είναι εύκολο, αλλά τα προβλήματα είναι προβλήματα και πρέπει να τα αντιμετωπίσουμε.
      Ξεκινήσατε, κύριε Υπουργέ, και μας είπατε για ένα σκάνδαλο που βρίσκεται υπό έλεγχο στο Νοσοκομείο της Λάρισας.
      Καταρχάς, είμαστε αυτοί που φτιάξαμε το Σώμα Ελεγκτών Υπηρεσιών Υγείας και αυτό που ξέρω εγώ είναι ότι μετά από μια…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το σκάνδαλο δεν το ανακάλυψε το Σώμα. Η διοίκηση η καινούργια το ανακάλυψε.
      ΕΚΤΟΡΑΣ ΝΑΣΙΩΚΑΣ: Να σας απαντήσω, κύριε Υπουργέ. Μετά από πρόσκληση το Σώμα πηγαίνει και κάνει τακτικούς ελέγχους, ή διατάσσεται από τον Υπουργό μετά από πρόσκληση.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έτσι.
      ΕΚΤΟΡΑΣ ΝΑΣΙΩΚΑΣ: Λοιπόν, το ΠεΣΥΠ πρότεινε –βρήκε στοιχεία υποτίθεται- αλλά ο έλεγχος είναι σε εξέλιξη απ’ ό,τι ξέρω και…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Νασιώκα, ερωτώ εσάς: Λέτε τη λέξη «υποτίθεται»;
      ΠΡΟΕΔΡΕΥΩΝ (Ιωάννης Τραγάκης):  Παρακαλώ, κύριε Υπουργέ.
      ΕΚΤΟΡΑΣ ΝΑΣΙΩΚΑΣ: Απλά πράγματα. Θα περιμένετε να τελειώσει ο έλεγχος, κύριε Υπουργέ; Θα βγάλετε και θα καταδικάσετε εσείς; Θα σας πω σε λίγο για τον Δεληκούκο. Εσείς θα καταδικάσετε ή οι ελεγκτές και η δικαιοσύνη; Είστε πάνω από τη δικαιοσύνη εσείς;
      ΕΜΜΑΝΟΥΗΛ ΣΚΟΥΛΑΚΗΣ: Την κομπίνα …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      Κύριε Νασιώκα, συνεχίστε.
      ΕΚΤΟΡΑΣ ΝΑΣΙΩΚΑΣ: Μα σας παρακαλώ, κύριε Πρόεδρε. Διακόπτει ο κ. Υπουργός για να μου πει εμένα «υποτίθεται»; 
      Πρέπει να τελεσιδικήσει, κύριε Υπουργέ,. και όταν αποδειχθεί οι ποινές να είναι βαρύτατες για οποιονδήποτε αν πραγματικά καταχράστηκε όχι τα 100.000.000 –δεν ξέρω, πόσα είπατε εσείς αλλά έστω και 1 ευρώ και δεν ξέρω από πού τα βγάλατε, αν έχετε στοιχεία δώστε τα μας …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα κατέθεσα.
      ΕΚΤΟΡΑΣ ΝΑΣΙΩΚΑΣ: Αλλά γι’ αυτό που θα αποδειχθεί από τη δικαιοσύνη και από τον έλεγχο και είμαστε μαζί σας. Και όχι μόνον εκεί. Παντού, κύριε Υπουργέ. 
      Γι’ αυτό είπα ότι ανακοινώνετε αυτό σαν αντιπερισπασμό, αλλά εμείς θέλουμε τα πορίσματα από τις ΕΔΕ. Γιατί βγήκατε και είπατε για το «Θριάσιο» και μετά τα μαζέψατε πίσω. Μιλήσατε για τη Ρόδο και δεν μιλάτε. Μιλήσατε για πολλά άλλα, μιλήσατε για την αποθήκη του Τζέκου και μετά δεν λέτε τι έγινε αυτή η παραπομπή στη δικαιοσύνη και η ΕΔΕ που είπατε. Και πολλά άλλα ακόμα, κύριε Υπουργέ και θα τα πούμε όλα αυτά. 
      Συμφωνούμε απόλυτα να φτάσει, αυτό που λένε συνήθως, το μαχαίρι στο κόκαλο και να αποδειχθεί και όποιος φταίει να του πάρετε το κεφάλι. Αυτό θα πει κάθαρση προς κάθε κατεύθυνση.
      Αλλά δεν μου λέτε, κύριε Υπουργέ. Γιατί διορίσατε τον Δεληκούκο; Εσείς με ρωτήσατε, τι είναι. Τον θέσατε σε διαθεσιμότητα. Εδώ και πολύ καιρό η ίδια η δικαιοσύνη τον ελέγχει. Ένα βράδυ ολόκληρο μιλούσε με κρυφή κάμερα και τον έδειχναν πως έπαιρνε τα χρήματα και πως εξεβίαζε. Και ενώ τίποτα δεν τελείωσε, τον αποκαταστήσατε εν κρυπτώ και παραβύστω. Αυτό έγινε στις 10 Δεκεμβρίου και στις 11 Φεβρουαρίου, κύριε Υπουργέ, τον διορίζετε κυρίαρχο όλων των Συμβουλίων κρίσεων της Θεσσαλίας. Γιατί το κάνατε αυτό;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δέχεστε μια διακοπή, αν επιτρέπει και το Προεδρείο;
      ΕΚΤΟΡΑΣ ΝΑΣΙΩΚΑΣ: Βεβαίως δέχομαι, αλλά να μου κρατηθεί ο χρόνος.
      ΠΡΟΕΔΡΕΥΩΝ (Ιωάννης Τραγάκης): Αφού επιτρέπει ο ομιλών, κύριε Υπουργέ, διακόπτω το χρόνο και έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχετε δίκιο, δεν σας απήντησα. Σας απαντώ τώρα.
      Είναι έτσι όπως το είπατε με τη διαφορά ότι όταν είχε διοριστεί –και ξέρετε ότι μεταξύ του διορισμού και της δημοσίευσης μεσολαβούν, τουλάχιστον, δύο μήνες- δεν είχε προκύψει το θέμα. Μόλις προέκυψε, γνωρίζετε ότι διετάχθη ΕΔΕ, γνωρίζετε ότι είναι σε διαθεσιμότητα, γνωρίζετε ότι έχει παραπεμφθεί στο πειθαρχικό και γνωρίζετε –αυτό μάλλον δεν το γνωρίζετε- ότι δεν μπορούσα να πάρω πίσω όλη την απόφαση και να ακυρώσω όλα τα ΣΚΕΙΟΠΝΙ, αλλά ήδη ο κύριος αυτός έχει αποπεμφθεί και από το ΣΚΕΙΟΠΝΙ και θα βγει συμπληρωματική απόφαση. Το γνωρίζετε και αυτό γιατί έχει δημοσιευθεί στον τοπικό Τύπο, αλλά δεν το είπατε. 
      Για τα άλλα είχατε δίκιο, αλλά γνωρίζετε πως αντιδράσαμε αμέσως μόλις προέκυψε το θέμα.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΕΚΤΩΡΑΣ ΝΑΣΙΩΚΑΣ: Δεν είναι έτσι, λοιπόν, κύριε Υπουργέ, και θα σας πω γιατί δεν είναι έτσι. Δεν είναι έτσι, γιατί τον θέσατε σε διαθεσιμότητα δεκαπέντε ημέρες. Βγήκε σε διαθεσιμότητα στις 13 Δεκεμβρίου. Από τις 28 Δεκεμβρίου χειρουργεί κανονικώς και συνεχίζει…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχει παραπεμφθεί στο πειθαρχικό.
      ΕΚΤΩΡΑΣ ΝΑΣΙΩΚΑΣ: Δεν είναι η αλήθεια. Η αλήθεια είναι αυτή που σας λέω εγώ. Δεν έχει παραπεμφθεί στο πειθαρχικό. Έχει παραπεμφθεί με απόφαση του ΠΕΣΥΠ στο ΚΕΣΥ. Αν κάτι έγινε μ’ αυτό, στείλτε μας τα στοιχεία να μας ενημερώσετε.
      Τρίτον, η υπογραφή σας της απόφασης, κύριε Υπουργέ, είναι στις 4 Φλεβάρη. Στις 11 Φεβρουαρίου είναι η Εφημερίδα της Κυβερνήσεως. Μη μου πείτε ότι δεν μπορείτε να αλλάξετε την απόφαση και να αλλάξετε το γιατρό. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν θέλω να καθυστερήσουν οι κρίσεις, κύριε συνάδελφε. Μην εκτίθεστε.
      ΕΚΤΩΡΑΣ ΝΑΣΙΩΚΑΣ: Εγώ ξέρω ότι μεγάλοι παράγοντες της Λάρισας, της Θεσσαλίας –αλλά και της ευρύτερης περιοχής- σας πίεσαν αφόρητα και θεωρήσατε ότι θα μπορούσατε να ξεφύγετε, καλύπτοντας όμως αυτό που είναι πάρα πολύ σημαντικό.
      Για να κλείσω όμως αυτό το ζήτημα και να έρθω στην ουσία, θα σας πω το εξής: Έχετε μία περίεργη θεώρηση των πραγμάτων, κύριε Υπουργέ. Θεωρείτε τις εξαγγελίες σας, έργο. Έχετε καταργήσει μέχρι τώρα καμιά δεκαριά φορές τη λίστα φαρμάκων. Υπάρχει η λίστα φαρμάκων ή όχι; 
      Ανακοινώσατε ότι όλα τα έξοδα για τις εξωσωματικές γονιμοποιήσεις θα τα πληρώνουν τα ταμεία και όλοι αυτό κατάλαβαν. Ε, εγώ σας λέω ότι πολύ δύσκολα μέχρι το τέλος της τετραετίας θα αρχίσει να γίνεται αυτό. Όμως, αυτό δεν το λέτε.
      Είπε όλη η Βουλή «μπράβο, είστε ο πρώτος Υπουργός που αξιοποιείτε μεταολυμπιακά τις ολυμπιακές υποδομές».
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό είπα;
      ΠΑΝΑΓΙΩΤΗΣ ΑΔΡΑΚΤΑΣ: Σε ένα χρόνο είπαμε.
      ΕΚΤΩΡΑΣ ΝΑΣΙΩΚΑΣ: Είπατε ότι αρχές Μάρτη, κατά πάσα πιθανότητα, θα ανοίξει για όλες τις υπηρεσίες των πολιτών. Θα ανοίξετε, πιθανώς, μέσα στο καλοκαίρι κάποια εργαστήρια. Για τους πολίτες θα δούμε πότε θα τα ανοίξετε. Αν δεσμευτείτε, εμείς θέλουμε να ακούσουμε και την καινούρια δέσμευση.
      Τέλος, θα έρθω σ’ αυτό που είπατε σήμερα και μου έκανε μεγάλη εντύπωση. Είπατε «μα ξέρετε ότι η πρωτοβάθμια φροντίδα υγείας είναι ένα περίπλοκο θέμα και αλλάζουν τα πράγματα». Είπατε «θέλει διάλογο, θέλει χρόνο, θα αργήσουμε, εσείς το ψηφίσατε τρεις φορές και δεν το κάνατε». 
      Έχω εδώ τις δηλώσεις σας και στον Τύπο και στη Βουλή, αλλά και στα μέσα ενημέρωσης, την ημέρα που ο Αλέκος Παπαδόπουλος ανακοίνωσε τα διακόσια σημεία για την περιφερειακή συγκρότηση του ΕΣΥ, τα ΠεΣΥΠ. Τότε είπατε «κάνει ένα πολύ μεγάλο λάθος, γιατί έπρεπε να ξεκινήσει από την πρωτοβάθμια φροντίδα υγείας, εγώ από εκεί θα ξεκινούσα κάθε αλλαγή και πάνω εκεί θα τα στήριζα». 
      Αυτό είπατε, αυτό δεν τηρήθηκε. Τώρα κάντε το αντίθετο. Το θέμα της Π.Φ.Υ. παραπέμπεται στις καλένδες.
      Ερχόμαστε τώρα στα ράντζα. Κατ’ αρχήν, κύριε Υπουργέ, αν θεωρείτε και εσείς και ο κ. Γιαννόπουλος και η Κυβέρνηση ότι αν ο «Ευαγγελισμός» έχει ράντζα, τότε υπάρχουν ράντζα και αν ο «Ευαγγελισμός» δεν έχει ράντζα, εξαλείφθηκαν τα ράντζα, τότε είμαστε σε άλλη λογική. 
      Ο κ. Γιαννόπουλος δήλωσε και προεκλογικά και μετεκλογικά ότι θα εξαφανίσει τα ράντζα σε δύο μήνες. Εσείς τον ανακαλέσατε στην τάξη, τον «αδειάσατε» και είπατε ότι τα ράντζα θέλουν βάθος ενός χρόνου. Είπατε «εγώ σε ένα χρόνο θα έχω τελειώσει με τα ράντζα».
      Να σας πω ότι είναι περισσότερα από τριακόσια τα ράντζα, πολλές φορές πολύ περισσότερα σε όλη την Ελλάδα σήμερα.
      Βεβαίως, ξέρετε, κύριε Υπουργέ, ότι έχουν γίνει τα μονόκλινα δίκλινα στα περισσότερα νοσοκομεία και ήταν και πριν, δεν έγιναν τώρα μόνο…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πείτε μας ένα μόνο, κύριε Νασιώκα.
      ΕΚΤΩΡΑΣ ΝΑΣΙΩΚΑΣ: Θα σας πω ένα. Σας είπε ο κ. Λεβέντης για το «Θριάσιο». Να σας πω εγώ για το Πανεπιστημιακό Νοσοκομείο της Λάρισας που έχει πενήντα ράντζα και πενήντα συγκεκαλυμμένα ράντζα τώρα, σήμερα. Θέλετε να πάμε στη Λάρισα; Να σας φιλοξενήσω στη Λάρισα, να πάμε και μία βόλτα να δούμε και πώς πάει ο έλεγχος στο Γενικό Νοσοκομείο που βγάλατε ήδη πόρισμα και να προχωρήσουμε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν μιλάμε για τη Λάρισα, κύριε συνάδελφε. Το σύστημα εφαρμόστηκε στην Αθήνα.
      ΕΚΤΩΡΑΣ ΝΑΣΙΩΚΑΣ: Τα μονόκλινα έγιναν δίκλινα, λοιπόν, τα δίκλινα τρίκλινα και τα τετράκλινα εξάκλινα. Έτσι σας λέω εγώ. 
      Βεβαίως, τα τριακόσια ράντζα είναι εκτός αυτών για τα οποία λέμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να κλείσω με ένα κατ’ εμέ κρίσιμο θέμα. Είπατε για το προσωπικό για το ΕΚΑΒ. Να τους δούμε αυτούς και να έρθουν και οι τετρακόσιοι πενήντα. Αυτή είναι καλή παρέμβαση. Εγώ όμως θα σας πω –σας το είπα και την άλλη φορά- ότι για την απένταξη των διακοσίων ενενήντα πέντε αυτοκινήτων, των εκατόν είκοσι πέντε –όσων ήταν στο πρόγραμμα, γιατί ο ένας διαγωνισμός ήταν ενταγμένος σε πρόγραμμα της Ευρωπαϊκής Ένωσης- πληρώνουμε τώρα με δική σας ευθύνη –εννοώ της Κυβέρνησής σας, όχι προσωπική δική σας- από εθνικούς πόρους.
      Γιατί το αναφέρω αυτό σήμερα; Το λέω αυτό –έχω εδώ όλα τα στοιχεία και θα τα καταθέσω στη Βουλή- γιατί, κύριε Υπουργέ, ανακαλέσατε τα τριάντα πέντε καινούρια ασθενοφόρα, ενώ είχαμε την έγκριση και σε χρήματα και από το Υπουργείο Ανάπτυξης και από το Υπουργείο Οικονομικών. Ήταν επέκταση του διαγωνισμού για τα νοσοκομεία και τα Κέντρα Υγείας όλης της χώρας, γιατί αυτό θα έδινε τη διαφορά που χρειαζόμασταν μετά τους Ολυμπιακούς Αγώνες. 
      Ξέρετε ότι μετά τους Ολυμπιακούς Αγώνες από τα διακόσια ενενήντα πέντε αυτοκίνητα και μονάδες, περίπου τα εκατόν πενήντα έμειναν στην Αθήνα και εκατόν σαράντα πήγαν στο ΕΚΑΒ στην περιφέρεια. Επίσης, εκατόν σαράντα ασθενοφόρα, αλλά από τα πιο παλιά, πήγαν στα νοσοκομεία και στα Κέντρα Υγείας.
      Τα συγκεκριμένα τριάντα πέντε που είχαμε εξασφαλίσει, υπάρχει μια ολόκληρη αλληλογραφία...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Γιατί τα απένταξε η Ευρωπαϊκή Ένωση;
      ΕΚΤΟΡΑΣ ΝΑΣΙΩΚΑΣ:  .... θα έδιναν τη διαφορά που περιμέναμε στην περιφέρεια. 
      Τώρα ξέρετε τι κάνετε; Δεν κάνετε τίποτα. Χάσατε την ευκαιρία, με δική σας ευθύνη και χάσατε και τα χρήματα, τα οποία βεβαίως πήρε το Υπουργείο Οικονομικών και κάπου αλλού τα έβαλε. Δεν έχει σημασία. 
      ΑΘΑΝΑΣΙΟΣ ΜΠΟΥΡΑΣ: Για ποιο λόγο απεντάχθησαν; 
      ΕΚΤΟΡΑΣ ΝΑΣΙΩΚΑΣ: Δεν είναι απένταξη αυτό. Να σας εξηγήσω για ποιο λόγο τα απένταξε ο κύριος Υπουργός. Γιατί δεν μπορούσε να διαπραγματευθεί. Γιατί δεν είχε την εμπειρία. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Τα βρήκαμε απενταγμένα. 
      ΕΚΤΟΡΑΣ ΝΑΣΙΩΚΑΣ: Τι μου λέτε, κύριε Υπουργέ; Ήταν ενταγμένο. Εγώ δεν ξέρω, εάν ήταν ενταγμένο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης):  Δεν το ξέρετε. 
      ΕΚΤΟΡΑΣ ΝΑΣΙΩΚΑΣ: Εσείς το απεντάξατε, αλλά ακυρώσατε την επέκταση των τριάντα πέντε  που ήταν από εθνικούς πόρους διασφαλισμένους. Εγώ το ξέρω πολύ καλά, κύριε Υπουργέ. Εσείς δεν το ξέρετε και αφήσατε το ΕΚΑΒ και όλο το σύστημα ακάλυπτο για κάτι που ήταν προγραμματισμένο και διασφαλισμένο. Και εδώ έχετε πολύ μεγάλη ευθύνη. Δεν είναι ότι δεν κάνετε έργο. Σε μερικά σημεία πάτε και πίσω, κόβετε και αυτά που είναι έτοιμα. Τότε το πρόβλημα είναι ακόμα μεγαλύτερο, κύριε Υπουργέ. 
      Ευχαριστώ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Ψεύδεστε ασυστόλως.
      ΕΚΤΟΡΑΣ ΝΑΣΙΩΚΑΣ: Λέω πάντα την αλήθεια με στοιχεία. 
      ΠΡΟΕΔΡΕΥΩΝ (Ιωάννης Τραγάκης): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, θα περιμένω τον κ΄. Γιαννόπουλο να μου απαντήσει για τα 60.000.000.000 που χάθηκαν για το «Αττικό» Νοσοκομείο. 
      Κύριε Γιαννόπουλε, θα περιμένω στην πρωτολογία σας να μας αιτιολογήσετε τα 60.000.000 που χάθηκαν για το Αττικό Νοσοκομείο. Ο Υπουργός δεν μπήκε σ’ αυτό το θέμα. 
      ΠΡΟΕΔΡΕΥΩΝ (Ιωάννης Τραγάκης):  Εξήντα δισεκατομμύρια δραχμές εννοείτε;
      ΛΕΩΝΙΔΑΣ ΓΡΗΓΟΡΑΚΟΣ: Μάλιστα, κύριε Πρόεδρε. 
      Επίσης, ο Υπουργός δεν μπήκε καθόλου στο θέμα των ναρκωτικών. Ο κύριος Υπουργός, με τη διατρανωμένη επανειλημμένως μάλιστα ευαισθησία του για τα ναρκωτικά, δεν μας είπε τίποτα για την έκθεση των Ηνωμένων Εθνών σε σχέση με τα ναρκωτικά και τη διακίνηση που γίνεται μέσα από το Αφγανιστάν –έχουμε δει την ευαισθησία σας- και τι γίνεται με τους Έλληνες ναρκομανείς, για το πού έχει φτάσει αυτή η λίστα, που δεν ακουμπάει κανείς  αυτό το θέμα. Δεν μας απαντήσατε καθόλου. 
      Εγώ, κύριε Υπουργέ, θα ήθελα να αναφερθώ στο σύστημα των ράντζων και να σας πω μερικά περιστατικά, τα οποία τα ξέρετε. Υπάρχουν φήμες από όλους και από εμάς, αλλά, οπωσδήποτε, υπάρχουν και πολιτικές και ποινικές ευθύνες.
      Πριν δύο εβδομάδες ξέρετε ότι στον «Ερυθρό» πέρασε η ομάδα ελέγχου που έχετε και έβγαλε έναν άρρωστο, του έδωσε εξιτήριο. Ευτυχώς ο γιατρός είχε το αισθητήριο και ξανάβαλε τον άρρωστο μέσα, αλλά ο άρρωστος πέθανε το πρωί. Πιστεύω ότι θα παρέμβει ο Εισαγγελέας γι’ αυτό το θέμα. Στη Βουλή των Ελλήνων τα συζητάμε αυτά.
      Στο «Σωτηρία» πριν δεκαπέντε ημέρες πήγε το 166 ασθενή με ανεύρυσμα. Εννοείται ότι δεν έπρεπε να πάει στο «Σωτηρία». Έπρεπε να πάει στο εφημερεύων νοσοκομείο που ήταν ο «Ευαγγελισμός». Φθάνοντας στην πόρτα του «Ευαγγελισμός» ο ασθενής κατέληξε. 
      Κοπέλα είκοσι-εικοσιένα ετών με υπερθυρεοειδική κρίση γύρισε έξι νοσοκομεία του Λεκανοπεδίου, βάσει του συστήματος εφημερίας που εφαρμόσατε, για να καταλήξει στα ράντζα. Το ξέρετε πολύ καλά. Σήμερα είναι στο «Αλεξάνδρα». 
      Πριν ένα μήνα κοπελιά πολυτραυματίας είκοσι δύο χρόνων πέρασε οκτώ νοσοκομεία για να πάει για γναθοχειρουργική εξέταση στο ΚΑΤ. 
      Δεν θα μιλήσουμε για τους αγροτικούς γιατρούς. Βεβαίως πρέπει να είστε υπερήφανος για τις υπηρεσίες σας, για σας και τους συνεργάτες σας, όταν μου απάντησαν σε μία ερώτησή μου ότι οι αγροτικοί γιατροί στα άγονα αγροτικά ιατρεία πρέπει να παραμένουν εκεί. Και επιμείνατε να παραμένουν εκεί. Έλα, όμως, που δεν σας ακούει κανείς, γιατί υπάρχουν και τοπικοί παράγοντες, οι οποίοι το παίζουν βαρόνοι της υγείας και λένε «εγώ είμαι εδώ και δεν ακούω τον Κακλαμάνη». Δεν φτάνει η εντολή σας μέχρι κάτω.
      Θα σας δώσω όλα αυτά τα χαρτιά, τα οποία έχω, με τις αναφορές από το άγονο αγροτικό ιατρείο που η γιατρός πληρώνεται με το παραπάνω, υπάρχει ειδικό μέρος να μείνει, υπάρχουν όλες οι προϋποθέσεις, αλλά έχει μπάρμπα στην Κορώνη. Θα σας τα καταθέσω αυτά τα χαρτιά.
      Θα σας καταθέσω βέβαια και ένα e-mail που πήρα, που λέει ένας πατριώτης μας: «Τι περιμένω από το σύστημα υγείας». Το περιμένουν και από εσάς, όπως το περίμεναν και από εμάς. Ό,τι έγινε, έγινε. Στις 7 του Μάρτη καταλογίστηκαν αυτές οι ευθύνες για όσα δεν έγιναν και έπρεπε να έχουν γίνει. 
      Λέει λοιπόν: «Τι περιμένω από το σύστημα αυτό. Να μην εξευτελίζομαι περιμένοντας στις ουρές έξω από τα ιατρεία του ΙΚΑ και των νοσοκομείων, ψάχνοντας να βρω γιατρό στις εφημερίες...». Ψάχνουμε να βρούμε γιατρούς στις εφημερίες των επαρχιακών νοσοκομείων, γιατί έχετε περικόψει, κύριε Κακλαμάνη, τις εφημερίες. Σας λέω, λοιπόν, επώνυμα ότι το προηγούμενο Σαββατοκύριακο δεν υπήρχε χειρουργός-γιατρός στους Μολάους και έτσι από τη Νεάπολη φθάσαμε στη Σπάρτη, εκατόν είκοσι χιλιόμετρα μακριά, με χειρουργικό πρόβλημα. 
      Συνεχίζει «... στιβαζόμενος  σε βρώμικους υπερπληθείς θαλάμους και διαδρόμους των νοσοκομείων. Να μην εξευτελίζομαι παρακαλώντας γιατρούς για να με αντιμετωπίσουν, αναγκαζόμενος να δίνω φακελάκι όταν είμαι νοσηλευόμενος.
      Να μην πεθάνω, όταν δεν έχω λεφτά, περιμένοντας μήνες για αντιμετώπιση σε δημόσια νοσοκομεία». Κύριε Υπουργέ, εγώ σας λέω να κοιτάξετε τη λίστα του ΚΑΤ, γιατί με προκαλέσατε προηγουμένως. Είστε τίμιος πολιτικός και γι’ αυτό θα πάρετε τηλέφωνο στο διοικητή του ΚΑΤ για να σας τα πει και ο ίδιος.  
      Το e-mail τελειώνει ως εξής: «Δεν θέλω να περιμένω για μήνες στα δημόσια νοσοκομεία για εξετάσεις και για γιατρούς, δεν θέλω να τρέχω από την επαρχία στην Αθήνα, για να βρω τη γιατρειά μου, δεν θέλω να πεθάνω στην άσφαλτο, αν έχω κάποιο τροχαίο, δεν θέλω να καταφεύγω σε πολιτικούς για να λύσω το πρόβλημα της υγείας μου, δεν θέλω να μου λένε ψέμματα οι Υπουργοί Υγείας και οι υπεύθυνοι του συστήματος». 
      Ευχαριστώ πολύ.
      ΠΑΝΑΓΙΩΤΗΣ ΑΔΡΑΚΤΑΣ: Κύριε συνάδελφε, για τους δέκα μήνες μιλάτε;
      ΛΕΩΝΙΔΑΣ ΓΡΗΓΟΡΑΚΟΣ: Εγώ ένα e-mail διάβασα.
      ΠΑΝΑΓΙΩΤΗΣ ΑΔΡΑΚΤΑΣ: Αυτό δεν κάνατε τόσα χρόνια, δεν ακούγατε την κραυγή αγωνίας του συμπατριώτη σας.
      ΛΕΩΝΙΔΑΣ ΓΡΗΓΟΡΑΚΟΣ: Δεν το κάναμε, αλλά πληρώσαμε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      Το λόγο έχει  η κ. Τσουρή.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Η αναφορά του κυρίου Υπουργού στο οικόπεδο, το οποίο επρόκειτο να παραχωρηθεί από το Νοσοκομείο της Χίου για την ανέγερση δικαστικού μεγάρου, μου δίνει την ευκαιρία να πω ότι είναι μία από τις δύο αρνήσεις για τις οποίες έχει κάνει αισθητή την παρουσία του ο διοικητής του νοσοκομείου μας. Η άλλη ήταν η άρνησή του να παραχωρήσει τη χρήση των πλυντηρίων του νοσοκομείου στον Κοινωνικό Συνεταιρισμό Περιορισμένης Ευθύνης –και το γνωρίζετε πολύ καλά, γιατί έχετε ανάλογη ευαισθησία- ο οποίος έχει αγκαλιασθεί από την τοπική κοινωνία. 
      Κύριε Υπουργέ, για να είσθε ενημερωμένος στο συγκεκριμένο θέμα, θα κάνω τρεις επισημάνσεις: Πρώτον, η ανέγερση δικαστικού μεγάρου στη Χίο δεν είναι προσωπικό μου τσιφλίκι, δεν είναι προσωπικό μου κτήμα, δεν είναι προσωπική μου ιδιοκτησία, αλλά είναι ένα σοβαρότατο κοινωνικό πρόβλημα, το οποίο απασχολεί την τοπική κοινωνία επί εικοσαετία γιατί οι υπάρχουσες συνθήκες είναι, πραγματικά, άθλιες.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Συμφωνούμε.
      ΕΛΠΙΔΑ ΤΣΟΥΡΗ: Δεύτερον, γίνεται ανταλλαγή με φορέα του δημοσίου και συγκεκριμένα με το Υπουργείο Εθνικής Άμυνας. Γιατί; Γιατί το συγκεκριμένο ακίνητο επρόκειτο να χρησιμοποιηθεί για την ανέγερση στρατιωτικών κατοικιών και τώρα πηγαίνει για την ανέγερση στρατιωτικού μεγάρου.
      Τρίτον, η τότε Υφυπουργός Υγείας και Βουλευτής του νομού ουδεμία απόφαση υπέγραψε. Δεν ξέρω ποιος σας είπε κάτι τέτοιο, αλλά έκανε τεράστιο λάθος. Το συμβούλιο διοίκησης του νοσοκομείου πήρε την απόφαση μαζί με την Ανωτέρα Ενοριακή Επιτροπή, η οποία διαχειρίζεται την τεράστιας αξίας περιουσία του νοσοκομείου μας και στην οποία προΐσταται ο σεβασμιότατος μητροπολίτης Χίου, Ψαρών και Οινουσσών. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μπορεί να υλοποιηθεί, χωρίς υπουργική απόφαση, αυτό που λέτε;
      ΕΛΠΙΔΑ ΤΣΟΥΡΗ: Βεβαίως και μπορεί.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μπορεί;
      ΕΛΠΙΔΑ ΤΣΟΥΡΗ: Μπορεί, γιατί πρόκειται για περιουσία προ του 1923 και δεν απαιτείται καν έγκριση του ΠεΣΥΠ. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απαντήστε μου: Είσθε υπέρ του να πάρει αντισταθμιστικά οφέλη το νοσοκομείο, ναι ή όχι;
      ΕΛΠΙΔΑ ΤΣΟΥΡΗ: Σας απαντώ. Εάν θεωρείτε ότι πρέπει να ζητά ο ένας φορέας του δημοσίου από τον άλλον αντισταθμιστικά οφέλη, τότε πράξτε το, αρκεί το έργο να γίνει, γιατί αυτό είναι που μας ενδιαφέρει. Όμως, κύριε Υπουργέ, δεν υπάρχει πολιτική βούληση από τα συναρμόδια Υπουργεία Δικαιοσύνης και Οικονομίας και γι’ αυτόν το λόγο κωλυσιεργούν. Θα το δείτε στην πράξη.
      Κύριε Υπουργέ, αναφερόμαστε σήμερα σε έναν τομέα ευαίσθητο και ζωτικό για όλους μας, στον οποίο, πραγματικά, θα βρίσκατε από την πλευρά μας ειλικρινείς συναινέσεις. Σε ένα διάλογο ουσίας θα βρίσκατε διάθεση στήριξης θετικών πρωτοβουλιών, εφόσον αυτές στοχεύουν στη βελτίωση της σημερινής κατάστασης. Το έχουμε αποδείξει με τη στήριξη συγκεκριμένων νομοθετικών πρωτοβουλιών σας σε συγκεκριμένες χρονικές περιόδους. 
      Λυπάμαι, όμως, γιατί πρέπει να διαπιστώσω ότι η πολιτική των εντυπώσεων έχει μικρό χρονικό ορίζοντα. Μπορεί να εξυπηρετεί βραχυπρόθεσμες σκοπιμότητες, αλλά δεν μπορεί να συγκαλύψει τα πραγματικά προβλήματα. Εξάλλου, πραγματικός κριτής είναι ο πολίτης, ο οποίος είναι και ο αποδέκτης της πραγματικότητας που βιώνει.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, έχω την εντύπωση ότι στο λόγο του Υπουργού κυριάρχησαν τα εξής χαρακτηριστικά: Βερμπαλισμός, λαϊκισμός και προβοκάτσια. Ουσιαστικά ακολουθήθηκε η τακτική του «στρίβειν δια του εντυπωσιασμού» και δεν δόθηκαν απαντήσεις για τα συγκεκριμένα θέματα τα οποία ετέθησαν. Εδώ ταιριάζει, απόλυτα, το απόφθεγμα «των εστιών ημών εμπιμπραμένων υμείς άδετε». 
      Κύριε Υπουργέ, για ποια πράγματα να μιλήσουμε; Μήπως κατασκευάζονται νοσοκομεία, μήπως διορίστηκαν γιατροί και νοσηλευτικό προσωπικό, μήπως έγιναν εξοπλισμοί; Ουσιαστικά, δεν έγινε τίποτε απ’ αυτά και βρίσκετε δικαιολογίες, ανατρέχοντας στο παρελθόν. Αυτή είναι η ουσία. 
      Όμως, το Βήμα της Βουλής δεν προσφέρεται, για να υποκαταστήσουμε μεσημβρινές τηλεοπτικές εκπομπές, παίρνοντας το ρόλο ανακριτών, δικαστών και ανησυχούντων δημοσιογράφων. Εδώ είμαστε στη Βουλή και πρέπει να μιλούμε για πολιτικά θέματα.
      	Έτσι, λοιπόν, κύριε Υπουργέ, σε σχέση με τη δημόσια υγεία, δε φταίω εγώ αν εσείς ομολογήσατε ότι όλη σας η φιλοσοφία είναι αμερικάνικη και θα σας πω γιατί. Ήδη έχετε κάνει νόμο, έχετε δράσει κατά το αμερικάνικο πρότυπο με την ανώνυμη εταιρεία που συστήσατε με νόμο, μία εταιρεία παραγωγής και διανομής υπηρεσιών υγείας στο δευτεροβάθμιο επίπεδο, όπου ασφαλιστικά ταμεία είναι μέτοχοι και έχει κερδοσκοπικό χαρακτήρα. Αναγράφεται στο νόμο. Άρα, λοιπόν, αυτό είναι το λεγόμενο HMO, το αμερικάνικο Heavy Maintenance Organization και συνεχίζουν οι ίδιοι άνθρωποι, η ίδια αντίληψη, να σας λένε για αμερικάνικα συστήματα όσον αφορά την προστασία της δημόσιας υγείας, αλλά μόνο όσον αφορά τις λοιμώξεις, όπως είπατε. Όμως, η δημόσια υγεία αφορά τις αποχετεύσεις, τις υδρεύσεις, όλες τις κοινωνικές υποδομές, αφορά το περιβάλλον κλπ. Όλες οι υπηρεσίες, ιδιωτικές και δημόσιες, που δραστηριοποιούνται στον τομέα της προστασίας, της αγωγής, της προαγωγής και της αποκατάστασης της υγείας έχουν σχέση με τη δημόσια υγεία. Το λέω έτσι, για να τελειώνει αυτό, γιατί εδώ κάτι ξέρουμε κι εμείς απ’ αυτά τα πράγματα. Μην είστε τόσο καυστικοί διότι, πράγματι, λειτουργείτε τα αμερικάνικα και έχετε κάνει νόμο. 
      Το ότι είναι αμερικάνικο δεν είναι κακό για τις λοιμώξεις. Βεβαίως, μπορεί να είναι κάτι καλό, αλλά σε σχέση με τα οικονομικά, με τον αμερικάνικο τρόπο σκέψης και τα οικονομικά της δημόσιας υγείας, βεβαίως, διαφωνούμε απόλυτα και διαφωνούμε γιατί εκεί τα κέρδη είναι πάνω από τον άνθρωπο.
      	Κύριε Υπουργέ, δεν απαντήσατε στη συγκεκριμένη καταγγελία που σας έκανα. Ποιος από σας υπέγραψε την ανάθεση στην Τράπεζα Πειραιώς των πληρωμών των λογαριασμών του Οργανισμού Περίθαλψης-Ασφάλισης Δημοσίων Υπαλλήλων;
      	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επιμένετε; Αφού επιμένετε, θα σας απαντήσω.
      	ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Θα σας πω. Όταν το πήρατε από την Αγροτική Τράπεζα, παρ’ ότι διαφωνεί το Γενικό Λογιστήριο του Κράτους, παρ’ ότι ο διαγωνισμός καταγγέλλεται από εργαζόμενους στο ελληνικό δημόσιο ότι δεν ήταν διαφανής και παρ’ ότι γνωρίζετε πολύ καλά ότι η Τράπεζα Πειραιώς δεν έχει το δίκτυο που έχει η Αγροτική Τράπεζα, όπου εξυπηρετούνται όλοι οι ασφαλισμένοι σ’ όλη την Ελλάδα, σ’ όλα τα σημεία και παρότι είναι δημοσίου χαρακτήρα τράπεζα, τα πηγαίνετε σε ιδιωτική. Απαντήστε σ’ αυτό.
      	Έχω να σας πω εν πάση περιπτώσει κάτι: Μην κάνετε επαιτεία στο Υπουργείο Δικαιοσύνης διότι αυτό δεν έχει τα λεφτά. Το Υπουργείο Οικονομίας έχει τα λεφτά. Εκεί πρέπει να πάτε, γιατί είδαμε, τελικά, ότι όλα κρέμονταν εδώ από μία μεγάλη κοινωνική προσφορά σ’ ένα νησί του Αιγαίου όπου πρέπει να συντηρηθεί ο κοινωνικός ιστός εκεί, ότι όλα επικρέμονται από το αν το Υπουργείο Δικαιοσύνης θα δώσει κάποια χρήματα. Πηγαίνετε στο Υπουργείο Οικονομίας.
      Γιατί δεχθήκατε τη μείωση του προϋπολογισμού του Υπουργείου σας; Γιατί δεχθήκατε τη μείωση του προγράμματος δημοσίων επενδύσεων; Δε σας είδαμε πουθενά να διαφωνείτε, αλλά είπατε –κι εδώ όταν είπε ο κ. Νασιώκας για τη Λάρισα- «αφήστε τη Λάρισα, εδώ για την Αθήνα ομιλώ», γιατί το μυαλό σας είναι στην Αθήνα. 
      Εν πάση περιπτώσει, το Υπουργείο Υγείας, όταν σκέφτεται έτσι, βλάπτει σοβαρά την υγεία. Το Υπουργείο Υγείας είναι για όλη τη χώρα, αλλά όπως δράτε ακόμα και στην Αθήνα, δεν προσφέρετε υπηρεσίες. Είναι «κάτω από το χαλί» αυτά που δεν πρέπει να φαίνονται. Δε χωράει πολλά το χαλί. Σε λίγο θα βγουν έξω.
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα μείνω στο ύφος και στο περιεχόμενο της πρωτολογίας μου. 
      Λυπάμαι αλλά δεν μπορώ να παρακολουθήσω τον κύριο Υπουργό. Με απογοήτευσε και σήμερα, διότι, ενώ στην αρχή προσπάθησε πραγματικά στην έκκλησή μου να τοποθετηθεί επί της ουσίας, να αποφύγει «κοκορομαχίες» και «πυροτεχνήματα», δεν το απέφυγε στη συνέχεια. Παλαιά μου τέχνη… Διακόπτοντας συνεχώς όλους τους συναδέλφους που μίλησαν, ακόμα και τον Κοινοβουλευτικό Εκπρόσωπο του Συνασπισμού και δείχνοντας εκνευρισμό που δεν κατανοώ.
      Μας είπατε, και δεν αφορά το πρόσωπό μου, κύριε Κακλαμάνη, αφού για μένα είπατε καλά λόγια, είπατε ακριβώς για να είμαι αντικειμενικός σε συναδέλφους ότι λένε ψέματα, ότι είναι τυφλοί, ότι έχουν σύγχυση. Αυτές είναι αλήθειες οι απαντήσεις στα συγκεκριμένα ερωτήματα που έχουμε κοινοβουλευτικό δικαίωμα να απευθύνουμε στην Κυβέρνηση με την επερώτηση; Περιμέναμε απαντήσεις επί της ουσίας των θεμάτων και εσείς υβρίζετε.
      Κύριε Πολύδωρα, αλληλοσυγχαίρεστε με τον κύριο Υπουργό, με γεια σας, με χαρά σας. Τα συγχαρητήρια όμως στις κυβερνήσεις τα δίνει ο ελληνικός λαός…
      	ΒΥΡΩΝ ΠΟΛΥΔΩΡΑΣ: Αφού η μικροψυχία σας δε σας αφήνει να το κάνετε εσείς.
      	ΚΩΝΣΤΑΝΤΙΝΟΣ ΓΕΙΤΟΝΑΣ:.. Αφήστε το αυτό θέλω την προσοχή του κυρίου Υπουργού, σας παρακαλώ, μην τον απασχολείτε, θέλω να με προσέξει.
      	ΠΡΟΕΔΡΕΥΩΝ (Ιωάννης Τραγάκης): Την έχετε, κύριε Γείτονα.
      	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Κακλαμάνη, δεν καταλαβαίνω τον εκνευρισμό σας, αφού μας είπατε και αισθάνεστε ότι όλα πάνε καλά στην υγεία στους δώδεκα μήνες αφού είστε ικανοποιημένος από το νέο σύστημα εφημεριών. Εκνευρίζεστε γιατί ξέρετε ότι έχουν δημιουργηθεί τραγελαφικές καταστάσεις κι αυτό δεν μπορείτε να το αρνηθείτε. Υπάρχουν τα γεγονότα. Και δεν είναι για μας πρόκληση η πρόσκληση, «ελάτε να δούμε τα ράντζα». Τα ράντζα κρύβονται και είπαμε πώς και που κρύβονται. Υπάρχουν. Ξέρετε πολύ καλά ότι εγώ προσωπικά -γιατί το είχα μελετήσει με επιτροπή το σύστημα- δεν αμφισβητώ ότι αυτό το νέο σύστημα μπορεί να αποδώσει καλύτερα από το παλιό. Τι σας είπα; Και λέω και τώρα απλά για να μην «αυτοτορπιλιστεί», γιατί αυτό κάνετε, δημιουργείστε πρώτα τις απαραίτητες προϋποθέσεις.
      Δεν σας είπα εγώ –γιατί κάτι τέτοιο υπονοήσατε από το Βήμα- να κάνετε πρώτα την πρωτοβάθμια φροντίδα για να πάμε μετά στο νέο σύστημα. Η πρωτοβάθμια φροντίδα έχει σχέση με την αναβάθμιση γενικότερα των υπηρεσιών στο σύστημα και ειδικότερα με την αποσυμφόρηση των νοσοκομείων. Σας προσδιόρισα συγκεκριμένα τις ελάχιστες προϋποθέσεις για να εφαρμοστεί το νέο σύστημα. Να λειτουργήσουν τα ΤΕΠ, να προστεθεί προσωπικό, γιατί χρειάζεται επί πλέον προσωπικό, να ενισχυθούν τα εργαστήρια. Αυτό είπα και επιμένω. Χρησιμοποιείτε τους θαλάμους ημερήσιας νοσηλείας, τους βάζετε κρεβάτια, για να φύγουν τα ράντζα από τους διαδρόμους. Πάτε τα ράντζα σε άσχετες κλινικές περιφέρετε ασθενείς στα νοσοκομεία –αναφέρθηκαν περιστατικά- Όλα αυτά είναι επικίνδυνα. Και για να χειραγωγείτε αυτό που κάνατε, φθάσατε στο σημείο να υποκαταστήσετε το ΕΚΑΒ –είναι θεσμός στο ΕΚΑΒ- στη διακίνηση από αναρμόδιους παράγοντες στο Υπουργείο και τους γιατρούς από τους διοικητές των νοσοκομείων. Αυτά είναι πολύ επικίνδυνα. Έχει ευθύνες που μπορεί να σας καταλογιστούν και προσωπικά. Να το προσέξουν λοιπόν όλοι αυτό. 
      Άρα βλέπετε πόσο σωστά και ρεαλιστικά αντιμετωπίζουμε το θέμα. Και επειδή «σηκώσατε» σήμερα τα χέρια για τις προσλήψεις από το ΑΣΕΠ, και ζητήσετε βοήθεια σας, θυμίζω ότι εμείς είμαστε εκείνοι οι οποίοι σας διευκολύναμε με τις ρυθμίσεις που φέρατε να συντομεύσουμε το χρόνο των προσλήψεων. Και έχω πει ευθαρσώς σ’ αυτήν την Αίθουσα ότι έχουμε υποφέρει όλοι όσοι έχουμε περάσει από το Υπουργείο Υγείας. Οι προσλήψεις που εγώ ενέκρινα και ανεκοίνωσα τον πρώτο μήνα που πήγα στο Υπουργείο πραγματοποιήθηκαν όταν είχα φύγει, ύστερα από δύο χρόνια, από το Υπουργείο. Σας διευκολύναμε. Γιατί όμως δεν προχωρούν οι προσλήψεις;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Το καταψηφίσατε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κάνετε και εδώ λάθος. Απεδείχθη ότι κάνετε λάθος και στρεψοδικείτε και στα δύο περιστατικά τα οποία αναφέρθηκαν…μη με κάνετε να υψώσω και εγώ τους τόνους-αλλά αναφέρθηκε και ο κ. Νασιώκας, στο συγκεκριμένο περιστατικό του γιατρού και η κ. Τσουρή απάντησε όσον αφορά το Δικαστικό Μέγαρο. Πήγατε να της καταλογήσετε ευθύνες για να δημιουργήσετε εντυπώσεις όταν έγινε μια ανταλλαγή οικοπέδων οργανισμών του δημοσίου. Αν πρέπει να ζητήσετε αντισταθμιστικά, να ζητήσετε. Ακόμη και για το Νοσοκομείο Λάρισας. Γιατί το λέτε και κατηγορείτε για εντυπώσεις; Δεν έγινε από το ΠΑΣΟΚ το Σώμα Επιθεωρητών; Ακούστε. Εάν βρέθηκε καταχραστής σε νοσοκομείο, να τον στείλετε φυλακή. Γι’ αυτό φτιάξαμε το Σώμα Επιθεωρητών. Όχι όμως για τις εντυπώσεις, να εξαπολύσετε κάθε φορά πυροτεχνήματα δυσφήμισης συνολικά του συστήματος. Δεν επιτρέπεται.
      Κύριε Υπουργέ, δείτε πραγματικά με ψυχραιμία αυτά τα οποία επισημαίνουμε για τον κοινό σκοπό. Να προσφέρουμε καλύτερες υπηρεσίες στους πολίτες μας. Και ιδιαίτερα -επειδή είμαι και Βουλευτής της Β΄ Περιφέρειας, μία κουβέντα ακόμα για το «Αττικό». Να επισπεύσετε την ανάπτυξη του «Αττικού Νοσοκομείου». Θα λύσει πολλά προβλήματα του πληθυσμού, αλλά θα λύσει και προβλήματα σ’ αυτό που προσπαθείτε να κάνετε για το νέο σύστημα. Και δεν θα χρειαζόταν να κάνετε όλα αυτά τα τραγελαφικά, σε σχέση με τα ράντζα, με το νέο σύστημα των εφημεριών, εάν είχατε προσθέσει διακόσια κρεβάτια επί παραδείγματι στο Αττικό, που μπορούσατε να τα είχατε αναπτύξει. Αυτό σας λέμε. Και μη μας λέτε ότι δεν υποβαθμίζετε το ΕΚΑΒ. 
      Κύριε Υπουργέ, να σας ρωτήσω αλήθεια; Πόσα ασθενοφόρα του ΕΚΑΒ είναι σε κίνηση; Πόσα είναι αδρανή, ύστερα από ένα χρόνο, από τα νέα ασθενοφόρα του ΕΚΑΒ; Απαντήστε σ’ αυτά τα ερωτήματα. Τελείωσα και ευχαριστώ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Ιωάννης Τραγάκης): Εσείς είχατε διπλάσιο χρόνο.
      Ορίστε, κύριε Υπουργέ, έχετε το λόγο για δεκατρία λεπτά.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Επειδή θέλω να απαντήσει στις δύο συγκεκριμένες ερωτήσεις και για λόγους δεοντολογίας και για λόγους ουσίας, που έχει την αρμοδιότητα, ο κύριος Γιαννόπουλος, θα μου βάλετε το μισό χρόνο. Για το Αττικό θα απαντήσει ο κ. Γιαννόπουλος. 
      Είσθε εν πανικώ. Είσθε εν πανικώ γιατί είσθε ένοχοι και για το παρελθόν και για το παρόν, διότι υπονομεύετε, πολιτικά εννοώ υπονομεύετε. Αν πιστεύετε ότι αυτός είναι ο ρόλος σας, με γειά σας με χαρά σας. 
      Κυρία Τσουρή, είμαστε υπέρ του να γίνει το Δικαστικό Μέγαρο στο βαθμό που εξαρτάται από εμάς, εννοώ το Υπουργείο Υγείας. Και χαίρομαι που συμφωνείτε ότι το προηγούμενο συμβούλιο διοίκησης δεν ζήτησε αντισταθμιστικά οφέλη και συμφωνείτε που το καινούργιο ζητά. Για να τελειώνουμε μ’ αυτό.
      Δεύτερον, στο Νοσοκομείο Λάρισας δεν πήγε κανένα ΣΕΥΥΠ. Η νέα διοίκηση βρήκε το σκάνδαλο και με εντολή δική μου εκλήθη το ΣΕΥΥΠ. Τρία χρόνια η προηγούμενη διοικήτρια και ο κ. Νασιώκας ως Υφυπουργός χαμπάρι δεν είχαν πάρει.
      ΕΚΤΟΡΑΣ ΝΑΣΙΩΚΑΣ: Τι λέτε τώρα;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Νασιώκα. Εσείς ακουστήκατε με προσοχή. Μη διακόπτετε. Και εσείς κάνατε προσωπικές αναφορές στον κύριο Υπουργό.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μην εκνευρίζεστε, κύριε Νασιώκα.
      Τρίτον, τα ασθενοφόρα του ΕΚΑΒ απεντάχθησαν επί των ημερών σας, γιατί υπήρχε υπέρβαση στη μία παραγγελία κατά 42% και στην άλλη κατά 27%. Επί των ημερών σας έγινε η προμήθεια. Επομένως πηγαίνετε να ρωτήσετε την Ευρωπαϊκή Ένωση γιατί δεν εδέχθη τις αιτιάσεις σας για τις υπερβάσεις κατά 42% και κατά 27%.
      Επίσης, κύριε Αντωνακόπουλε, ρωτάτε για τον ΟΠΑΔ; Νόμιζα ότι, επειδή δεν έδωσα απάντηση, δεν θα επανερχόσασταν. Ακούστε λοιπόν, κύριε συνάδελφε. Τι ανεκάλυψε η νέα διοίκηση του ΟΠΑΔ; Ότι επί τόσα χρόνια –τρία περίπου είναι ο ΟΠΑΔ- για όλα τα λεφτά του ΟΠΑΔ που κατετίθεντο στην Αγροτική Τράπεζα δεν έπαιρνε ο ΟΠΑΔ επιτόκιο. Μπαίνει λοιπόν εδώ ένα ερώτημα. Ήταν  τέτοια η συμφωνία, εκατοντάδες δισεκατομμύρια δραχμές να είναι σε μια τράπεζα χωρίς επιτόκιο;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κάνατε τη διαπραγμάτευση;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εμείς, μόλις αναλάβαμε, κάναμε διαγωνισμό. 
      Ή μήπως υπήρχε επιτόκιο, αλλά τα λεφτά δεν ξέρουμε πού πάνε;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Στη δημόσια τράπεζα.
      ΕΜΜΑΝΟΥΗΛ ΣΚΟΥΛΑΚΗΣ: Ο ΟΠΑΔ κάθε πότε παίρνει χρήματα;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και έχω ερωτήσει και τον νυν διοικητή, τον κ. Μηλιάκο, να κάνει έρευνα και να μας πει ποια ήταν η συμφωνία. Χωρίς επιτόκιο ή με επιτόκιο, οπότε γιατί δεν εδίδοντο στον ΟΠΑΔ τα χρήματα του επιτοκίου;
      Και τι έκανε η νέα διοίκηση; Έκανε διαγωνισμό απολύτως διαφανή. Πήγαν επτά τράπεζες. Την  καλύτερη προσφορά την έκανε η Πειραιώς με 2,15% επιτόκιο και τη δεύτερη αμέσως μετά με 2,05% η Αγροτική και οι άλλες παρακάτω. Και το Δ.Σ. του ΟΠΑΔ έκανε αυτό που έπρεπε να κάνει, να το δώσει στην τράπεζα που δίνει περισσότερο επιτόκιο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Δεν έχει τελειώσει το θέμα, κύριε Υπουργέ. Έχει πάει στα δικαστήρια.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έχει πάει σε κανένα δικαστήριο.
      Και το Γενικό Λογιστήριο του Κράτους, εκείνο πρέπει να μας απαντήσει κυρίως για την αρχική συμφωνία, που πήγαιναν τα λεφτά στην Αγροτική Τράπεζα χωρίς επιτόκιο. Κατά πρόχειρες εκτιμήσεις τα έσοδα που χάνονταν, επειδή δεν εδίδετο τόκος, ήταν γύρω στα 5.000.000 ευρώ ετησίως. Επί τρία χρόνια, δείτε πόσα εκατομμύρια ευρώ είναι και δείτε τι παροχές με αυτά τα λεφτά μπορούσαν να έχουν οι ασφαλισμένοι του ΟΠΑΔ.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ένα δισεκατομμύριο ευρώ  το χρόνο είναι και πάνε στην Πειραιώς για τα επιτόκια…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Γι’ αυτό σας ερωτώ. Και επιμένετε περί ΟΠΑΔ; Θέλω λοιπόν να μου απαντήσει ο προηγούμενος διοικητής, ο κ. Λάμπρου, που εκείνος είχε κάνει τη συμφωνία, πού πήγαιναν τα λεφτά του ΟΠΑΔ, εκτός αν ήταν η συμφωνία χωρίς επιτόκιο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Υπουργέ…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα σταματήσει ο κ. Αντωνακόπουλος;
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Αντωνακόπουλε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Αν θέλετε δημοκρατία…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Γνωρίζω ότι είστε σε δύσκολη θέση τώρα που πληροφορείται η Βουλή το τι έγινε. Ηρεμήστε, κύριε συνάδελφε. Αν λοιπόν ήταν χωρίς επιτόκιο, υπάρχουν πολιτικές ευθύνες, γιατί οι συναρμόδιοι Υπουργοί εδέχθησαν να είναι χωρίς επιτόκιο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Θα επανέλθει το θέμα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτή είναι η κατάσταση στον ΟΠΑΔ. Και αντί να πείτε συγχαρητήρια στη νέα διοίκηση, που διασφάλισε 2,15% επιτόκιο, την εγκαλείτε κιόλας;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Οι εργαζόμενοι την εγκαλούν.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Οι εργαζόμενοι δεν εγκαλούν κανέναν, γιατί δεν ήξεραν. Τώρα που πληροφορήθηκαν, δεν εγκαλούν κανέναν.
      Λέξη προς λέξη εγώ απήντησα στα ερωτήματα της επερώτησής σας. Λέξη προς λέξη. Και γι’ αυτό σας είπα -όποιος το αμφισβητεί- να έρθετε να πάμε.
      Άκουσα με πολλή προσοχή αυτά που είπε ο κ. Γρηγοράκος. Κατ’ αρχήν, κύριε Γρηγοράκο, τέσσερα περιστατικά σε διακόσιες χιλιάδες περίπου μέσα στους τρεις μήνες που πήγαν στα νοσοκομεία, ξέρετε ότι στατιστικά είναι απειροελάχιστα. 
      Εγώ μπορώ να σας απαντήσω σήμερα υπεύθυνα για το ένα, για το οποίο έχω διατάξει ΕΔΕ. Αυτό του «Ερυθρού», που και εκεί εκτεθήκατε, πρώτον, διότι δεν είχε βγει από το νοσοκομείο και προφανώς δεν γνωρίζετε το αποτέλεσμα της νεκροψίας. Πάρα ταύτα, εγώ έχω διατάξει ΕΔΕ στο διοικητή, η οποία είναι σε εξέλιξη και θα σας κοινοποιήσω το πόρισμα. 
      Για τα άλλα τρία το ποσοστό είναι μηδέν κόμμα μηδέν τόσο, τα οποία υπήρχαν εσαεί. Για λόγους ιατρικού απορρήτου καλώς κάνετε και δεν τα καταθέσατε. Αν θέλετε να μου τα δώσετε, να τα ελέγξω. Όχι όμως να λέμε πράγματα και να αιωρούνται. Κανείς δεν παρεμβαίνει στο έργο των γιατρών. 
      Ξέρετε πού μπορεί να γίνει παρέμβαση, κύριε Γείτονα; Γιατί αυτό το είδα με τα μάτια μου. Αυτό το λέω στη συνέντευξη, μετά από ενημέρωση που είχα από δημοσιογράφους μάλιστα. Δεν ξέρω αν σ’ αυτό ήθελε να αναφερθεί η κ. Τσουρή και δεν πρόλαβε. Έτυχε τον τελευταίο καιρό λόγω βαριάς ασθένειας του πατέρα μου να πηγαίνω συχνά στον «Ευαγγελισμό», κάθε μέρα και από δυο-τρεις φορές. Και έτυχε να πάω και σε ώρα λίγο πριν ανοίξει η εφημερία του. Είδα με τα μάτια μου, κύριε Γείτονα -το έχουν δει και δημοσιογράφοι και αν θέλετε πάμε και μαζί- ασθενείς να τρώνε σουβλάκι απέναντι, με το βαλιτσάκι στο χέρι, υποτίθεται να μπουν ως επείγοντα περιστατικά στον «Ευαγγελισμό». Θέλετε λοιπόν εκεί να μην παρέμβουμε, κύριε Γείτονα;  
      ΚΩΝΣΤΑΝΤΙΝΟΣ ΓΕΙΤΟΝΑΣ: Σε μένα το λέτε αυτό που ξέρετε ότι υπέγραψα από το 1998 την απόφαση για τα ΤΕΠ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η ονομαστική αναφορά είναι φραστική. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Έτσι μπράβο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θέλετε εκεί να μην παρέμβουμε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να παρέμβετε στα δήθεν επείγοντα. Γι’ αυτό προηγουμένως επείγοντα με ή χωρίς εισαγωγικά. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επομένως πού αλλού παρεμβαίνουμε; Τι είναι αυτά; Τη μια μας λέτε ότι μονόκλινα και δίκλινα δωμάτια θέλουμε να τα δώσουμε στις ασφαλιστικές εταιρείες και από την άλλη μας λέτε ότι αυτά τα μονόκλινα και δίκλινα δωμάτια τα έχουμε τετράκλινα και εξάκλινα για να εξαφανίσουμε τα ράντζα. Δεν μπορεί να είναι και τα δύο, κύριοι συνάδελφοι. Ή το ένα θα είναι ή το άλλο. Πώς να το κάνουμε; Διαλέξτε, λοιπόν, ποιο από τα δύο θέλετε. Να σταθεροποιηθείτε ως πολιτική γραμμή του κόμματός σας και ελάτε μετά να συζητήσουμε. Αλλά από τη μια τα μονόκλινα, δίκλινα, τετράκλινα, εξάκλινα και από την άλλη θέλουμε να δώσουμε τα μονόκλινα στις ιδιωτικές ασφαλιστικές; Και τα δύο δεν πάνε πακέτο, κύριοι συνάδελφοι. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ο Υφυπουργός κ. Γιαννόπουλος έχει το λόγο για επτά λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, πραγματικά δόθηκε μια ευκαιρία να μιλήσουμε επίσημα για τα ράντζα. Και μου κάνει εντύπωση γιατί ενώ όλοι, όλων των παρατάξεων, συνάδελφοι γιατροί και μη, έχουν την ίδια ανησυχία, την ίδια ευαισθησία, εφορούνται απ’ αυτό το μεγάλο αίτημα του ελληνικού λαού να σταματήσει αυτή η αθλιότητα. Εντούτοις όμως βρισκόμαστε εδώ στην Αίθουσα και υπάρχουν και κάποιες ενστάσεις. Πιστεύω ότι όλοι νοερώς μετέχουν στην προσπάθεια αυτή την οποία καταβάλλουμε εμείς και τουλάχιστον θα ήταν ιατρικά πολύ συγκεκριμένη η θέση των αγαπητών συναδέλφων, αν μη τι άλλο να επαινέσουν μια μεγάλη προσπάθεια την οποία κάνουμε, καταβάλλουμε εμείς, συνάδελφοι που εργάζονται στο επιχειρησιακό κέντρο στο ΣΟΤΥ, για να δώσουμε κάποιες λύσεις σ’ αυτό το θέμα που πραγματικά προσβάλλει τον πολιτισμό μας και ντροπιάζει την ανθρώπινη προσωπικότητα. 
      Υπάρχουν κάποια προβλήματα και κάποιες δυσλειτουργίες. Αλλά νομίζω ότι όλα αυτά λύνονται με κάποια αναδιάταξη την οποία κάνουμε και είναι προς τιμήν όλων των λειτουργών της υγείας, που με αυτές τις άοκνες προσπάθειες τους δίνουν λύση σε ένα τέτοιο μεγάλο πρόβλημα το οποίο επί τόσα χρόνια δεν θέλατε να το αγγίξετε, διότι φοβόσασταν ενδεχομένως να έρθετε σε κάποιες ρίξεις με κάποιους εκλεκτούς σας!!! 
      Άκουσα για το «Αττικό Νοσοκομείο». Κύριε Γρηγοράκο, αγαπητέ συνάδελφε, είμαι εγώ υποχρεωμένος σήμερα να ζητήσω συγγνώμη από τους συναδέλφους και τελετουργούς στο «Αττικό Νοσοκομείο» που πραγματικά η παρουσία σας ως εκπροσώπου του ΠΑΣΟΚ λόγω σφάλματος, πάνω ακριβώς στη σύγχυση που επεκράτησε, δεν σας έδωσαν το λόγο. Προφανώς αντιλαμβάνεστε ότι δεν υπήρχε καμία πρόθεση να ακούσουμε, όχι τον αντίλογο τον δικό σας, αλλά θα ακούγαμε τον έπαινο τον δικό σας για τις προσπάθειες οι οποίες έχουν καταβληθεί. 
      ΑΘΑΝΑΣΙΟΣ ΓΡΗΓΟΡΑΚΟΣ: Ξέρετε πως σας τιμώ. Τους ζήτησα το λόγο και δεν μου τον έδωσαν. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ξέρω, κύριε Γρηγοράκο. Και προς άρση οποιονδήποτε παρερμηνειών για το «Αττικό Νοσοκομείο» θα ήθελα να πω τα εξής.
      Στο «Αττικό Νοσοκομείο» προχθές έγινε η αναφορά της λειτουργίας. Δύο έτη λειτουργίας του «Αττικού Νοσοκομείου», που είναι προς τιμήν του πρώην Υπουργού, του κ. Στεφανή, του καθηγητού μας, δασκάλου μας και Ακαδημαϊκού, που ενέταξε, τέλος πάντων, το νοσοκομείο αυτό, μετά από μία θύελλα ολοκλήρων συγκρούσεων και συζητήσεων, στο πανεπιστήμιο.
      Θα καταθέσω στα Πρακτικά της Βουλής, για να τα δείτε –τα είδατε, νομίζω, κύριε Γρηγοράκο, κάτω- στοιχεία για το έργο του 2003 και του 2004. Ένα απλό, ενδεικτικό: Διενεργηθείσες εξετάσεις απεικονιστικές το 2003 δεκαπέντε χιλιάδες, το 2004 τριάντα πέντε χιλιάδες.
      Και πάμε σε σειρά άλλων δεικτών, τους οποίους θα  καταθέσω για να δει κανείς το έργο το οποίο έχει επιτελεσθεί σε αυτό το νοσοκομείο. Επί παραδείγματι στις νοσηλείες που υπάρχουν στον αριθμό: Εξετασθέντες στα ΤΕΙ τριάντα μία χιλιάδες εκατόν είκοσι πέντε το 2003 και πενήντα τέσσερις χιλιάδες το 2004. Διενεργηθείσες εξετάσεις το 2003 εκατό εννιά χιλάδες –ενδεικτικά το αναφέρω- και το 2004 εννιακόσια επτά χιλιάδες.
      Ναι, αναγνωρίζουμε ότι είναι υποστελεχωμένο το νοσοκομείο. Το αναγνωρίζουμε. Το λέμε. Χάριν, όμως, στις υπεράνθρωπες προσπάθειες, τις οποίες καταβάλλουν όλοι αυτοί οι συνάδελφοι, όλοι οι λειτουργοί της Υγείας, βλέπετε αυτά ακριβώς τα νούμερα. Και είναι ενδεικτικά των μεγάλων προσπαθειών που καταβάλλει και το προσωπικό. Θα πρέπει, όμως, να αντιληφθείτε ότι και η ηγεσία του Υπουργείου ασχολείται ιδιαίτερα με το θέμα αυτό. 
      Και υπάρχουν και διαγνωστικά κέντρα. Επειδή ακούγονται συνήθως πάρα πολλά πράγματα, ότι δεν κάνει τίποτα το «Αττικό Νοσοκομείο», θέλω να πω το εξής: Δόθηκαν εξηγήσεις στους τοπικούς άρχοντες για να μάθουν ότι αναγνωρισμένο Κέντρο Εξειδίκευσης στη Λοιμωξιολογία υπάρχει κάτω και είναι μονάδα αναφοράς, Μονάδα Τεχνητού Παγκρέατος -που δεν υπάρχει πουθενά στην Ελλάδα- υπάρχει στο «Αττικό Νοσοκομείο». Υπάρχει συνεργαζόμενο Κέντρο για το Σακχαρώδη Διαβήτη και Εργαστήριο Μοριακής Βιολογίας και Κλινικών Δοκιμασιών.
      Αν δείτε δε και τους δείκτες, οι οποίοι υπάρχουν και ανελύθησαν –επειδή έγιναν και σχόλια ότι στο «Αττικό Νοσοκομείο» νοσηλεύονται αλλοδαποί Έλληνες, κατοικούντες δηλαδή στην Αττική από βόρεια προάστια, που αποτελούν πελατεία των εκλεκτών πανεπιστημιακών- τι αποδεικνύεται, κύριοι συνάδελφοι; Ότι το 75% όλων των νοσηλευθέντων, των προσερχομένων είναι κάτοικοι της περιοχής Άγια Βαρβάρα, Αιγάλεω, Ασπρόπυργος, Κορυδαλλός, Χαϊδάρι, Περιστέρι, από όλη εκείνη η περιοχή, την υγειονομικά υποβαθμισμένη επί σειρά ετών.
      Εάν πάμε δε, σε αντικειμενικές αξίες, οι οποίες δημιουργήθηκαν από τη λειτουργία και μόνο -σε μεγάλη κλίμακα- του «Αττικού Νοσοκομείου» -από τα αντικειμενικά στοιχεία τα οποία υπάρχουν- η αξία γης είχε αύξηση κατά 37%.
      Αυτά κατατίθενται στη Βουλή προς άρση οποιονδήποτε παρεξηγήσεων.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ανεφέρθησαν ορισμένα στοιχεία για το «Ερρίκος Ντυνάν», ότι έχουμε υπογράψει σύμβαση. Εδόθη απάντηση από τον κύριο Υπουργό. 
      Εγώ θα σας πω το εξής: Όπως γνωρίζετε, κύριε Σκουλάκη, που υπήρξατε Υφυπουργός, το «Ερρίκος Ντυνάν» έχει υπογράψει σύμβαση με τα ασφαλιστικά ταμεία. Έχει υπογράψει σύμβαση που το 15% των κλινών είναι σε επίπεδο σύμβασης. Είναι κολάσιμη ενέργεια; Δηλαδή, δέκα ασθενείς σε μία ημέρα εφημερίας, που είναι ασφαλισμένοι, έχουν ασφαλιστική κάλυψη, είναι δικαιούχοι και μπορούν να πάνε στο «Ερρίκος Ντυνάν», δεν μπορούν να νοσηλευτούν; 
      Άρα, λοιπόν, γιατί φωνάζετε κατ’ αυτόν τον τρόπο;
      Ερχόμαστε τώρα στο θέμα της εντατικής μονάδος. Άκουσα κάτι από εσάς, κύριε Γρηγοράκο. Κατ’ αρχάς θα πρέπει να ξέρετε ότι έχει τριάντα οκτώ κρεβάτια. Στο συζήτηση-πλάνο, που κάνουμε, συνεργασίας -και αυτό στο επίπεδο της αξιοποίησης ήδη των κλινών που έχουμε σε σύμβαση με τα ασφαλιστικά ταμεία- δίνεται η δυνατότητα το «Ερρίκος Ντυνάν» να διαχειριστεί μόνο του, αυτοδυνάμως, τα οκτώ κρεβάτια και εμείς ως δημόσιος τομέας θα έχουμε -με αυτές τις συνθήκες τις οποίες έχουμε πει- τα τριάντα κρεβάτια. Δεν έχει υπογραφεί ακόμα σύμβαση. Είναι μέσα ακριβώς στη μελέτη, σύμβαση που πρόκειται να συνυπογράψουμε.
      Όσον αφορά το θέμα των ράντζων, που είπατε ότι δεν έγινε καμία συζήτηση: Έγιναν συζητήσεις με όλους τους αρμοδίους φορείς. Με την ΕΙΝΑΠ, την ΟΕΝΓΕ, με τους προέδρους των ασφαλιστικών ταμείων, με την ΠΟΕΔΥΝ. Υπήρξε ένας συνεχής και εποικοδομητικός διάλογος πάνω ακριβώς στο θέμα αυτό. 
      Όσον αφορά –και ακούστηκε και από εσάς, κύριε Γρηγοράκο- το θέμα των εντατικών μονάδων των νεογνών, που επιλύθηκε, θέλω να πω το εξής: Επιλύθηκε με μία μεγάλη…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν το είπε ο κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Εγώ ίσα-ίσα έδωσα συγχαρητήρια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μας δώσατε, όμως, τη χαρά και την παρότρυνση που είπατε να προβούμε σε τέτοιες παρόμοιες λειτουργίες και με τις εντατικές μονάδες των ενηλίκων. Και προς τα εκεί συλλέγουμε στοιχεία προς αξιοποίηση των συμβεβλημένων  κλινών ΜΕΘ με τα ασφαλιστικά ταμεία.
      ΛΕΩΝΙΔΑΣ ΓΡΗΓΟΡΑΚΟΣ: Είναι μια πολύ γενναία πράξη που έγινε…
      ΠΡΟΕΔΡΕΥΩΝ (Ιωάννης Τραγάκης): Ωραία.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ένα λεπτό, κύριε Πρόεδρε. Πρέπει να δοθεί μια εξήγηση.
      ΠΡΟΕΔΡΕΥΩΝ (Ιωάννης Τραγάκης): Το έχετε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά το θέμα των σχολίων: Είπατε: «Δεν έχετε κάνει τίποτα σε κτηριολογικό επίπεδο νοσοκομείων».
      Ναι, κύριοι συνάδελφοι, παραλάβαμε τα ολυμπιακά έργα –ποια έργα;- παραλάβαμε όλα τα έργα, τα οποία είχαν σταματήσει σε φάση «γιαπί». Και μάλιστα ο κύριος Υπουργός με είχε αποκαλέσει τότε εργοδηγό, εργολάβο, γιατί τα τρέξαμε τα έργα αυτά, για να τα τελειώσουμε. Δεν τρέξαμε όμως έργα για να δώσουμε με περιορισμένο αριθμό προσκλήσεων σε επίπεδο έργων που δόθηκαν παλαιότερα από την ΔΕΠΑΝΟΜ. Και το αναφέρω αυτό συγκεκριμένα. Και δόθηκαν σε συγγενείς, φίλους και γνωστούς, οι οποίοι μάλιστα δεν είχαν και το συγκεκριμένο δίπλωμα, αλλά έπαιρναν άλλους και έδιναν αναθέσεις υπερεργολαβίας.
      Ακούσατε για το Νοσοκομείο της Κέρκυρας, για το Νοσοκομείο της Κατερίνης, για το Νοσοκομείο της Λαμίας, την εποχή της χρηματιστηριακής λαίλαπας, όπου δεν έπαιζαν τα έργα, αλλά έπαιζαν τις μετοχές στο χρηματιστήριο με τις μεγάλες εκπτώσεις του 67% και 70%. Και δεν επρόκειτο να τελειώσουν ποτέ τα έργα. Αυτή ήταν ακριβώς η εικόνα που παρουσίαζε τότε η όλη ηγεσία του Υπουργείου Υγείας πάνω στο θέμα των κατασκευών των νοσοκομείων. Εμείς τρέξαμε τα νοσοκομεία, τελειώσαμε τα νοσοκομεία, αλλά τουλάχιστον δεν μπήκαμε στον πειρασμό να δώσουμε σε «ημετέρους» με περιορισμένο αριθμό προσκλήσεων μεγάλα έργα. Και να είσαστε σίγουροι ότι αυτά τα έργα θα τελειώσουν –το είπε και ο κύριος Υπουργός- και θα είμαστε υπερήφανοι. Γιατί αυτό το έργο το δικό σας το συνεχίζουμε εμείς.
      Όσον αφορά, κύριε Νασιώκα -σας απάντησε ο κύριος Υπουργός- για το θέμα των ασθενοφόρων, μήπως μπορείτε να μας πείτε γιατί απεντάχθησαν και δεν τα πήραμε και στερούμεθα των δύο αεροπλάνων για τις αεροδιακομιδές; Γιατί δεν χώραγε τότε ο οδηγός του κυρίου Υπουργού;!!!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, μπορώ να έχω το λόγο; Σύμφωνα με το άρθρο 68…
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Σκουλάκης.
      ΕΚΤΟΡΑΣ ΝΑΣΙΩΚΑΣ: Επί προσωπικού, κύριε Πρόεδρε. Προηγούμαι.
      ΠΡΟΕΔΡΕΥΩΝ (Ιωάννης Τραγάκης): Το άρθρο 68, αφού το επικαλείστε, αναφέρει ότι μετά τη λήξη της συζήτησης μπορείτε να πάρετε το λόγο.
      ΕΚΤΟΡΑΣ ΝΑΣΙΩΚΑΣ: Η συζήτηση ήταν συνεχόμενη…
      ΠΡΟΕΔΡΕΥΩΝ (Ιωάννης Τραγάκης): Θα λήξει η συζήτηση και μετά, αφού επικαλείστε το άρθρο  68. Έχω δώσει το λόγο στον κ. Σκουλάκη.
      ΕΚΤΟΡΑΣ ΝΑΣΙΩΚΑΣ: Μετά τη λήξη της συζήτησης της τοποθέτησης, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, χαίρομαι που ο κύριος Υπουργός πράγματι δεν έφυγε. 
      Νόμιζα ότι θα φεύγατε, κύριε Υπουργέ, έτσι όπως μιλήσατε κάποια στιγμή. Και χαίρομαι που παραμείνατε και μας απαντήσατε για δεύτερη φορά. Αλλά για δεύτερη φορά δεν μας απαντήσατε!
      Εμείς, κύριε Πρόεδρε, θα πάρουμε, είτε θέλετε είτε δεν θέλετε, απάντηση από τον κύριο Υπουργό στις δεκαεπτά ερωτήσεις που έχουμε καταθέσει, μία ανά ΠεΣΥΠ. Και του λέμε να μας πει τι έκανε σε κάθε νοσοκομείο το 2004. Δεν απάντησε σήμερα. Θα απαντήσει γραπτά σε λίγες ημέρες σε όλους μας. Δεν απάντησε για τις τεσσερισήμισι χιλιάδες θέσεις ιατρικού και νοσηλευτικού προσωπικού. Το ερώτημα είναι αυτό: Θα προστεθούν στο 2005 ή χάθηκαν οριστικά;
      Κύριε Υπουργέ, απαντήστε. Μπορείτε να απαντήσετε τώρα. Είχατε δεσμευθεί εδώ για οκτώ χιλιάδες. Σας διάβασα τα Πρακτικά, θα τα καταθέσω κιόλας για να υπάρχουν ξανά. Είχατε πει «θα πάρετε απάντηση τη Δευτέρα, πιστεύετε ότι θα πάρετε τις περισσότερες». Έχουν περάσει εννιάμισι μήνες και σαράντα Δευτέρες. Ούτε προκήρυξη ούτε κουβέντα δεν μας είπατε. Χάνονται αυτές οι θέσεις ή προστίθενται στο 2005; Ένα είναι αυτό.
      Δεύτερον: 
      Κύριε Υπουργέ, μας είπατε βαριές κουβέντες. Είπατε ότι σας υπονομεύουμε. Εμείς σας υπονομεύουμε; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι εμένα.
      ΕΜΜΑΝΟΥΗΛ ΣΚΟΥΛΑΚΗΣ: Εμείς, κύριε Πρόεδρε, δεν μιλήσαμε δύο μήνες συνειδητά για το νέο εγχείρημα των εφημεριών των νοσοκομείων της Αθήνας. Και μάλιστα πήγαμε στα νοσοκομεία, είδαμε δύσκολες καταστάσεις. 
      Δεν μίλησα, κύριε Πρόεδρε. Και το ξέρει ο Υπουργός ότι πήγα σε έξι εφημερίες, δεν πήρα τηλεοράσεις, δεν πήρα εικόνες, για να μη δημιουργήσω πρόβλημα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είδατε αυτά που είπαμε σήμερα;
      ΕΜΜΑΝΟΥΗΛ ΣΚΟΥΛΑΚΗΣ: Πώς λοιπόν μας λέτε ότι σας υπονομεύουμε; Αντίθετα, από την πρώτη στιγμή εκφράσαμε την ευχή να πετύχει το σύστημα. Γιατί κανείς μας εδώ μέσα δεν θέλει τα ράντζα. Και αυτό που είπα, για να αποδειχθεί ότι δεν παραδώσαμε και κανένα διαλυμένο σύστημα: Νοσοκομεία Καλκούτας και Βομβάης. Το είπαμε αυτό. Πάμε παρακάτω.
      Κύριε Υπουργέ, μου έκανε εντύπωση το γεγονός ότι μεμφθήκατε εμάς, διότι  –λέει- παρανοήσαμε την ανακοίνωσή σας ότι τον επόμενο μήνα θα είναι έτοιμο το νομοσχέδιο -εγώ διαβάζω από τις εφημερίδες- για το σύστημα προστασίας της δημόσιας υγείας, το οποίο θα είναι βασισμένο στο αμερικανικό σύστημα, προσαρμοσμένο στα ελληνικά δεδομένα. Αυτό διαβάζω από την ανακοίνωση στις εφημερίδες. Αυτό ελέχθη εκείνο το βράδυ που επισκεφθήκατε τον κύριο Πρωθυπουργό. Δηλαδή η δημόσια υγεία δεν είναι μέρος -υπό την ευρεία έννοια- του Εθνικού Συστήματος Υγείας; Δεν είναι; Σοβαρολογείτε, κύριε Υπουργέ; 
      Και στο κάτω-κάτω της γραφής γιατί παρεξηγηθήκατε με αυτό που σας είπε ο κ. Αντωνακόπουλος; Δεν το έχετε ήδη εφαρμόσει; Δεν έχετε περάσει νομοθετικά αυτό το μοντέλο, την Α.Ε. για την «Ολυμπιακή Πολυκλινική», που η λειτουργία της έχει απαραίτητη προϋπόθεση την κερδοφορία; Αυτό δεν είναι; Για όνομα του Θεού, κύριε Υπουργέ!
      Τώρα θα σας πω κάτι με πολύ φιλικό τρόπο. Σταματήστε τα χτυπήματα κάτω από τη μέση. Όλοι οι ευρισκόμενοι εδώ μέσα παρακολούθησαν ότι πήγατε να χτυπήσετε το συνάδελφό μου, τον κ. Νασιώκα, με την καταγγελία –λέει- στο Νοσοκομείο της Λάρισας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Φανερό είναι αυτό, το γράφουν οι τοπικές εφημερίδες. 
      ΓΕΩΡΓΙΟΣ ΓΑΡΟΥΦΑΛΙΑΣ:  Επικαλείται το νομό μας.
      ΕΜΜΑΝΟΥΗΛ ΣΚΟΥΛΑΚΗΣ: Σας παρακαλώ, αφήστε με. Ας τελειώσει το θέμα. Αν υπάρχουν πολιτικές ευθύνες, κύριε συνάδελφε, και αν έχει πολιτικές ευθύνες ο κ. Νασιώκας, τότε να απευθυνθεί στον κ. Νασιώκα, όχι με αυτόν τον τρόπο τον σκανδαλολογικό. Δηλαδή αν ένας εργαζόμενος έκανε ό,τι έκανε, όπως μου το έκανε και εμένα στα Χανιά με το Ψυχιατρείο, θα πρέπει να συκοφαντηθεί ο Νασιώκας, ο Σκουλάκης, η κ. Τσουρή; Μισό λεπτό, για να είμαι καθαρός μαζί σας. 
      Κύριε Πρόεδρε, νομίζω ότι μετά από τόσα χρόνια που πράγματι γνωριζόμαστε εδώ έχω το δικαίωμα να σας παρακαλέσω κάτι. Σταματήστε τα χτυπήματα κάτω από τη μέση. Εδώ ήρθαμε να κάνουμε και θα κάνουμε πολιτική αντιπαράθεση. Την κ. Τσουρή για το οικόπεδο, τον κ. Νασιώκα για την καταγγελία του εργαζόμενου...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πολιτικές πράξεις είναι αυτές.
      ΕΜΜΑΝΟΥΗΛ ΣΚΟΥΛΑΚΗΣ: Σας παρακαλώ. Είναι χτύπημα κάτω από τη μέση αυτό, κύριε Υπουργέ. Ξέρουμε από πολιτική σαν και εσάς, ίσως και καλύτερα. 
      Τον κ. Σκουλάκη τον χτυπήσατε για τρίτη φορά κάτω από τη μέση σήμερα. Προ καιρού βγάλατε για την ιδιωτική τεχνική εταιρεία που έχει πάρει τη συντήρηση του νοσοκομείου. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι σχέση έχει αυτό με εσάς;
      ΕΜΜΑΝΟΥΗΛ ΣΚΟΥΛΑΚΗΣ: Ο Σκουλάκης λείπει από το ’98 από το Υπουργείο. Εσείς είχατε υπογράψει την απόφαση, τον Απρίλη του 2004 εμένα κατηγορούσατε. 
      Δεύτερο χτύπημα κάτω από τη μέση του Σκουλάκη, για το Ψυχιατρείο. «Σκάνδαλο. Θα τα πούμε!». Και ήρθατε, κύριε Υπουργέ, και κόψατε πέντε κορδέλες. Έχετε ένα διοικητή για τον οποίο θα σας κάνω μια προειδοποίηση. Μαζέψτε τον, θα δημιουργήσει τεράστιο πρόβλημα στην κοινωνία των Χανίων. Έκοψε κορδέλα -και το ανεχτήκατε- στην πύλη του Ψυχιατρείου. Και όταν έφτασα εγώ και εσείς εκεί και μας λέει: «Κάντε μεταβολή να κόψουμε την κορδέλα» και του λέω: «Κύριε διοικητά, τι είναι αυτό;», τι μου απάντησε, κύριε Πρόεδρε; «Είναι συμβολικό το κόψιμο της κορδέλας, για να δείξουμε το άνοιγμα του Ψυχιατρείου προς την κοινωνία των Χανίων». Και του λέω: «Παιδί μου, τώρα σου είπαν ότι η ψυχιατρική μεταρρύθμιση ξεκίνησε στα Χανιά; Δεν ξέρεις ότι λειτουργούν τώρα δεκαπέντε ξενώνες, διαμερίσματα, οικοτροφεία και έχουν βγει εκατόν πενήντα άρρωστοι;». Και είπα του κυρίου Υπουργού ότι, αν συνεχιστεί αυτή η τακτική, θα αποχωρήσω. 
      Ένα από αυτά τα οικοτροφεία, κύριε Πρόεδρε, είναι του «Ξένιου Δία». Γι’ αυτό έλεγε ο Υπουργός: «Πράγματι δεν άκουσα, γιατί είχα την αγωνία να τελειώσω, γιατί είχα παραπάνω να πω και έφυγα από το κείμενο». Και γιατί το επικαλείται; Διότι μια μακρινή μου -όχι συγγενής, είναι επώνυμη- έχει την ατυχία να είναι πρόεδρος της αστικής εταιρείας, η οποία το 2001 -που δεν ήμουν εγώ Υπουργός-έλαβε μέρος στον πανελλήνιο διαγωνισμό και πήρε με αξιολόγηση ό,τι πήραν και οι άλλοι, ξενώνα, διαμέρισμα. Για όνομα του Θεού!
      Προσέξτε, την κάλεσε ο διοικητής όταν ανακάλυψε ότι ήταν από τον Πλάτανο, το χωριό μου. Και της λέει, «είσαι από τον Πλάτανο;» με γκαγκστερικό, με αστυνομικό τρόπο. Και το λέει «ναι, γιατί κακό είναι;» Δεύτερον, της είπε, «τι σχέση έχεις με το Σκουλάκη;». Για όνομα του Θεού! Αυτά είπε στον Υπουργό, γι’ αυτό είπε τον «Ξένιο Δία». 
      Κύριε Υπουργέ, για να τελειώνω, ψάξτε ό,τι θέλετε. Όσοι έψαξαν για πάρτη μου έφαγαν τα μούτρα τους. Γι’ αυτό είμαι εδώ είκοσι πέντε χρόνια. Γιατί με τιμά ο λαός, γιατί έχω καθαρό πρόσωπο, έχω καθαρή μούρη και καθαρά χέρια. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, αλλά δεν νομίζω ότι ο κύριος Υπουργός έθιξε τέτοιο θέμα. 
      ΕΜΜΑΝΟΥΗΛ ΣΚΟΥΛΑΚΗΣ: Μην ψάχνετε, λοιπόν. Κάντε πολιτική αντιπαράθεση και όχι κτυπήματα κάτω από τη μέση. 
      ΠΡΟΕΔΡΕΥΩΝ (Ιωάννης Τραγάκης): Κύριε Σκουλάκη, δεν έθιξε κάτι τέτοιο ο κύριος Υπουργός. 
      ΕΜΜΑΝΟΥΗΛ ΣΚΟΥΛΑΚΗΣ: Αυτά τα οποία υπονοήσατε, τα είπε ο διοικητής σας …
      ΠΑΝΑΓΙΩΤΗΣ ΑΔΡΑΚΤΑΣ: Δεν έγινε προσωπική αναφορά.
      ΠΡΟΕΔΡΕΥΩΝ (Ιωάννης Τραγάκης): Δεν έθιξε κάτι τέτοιο ο κύριος Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Ρωτήστε τον Υπουργό. 
      ΠΑΝΑΓΙΩΤΗΣ ΑΔΡΑΚΤΑΣ: Μη δημιουργείτε εντυπώσεις τώρα. 
      ΕΜΜΑΝΟΥΗΛ ΣΚΟΥΛΑΚΗΣ: Ο διοικητής σας κάλεσε αυτήν τη φουκαριάρα, τη δύστυχη, που είχε την ατυχία να είναι από το χωριό μου και να έχει το ίδιο επίθετο, να απολογηθεί γιατί είναι από τον Πλάτανο. Για όνομα του Θεού! 
      ΠΡΟΕΔΡΕΥΩΝ (Ιωάννης Τραγάκης): Δεν έγινε τέτοια αναφορά.
      ΕΜΜΑΝΟΥΗΛ ΣΚΟΥΛΑΚΗΣ: Αυτή είναι πολιτική αντιπαράθεση;
      ΠΑΝΑΓΙΩΤΗΣ ΑΔΡΑΚΤΑΣ: Προκαλείτε για τέτοιες αντιπαραθέσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ.  Άννα Διαμαντοπούλου ζητά έγκριση από τη Βουλή για απουσία της στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε. 
      Επίσης, θα ήθελα να επικυρώσουμε τα Πρακτικά της Πέμπτης 10 Φεβρουαρίου 2005 τα οποία έχουν διανεμηθεί από τις 21 Φεβρουαρίου 2005. 
      Επικυρούνται; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Πέμπτης 10 Φεβρουαρίου 2005, επικυρώθηκαν. 
      Ο κ. Νασιώκας έχει ζητήσει το λόγο επί προσωπικού. 
      Νομίζω ότι έγιναν αρκετές αναφορές ένθεν και ένθεν σε ονόματα …
      ΕΚΤΟΡΑΣ ΝΑΣΙΩΚΑΣ: Μία φράση μόνο θέλω να πω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μία φράση σας επιτρέπω, για να μας πείτε σε τι έγκειται το προσωπικό.
      Ορίστε, κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ: Ο κύριος Υπουργός είπε ότι γίνονταν αυτά που γίνονταν το 2001 και ο κ. Νασιώκας δεν έπαιρνε χαμπάρι. Αυτό το θέμα το θεωρώ προσωπικό. 
      ΠΡΟΕΔΡΕΥΩΝ (Ιωάννης Τραγάκης): Δεν είναι προσωπικό θέμα αυτό.
      ΕΚΤΟΡΑΣ ΝΑΣΙΩΚΑΣ: Μία απλή διευκρίνιση. Ξέρω με ποια λογική το είπε ο κύριος Υπουργός. Αλλά εγώ δεν ήμουν Υφυπουργός της Λάρισας, ήμουν Υφυπουργός για όλη την Ελλάδα. Για όσο διάστημα κάτι γινόταν και ήμασταν και εμείς στο Υπουργείο, φυσικά υπάρχει μία ευθύνη, όπως την εννοεί. Όπως από την ημέρα που έγινε αυτό μέχρι την ημέρα που ανακαλύφθηκε, όλοι όσοι ήταν Υπουργοί φυσικά έχουν με αυτήν την έννοια κάποια ευθύνη και καλώς να προχωρήσει ο έλεγχος. Γιατί όμως υπάρχει προσωπικό; Γιατί να δέσει συνειρμικά τον κ. Νασιώκα και τη Λάρισα; Γι’ αυτό ακριβώς θέλω να αποσυρθεί αυτή η φράση. 
      ΠΡΟΕΔΡΕΥΩΝ (Ιωάννης Τραγάκης): Δεν είχε τέτοια πρόθεση ο κύριος Υπουργός. 
      ΕΚΤΟΡΑΣ ΝΑΣΙΩΚΑΣ: Ξέρω πώς το είπε αλλά θέλω να αποσυρθεί από τα Πρακτικά. Τίποτε άλλο.
      ΠΡΟΕΔΡΕΥΩΝ (Ιωάννης Τραγάκης): Εντάξει. 
      Ο κύριος Υπουργός έχει το λόγο για να τριτολογήσει.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και  Κοινωνικής Αλληλεγγύης): Κατ’ αρχήν, κύριε Νασιώκα, εγώ αναφέρομαι πάντα σε πολιτικές ευθύνες και εκεί αναφέρθηκα. Και ήμουν και πιο συγκεκριμένος και είπα για τη διοικήτρια η οποία βγήκε και παραπονέθηκε τώρα γιατί δεν αξιολογήθηκε. Και είπα ότι μάλλον δεν θα έπρεπε να παραπονεθεί, διότι εάν είχε αξιολογηθεί από την τότε πολιτική ηγεσία, Υφυπουργός ήσασταν, την ευθύνη των νοσοκομείων είχατε. Αυτό εννοούσα. Δεν εννοούσα ότι ο Νασιώκας υπέθαλπε την κλεψιά. Ένα το κρατούμενο.
      ΕΚΤΟΡΑΣ ΝΑΣΙΩΚΑΣ: Αλίμονο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεύτερον, κύριε Σκουλάκη, άλλο το Health System της Αμερικής και άλλο το CDC που είναι Center Disease Control. Άλλο ο έλεγχος της ποιότητας. Και βεβαίως, υπό την ευρεία έννοια, άμα λέμε έλεγχο της ποιότητας, βεβαίως, έχει να κάνει και με το Εθνικό Σύστημα Υγείας. Και σας υπενθυμίζω ότι ο νόμος που ετοιμαζόταν από τον κ. Αλέκο Παπαδόπουλο ποτέ δεν ήρθε. 
      ΕΜΜΑΝΟΥΗΛ ΣΚΟΥΛΑΚΗΣ: Σας διάβασα την εφημερίδα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η εφημερίδα το γράφει όπως το λέω, CDC. Εάν δεν ξέρετε τώρα τι σημαίνει CDC, δεν μπορώ να σας κάνω μάθημα, σας επαναλαμβάνω.
      ΕΜΜΑΝΟΥΗΛ ΣΚΟΥΛΑΚΗΣ: Σας διάβασα την εφημερίδα όπως το λέει, στον «ΕΛΕΥΘΕΡΟ ΤΥΠΟ» και μάλιστα θα το καταθέσω. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πήρατε την απάντηση. Μάθετε τι είναι το CDC και όταν θα έρθει το νομοσχέδιο το Μάρτιο, να μας πείτε εάν σας αρέσει ή όχι και θα το ψηφίσετε ή όχι. 
      ΕΜΜΑΝΟΥΗΛ ΣΚΟΥΛΑΚΗΣ: Το CDC του Λονδίνου …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μην εκνευρίζεστε, δεν είναι κακό που δεν τα ξέρετε όλα. 
      Σαφέστατα και οι τεσσερισήμισι χιλιάδες προσλήψεις δεν έχουν καμία σχέση με όσες θα διεκδικήσουμε και θα πάρουμε το 2005. Είναι άλλες εκείνες και άλλες αυτές που θα γίνουν το 2005. Απ’ αυτές τριακόσιες είναι για γιατρούς. Σας τα λέω για τελευταία φορά γιατί σας τα έχω πει εκατό φορές. Βρισκόμαστε στη διαδικασία της προκήρυξης. Πενήντα θέσεις είναι υπαίθρου. Και αυτό είναι το ίδιο. Εξάλλου κάθε χρόνο γίνεται, δεν χρειάζεται να πούμε περαιτέρω. 
      Πράγματι, είχα πει χίλιες για την ψυχική υγεία. Τι απεδείχθη; Απεδείχθη ότι και με τη διαδικασία των ΟΤΑ οι χίλιες δεν θα ήταν στο χρονικό διάστημα που θα έπρεπε. Και απλώς θα τις δεσμεύαμε και θα χάναμε τριακόσιες περίπου θέσεις που τις πήγαμε στο άλλο προσωπικό. 
      Και έτσι είναι πράγματι συνολικά για την ψυχική υγεία επτακόσιες δεκαέξι θέσεις, όπου ήδη οι διακόσιες δεκαέξι είναι σε προκήρυξη. Για τις άλλες θέσεις γίνεται κατανομή.
      Με τη νέα διάταξη είναι δύο χιλιάδες νοσηλεύτριες. Σήμερα, νομίζω, υπεγράφη και η πράξη Υπουργικού Συμβουλίου, γιατί νομίζω ότι οι θέσεις είχαν προκηρυχθεί μέσω ΑΣΕΠ και έπρεπε να γίνει αλλαγή και να πάνε με τη νέα διάταξη. Μιλάω γι’ αυτήν τη διάταξη τη μεσοβέζικη που ψηφίσαμε. Και οι θέσεις είναι ΠΕ, ΤΕ, ΔΕ Έχουμε τετρακόσιες θέσεις για το ΕΚΑΒ και τριάντα δύο θέσεις για άτομα με αναπηρίες, δηλαδή συνολικά τετρακόσιες τριάντα δύο θέσεις. Έχει γίνει η κατανομή, έχει βγει η προκήρυξη. 
      Ακούστε και τα άλλα που νόμιζα ότι τα ξέρετε, ειδικά εσείς, κύριε Σκουλάκη, γιατί πράγματι ασχολείστε. Είναι διακόσιες σαράντα θέσεις εργασίας ιδιωτικού δικαίου αορίστου χρόνου για το Ψυχιατρείο Αθηνών. Έχει λήξει η προθεσμία της προκήρυξης. Έχουν υποβληθεί εντεκάμισι χιλιάδες αιτήσεις για τις διακόσιες σαράντα θέσεις. Υπάρχουν εκατό δέκα θέσεις για το ίδιο θέμα στη Θεσσαλονίκη. Έχει λήξει η προκήρυξη…
      ΕΜΜΑΝΟΥΗΛ ΣΚΟΥΛΑΚΗΣ: Εννοείται το «18 ΑΝΩ» και τον «ΑΛΚΟΟΛΙΣΜΟ»;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι.
      Ο ΟΚΑΝΑ πέραν τις θέσεις τις παλιές…
      ΕΜΜΑΝΟΥΗΛ ΣΚΟΥΛΑΚΗΣ: Είναι έγκριση του 2003 αυτές.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για άλλο σας μιλάω. Αλλά η έγκριση δεν ήταν το 2003. Γιατί αν ήταν, γιατί δεν τις προκηρύσσατε τόσο καιρό;
      ΕΜΜΑΝΟΥΗΛ ΣΚΟΥΛΑΚΗΣ: Ήταν έγκριση του 2003.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχουμε εβδομήντα θέσεις για τον ΟΚΑΝΑ, που δεν είναι αυτό που διάβασα σε ένα άρθρο σας στην εφημερίδα «ΑΥΡΙΑΝΗ». Δεν είπαμε εμείς ποτέ ότι τέλος του χρόνου δεν θα υπάρχει λίστα. Ζητήσαμε από τον Πρωθυπουργό και μας έδωσε εβδομήντα θέσεις για να βάλουμε απογευματινή βάρδια για να μειώσουμε το χρόνο αναμονής στη λίστα. 
      ΕΜΜΑΝΟΥΗΛ ΣΚΟΥΛΑΚΗΣ: Είναι θέσεις του 2003 που παγώσατε και δεν τις ολοκληρώσατε. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι οι εβδομήντα θέσεις είναι καινούργιες. 
      ΕΜΜΑΝΟΥΗΛ ΣΚΟΥΛΑΚΗΣ: Μας λέτε ψέματα.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Σκουλάκη, επιτέλους ηρεμήστε.
      ΠΡΟΕΔΡΕΥΩΝ (Ιωάννης Τραγάκης): Κύριε Σκουλάκη, σας παρακαλώ, τέτοιες κρίσεις να αποφεύγονται. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Σκουλάκη, είναι εβδομήντα θέσεις έξτρα είτε σας αρέσει, είτε δεν σας αρέσει. Οι χίλιες θέσεις είναι οκταμήνου. Μιλάω για τις δεύτερες χίλιες θέσεις γιατί οι πρώτες χίλιες θέσεις ήδη είναι καλυμμένες. Έχουμε και χίλιες θέσεις του ΟΑΕΔ που βρίσκονται υπό διαδικασία προκήρυξης και είναι καινούργιες. Πήραμε και πεντάμηνη παράταση για τις δυόμισι χιλιάδες θέσεις επί των ημερών σας, του ΟΑΕΔ πάλι, που  έληγαν το Φεβρουάριο προκειμένου να μην αδειάσουν τα νοσοκομεία, πριν μπουν καινούργιες. Αναμένονται από το διαγωνισμό του 2003 μέσω ΑΣΕΠ δύο χιλιάδες επτακόσια άτομα όλων των κατηγοριών να διανεμηθούν στα νοσοκομεία της χώρας. Επαναλαμβάνω ότι δεν μπορώ να σας πω πόσα άτομα θα πάνε στα Χανιά, πόσα στη Λάρισα και πόσα στην Αθήνα για τους λόγους που όλοι γνωρίζετε.
      Να κλείσω και με τον «Ξένιο Δία». Κατ’ αρχήν, ως άτομο αν δεν σας εκτιμούσα, δεν θα σας είχα προλογίσει σε εκδήλωσή σας. Επομένως νομίζω ότι τη φράση «τα χτυπήματα κάτω από τη μέση» δεν θα έπρεπε να την πείτε, γιατί σας έχω προλογίσει σε δύσκολη για σας περίοδο…
      ΕΜΜΑΝΟΥΗΛ ΣΚΟΥΛΑΚΗΣ: Στα δύσκολα δοκιμάζονται οι πολιτικοί άνδρες.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα λέω αυτά γιατί κατηγορήσατε ότι έχουμε κομματικοποιήσει τα πάντα, ότι βάζουμε δικούς μας ανθρώπους παντού. Δεν είναι κακό ότι η κ/ Σκουλάκη-Ξηρουχάκη είναι συγγενής σας. Υπήρξε και συνεργάτης σας. Και δεν έχει πάρει μία δομή του «Ξένου Δία», έχει πάρει επτά δομές και το ξέρετε. Εγώ δεν υπενόησα ότι έχει καμία σχέση…
      ΕΜΜΑΝΟΥΗΛ ΣΚΟΥΛΑΚΗΣ: Δεν είναι επτά. Είναι δύο, τρεις.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μάθετε και θα δείτε. Αλλά, άσχετα απ’ αυτό, εγώ δεν υπενόησα ότι εσείς εμπλέκεστε σε κάποιο σκάνδαλο. 
      ΕΜΜΑΝΟΥΗΛ ΣΚΟΥΛΑΚΗΣ: Γιατί το είπατε;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το είπα, γιατί μας κατηγορείτε συνέχεια, για δικούς μας ανθρώπους, ότι κομματικοποιούμε τα πάντα, όταν υπάρχουν αυτά τα δεδομένα. 
      ΕΜΜΑΝΟΥΗΛ ΣΚΟΥΛΑΚΗΣ: Αυτή είναι η πολιτική σας. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μην προκαλείτε, πολιτικά πάντα εννοώ, και δεν αναφέρομαι στο συνάδελφο Σκουλάκη. Όσο για το Ψυχιατρείο, εάν έχετε κάτι να καταγγείλετε που κακώς πράττει ο νέος διοικητής, να μου το πείτε και να τον εγκαλέσω συγκεκριμένα.
      Είπατε για την κορδέλα. Δεν φύγατε από καμία εκδήλωση, κύριε Σκουλάκη. Μείνατε μαζί μου μέχρι τέλους και κόψαμε μαζί άλλες πέντε κορδέλες. 
      ΕΜΜΑΝΟΥΗΛ ΣΚΟΥΛΑΚΗΣ: Δεν κόψαμε τις δύο μέσα. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τις μέσα, έβαλα το προσωπικό να τις κόψει κι εσάς μάλιστα, για να σας τιμήσω. 
      Επίσης, γνωρίζετε ότι εκκρεμεί στον ανακριτή η υπόθεση του Ψυχιατρείου για θάνατο. Το ξέρετε. Τότε γιατί λέτε ότι τα παραλέμε και τα διογκώνουμε; Δεν είχατε υποχρέωση να το έχετε ελέγξει τόσο καιρό αυτό το θέμα; Θέλω να κάνετε μία επίκαιρη ερώτηση για την ψυχιατρική μεταρρύθμιση, γιατί αυτά τα άκουσαν μόνο οι συντοπίτες σας και τα αγκάλιασαν. Θα τα ακούσει και η Βουλή. 
      Ήσασταν παρών στη συνέντευξη Τύπου. Εξεπλάγησαν οι πάντες, διότι όταν έδινα συνέντευξη Τύπου, σας είχα δίπλα και σας έδωσα το λόγο και είπατε τις απόψεις σας. Αυτό δεν έχει συμβεί ποτέ ξανά στο παρελθόν. Είπα τα υπέρ και όπως να το κάνουμε, εξαγγείλαμε πράγματα που εσείς δεν είχατε κάνει τόσα χρόνια ως κυβέρνηση και ως κόμμα. 
      ΕΜΜΑΝΟΥΗΛ ΣΚΟΥΛΑΚΗΣ: Τι εξαγγείλατε;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τις ψυχιατρικές κλινικές και τα νοσοκομεία. 
      ΕΜΜΑΝΟΥΗΛ ΣΚΟΥΛΑΚΗΣ: Σοβαρά;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Βεβαίως. Τις είχατε κάνει;  Ήσασταν στο συμβούλιο διοίκησης και ομόφωνα στηρίξατε και σεις να φτιαχτεί ψυχιατρική κλινική στο Γενικό Νοσοκομείο Χανίων. 
      ΕΜΜΑΝΟΥΗΛ ΣΚΟΥΛΑΚΗΣ: Μα, αυτό είναι δέσμευση της χώρας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αν είναι δέσμευση της χώρας, να στηρίξετε την πολιτική και όχι να βάζετε τους πολιτικούς σας φίλους, γιατρούς του νοσοκομείου, να μου στέλνουν επιστολή. Είπατε μπροστά μου ότι είναι φίλος σας ο εκπρόσωπος των γιατρών. Το είπατε ενώπιον όλων. Ήταν και ο κ. Χριστοδουλάκης. Μου έστειλε, λοιπόν,  πρόεδρος των νοσοκομειακών γιατρών των Χανίων επιστολή. Προσέξτε, κύριε Σκουλάκη, γιατί αυτή είναι επιστολή προς Υπουργό. Να σας πω σε τι χαρτί είναι γραμμένη; Κυκλοφορεί μέσα από το νοσοκομείο και το υπογράφει ο εκπρόσωπος των γιατρών, ο εκλεγμένος. Το επιστολόχαρτο γράφει από κάτω «Janssen – Cilag».
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά την προαναφερθείσα επιστολή, η βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και αυτή την επιστολή τη στέλνει στον Υπουργό. Και διαμαρτύρεται γιατί θέλουμε να φτιάξουμε ψυχιατρική κλινική στο Νοσοκομείο Χανίων.
      ΕΜΜΑΝΟΥΗΛ ΣΚΟΥΛΑΚΗΣ: Και γιατί μου το λέτε εμένα; 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το λέω γιατί είστε Βουλευτής της περιοχής και σας ζητώ να βοηθήσετε. Να πάτε να κάνετε διάλογο. Ήταν μπροστά ο συνάδελφος εκείνη την ημέρα και σεις στηρίξατε τη δημιουργία της κλινικής. Βασίζεται πάνω σε μία εισήγηση…
      ΕΜΜΑΝΟΥΗΛ ΣΚΟΥΛΑΚΗΣ: Γιατί το λέτε;
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για να μάθει ο κόσμος τι γίνεται. 
      Και η εισήγησή του βασίζεται πάνω σε μία εισήγηση διευθύντριας ψυχιατρικής κλινικής του Ψυχιατρείου, που μαθαίνω ότι είναι η σύζυγός του. Λοιπόν, εάν είστε υπέρ του να φτιάξουμε ψυχιατρική κλινική στα Χανιά, σας ζητώ σαν συνάδελφος «να βάλετε πλάτη». Εν πάση περιπτώσει, εκείνη την ημέρα και σεις και ο κ. Χριστοδουλάκης ήσασταν παρόντες στη συνεδρίαση του συμβουλίου διοίκησης και είπατε «ναι» για το νοσοκομείο της πόλης σας. Βεβαίως, είναι ευθύνη της Κυβέρνησης. Δεν μετακυλύω την ευθύνη. Αλλά, επειδή είπατε και σεις «ναι» εκείνη την ημέρα, σας ζητώ «να βάλετε πλάτες» σ’ αυτό το θέμα.
      ΠΡΟΕΔΡΕΥΩΝ (Ιωάννης Τραγάκης): Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ο κύριος Υπουργός για τρίτη  φορά ομιλώντας επιβεβαίωσε τα όσα είπα και τις δύο φορές. 
      Ιδιαίτερα τώρα στο τέλος που έφερε στη Βουλή το επιστολόχαρτο με το οποίο κάποιος γιατρός του Νοσοκομείου Χανίων του έστειλε μια επιστολή που και εγώ διαφωνώ, γιατί δεν είναι θέμα για να απολογηθώ, για το γιατρό.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι κάποιος, ο εκπρόσωπος.
      ΠΡΟΕΔΡΕΥΩΝ (Ιωάννης Τραγάκης): Δεν το είπε με αυτήν την έννοια.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σας παρακαλώ. Κάτι ξέρουμε και εμείς. ‘Όλα αυτά είναι κτυπήματα κάτω από τη μέση.
      ΠΡΟΕΔΡΕΥΩΝ (Ιωάννης Τραγάκης): Εσείς ήσασταν αγκαλιά κάτω στα Χανιά, από την ώρα που πήγατε μέχρι την ώρα που ήρθατε. 
      ΕΜΜΑΝΟΥΗΛ ΣΚΟΥΛΑΚΗΣ: Πάντως, κύριε Υπουργέ, θα κάνω μια έκκληση. Το τελευταίο δίμηνο χρησιμοποιήσατε πυροτεχνήματα, λαβώσατε νοσοκομεία. Θυμάμαι που, απευθυνόμενος σε εμένα, είπατε ποιοι ήταν οι Υπουργοί που παρέλαβαν το «Θριάσιο» και που αποκαλύφθηκε ότι είναι περιτυλιγμένο από αμίαντο. Όταν σας αποδείξαμε ότι το νοσοκομείο παρελήφθηκε το 1991, το θέμα τελείωσε, δεν πήρατε τίποτε πίσω. Μετά έρχεστε στον προϋπολογισμό, πετάτε τη ρουκέτα για κομπίνα στη Ρόδο. Λαβώσατε το νοσοκομείο, στέλνετε τους επιθεωρητές, δεν βγάζουν τίποτα. Τους ξαναστέλνετε όμως και έχω τα στοιχεία. Δεν βγάζουν τίποτα. 
      Πάντως, κύριε Υπουργέ, κερδίσατε το χρόνο που θέλατε. 
      ΠΡΟΕΔΡΕΥΩΝ (Ιωάννης Τραγάκης): Όμως τα πάει καλά. 
      ΕΜΜΑΝΟΥΗΛ ΣΚΟΥΛΑΚΗΣ: Νομίζω ότι ήρθε η ώρα να προσγειωθείτε. Πρέπει να κάτσουμε κάτω και να παραδεχθείτε τα δέκα θετικά που έχουν γίνει, να παραδεχθούμε και εμείς τα άλλα τόσα αρνητικά και τις αδυναμίες του συστήματος…
      ΠΑΝΑΓΙΩΤΗΣ ΑΔΡΑΚΤΑΣ: Τώρα τα λέει ο συνάδελφος.
      ΕΜΜΑΝΟΥΗΛ ΣΚΟΥΛΑΚΗΣ: Τα έχω πει εκατό φορές αλλά δεν με ακούει κανείς. Πάντως πρέπει να πούμε την αλήθεια στον ελληνικό λαό και όχι ψέματα και μεγαλοστομίες και διγλωσσία. Αν θέλετε, να σας βοηθήσουμε. Όμως με την τακτική που λέτε ότι σας υπονομεύουμε ενώ δεν μιλάμε, αυτό είναι τραβηγμένο.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμόν 52/25/4-2-2005 επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης σε θέματα υγείας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.30’ λύεται η συνεδρίαση για αύριο ημέρα Τρίτη 22 Φεβρουαρίου 2005 και ώρα 18.30’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης», σύμφωνα με την ημερήσια διάταξη που σας έχει διανεμηθεί. 
      
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ



4

Συνεδρίαση 21-2-2005

