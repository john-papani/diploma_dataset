 
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΕ'
Παρασκευή 11 Ιανουαρίου 2002
ΘΕΜΑΤΑ

ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτού Α. Λαΐου, σελ.
3. Ανακοινώνεται ότι τη συνεδρίαση παρακολουθούν μαθητές από το 8ο Γυμνάσιο Περιστερίου, το 1ο Γυμνάσιο Άνω Λιοσίων Αττικής, το Γυμνάσιο Σαππών Ροδόπης και το Γυμνάσιο Ομβριακής Φθιώτιδας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 14 Ιανουαρίου 2002, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με τη διαφορά στο ποσοστό των προσαυξήσεων εκπρόθεσμων οφειλών ιδιωτών προς το Δημόσιο, εν αντιθέσει με τις οφειλές του Δημοσίου προς τους ιδιώτες κλπ., σελ.
β) Προς τον Υπουργό Γεωργίας, i) σχετικά με τις καταστροφές που προκλήθηκαν στη φυτική και ζωική παραγωγή από την πρόσφατη κακοκαιρία, την καταβολή αποζημιώσεων στους πληγέντες κλπ., σελ.
ii) σχετικά με την αποζημίωση των πληγέντων από την πρόσφατη κακοκαιρία, παραγωγών εσπεριδοειδών και ανθοκαλλιεργητών στην Τροιζηνίας, σελ.
iii) σχετικά με τις καθυστερήσεις στην καταβολή των επιδοτήσεων στα αγροτικά προϊόντα κλπ., σελ.
iv) σχετικά με την επίλυση των διοικητικών προβλημάτων του Οργανισμού Γεωργικών Ασφαλίσεων, τη δυνατότητα να ανταποκριθεί στις υποχρεώσεις του που δημιούργησαν οι πρόσφατες καιρικές συνθήκες, σελ.
γ) Προς τον Υπουργό Εργασίας και Κοινωνικών Ασφαλίσεων σχετικά με την έλλειψη στην αγορά πρωτοβάθμιου χειρωνακτικού δυναμικού εξειδικευμένου, βοηθητικού κτλ., σελ.
5) Συζήτηση επερώτησης του Υπουργείου Δημόσιας Τάξης σχετικά με την καταπολέμηση της εγκληματικότητας και την αντιμετώπιση αιτημάτων των αστυνομικών και πυροσβεστών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Οικονομικών, Εξωτερικών, Εθνικής Άμυνας, Δημόσιας Τάξης, Εμπορικής Ναυτιλίας και Δικαιοσύνης, κατέθεσαν σχέδιο νόμου: "Εφαρμογή της Σύμβασης για την απαγόρευση ανάπτυξης παραγωγής, αποθήκευσης και χρήσης χημικών όπλων και την καταστροφή τους", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΛΟΓΟΣΚΟΥΦΗΣ Γ., σελ.
ΑΡΓΥΡΗΣ Ε., σελ.
ΚΕΔΙΚΟΓΛΟΥ Β., σελ.
ΜΠΕΝΤΕΝΙΩΤΗΣ Μ., σελ.
ΣΚΟΠΕΛΙΤΗΣ Σ., σελ.
ΣΤΡΙΦΤΑΡΗΣ Σ., σελ.
ΤΖΙΟΛΑΣ Ε., σελ.
ΤΣΙΠΛΑΚΗΣ Κ., σελ.
ΦΩΤΙΑΔΗΣ Α., σελ.
Β. Επί της επερώτησης:
ΑΚΡΙΒΑΚΗΣ Α., σελ.
ΒΑΣΙΛΕΙΟΥ Θ., σελ.
ΔΑΒΑΚΗΣ Α., σελ.
ΚΑΤΣΙΚΗΣ Θ., σελ.
ΚΕΦΑΛΟΓΙΑΝΝΗΣ Ι., σελ.
ΜΑΛΕΣΙΟΣ Ε., σελ.
ΜΑΡΚΟΓΙΑΝΝΑΚΗΣ Χ., σελ.
ΠΟΛΥΔΩΡΑΣ Β., σελ.
ΣΙΔΗΡΟΠΟΥΛΟΥ ΑΙΚ., σελ.
ΣΚΥΛΛΑΚΟΣ Α., σελ.
ΧΡΥΣΟΧΟΪΔΗΣ Μ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΞΕ'
Παρασκευή, 11 Ιανουαρίου 2002

Αθήνα, σήμερα στις 11 Ιανουαρίου 2002, ημέρα Παρασκευή και ώρα 10.41' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπυρίδωνα Στριφτάρη, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Πατρέων Αχαΐας ζητεί την κατασκευή αντιπλημμυρικών έργων στην περιοχή του και την άμεση κάλυψη του χειμάρρου Διακονιάρη.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή αντιπλημμυρικών έργων στο Δήμο Παραλίας Αχαΐας.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η έλλειψη γιατρών στα ασθενοφόρα του ΕΚΑΒ.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίσπευση των έργων της Περιμετρικής οδού στην Αχαία.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται ότι αθηναϊκά γραφεία τουρισμού προδέσμευσαν όλα τα καταλύματα των Πατρών ενόψει του πανευρωπαϊκού πρωταθλήματος ενόργανης γυμναστικής που θα διεξαχθεί στην Πάτρα.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις κινητοποιήσεις των γιατρών που διαμαρτύρονται για τη χαμηλή μισθοδοσία τους.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα ελέγχου της ποιότητας του αίματος που διαθέτουν τα νοσοκομεία.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία των απογευματινών ιατρείων.
1496) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κήρυξη του Νομού Αχαΐας ως θεομηνιόπληκτου.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο εκφράζει τη δυσαρέσκειά του για τους ελέγχους της επιθεώρησης εργασίας στα συνεργεία καθαρισμού των δρόμων της πληγείσας περιοχής, από πλημμύρες, Κόκκινου Μύλου Αχαΐας.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που έχουν δημιουργήσει οι πεζές περιπολίες αστυνομικών στην Πάτρα Αχαΐας.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ολιγωρία της ΔΕΣΕ για τη συντήρηση του εθνικού οδικού δικτύου.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επαναχορήγηση του επιδόματος του τρίτου παιδιού.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά προβλήματα του ΚΤΕΛ Πατρών Αχαΐας.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να παραμείνει δημόσιος ο χαρακτήρας της φοιτητικής εστίας Πατρών Αχαΐας.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση καταβολή επιδόματος στους πλημμυροπαθείς των Πατρών.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επιλογή του χώρου στέγασης του Φυτοπαθολογικού Ινστιτούτου Πατρών.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση καταβολή δεδουλευμένων στους νοσηλευτές του Π.Π.Ν.Π.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο θέμα εντοπιότητας της επιλογής μάνατζερ για το Π.Π.Ν.Π.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με οικονομικά προβλήματα του Δήμου Πατρέων από τους φορείς εκτέλεσης του νέου λιμανιού της Πάτρας.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή οδού εξόδου από την Περιμετρική στην περιοχή Ξερόλακκα Αχαΐας.
21) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΑΤΕΡΙΝΑΡΗ κατέθεσαν αναφορά με την οποία ο Σύνδεσμος Ξενοδόχων Πιστούχων Τραπεζών Νήσων Ανατολικού Αιγαίου ζητεί την επιστροφή των πλειστηριασμένων ξενοδοχείων των νησιών του Ανατολικού Αιγαίου στους ιδιοκτήτες τους εφ' όσον δεν έχουν περιέλθει στην κυριότητα τρίτων.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας - Θράκης ζητεί την επιστροφή του αγάλματος της Νίκης της Σαμοθράκης από το Μουσείο του Λούβρου στην Ελλάδα.
23) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας - Θράκης ζητεί την επιστροφή του αγάλματος της Νίκης της Σαμοθράκης από το Μουσείο του Λούβρου στην Ελλάδα.
24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Προπονητές Στίβου διαμαρτύρονται για το διορισμό της κυρίας Λιαπίκου στη θέση του τεχνικού συμβούλου της Τ.Ε. ΣΕΓΑΣ Δυτ. Στερεάς.
25) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Κάρλας Μαγνησίας ζητεί τη συνέχιση της λειτουργίας του αστυνομικού σταθμού Καναλίων Μαγνησίας.
26) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Κυθηραϊκός Σύνδεσμος Αθηνών ζητεί την πύκνωση των ακτοπλοϊκών δρομολογίων από και προς Κύθηρα - Αντικύθηρα.
27) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο κ. Ε. Γιαννόπουλος, κάτοικος Πόρου, ζητεί τη διευθέτηση οφειλών από δανειοδότησή του προς την ΑΤΕ.
28) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Ύδρας ζητεί να μην αυξηθούν οι αντικειμενικές αξίες των ακινήτων της περιοχής του.
29) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Αντικυθήρων ζητεί την κατασκευή ελικοδρομίου στα Αντικύθηρα.
30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λέσβου ζητεί τη μείωση των ακτοπλοϊκών εισιτηρίων για τους φοιτητές που κατάγονται από τα νησιά του Αιγαίου.
31) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Σάμου ζητεί να μην είναι υποχρεωτική η ασφάλιση των μικρών επιχειρήσεων μέχρι 8 δωματίων.
32) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Συντονιστική Επιτροπή Αντιμετώπισης ζημιών παγετού επαρχίας Τυρνάβου ζητεί την άμεση αποζημίωση του πληγέντος κτηνοτροφικού κεφαλαίου και των εγκαταστάσεων της περιοχής της.
33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Γοργοποτάμου Φθιώτιδας ζητεί την οικονομική κάλυψη των αγροτών της περιοχής του, που οι καλλιέργειές τους καταστράφηκαν από την παρατεταμένη κακοκαιρία.
34) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι Σύνδεσμοι Αρκάδων ζητούν τη διάνοιξη και δεύτερης σήραγγας στο Αρτεμήσιο.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1010/22-8-01 ερώτηση ΑΚΕ 131 δόθηκε με το υπ' αριθμ. 1029/20-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση με αριθμό 1010/131/22-8-2001 ερώτηση και Αίτηση Κατάθεσης Εγγράφων που κατατέθηκε στη Βουλή από το Βουλευτή κ. Α. Γιαννόπουλο με θέμα: "Άγνωστης αποστολής και λειτουργίας Κέντρο Ψυχιατρικής στην Αθήνα", σχετικά με θέματα που άπτονται της αρμοδιότητάς μας, σας πληροφορούμε τα εξής:
Το κτίριο "Ψυχοκοινωνικό Κέντρο Αιγινητείου Αθηνών" κατασκευάστηκε στο πλαίσιο του Κανονισμού (ΕΟΚ) 815/84 "για την έκτακτη οικονομική ενίσχυση της Ελλάδας στον κοινωνικό τομέα".
Η Ευρωπαϊκή Επιτροπή κάλυψε το 55% της συνολικής δαπάνης του έργου και το Ελληνικό Δημόσιο το 45%.
Η τελική αίτηση πληρωμής του έργου υποβλήθηκε από το Υπουργείο μας που είχε την συνολική ευθύνη του σκέλους Β' του Κανονισμού στην Ευρωπαϊκή Επιτροπή τον Ιούνιο του 1995.
Το συνολικό κόστος του κτιρίου ανήλθε στο ποσό του 1.321.472.000 δρχ.
Το Υπουργείο Υγείας και Πρόνοιας επιχορήγησε το έργο με 255.000.000 δρχ., ενώ το υπόλοιπο της εθνικής συμμετοχής καταβλήθηκε από το Πανεπιστήμιο Αθηνών.
Σχετικά με τη λειτουργία του ξενώνα, εξ όσων γνωρίζουμε, ο χωροταξικός σχεδιασμός του είχε γίνει με την προοπτική διάνοιξης μεγάλης οδού που θα διερχόταν κοντά από τα 3 κτίρια προς τη Λεωφόρο Κατεχάκη.
Εφόσον όμως δεν πραγματοποιήθηκε τελικά αυτή η διάνοιξη που θα εξασφάλιζε και την ευκολία της πρόσβασης, το Υπουργείο μας δεν μπορεί να συμφωνήσει για την εγκατάσταση ασθενών στο εν λόγω κτίριο, αφού οι ξενώνες, ως μονάδες ψυχοκοινωνικής αποκατάστασης, το πρώτο κριτήριο που πρέπει να πληρούν είναι να εξασφαλίζουν στους ενοίκους τους την ευκολία της πρόσβασης στην κοινότητα, δηλαδή πρέπει εύκολα και γρήγορα οι ένοικοι να μπορούν να μεταβούν στο καφενείο, στην αγορά, στην εκκλησία, σε χώρους γενικά που διευκολύνουν την ψυχοκοινωνική τους επανένταξη στην κοινότητα.
Για τα υπόλοιπα θέματα της ερώτησης αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
Η αρμόδια υπηρεσία του Υπουργείου μας έχει αποστείλει αντίγραφο της ερώτησης στο Ερευνητικό Πανεπιστημιακό Ινστιτούτο Ψυχικής Υγιεινής, το οποίο απάντησε με το αρ. πρωτ. 3206/14-9-2001 έγγραφο ότι θα καταθέσει μέσα στην επόμενη εβδομάδα στο Υπουργείο Εθνικής Παιδείας και Θρησκευμάτων και στο Υπουργείο Υγείας και Πρόνοιας τα αιτούμενα στοιχεία.
Η Υφυπουργός
Χ. ΣΠΥΡΑΚΗ"
2. Στην με αριθμό 1012/22-8-01 ερώτηση ΑΚΕ 133 δόθηκε με το υπ' αριθμ. 1048/24-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1012/133/22-8-01 ερώτηση και ΑΚΕ που κατατέθηκε στη Βουλή από τον Βουλευτή κ. Αθανάσιο Γιαννόπουλο αναφορικά με το Κέντρο Συνεχιζόμενης Επαγγελματικής Κατάρτισης στο Π.Γ.Ν.Α. "ΛΑΙΚΟ", σας πληροφορούμε τα εξής:
1. Σχετικά με τα δύο πρώτα ερωτήματα που αφορούν την ΄Ιδρυση του Κ.Ε.Κ., είχε εκδοθεί από το Υπουργείο μας, η αριθμ. Πρωτ. ΔΥ15/Υ.Α. οικ. 1012/7-8-07 Υπουργική Απόφαση που εξαιρούσε τριάντα δύο (32) Νοσοκομεία όλης της χώρας από την υποχρέωση σύστασης ΚΕΚ με αυτοτελή νομική προσωπικότητα και τα οποία επιλέγονταν ως δομές συνεχιζόμενης κατάρτισης, προκατάρτισης και επιμόρφωσης στα πλαίσια του ΕΣΥ για υλοποίηση ενεργειών του Ε.Π. "Υγεία - Πρόνοια". Μεταξύ αυτών των Νοσοκομείων ήταν και το Π.Γ.Ν.Α. "ΛΑΪΚΟ".
2. Για τις δαπάνες ίδρυσης και λειτουργίας του ΚΕΚ καθώς και για τα έργα αναπλάσεως και διαρρυθμίσεως τω χώρων, δίνονται αναλυτικά στοιχεία στο αρ. πρωτ. 9192/10-9-01, συνημμένο έγγραφο του ΠΓΝΑ "Λαϊκό" που σας αποστέλλουμε.
3. Με τα αρ. Πρωτ. ΔΥ 2γ/οικ. 72/25-1-2001 και ΔΥ2γ/οικ1506/28-6-2000 έγγραφα, μεταβιβάστηκε από την αρμόδια υπηρεσία το ποσό ύψους δεκατριών εκατομμυρίων εκατόν ενενήντα επτά χιλιάδων εννιακοσίων τεσσάρων δραχμών (13.197.904) για κάλυψη των δαπανών της ενέργειας κατάρτισης Ε 503 "Ποιοτικό έλεγχος ακτινογραφικής απεικόνισης από Τεχνολόγους Ακτινολόγους" στο Π.Γ.Ν.Α. "ΛΑΪΚΟ".
4. Αναφορικά με το ερώτημα (5), επισυνάπτονται καταστάσεις διδακτικού και διοικητικού προσωπικού με τις αποδοχές τους, που στάλθηκαν από τον φορέα.
5. Όσον αφορά το ερώτημα (6), σας ενημερώνουμε ότι στην Κ.Υ.Α. των Υπουργών Υγείας - Πρόνοιας και Εργασίας και Κοινωνικών Ασφαλίσεων (Αριθμ. Πρωτ. Ε4/ΓΕΝ.Α. Π/οικ. 814/20-4-1999) "Σύστημα Διαχείρισης, Παρακολούθησης, Αξιολόγησης και Ελέγχου Ενεργειών Συνεχιζόμενης Επαγγελματικής Κατάρτισης χρηματοδοτούμενων από το Ευρωπαϊκό Κοινωνικό Ταμείο (Ε.Κ.Τ.) στο πλαίσιο του Ε.Π. "Υγεία - Πρόνοια", ορίζεται οτιδήποτε έχει σχέση με την υλοποίηση των ενεργειών κατάρτισης.
Έτσι εκδόθηκε η εγκριτική απόφαση (αριθμ. Πρωτ. Δ2β/οικ. 3255/30-12-99), με την οποία εγκρίθηκαν όλα τα στοιχεία που είχαν υποβληθεί με την αριθμ. Πρωτ. 1234/27-4-99 Αίτηση συνδρομής του φορέα, στην οποία περιείχαν και κατάσταση διδακτικού προσωπικού. Οι δε καταρτιζόμενοι επιλέχθηκαν από ειδική επιτροπή που ορίστηκε με την αρίθμ. 16/19-4-00 Απόφαση Δ.Σ. του Νοσοκομείου.
Σχετικά με τα ερωτήματα (7) και (8), σας ενημερώνουμε ότι από την αρμόδια υπηρεσία του Υπουργείου μας (Δ/νση Εκπαίδευσης και Έρευνας) είχαν εγκριθεί δύο ενέργειες για το εν λόγω Νοσοκομείο:
α) Η αρ. Πρωτ. Δ2β/οικ.2201/10-12-98 εγκριτική απόφαση "Εκπαιδευτικό πρόγραμμα για την Μεσογειακή Αναιμία και άλλες αιμοσφαιρινοπάθειες" (κωδ. Υ98-Ν1.06 - Ε404).
β) Η αρ. Πρωτ. Δ2β/οικ. 3255/30-12-99 Απόφαση "Ποιοτικός Έλεγχος ακτινογραφικής απεικόνισης από Τεχνολόγους Ακτινολόγους" (Υ99-Ν1.06-Ε.503).
Από τις ανωτέρω ενέργειες υλοποιήθηκε μόνο η δεύτερη από 8-5-00 έως 29-6-00 της οποίας σας επισυνάπτουμε όλα τα ζητηθέντα στοιχεία που εστάλησαν από το Νοσοκομείο.
Η Υφυπουργός
Χ. ΣΠΥΡΑΚΗ"
3. Στην με αριθμό 1216/4-9-01 ερώτηση δόθηκε με το υπ' αριθμ. 1188/20-9-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση 1216/4-9-2001 την οποία κατέθεσε στη Βουλή των Ελλήνων ο Βουλευτής κ. Παναγιώτης Λαφαζάνης σχετικά με τη διάθεση των ειδικών σημάτων τελών κυκλοφορίας Επιβατικών Ιδιωτικής Χρήσης αυτοκινήτων οχημάτων έτους 2002, σας γνωρίζουμε τα εξής: 
Με βάση τις ισχύουσες διατάξεις, τα ειδικά σήματα τελών κυκλοφορίας έτους 2002 για τα Ε.Ι.Χ. αυτοκίνητα θα έπρεπε να διατεθούν από 1/12/2001 έως 31/1/2002. 
Με το προωθούμενο σχέδιο νόμου προβλέπεται ότι η χορήγηση των ειδικών σημάτων έτους 2002 για τα πιο πάνω οχήματα θα γίνει από 1/11/2001 μέχρι 14/12/2001. 
Η ρύθμιση αυτή υπαγορεύτηκε από το γεγονός ότι οι Τράπεζες δεν αναλάμβαναν με κανένα τρόπο τη διάθεση των ειδικών σημάτων τελών κυκλοφορίας από 16 Δεκεμβρίου 2001 μέχρι 28 Φεβρουαρίου 2002, λόγω των αυξημένων αναγκών τους κατά το διάστημα αυτό εξαιτίας της εφαρμογής του ΕΥΡΩ, αν και ζητήθηκε από αυτές να διαθέσουν τα ειδικά σήματα όπως και τα προηγούμενα χρόνια, δηλαδή κατά τους μήνες Δεκέμβριο και Ιανουάριο. 
Για το λόγο αυτό ήταν αναγκαίο η διάθεση των ειδικών σημάτων των οχημάτων της κατηγορίας αυτής να έχει ολοκληρωθεί μέχρι 14 Δεκεμβρίου 2001. 
Εξάλλου, η αποκλειστική διάθεση από τις Δ.Ο.Υ. των ειδικών σημάτων τελών κυκλοφορίας έτους 2002 για τα Ε.Ι.Χ. αυτοκίνητα θα δημιουργούσε μεγάλα προβλήματα, κυρίως για τους φορολογούμενους, λόγω του περιορισμού των σημείων διάθεσης και της εκ του λόγου αυτού αναγκαστικής αναμονής επί πολύ χρόνο στις Δ.Ο.Υ., όπως τούτο έχει καταδειχθεί από τη μέχρι τώρα εφαρμογή του μέτρου στις περιπτώσεις που οι ενδιαφερόμενοι είναι αναγκασμένοι να προσέρχονται στις Δ.Ο.Υ. για την προμήθεια του ειδικού σήματος. 
Άλλωστε, στη διευκόλυνση των φορολογουμένων απέβλεψε το μέτρο της διάθεσης των ειδικών σημάτων μέσω των Τραπεζών ενόψει και του μεγάλου αριθμού των αυτοκινήτων. 
Σε καμιά, πάντως, περίπτωση η διάθεση των ειδικών σημάτων κατά τους μήνες Νοέμβριο και Δεκέμβριο 2001 δεν υπαγορεύτηκε από την ανάγκη προείσπραξης των τελών κυκλοφορίας για λόγους κάλυψης του Προϋπολογισμού έτους 2001, αφού όπως είναι γνωστό τα έσοδα κινούνται το πρώτο οκτάμηνο πάνω από τον τεθέντα στόχο και παρουσιάζουν πλεόνασμα της τάξης των 75 δις δραχμών.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
4. Στην με αριθμό 1227/4-9-01 ερώτηση δόθηκε με το υπ' αριθμ. 1643/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης1227/4-9-01, που κατέθεσε ο Βουλευτής κ. Α. Λιάσκος, σας γνωρίζουμε ότι με το π.δ. 69/1997 εκσυγχρονίσθηκε το νομικό πλαίσιο που αφορά τις μεταθέσεις, τοποθετήσεις και αποσπάσεις των αστυνομικών και θεσμοθετήθηκε σύστημα μεταθέσεων με αντικειμενικά κριτήρια - μόρια, ενώ με μεταγενέστερες παρεμβάσεις μας το εν λόγω σύστημα βελτιώθηκε Οι μετακινήσεις εντός της ίδιας Αστυνομικής Διεύθυνσης γίνονται από τον Αστυνομικό Διευθυντή, αντίστοιχα, σύμφωνα με τις διατάξεις της αναφερόμενης ισχύουσας νομοθεσίας με υπηρεσιακά και κοινωνικά κριτή ρια, τα οποία λαμβάνει υπόψη του κατά την έκδοση των διαταγών μετακινήσεων του προσωπικού στις υφιστάμενες Υπηρεσίες του. 
Στο πλαίσιο αυτό έγιναν και οι αναφερόμενες στην ερώτηση μεταθέσεις των αστυνομικών της Αστυνομικής Διεύθυνσης Ευβοίας, με αποκλειστικό γνώμονα την εξυπηρέτηση του υπηρεσιακού συμφέροντος και την ικανοποίηση των αναγκών του προσωπικού, όπου τούτο κατέστη εφικτό, και είναι εναρμονισμένες πλήρως με την ισχύουσα νομοθεσία, τα δε αναφερόμενα περί παρατυπιών και αδικιών δεν ανταποκρίνονται στην πραγματικότητα. Ενδεικτικό είναι και το γεγονός ότι από τις πραγματοποιηθείσες μεταθέσεις, οι 25 διατάχθηκαν για την ικανοποίηση σχετικών αιτημάτων του προσωπικού, ενώ 17 αφορούσαν μεταθέσεις οι οποίες πραγματοποιήθηκαν σε Υπηρεσίες του αυτού τόπου. 
Σε ό,τι αφορά τον Αστυνομικό Σταθμό Σκύρου, σας πλη ροφορούμε ότι αυτός ουδέποτε στεγάσθηκε σε "κοντέϊνερ", όπως αναφέρεται στην ερώτηση, αλλά μέχρι να κριθεί οριστικά η καταλληλότητα του κτιρίου του, το οποίο υπέστη ζημιές από τον πρόσφατο σεισμό που έπληξε το νησί, μεταστεγάσθηκε στο κτίριο του Επαρχείου Σκύρου. 
Για την αντιμετώπιση των αστυνομικών προβλημάτων στη Σκύρο, η αρμόδια Υπηρεσία μας τις αμέσως επόμενες ώρες, μετά την εκδήλωση της σεισμικής δόνησης, απέστειλε την αναγκαία αστυνομική δύναμη, υπό τον Αστυνομικό Διευθυντή Ευβοίας, ο οποίος συντόνισε προσωπικά τα επιβαλλόμενα μέτρα τάξης, ασφάλειας και τροχαίας. Τόσο η ενισχυθείσα κατά τη θερινή περίοδο τοπική Υπηρεσία, όσο και η Ομάδα Πρόληψης και Καταστολής της Εγκληματικότητας που λειτουργεί και δραστηριοποιείται σε όλο το νομό και οι λοιπές Υπηρεσίες της Αστυνομικής Διεύθυνσης Ευβοίας, καταβάλλουν κάθε δυνατή προσπάθεια και αστυνομεύουν ικανοποιητικά το νησί. 
Τέλος, για την ενίσχυση των Υπηρεσιών της Αστυνομικής Διεύθυνσης Ευβοίας προκηρύχθηκαν προς πλήρωση, κατά τις συμπληρωματικές μεταθέσεις του τρέχοντος έτους, 15 θέσεις αστυφυλάκων και στο πλαίσιο αυτό θα καταβληθεί προσπάθεια κάλυψης κενών θέσεων του Αστυνομικού Σταθμού Σκύρου, καθώς και άλλων Υπηρεσιών της εν λόγω Διεύθυνσης.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ"
5. Στην με αριθμό 1242/5-9-2001 ερώτηση δόθηκε με το υπ' αριθμ. 2198/25-9-2001 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 1242/2001 ερώτηση, που κατατέθηκε στη Βουλή από το Βουλευτή κ. Μ. Καρχιμάκη, για τα θιγόμενα σε αυτή θέματα σας πληροφορούμε τα εξής:
Το Κέντρο Τεχνολογικής Εκπαίδευσης και Κατάρτισης (Κ.Ε.Τ.Ε.Κ.) Λασιθίου θα αρχίσει να λειτουργεί από το προσεχές έτος 2002, στα πλαίσια τόσο της αρχικής Επαγγελματικής Εκπαίδευσης - Κατάρτισης, όσο και της Συνεχιζόμενης Επαγγελματικής Κατάρτισης, σε τομείς και ειδικότητες που θα καθοριστούν μετά την επικείμενη ψήφιση του νομοσχεδίου για την αναδιάρθρωση του Οργανισμού Απασχόλησης Εργατικού Δυναμικού.
Τονίζεται ότι ο ΟΑΕΔ αντιμετώπισε και αντιμετωπίζει προβλήματα με την ολοκλήρωση του αγωγού αποχέτευσης από την Αρχαιολογική Υπηρεσία, εντούτοις η Δ/νση Τεχνικών Υπηρεσιών του Οργανισμού, μερίμνησε για την κατασκευή της αναγκαίας υποδομής για να μην υπάρξει περαιτέρω καθυστέρηση στην παράδοση του κτιριακού συγκροτήματος.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
6. Στην με αριθμό 1244/5-9-2001 ερώτηση δόθηκε με το υπ' αριθμ. 1969/24-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1244/5-9-01 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Η Γενική Δ/νση Αλιείας του Υπουργείου Γεωργίας κατά το προπαρασκευαστικό στάδιο της έναρξης εφαρμογής του Ε.Π.ΑΛ. 2000-2006, στα πλαίσια διερεύνησης των αναγκών και του προγραμματισμού έργων αλιευτικών καταφυγίων, με το αρ. 285503/25-7-2000 έγγραφό της ζήτησε προτάσεις από τις Νομ/κές Αυτ/σεις που να στηρίζονται σε πραγματικές ανάγκες και να εντάσσονται σε ένα ευρύτερο σχεδιασμό λειτουργίας του τομέα αλιείας σε επίπεδο νομού, τόσο για νέα αλιευτικά καταφύγια όσο και για βελτιώσεις, επεκτάσεις, εκσυγχρονισμούς υπαρχόντων.
Η Νομ/κή Αυτ/ση Λασιθίου με το αριθμ. 29204/3044/28-8-2000 έγγραφό της διαβίβασε τις προτάσεις της, οι οποίες αφορούν σε βελτιώσεις, επεκτάσεις, εκσυγχρονισμούς, εννέα (9) υπαρχόντων αλιευτικών καταφυγίων στις θέσεις Σισίου, Μιλάτου, Σχίσματος Ελούντας, Παχειάς Άμμου, Παλαιοκάστρου, Μακρύ Γιαλού, Γρα Λυγιάς, Φερμών, και Γούδουρα και σε κατασκευή έξι (6) νέων στις θέσεις Καλού Χωριού, Μοχλού, Αμάτου, Μύρτου, Αγίου Νικολάου και Σκίνια.
Σε ό,τι αφορά την ένταξη έργων αλιευτικών καταφυγίων στο Ε.Π.ΑΛ. 2000-2006, η Ειδική Υπηρεσία Διαχείρισης του Προγράμματος είχε δημοσιεύσει πρόσκληση για υποβολή προτάσεων (αρ. εγγράφου 471/7-9-2001) μέχρι 18-3-2001, σύμφωνα με τη διαδικασία που καθορίζεται σε αυτή.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 1254/5-9-01 ερώτηση δόθηκε με το υπ' αριθμ. 1189/21-9-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1254/5-9-01 που κατατέθηκε στη Βουλή από το Βουλευτή κ. Σπ. Σπηλιωτόπουλο με συνημμένη την Α.Π.92/14-6-2001 αναφορά της Ομοσπονδίας Επαγγελματοβιοτεχνών Ζαχαροπλαστών Ελλάδος (Ο.Ε.Ζ.Ε.), σχετικά με το θέμα της αρμοδιότητάς μας, σας γνωρίζουμε ότι βασική επιδίωξη της Κυβέρνησης είναι η μεταρρύθμιση του Ασφαλιστικού Συστήματος της χώρας με άξονες τη βιωσιμότητα των ασφαλιστικών οργανισμών, τη διασφάλιση των δικαιωμάτων των εργαζομένων και τη διατήρηση του δημόσιου και κοινωνικού χαρακτήρα της κοινωνικής ασφάλισης.
Στα πλαίσια αυτά και ύστερα από διαδικασίες ειλικρινούς και από μηδενική βάση διαλόγου με τους κοινωνικούς εταίρους και τα πολιτικά κόμματα, θα επιδιωχθεί η ευρύτερη σύγκλιση απόψεων, για να εξασφαλιστεί βιώσιμο και κοινωνικά δίκαιο ασφαλιστικό σύστημα.
Ο Υφυπουργός
ΝΙΚΟΣ ΦΑΡΜΑΚΗΣ"
8. Στην με αριθμό 1259/5-9-01 ερώτηση δόθηκε με το υπ' αριθμ. 5207/21-9-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 1259/5-9-01 που κατατέθηκε στη Βουλή από τον Βουλευτή κ. Σπ. Σπηλιωτόπουλο, από πλευράς δικής μας αρμοδιότητας, πληροφορούμε την Εθνική Αντιπροσωπεία ότι το θέμα που προβάλλεται σ' αυτή είναι γενικότερο, τελεί υπόψη της Υπηρεσίας μας και μελετάται η αντιμετώπισή του.
Ο Υφυπουργός
ΓΕΩΡΓΙΟΣ ΔΡΥΣ"
9 Στην με αριθμό 1286/6-9-01 ερώτηση δόθηκε με το υπ' αριθμ. 1978/24-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1286/6-9-01 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Από την περιοχή της πρώην επαρχίας Ορεστιάδας του Νομού 'Εβρου αναγγέλθηκαν στον ΕΛΓΑ ζημιές από ανεμοθύελλα της 8-9-01 σε καλλιέργειες καλαμποκιού.
Έχουν ήδη διενεργηθεί οι απαραίτητες επισημάνσεις από τους γεωπόνους επόπτες του Υποκαταστήματος ΕΛΓΑ Αλεξανδρούπολης και μετά τη λήξη της 12ήμερης προθεσμίας υποβολής δηλώσεων ζημιάς από τους ενδιαφερόμενους παραγωγούς, θα αρχίσουν οι εκτιμήσεις από γεωπόνους του Οργανισμού.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 1297/6.9.01 ερώτηση δόθηκε με το υπ' αριθμ. 1979/24.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1297/6.9.01 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Το φαινόμενο της "σχινοκαρπίας" παρουσιάστηκε στην φετινή παραγωγή ελαιοκάρπου σε διάφορες περιοχές της Κρήτης προκαλώντας, σε πολλές περιπτώσεις, δραματική μείωση της παραγωγής ελιάς. Η σχινοκαρπία, η εμφάνιση δηλαδή μικρών και παραμορφωμένων καρπών ελιάς, είναι αποτέλεσμα κακής καρπόδεσης ή παρθενοκαρπίας που προκαλείται από διάφορα αίτια (αντίξοες καιρικές συνθήκες κατά το στάδιο ανθοφορίας και δεσίματος των καρπών, ζωηρότητα των ελαιοδένδρων κ.λπ.).
Σύμφωνα με τον Κανονισμό Ασφάλισης της Φυτικής Παραγωγής από τον ΕΛΓΑ, δεν καλύπτονται ασφαλιστικά και δεν αποζημιώνονται από τον Οργανισμό οι ζημιές που προξενούνται στις καλλιέργειες των καρποφόρων δένδρων κατά το στάδιο της ανθοφορίας και του δεσίματος των καρπών, εκτός των ζημιών που προξενούνται από παγετό.
Επιπλέον αναφέρεται ότι στο πλαίσιο αναμόρφωσης του γεωργοασφαλιστικού συστήματος της χώρας μας που προωθεί το Υπουργείο Γεωργίας, θα επανεξετασθούν όλα τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν υψηλοτέρου επιπέδου παροχές και υπηρεσίες στον Έλληνα αγρότη, στα πλαίσια πάντα των οικονομικών δυνατοτήτων του Οργανισμού.
Το Υπουργείο Γεωργίας, με το αριθμ. 1716/Θ/21.8.2001 έγγραφό του ζήτησε από τις Ν.Α. Χανίων και Λασιθίου να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή ελαιοδένδρων από υψηλές θερμοκρασίες κατά την εποχή της καρπόδεσης (σχινοκαρπία).
Έχει δε προωθήσει στην Ευρωπαϊκή Ένωση για έγκριση σχέδιο απόφασης των Υπουργών Γεωργίας και Οικονομικών, στο οποίο προβλέπεται η χορήγηση οικονομικής ενίσχυσης στους σοβαρά ζημιωθέντες αγρότες.
Σημειώνεται ότι η καταβολή των προβλεπομένων οικονομικών ενισχύσεων θα είναι δυνατή μετά την έγκριση του σχεδίου απόφασης από την Ε.Ε.
Η ΑΤΕ, αντιμετωπίζοντας με ιδιαίτερη ευαισθησία τους πληγέντες -από φυσικά και λοιπά αίτια- πελάτες της που δραστηριοποιούνται στον πρωτογενή αγροτικό τομέα, παρέχει προς αυτούς σημαντικές πιστωτικές διευκολύνσεις όπως: μετατόπιση λήξης δανείων χωρίς επιβάρυνση με τόκους ποινής, επαναχορηγήσεις καλ/κών δανείων, όπου κρίνεται απαραίτητο και ρυθμίσεις οφειλών, στα πλαίσια της 1620/89 Πράξης του Διοικητή της Τράπεζας Ελλάδος, διάρκειας μέχρι 10 χρόνια και με διετή περίοδο χάριτος.
Οι γενικές προϋποθέσεις και οι όροι της ευνοϊκής αντιμετώπισης των προαναφερθεισών περιπτώσεων, καθορίζονται από πάγιες Οδηγίες της Τράπεζας και είναι ενιαίοι, χωρίς να διαφοροποιούνται κατά περιοχές, γεωγραφικό διαμέρισμα, ή παραγωγική δραστηριότητα.
Ως εκ τούτων, αναφέρεται ότι οι ενδιαφερόμενοι πληγέντες αγρότες μπορούν να απευθύνονται στα Καταστήματα ΑΤΕ της περιοχής τους, για περισσότερες πληροφορίες και υποβολή αιτήσεων, εφόσον συντρέχουν οι σχετικοί λόγοι.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 1298/6.9.01 ερώτηση δόθηκε με το υπ' αριθμ. 190/25.9.01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση των από 6.9.01 και 12.9.01 εγγράφου σας, σχετικά με τις αριθμ. 1298/6.9.01 ερώτηση και 6172/12.9.01 αναφορά που κατέθεσαν οι Βουλευτές κύριοι Μιχαήλ Καρχιμάκης και Φοίβος Ιωαννίδης και αναφέρονται στον επανακαθορισμό των αντικειμενικών αξιών των ακινήτων του Δήμου Οροπεδίου Λασιθίου και την κατάργηση του φόρου χρησικτησίας σας πληροφορούμε τα ακόλουθα:
Α. Το σύστημα του αντικειμενικού προσδιορισμού της φορολογητέας αξίας των ακινήτων δεν είναι στατικό, αλλά μεταβαλλόμενο, τροποποιούμενο και προσαρμοζόμενο στις συνθήκες που κάθε φορά επικρατούν στην αγορά των ακινήτων και συνεπώς η όποια αναθεώρηση των τιμών και συντελεστών του συστήματος αντιμετωπίζεται στα πλαίσια αυτά από τις αρμόδιες επιτροπές του άρθρου 41 ν.1249/82. 
Ο καθορισμός των τιμών γίνεται λαμβάνοντας υπόψη τις εισηγήσεις των αρμόδιων επιτροπών του άρθρου 41 ν. 1249/82 που συγκροτούνται σε τοπικό επίπεδο και αποτελούνται από οικονομικούς υπαλλήλους, μηχανικούς του Υ.ΠΕ.ΧΩ.ΔΕ. και του Τεχνικού Επιμελητηρίου καθώς και εκπροσώπους της 
Τοπικής Αυτοδιοίκησης. Στην αρμόδια επιτροπή δεν συμμετείχε εκπρόσωπος του Δήμου Οροπεδίου Λασιθίου ούτε και το αναπληρωματικό μέλος αυτού.
Οι τιμές που καθορίσθηκαν για το Δήμο Οροπεδίου Λασιθίου είναι για τα εντός σχεδίου ακίνητα Τ.Ζ. 120.000 δρχ./τ.μ. και για τα κτίσματα που βρίσκονται σε εκτός σχεδίου περιοχές του Δήμου Οροπεδίου Λασιθίου διαμορφώνονται ως εξής: για κατοικία Κ1 80.000 δρχ./τ.μ. για μονοκατοικία Κ2 100.000 δρχ./τ.μ. και για επαγγελματική στέγη Κ3 70.000 δρχ./τ.μ. Επιπλέον λαμβάνοντας υπόψη, όπως προκύπτει και από σχετική μελέτη του Υπουργείου Οικονομικών, ότι το ελάχιστο κόστος κατασκευής μιας μέσης κατοικίας, χωρίς σε αυτό να συμπεριλαμβάνεται η αξία οικοπέδου, το εργολαβικό όφελος, οι διαμορφώσεις του περιβάλλοντα χώρου κλπ. ανέρχεται σε 170.000 δρχ./τ.μ., εκτιμάται ότι οι τιμές που ορίσθηκαν για την συγκεκριμένη περιοχή είναι πολύ χαμηλότερες από τις τιμές της αγοράς.
Είναι εσφαλμένη η αντίληψη σύμφωνα με την οποία οι αντικειμενικές αξίες των ακινήτων καθορίζονται για την άσκηση φορολογικής και γενικότερα δημοσιονομικής πολιτικής.
Το αντικειμενικό σύστημα προσδιορισμού αξίας ακινήτων και κατά το νόμο και κατά την έννοια που ο όρος "αντικειμενικός" προσδίδει, καταγράφει αντικειμενικά την υφιστάμενη κατάσταση της αγοράς ακινήτων.
Σε κάθε περίπτωση όμως αν διαπιστωθούν αποκλίσεις των αντικειμενικών αξιών σε επίπεδα ανώτερα από τις τιμές της αγοράς, σύμφωνα με την υπ' αριθμ.1042484/956/ Α0006/1.4.1998 απόφαση του Υπ. Οικονομικών υπάρχει δυνατότητα προσφυγής των οικείων δήμων και κοινοτήτων στη δευτεροβάθμια επιτροπή του αρθρ.41 ν. 1249/82 εντός διμήνου από την έκδοση της σχετικής απόφασης του Υπουργού Οικονομικών. Τα αιτήματα των οικείων Δήμων για επαναπροσδιορισμό των τιμών εκκίνησης των ακινήτων και των συντελεστών αυξομείωσης τους πρέπει να είναι πλήρως αιτιολογημένα και να περιλαμβάνουν στοιχεία που αποδεικνύουν τους ισχυρισμούς τους, όπως συγκριτικά, πολεοδομικά και λοιπά στοιχεία.
Β. 1. Με τις διατάξεις της παραγρ.2 του άρθρου 2 του ν.2892/9.3.01 καταργήθηκε η εξαίρεση από την επιβολή φόρου μεταβίβασης ακινήτου, στην περίπτωση αναγνώρισης με δικαστική απόφαση εμπραγμάτου δικαιώματος με χρησικτησία ή στην περίπτωση που κατά τη μεταβίβαση ακινήτου γίνεται από τον μεταβιβάζοντα επίκληση της κτήσης αυτού με χρησικτησία, για τα ακίνητα που ευρίσκονται σε περιοχές δήμων και κοινοτήτων μέχρι 2000 κατοίκων εφόσον οι περιοχές αυτές δεν ήταν στο σύνολό τους ή μερικώς μέσα σε ζώνη ακτίνας 500 μέτρων από το χειμέριο κύμα,
2. Η εξαίρεση αυτή είχε θεσπισθεί προκειμένου να αντιμετωπισθούν ευνοϊκά οι περιπτώσεις εκείνες στις οποίες δεν υπήρχαν τίτλοι κυριότητας σε χωριά και μικρούς δήμους, επειδή τα ακίνητα αυτά μεταβιβάζονταν συνήθως άτυπα, χωρίς δηλαδή συμβόλαια, κάτι το οποίο σήμερα δεν συνηθίζεται.
Στην πράξη όμως, διαπιστώθηκε καταστρατήγηση του ευεργετήματος αυτού και εκτεταμένη φοροδιαφυγή, με αποτέλεσμα τη μεταβίβαση ακινήτων, ακόμα και ιδιαίτερα μεγάλης αξίας, χωρίς την καταβολή φόρων.
Παράλληλα εμφανίστηκε το φαινόμενο κατάθεσης αγωγών για την έκδοση δικαστικών αποφάσεων, με διαδίκους πολλές φορές τους γονείς με τα παιδιά τους (εικονικές δίκες), κατά τις οποίες ήταν εμφανές ότι απεκρύπτετο, συνήθως η δήλωση κληρονομιαίων περιουσιακών στοιχείων, τα οποία μετεβιβάζοντο στη συνέχεια με επίκληση ως τίτλου, του δικαιώματος της χρησικτησίας, χωρίς την καταβολή του οικείου φόρου.
3. Ως εκ τούτου, επεβάλλετο για λόγους διασφάλισης των συμφερόντων του Δημοσίου και ίσης φορολογικής μεταχείρισης, η κατάργηση της παραπάνω εξαίρεσης, γεγονός που υλοποιήθηκε με τις διατάξεις της παρ.2 του άρθρου 2 του ν. 2892/9.3.01, που ψηφίστηκε πρόσφατα από τη Βουλή.
4. Εξάλλου, στα πλαίσια άσκησης κοινωνικής πολιτικής, η Διοίκηση έχει θεσπίσει κατά καιρούς διατάξεις, που ευνοούν ιδιαίτερα τις ασθενέστερες εισοδηματικές τάξεις και κυρίως την ανάπτυξη της υπαίθρου, καθιστώντας την αγορά ακινήτων, από αγρότες κυρίως, ιδιαίτερα προσιτές, σχεδόν χαριστικές.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
12. Στην με αριθμό 1300/6-9-01 ερώτηση δόθηκε με το υπ' αριθμ. 2206/25-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 1300/2001 ερώτηση, που κατατέθηκε στη Βουλή από το Βουλευτή κ. Π. Λαφαζάνη, για τα θιγόμενα σ' αυτή θέματα σας πληροφορούμε τα εξής:
Στο Νομοσχέδιο "Αναδιάρθωση ΟΑΕΔ και άλλες διατάξεις" και κατατέθηκε στη Βουλή από το Υπουργείο Εργασίας και Κοινωνικών Ασφαλίσεων, δεν περιλαμβάνεται διάταξη για τη λειτουργία των καταστημάτων κατά τις Κυριακές και αργίες.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 14 Ιανουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
1.- Η με αριθμό 269/8-1-2002 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Γεωργίας, σχετικώς με τις επιπτώσεις στην αλιεία από την εφαρμογή του κανονισμού της Ευρωπαϊκής Ένωσης για τη χρήση βιντζότρατας και του ζαργανόδικτου. 
2.- Η με αριθμό 262/8-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Γεωργίας, σχετικώς με την ιδιωτικοποίηση της συνεταιριστικής γαλακτοβιομηχανίας "ΑΓΝΟ".
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
1.- Η με αριθμό 268/8-1-2002 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με τις νέες αυξήσεις στις τιμές των αντικειμενικών αξιών των ακινήτων. 
2.- Η με αριθμό 260/8-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τη δρομολόγηση κατασκευής των αντιπλημμυρικών έργων στην Πάτρα, τη διευθέτηση του χειμάρρου Διακονιάρη κλπ.
Κυρίες και κύριοι συνάδελφοι, έχω την τιμή να ανακοινώσω στο Σώμα, ότι την Τετάρτη 16 Ιανουαρίου 2002 και ώρα 10:30 π.μ. θα διεξαχθεί προ ημερησίας διατάξεως συζήτηση με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή με θέμα: "Η πορεία της προετοιμασίας διοργάνωσης των Ολυμπιακών Αγώνων του 2004" και παρακαλώ να συμφωνήσετε το νομοθετικό έργο της Τετάρτης 16 Ιανουαρίου 2002 να διεξαχθεί τη Δευτέρα 14 Ιανουαρίου. 
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε ομόφωνα.
Η συνάδελφος κα Αγγελική Λαΐου ζητεί την άδεια του Σώματος για σύντομη απουσία της στο εξωτερικό.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρη ερώτηση πρώτου κύκλου:
Η πρώτη με αριθμό 258/8.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Οικονομίας και Οικονομικών, σχετικώς με την ενεργοποίηση της διάταξης που δίνει τη δυνατότητα στους μόνιμους κατοίκους ορεινών παραδοσιακών οικισμών να τους χορηγείται χαμηλότοκο δάνειο από την Εθνική Κτηματική Τράπεζα, για την ανέγερση πρώτης κατοικίας, δεν θα συζητηθεί και διαγράφεται.
Δεύτερη είναι η με αριθμό 266/8.1.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Αλογοσκούφη προς τον Υπουργό Οικονομίας και Οικονομικών, σχετικώς με τη διαφορά στο ποσοστό των προσαυξήσεων εκπρόθεσμων οφειλών ιδιωτών προς το δημόσιο, εν αντιθέσει με τις οφειλές του δημοσίου προς τους ιδιώτες κ.λπ.
Η επίκαιρη ερώτηση του κ. Αλογοσκούφη έχει ως εξής:
"Το Υπουργείο Οικονομικών με την από 24.7.2001 απόφασή του αναπροσάρμοσε το ποσοστό προσαύξησης στις εκπρόθεσμες καταβολές οφειλών προς το δημόσιο σε 1% για κάθε μήνα καθυστέρησης, εφόσον έχει παρασχεθεί σχετική διευκόλυνση τμηματικής καταβολής από τα αρμόδια όργανα, γεγονός που ανεβάζει το ποσοστό σε 12% ετησίως. 
Αντίθετα, με την από 11.9.2001 εγκύκλιο του ίδιου Υπουργείου το επιτόκιο για την επιστροφή φόρων και προστίμων που έχουν καταβληθεί αχρεωστήτως στις Δημόσιες Οικονομικές Υπηρεσίες καθορίστηκε στο 3,91% ετησίως. Έτσι δημιουργείται μια διαφορά επιτοκίων της τάξης του 8,09% υπέρ του δημοσίου, που είναι προφανώς αντίθετη με την αρχή της ισότητας του Ελληνικού Συντάγματος, αλλά και με τις σχετικές διατάξεις της Οικουμενικής Διακήρυξης των Ανθρωπίνων Δικαιωμάτων και του πρόσθετου πρωτοκόλλου της Σύμβασης της Ρώμης.
Επιπλέον, η πρακτική αυτή αποτελεί στοιχείο νόθευσης των όρων του ανταγωνισμού, καθώς υπονομεύει τη θέση των ελληνικών επιχειρήσεων σε σχέση με αυτές των υπόλοιπων κρατών-μελών της Ε.Ε.
Ερωτάται ο Υπουργός Οικονομίας και Οικονομικών:
Γιατί εφαρμόζονται δύο μέτρα και δύο σταθμά στις οφειλές των ιδιωτών προς το δημόσιο και στις οφειλές του δημοσίου προς τους ιδιώτες;
Τι προτίθεται να πράξει η Κυβέρνηση, προκειμένου να αποκαταστήσει την αδικία αυτή εις βάρος των ιδιωτών πού έχουν δοσοληψίες με το ελληνικό δημόσιο;"
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, θα ξεκινήσω με μερικές παρατηρήσεις.
Κατ΄ αρχήν πρέπει να πω ότι το ελληνικό δημόσιο δεν αποτελεί πιστωτικό ίδρυμα, το οποίο δανείζει, ώστε να μιλούμε για επιτόκια δανεισμού. Η οποιαδήποτε αύξηση για τις εκπρόθεσμες οφειλές αποτελεί κατά νόμο ποινή εις βάρος αυτού ο οποίος εκπροθέσμως εκπληρώνει τις υποχρεώσεις του τις φορολογικές απέναντι στο ελληνικό δημόσιο.
Η δεύτερη παρατήρηση που θέλω να κάνω, είναι ότι δεν υπάρχουν εκπρόθεσμες οφειλές του δημοσίου προς τους φορολογούμενους. Κάτι τέτοιο θα ήταν παντελώς αδιανόητο να το ισχυριστούμε. Οι ρητές εντολές μας, οι οποίες πιστεύουμε ότι στην πλειοψηφία των Δ.Ο.Υ. εφαρμόζονται, είναι ότι αφ΄ ης γεννηθεί η υποχρέωση του φορολογούμενου για επιστροφή φόρου, επιστρέφεται αμέσως ή τουλάχιστον δεν υπάρχουν σημαντικές καθυστερήσεις. 
Όντως προβλέπεται από το 1984, για τις περιπτώσεις κατά τις οποίες δικαστικώς θα πρέπει να γίνει η επιστροφή, δηλαδή αμφισβητείται από την πλευρά του φορολογούμενου η υποχρέωσή του, όταν έρθει ο χρόνος τελεσιδικίας της απόφασης για την επιστροφή πιθανότατα αχρεωστήτως καταβληθέντων ποσών στο ελληνικό δημόσιο, παγίως αυτή η επιστροφή -είναι λογικό- γίνεται με την καταβολή τόκου ο οποίος ορίζεται με νόμο του 1984, ίσο με το επιτόκιο των τρίμηνων ομολόγων του δημοσίου.
Επομένως, η απόφαση που τον Αύγουστο εκδόθηκε από το Υπουργείο Οικονομικών αφορούσε τον ορισμό του επιτοκίου των τρίμηνων -και των υπόλοιπων- γραμματίων ομολόγων του ελληνικού δημοσίου και όντως καθορίστηκε στο 3,91%.
Πρέπει να τονίσω ότι στις περισσότερες των περιπτώσεων έχουμε ψηφίσει στην Βουλή τη δυνατότητα καταβολής σε πολύμηνες έως πολύχρονες δόσεις για τις οφειλές προς το δημόσιο, για τις οποίες δεν επιβάλλεται καμία απολύτως προσαύξηση. 
Οι προσαυξήσεις ως ποινή επιβάλλονται αφότου η ρύθμιση χωρίς προσαύξηση λήξει και δεν μπορέσει για διάφορους λόγους ο φορολογούμενος να εκπληρώσει τις υποχρεώσεις του προς το ελληνικό δημόσιο. Πρέπει να θυμίσω ότι αυτό το πρόστιμο ανερχόταν στα 2,5% μηνιαίως. Λόγω της ραγδαίας μείωσης των επιτοκίων μειώθηκε σε 1,5% και από τον Ιούλιο μειώθηκε ακόμη περαιτέρω στο 1% γι' αυτούς οι οποίοι προσέρχονται στις αρμόδιες Δ.Ο.Υ. και κάνουν ρυθμίσεις των χρεών τους.
Πρέπει επίσης να πω ότι όντως το επιτόκιο δανεισμού είναι πολύ χαμηλότερο του 12%, που είναι το πρόστιμο για τις καθυστερήσεις. Γι' αυτό το λόγο δώσαμε την δυνατότητα, το ερέθισμα και την προοπτική να μπορούν να δανείζονται οι φορολογούμενοι από τις τράπεζες, κάτι που έγινε πριν από ένα χρόνο περίπου. Δανείζονται οι φορολογούμενοι με τα τραπεζικά επιτόκια για να εξοφλούν τις υποχρεώσεις τους, ώστε να μην έχουν τα πρόστιμα εκπρόθεσμης καταβολής. 
Ευχαριστώ πολύ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ υπάρχει μία πραγματικότητα που αντιμετωπίζουν και οι ελεύθεροι επαγγελματίες και μία σειρά από επιχειρήσεις, από τις μικρότερες μέχρι τις μεγαλύτερες. 
Και η πραγματικότητα αυτή έχει ως εξής: Πώς ανακύπτουν αυτές οι οφειλές προς το δημόσιο; Έρχεται συνήθως ο φορολογικός έλεγχος, ελέγχει ένα φορολογούμενο για μία δεκαετία και γι' αυτήν τη δεκαετία του βάζει επιπλέον φορολογικές υποχρεώσεις, οι οποίες για τις επιχειρήσεις και για το φορολογούμενο είναι δυσβάσταχτες. Είναι τεράστια ποσά, γιατί αναφέρονται σε μία δεκαετία. 
Έτσι έχει δημιουργηθεί η αθέατη πλευρά του φεγγαριού, δηλαδή οι επιχειρήσεις και οι φορολογούμενοι έχουν τα επίσημα χρέη τους και έχουν και τα χρέη προς το ελληνικό δημόσιο, τα οποία είναι ένα δεύτερο χρέος, ένας δεύτερος βρόγχος στο λαιμό τους. 
Έρχεται, λοιπόν, το δημόσιο και ρυθμίζει αυτά τα χρέη, αλλά τα επιβαρύνει με 12% το χρόνο, τη στιγμή που τα επιτόκια για κεφάλαια κίνησης σήμερα είναι γύρω στο 6,5% και για τα στεγαστικά είναι γύρω στο 9%. Βεβαίως δεν λέει κανείς ότι πρέπει να δώσουμε κίνητρα να μην πληρώνουν στο δημόσιο. Να πληρώνουν στο δημόσιο. Υπάρχει ένα μεγάλο θέμα με τους φορολογικούς ελέγχους. Πιστεύω, όμως, κύριε Υπουργέ, ότι έχετε τη δυνατότητα αυτό το υπέρογκο επιτόκιο, το 12% -γιατί υπέρογκο είναι με τα σημερινά δεδομένα- να το μειώσετε σημαντικά. Μπορεί να φθάσει και στο 9% ή ακόμη και χαμηλότερα, προκειμένου να υπάρχει κίνητρο να πληρώνουν οι φορολογούμενοι, αλλά να μην βάζουμε άλλες θηλιές στο λαιμό των ελληνικών επιχειρήσεων. Είμαστε σ' ένα ανταγωνιστικό περιβάλλον σήμερα, χρειάζεται να δημιουργηθούν θέσεις εργασίας, χρειάζεται οι επιχειρήσεις να μπορούν να λειτουργήσουν χωρίς να έχουν αυτό το επιπλέον, το αφανές χρέος. 
Νομίζω ότι μπορείτε να κάνετε κάτι παραπάνω από αυτό που έχετε κάνει μέχρι τώρα. 
ΠΡΟΕΔΡΟΣ (Απόστολος Κακλαμάνης): Ο κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, ασφαλώς είναι ορθή η τοποθέτησή σας. Αφ' ενός μεν δεν πρέπει να δώσουμε κίνητρα για την μην πληρωμή τελικά των υποχρεώσεων, γιατί δεν θα μπορέσουμε να ασκήσουμε τις πολιτικές που η Βουλή έχει ψηφίσει με τον Προϋπολογισμό και η Κυβέρνηση πρέπει να εφαρμόσει.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Από την άλλη πλευρά, δεν πρέπει να είμαστε και άδικοι απέναντι στους φορολογούμενους βάζοντας υπέρογκα πρόστιμα εκπρόθεσμης καταβολής. Ήδη το Υπουργείο Οικονομικών σε αυτήν την κατεύθυνση, της δικής σας λογικής μείωσε τα πρόστιμα από 2,5% στο 1,5% και ακολούθως στο 1%. Και ασφαλώς η πρότασή σας είναι και δικός μας προβληματισμός. Κάποια στιγμή στο εγγύς μέλλον, ασφαλώς θα πρέπει να επανεξετάσουμε και το 1%, γιατί οι συνθήκες είναι τέτοιες, η επιτυχία των στόχων μας και η μείωση των επιτοκίων είναι κάθε μέρα και μεγαλύτερη. 
Θα έλεγα, επομένως, ότι είναι μία πρόταση η οποία θα μας απασχολήσει και θα τη δούμε στο απώτερο μέλλον...
ΓΕΩΡΓΙΟΣ ΑΛΟΓΟΣΚΟΥΦΗΣ: Στο εγγύς μέλλον, όχι στο απώτερο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ...ισορροπώντας, θα έλεγα, την πιθανότητα της μη πληρωμής. Μη φτάσουμε στο σημείο να είναι προτιμότερο να μην πληρώσει και κάποιος που μπορεί να πληρώσει τους φόρους. Μη φθάσουμε στο σημείο να είναι ευνοϊκότεροι οι όροι μη πληρωμής των φόρων προς το δημόσιο από τη λήψη του δανείου.
Γι' αυτό και εμείς, ενώ δεν υπήρχε η δυνατότητα λήψης δανείου για πληρωμή φόρων -απαγορευόταν από την πλευρά του νόμου- καθιερώσαμε με νόμο που φέραμε πριν από ενάμιση χρόνο την δυνατότητα λήψης δανείου αποκλειστικά και μόνο για την εξόφληση των φόρων.
Στο παράδειγμα που είπατε, κατανοώντας τη δυσκολία των φορολογούμενων, τη δυνατότητα πληρωμής με μηδενική προσαύξηση για ένα χρόνο, την κάναμε πριν από έξι μήνες περίπου, δύο χρόνια.
Δηλαδή δύο χρόνια ο φορολογούμενος δεν πληρώνει καθόλου προσαύξηση και μετά τα δύο χρόνια έχει τη δυνατότητα να έρθει να κάνει τις ρυθμίσεις, αν δεν μπορέσει στα δύο χρόνια να ξοφλήσει τις υποχρεώσεις του, με την προσαύξηση-ποινή του 1%. 
ΠΡΟΕΔΡΕΥΩΝ (Κωνσταντίνος Γείτονας): Τρίτη επίκαιρη ερώτηση είναι η με αριθμό 263/8.1.2002 του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με τις καταστροφές που προκλήθηκαν στη φυτική και ζωική παραγωγή από την πρόσφατη κακοκαιρία, την καταβολή αποζημιώσεων στους πληγέντες κλπ.
Η επίκαιρη ερώτηση του κ. Στριφτάρη σε περίληψη έχει ως εξής:
"Οι έντονες χιονοπτώσεις, οι πρωτοφανείς παγετοί και οι πλημμύρες που επακολούθησαν σε πολλές περιοχές της χώρας προκάλεσαν τεράστιες καταστροφές στην ηρτημένη εσοδεία, στο φυτικό κεφάλαιο (ελιές, εσπεριδοειδή, ροδάκινα, μήλα, αχλάδια κα.), στις αγροτικές εγκαταστάσεις (θερμοκήπια, στάβλοι, κα.), σε προϊόντα που είχαν συγκομισθεί και ήταν αποθηκευμένα όπως για παράδειγμα οι πατάτες καθώς και στα χωράφια που πλημμύρισαν.
Επειδή με το νέο νόμο του ΕΛ.Γ.Α. αποζημιώνεται μόνο η ηρτημένη εσοδεία και τα ζώα που θανατώθηκαν, αλλά δεν αποζημιώνεται το φυτικό κεφάλαιο, οι αγροτικές εγκαταστάσεις και τα χωράφια που αυτήν την περίοδο δεν έχουν παραγωγή αλλά η αποκατάσταση των ζημιών από τις πλημμύρες απαιτεί μεγάλα χρηματικά ποσά, υπάρχει άμεσος κίνδυνος πολλά αγροτικά νοικοκυριά να οδηγηθούν στην χρεοκοπία αν δεν καταβληθούν έγκαιρα και στο ύψος των ζημιών αποζημιώσεις από τον ΕΛ.Γ.Α. αλλά και από τα Π.Σ.Ε.Α. για όσες ζημιές δεν καλύπτει ο ΕΛ.Γ.Α.
Ερωτάται ο κύριος Υπουργός:
Τι ενέργειες θα κάνει για να αποζημιωθούν έγκαιρα και στο σύνολό τους οι ζημιές που καλύπτει ο ΕΛ.Γ.Α. καθώς και για να αποζημιωθούν έγκαιρα και στο σύνολό τους από τα Π.Σ.Ε.Α. οι ζημιές που καλύπτει ο ΕΛ.Γ.Α.;
Τι ενέργειες θα κάνει έτσι ώστε ο ΕΛ.Γ.Α. να καλύπτει όλες τις ζημιές δηλαδή και το γεωργικό κεφάλαιο από όλες τις φυσικές καταστροφές;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Από τις αναγγελίες των ζημιών που προκλήθηκαν στον ΕΛ.Γ.Α. και τις πρώτες εκτιμήσεις των γεωτεχνικών του οργανισμού σε όσες περιοχές είναι δυνατή η πρόσβαση, η κατάσταση παρουσιάζεται ως εξής: 
Όσον αφορά το ζωικό κεφάλαιο, έχουν αναγγελθεί στον ΕΛ.Γ.Α. περίπου τρεις χιλιάδες περιστατικά ζημιάς από υπερβολικό ψύχος και χιονόπτωση σε αιγοπρόβατα, βοοειδή, χοίρους και πτηνά. Τα περιστατικά ζημιάς εντοπίζονται κυρίως στους Νομούς της Θεσσαλίας, της Ανατολικής Στερεάς και της νησιωτικής χώρας. Αναμένονται κατά την εκτίμησή μας να αυξηθούν πολύ αφού η πρόσβαση στους τόπους σταβλισμού των ζώων είναι σε πολλές περιπτώσεις αδύνατη μέχρι και σήμερα. 
Όσον αφορά τη φυτική παραγωγή έχουν αναγγελθεί στον ΕΛ.Γ.Α. ζημιές καλυπτόμενες ασφαλιστικά από τον οργανισμό στις ακόλουθες καλλιέργειες: Εσπεριδοειδή, υπαίθρια και υπό κάλυψη κηπευτικά, ανθοκομικά φυτά, ελαιοκαλλιέργειες, σιτηρά, σε εξέλιξη η ζημιά γιατί ακόμη δεν μπορεί να εντοπιστεί απόλυτα και πατάτες. 
Όσον αφορά τώρα το φυτικό κεφάλαιο από τις επισημάνσεις που έχουν διενεργηθεί από στελέχη των περιφερειακών υποκαταστημάτων του Οργανισμού έχουν αναφερθεί και σημαντικές ζημιές, οι οποίες δεν καλύπτονται ασφαλιστικά και δεν αποζημιώνονται από τον ΕΛ.Γ.Α. ΟΙ ζημιές αυτές εστιάζονται σε ελιές, φυλλοβόλα δέντρα και ακτινίδια, με αποτέλεσμα να έχουμε σημαντική μείωση της παραγωγής αυτών κατά την επόμενη καλλιέργεια. Αυτά θα αποζημιωθούν από τα Π.Σ.Ε.Α. σε αποτίμηση της ζημιάς που θα κάνει ο ΕΛ.Γ.Α. 
Όσον αφορά το ύψος των αποζημιώσεων, οι περισσότερες καλλιέργειες είναι ακόμη καλυπτόμενες με χιόνι. Οι ζημιές στα εσπεριδοειδή είναι εξελισσόμενες και το οριστικό ύψος των ζημιών θα εξαρτηθεί μετά από τις πρώτες εκτιμήσεις που θα γίνουν. Θα ήταν παρακινδυνευμένο να πούμε ακριβή νούμερα αυτήν τη στιγμή.
Για τους λόγους αυτούς, πιστεύουμε ότι η ζημιά θα υπερβεί τα 50 εκατομμύρια ευρώ. Οι εκτιμήσεις των προαναφερθέντων ζημιών έχουν αρχίσει και οι ζημιές αυτές που γίνονται αυτήν τη στιγμή ή που εκτιμούνται αυτήν τη στιγμή είναι από το πρώτο κύμα κακοκαιρίας. Προκειμένου να καλυφθούν πλήρως και όσο το δυνατόν γρηγορότερα οι ζημιές που προκλήθηκαν, το Υπουργείο Γεωργίας μαζί με το Υπουργείο Εθνικής Οικονομίας λαμβάνει τα παρακάτω μέτρα: 
Ενισχύεται οικονομικά ο ΕΛ.Γ.Α. από τον κρατικό προϋπολογισμό, προκειμένου να ανταποκριθεί πλήρως στις απαιτήσεις για αποζημίωση των πληγέντων παραγωγών. Αυτό μπορούμε πλέον να το καλύψουμε μετά την τροποποίηση του νόμου στα πλαίσια του νέου νόμου "ΗΣΙΟΔΟΣ". 
Δίνονται ενισχύσεις για την αποκατάσταση του ζωικού και φυτικού κεφαλαίου και ό,τι δεν καλύπτει ο ΕΛ.Γ.Α. δίδεται από τα Π.Σ.Ε.Α. 
Δίνονται αποζημιώσεις και για καταστροφές αποθηκευμένων αγροτικών προϊόντων και ζωοτροφών. 
Τέταρτον, ο ΕΛΓΑ συντονίζει τη διαδικασία καταγραφής όλων των ζημιών που αποζημιώνονται από τον ΕΛΓΑ.
Πέμπτον, αμέσως μετά την καταγραφή των ζημιών ακολουθεί άμεση καταβολή του 50% των εκτιμόμενων προς αποζημίωση.
Και τέλος, γίνονται πιστωτικές διευκολύνσεις σε πληγέντες αγρότες που έχουν καλλιεργητικά δάνεια με τη λήξη και η παράταση αυτή θα είναι άτοκη μέχρι την αποπληρωμή των αποζημιώσεων στους δικαιούχους. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Θέλω να πω ότι ο κύριος Υφυπουργός προσπάθησε να ενημερώσει το Σώμα για το είδος των ζημιών που προκλήθηκαν και από την προηγούμενη και την τελευταία κακοκαιρία. Όμως δεν άκουσα να δεσμευθεί. Με το νέο νόμο για τον ΕΛΓΑ δεν προβλέπεται κρατική επιχορήγηση, στις πηγές χρηματοδότησης δεν υπάρχει κρατική επιχορήγηση, παρ' όλο που επιμέναμε. Αν πάμε πάλι να βάλουμε τον ΕΛΓΑ, κύριε Υπουργέ, να δανειστεί για να πληρώσει τις αποζημιώσεις, οι οποίες και λίγες και λειψές είναι και το 75% φθάνουν της ολικής ζημιάς, η ερώτησή μας είναι αν θα υπάρξει αποζημίωση στο 100% της ηρτημένης σοδειάς και δεύτερον, αν θα επιδοτηθεί ο ΕΛΓΑ και να μην οδηγηθεί στο δανεισμό. Ή θα γίνει αυτό που έγινε προεκλογικά το Μάρτη του 2000 που υποχρεώσατε τον ΕΛΓΑ να δώσει 1.800.000.000 δραχμές στους ροδακινοπαραγωγούς σαν αποζημίωση και τώρα του τα χρωστάτε και σέρνετε το διοικητή του ΕΛΓΑ στα δικαστήρια γι' αυτήν την ενέργεια που έκανε;
Τελειώνοντας, θέλω να ακούσω αν δεσμεύεται η Κυβέρνηση ότι από τα ΠΣΕΑ θα αποζημιωθούν όλες οι ζημιές ή θα έχουμε το παρατράγουδο η ελιά να στοιχίζει, όπως με τις πυρκαγιές, 2000 δραχμές, ένα δένδρο που η αναπαραγωγή του θα στοιχίσει τουλάχιστον 25.000 και 30.000 δραχμές για να έρθει στο επίπεδο παραγωγής πριν την κακοκαιρία. Να μη φθάσουμε δηλαδή στο σημείο να δίνουμε ψίχουλα και να λέμε ότι αποζημιώνονται οι αγρότες στο φυτικό και στο ζωϊκό κεφάλαιο. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, -ο προϋπολογισμός του ΕΛΓΑ για το 2002 είναι περίπου 28 δισεκατομμύρια- αν δεν υπάρχει επάρκεια για την κάλυψη των ζημιών από τα 28 δισεκατομμύρια, το επιπλέον ποσό θα καλυφθεί από τον κρατικό προϋπολογισμό. Είναι ανακοίνωση και του Υπουργείου Εθνικής Οικονομίας και του Υπουργού Γεωργίας. 
Τώρα αν χρωστάμε στον ΕΛΓΑ και για τα ζητήματα που ειπώθηκαν, θα απαντήσουμε μετά σε ερώτηση του κόμματός σας. Είναι διαφορετικό αυτό που είπατε εσείς απ' αυτό που συμβαίνει σήμερα στον ΕΛΓΑ για το 1.800.000.000 δραχμές. Ήταν μια οριακή κάλυψη και το ζήτημα δεν έχει να κάνει αν υπήρχαν τα λεφτά και αν τα χρωστάμε.
Ανακοινώσαμε ότι θα υπάρξουν πλήρεις ενισχύσεις στους παραγωγούς που έχει πληγεί και το ζωικό και το φυτικό κεφάλαιο. Στο ζωικό κεφάλαιο κάποια απ' αυτά καλύπτονται μέσα από τον ΕΛΓΑ. Όσα δεν καλύπτονται, θα καλυφθούν μέσα από τα ΠΣΕΑ. Επίσης το ίδιο θα συμβεί και για το φυτικό κεφάλαιο. Θα υπάρξει κάλυψη των παραγωγών για τις ζημιές αυτές. Είναι, όμως, πολλές ζημιές που ακόμη είναι απροσδιόριστες, δεν μπορούμε να δούμε το ύψος των ζημιών. Άλλωστε εσείς είστε γεωτεχνικός και ξέρετε καλύτερα από τον καθένα ότι αυτήν τη στιγμή θα ήταν παρακινδυνευμένο να προσδιορίσουμε απόλυτα το ύψος της ζημιάς. Πάντως, θα υπάρξει κάλυψη και διευκόλυνση των παραγωγών για τις υποχρεώσεις που έχουν από τα δάνεια άτοκα μέχρι την αποπληρωμή τους όταν πάρουν τις αποζημιώσεις από τις καταστροφές που έχουν υποστεί.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου: 
Πρώτη είναι η με αριθμό 259/8.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με την αποζημίωση των πληγέντων από την πρόσφατη κακοκαιρία, παραγωγών εσπεριδοειδών και ανθοκαλλιεργητών, στην επαρχία Τροιζηνίας.
Η επίκαιρη ερώτηση του κ. Μπεντενιώτη έχει ως εξής:
"1. Οι πρόσφατες χιονοπτώσεις και ο παγετός, κατάστρεψαν ολοσχερώς την παραγωγή εσπεριδοειδών στην επαρχία Τροιζηνίας.
2. Ακόμα κατάστρεψαν σχεδόν ολοσχερώς και τις ανθοκαλλιέργειες .
3. Με αποτέλεσμα σε ολόκληρη την Ελλάδα, αλλά ειδικότερα εν προκειμένω στην επαρχία Τροιζηνίας μεγάλος αριθμός αγροτικών εκμεταλλεύσεων, αυτοκαλλιεργητών να αντιμετωπίζουν προβλήματα επιβίωσης.
Ερωτάται ο κύριος Υπουργός:
1. Μέχρι πότε ισχύει η ημερομηνία υποβολής αιτήσεων για αποζημιώσεις;
2. Πότε θα ολοκληρωθούν οι έλεγχοι των αιτήσεων της επαρχίας Τροιζηνίας, για την καταβολή των αποζημιώσεων και ποια είναι η αποζημίωση που δικαιούνται οι αγρότες ανθοκαλλιεργητές".
Ο Υφυπουργός κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αγαπητέ κύριε συνάδελφε, μετά τις συνεχείς χιονοπτώσεις και τον παγετό που ακολούθησε, έχουν προκληθεί ζημιές στη φυτική παραγωγή πολλών περιοχών της χώρας και εξ αυτών και στην επαρχία Τροιζηνίας. Συγκεκριμένα από το Δήμο Τροιζήνας αναγγέλθηκαν συνολικά ζημιές από τον παγετό στις 8/1/2002, κυρίως σε καλλιέργειες ανθοκομικών φυτών, αλλά και σε εσπεριδοειδή. Η προθεσμία υποβολής δηλώσεων μετά το δωδεκαήμερο λήγει στις 21/1/2002.
Οι πρώτες επισημάνσεις θα διενεργηθούν την επόμενη εβδομάδα από την αρμόδια για την περιοχή γεωπόνο -επόπτη του υποκαταστήματος του ΕΛΓΑ στην Αθήνα. Οι εξειδικευμένες εκτιμήσεις των ζημιών αυτών, θα αρχίσουν αμέσως μετά την εκπνοή του δωδεακαημέρου προθεσμίας υποβολής δηλώσεων ζημιάς. Οι ζημιές στις προαναφερόμενες καλλιέργειες είναι εξελισσόμενες. Δηλαδή, έχουμε εξέλιξη στη ζημιά και η οριστική τους ζημιά θα εξαρτηθεί από τις καιρικές συνθήκες που θα επικρατήσουν τις προσεχείς ημέρες.
Για τους λόγους αυτούς θα ήταν παρακινδυνευμένη η πρόβλεψη για το ύψος των αποζημιώσεων. Μετά το πέρας των εκτιμήσεων και την κοινοποίηση των πορισμάτων εκτίμησης από τον ΕΛΓΑ, θα καταβληθεί κάθε δυνατή προσπάθεια για την επίσπευση. Άλλωστε θα ισχύσει και η διαδικασία της προκαταβολής μετά την πρώτη εκτίμηση και νομίζω ότι έτσι θα υπάρξει μια ανακούφιση για τους παραγωγούς.
Θα πρέπει να πω ότι αν δεν αλλάξουν οι καιρικές συνθήκες, ο εχθρός της γεωργίας είναι ο παγετός. Αν έχουμε συνέχεια στους παγετούς, θα έχουμε επαναλαμβανόμενες ζημιές. Γι' αυτό θα είναι πάρα πολύ επίπονη και χρονοβόρα η διαδικασία. 
Με το σύστημα, όμως, των προκαταβολών, πιστεύω ότι θα μπορέσουμε να αμβλύνουμε την κατάσταση. Θα πρέπει να σας πω ότι το όριο αποπληρωμής από τις ζημιές από τον ΕΛΓΑ έχει έλθει στο σκληρό πυρήνα που δεν μπορεί να πάει πιο κάτω γύρω στους πέντε με πεντέμισι μήνες. Αλλά με τις προκαταβολές τώρα, πιστεύω ότι θα είναι διαφορετικά τα πράγματα και θα έχει μια ανακούφιση ο παραγωγός.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να ομολογήσω ότι η απάντηση του κυρίου Υπουργού κρίνεται ικανοποιητική. Πρέπει να αναγνωρίσουμε ότι η Κυβέρνηση επιδεικνύει μια υψηλής ποιότητας ευαισθησία.
Όμως, το πρόβλημα, κύριε Υφυπουργέ, είναι στο ζήτημα της γραφειοκρατίας και στη λειτουργία της Δημόσιας Διοίκησης. Γιατί εδώ πρέπει να παραδεχθούμε όλοι μας ότι για το διοικούμενο διαμορφώνεται ένα "Καφκικό" περιβάλλον για τους όποιους προσφεύγουν στη διοίκηση για τη διεκπεραίωση των υποθέσεών της.
Το ζήτημα, λοιπόν, είναι ακριβώς αυτό που και σεις υπογραμμίσατε, δηλαδή κατά πόσο διαδικαστικά, η Κυβέρνηση και το ενδιαφέρον της, θα επιτύχει να καταβάλει τις προκαταβολές και τις αποζημιώσεις σ' αυτό το χρονικό διάστημα που και εσείς προσδιορίσατε στους πέντε με πεντέμισι μήνες. 
Ειδικότερα, θα συμφωνήσουμε μαζί σας ότι οι ζημιές είναι εξελισσόμενες. Πράγματι, αλλά στις επόμενες εβδομάδες θα διαμορφωθεί πλήρως η κατάσταση για την επαρχία Τροιζηνίας επειδή ακριβώς η καταστροφή είναι συνολική και ολοκληρωτική πλέον. 
Αν δε λάβουμε υπόψη ότι η επαρχία Τροιζηνίας είναι υψηλής στρεμματικής απόδοσης πεδιάδα και οι ζημιές είναι ολοκληρωτικές, θα λέγαμε ότι πλέον για την παραγωγή των εσπεριδοειδών και των ανθοκαλλιεργειών, είναι συγκεκριμένες και έχουμε την ευθύνη να δώσουμε τις προκαταβολές έγκαιρα για να διασφαλίσουν οι αυτοκαλλιεργητές μια δυνατότητα επιβίωσης.
Το τελευταίο που θα ήθελα να υπογραμμίσω κλείνοντας την ερώτησή μου και την παρέμβασή μου, είναι, ότι συμφωνώντας μαζί σας, ο παγετός είναι ο εχθρός της αγροτικής παραγωγής, θα ήθελα να επιστήσω την προσοχή στη σχεδίαση του Υπουργείου Γεωργίας προς την κατεύθυνση συστημάτων αποτροπής αυτών των καταστροφών από τους παγετούς με οποιεσδήποτε μορφές παρέμβασης και καθοδήγησης των αυτοκαλλιεργητών.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): O ΕΛΓΑ έχει αποκτήσει μία αξιοπιστία στους παραγωγούς. Έχει ξεπεράσει τις γραφειοκρατικές διαδικασίες και κάνει ακόμα μία προσπάθεια να μικρύνει και άλλο το χρόνο καταβολής των αποζημιώσεων. Εκτιμώ ότι όσο μεγάλη προσπάθεια και να κάνει δεν θα μπορέσει να ξεπεράσει το όριο των πέντε μηνών, γιατί υπάρχει η διαδικασία των ενστάσεων, ξανά της επανεκτίμησης και όλων αυτών που πολλές φορές δεν μπορείς να πας κάτω από τους πέντε μήνες. 
Η θέσπιση της προκαταβολής είναι ένα μέτρο που μπορεί να κάνει πολύ καλύτερα τη δουλειά και πιο διάφανη τη διαδικασία. Σκεπτόμαστε και είμαστε στη διαδικασία της τροποποίησης του ασφαλιστικού οργανισμού, να υπάρχει η αναγγελία της ζημιάς προς τους δικαιούχους πολύ γρήγορα και να υπάρχει, χωρίς να έχει δικαίωμα ψήφου, η συμμετοχή και εκπροσώπου των αγροτών. 
Εκεί που έχουμε μεγάλα προβλήματα είναι στο ύψος της εκτίμησης. Πολλές φορές, επειδή δεν είναι όλες οι καλλιέργειες ίδιες -ακόμα και από δένδρο σε δένδρο διαφέρει η ποσότητα του παραγόμενου προϊόντος- υπάρχουν παράπονα για τις εκτιμήσεις. Πιστεύω, όμως, ότι με την κωδικοποίηση η οποία γίνεται με την τροποποίηση του ασφαλιστικού οργανισμού του ΕΛΓΑ, θα καλύψουμε και αυτές τις αδυναμίες. Υπάρχει ένα έμπειρο προσωπικό και με τη συμπλήρωση αυτού θα προλάβουμε γρήγορα να καταγράψουμε τις ζημιές.
Για τις καθολικές ζημιές που έχουν πάθει οι παραγωγοί και για τις πιστωτικές διευκολύνσεις -ιδιαίτερα η ανθοκομία είναι έντασης κεφαλαίου και έχει πολλές υποχρεώσεις- η άτοκη παράταση των δανείων αυτών θα αμβλύνει τα προβλήματα, όπως είπα και πριν, για να μπορέσει να ξεκινήσει η παραγωγή. Γιατί η γεωργία είναι και αυτή μια γραμμή παραγωγής, θέλει ξανά τροφοδοσία, θέλει να κάνει πάλι τον ίδιο κύκλο για να παράγει. 
Μετά την αναγγελία των πρώτων μέτρων γίνεται εξειδίκευση και κάποιων άλλων μέτρων που θα ανακοινωθούν τις επόμενες ημέρες.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 267/8.1.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Γεωργίας, σχετικώς με τις καθυστερήσεις στην καταβολή των επιδοτήσεων στα αγροτικά προϊόντα κλπ. 
Η επίκαιρη ερώτηση του κ. Τσιπλάκη έχει ως εξής:
"Είναι γνωστό ότι οι επιδοτήσεις αγροτικών προϊόντων έγκαιρα μπορούν να εκταμιευτούν από την Ευρωπαϊκή Ένωση, αν ως ελληνική πολιτεία έχουμε ολοκληρώσει τις απαιτούμενες και τυπικά διαδικασίες. 
Από απαντητική κατ' αρχήν ανακοίνωσή σας σε αιτιάσεις της Νέας Δημοκρατίας για την καθυστέρηση πληρωμής των επιδοτήσεων, προκύπτει ότι επληρώθη πανελλαδικά κατώτερο του 1/3 ποσοστό επί των εκκρεμουσών προς χορήγηση επιδοτήσεων. Η συνήθης αιτιολόγηση που προκύπτει κατά νόμο είναι ότι "...το χαρτογραφικό υπόβαθρο των δηλώσεων, που υπάγονται στο Ο.Σ.Δ.Ε. (Ολοκληρωμένο Σύστημα Διαχείρισης και Ελέγχου), είναι λανθασμένο και θα πρέπει -δια μέσου του ΟΠΕΚΕΠΕ (Οργανισμός Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων) ...- να υπάρξει διόρθωση...", που όμως είναι αδύνατη -κατά τις απόψεις ειδημόνων- μέσα στις προθεσμίες δυνατότητος εκταμίευσης από την Ευρωπαϊκή Ένωση των χρημάτων.
Πρόσθετα λόγω των καιρικών συνθηκών και στο Νομό Σερρών προέκυψαν πρωτοφανείς ζημιές στο "ζωικό και φυτικό κεφάλαιο".
Ερωτάται τώρα ο Υπουργός:
1. Αφού ο ΟΠΕΚΕΠΕ που είχε προ τριών μηνών τουλάχιστον τις δισκέτες των δηλώσεων των δικαιούχων αγροτών δεν δρομολόγησε έγκαιρα τη διαδικασία ελέγχου τους και τώρα διακινδυνεύει η αποπληρωμή τους λόγω και προθεσμιών της Ευρωπαϊκής Ένωσης, έχετε την πολιτική βούληση άμεσα να επιλύσετε το θέμα της αποπληρωμής των επιδοτήσεων;
2. Έχετε μία πρώτη τουλάχιστον άποψη για τις ζημιές στο Νομό Σερρών του "ζωικού και φυτικού κεφαλαίου", τι προτίθεσθε αρμοδίως να πράξετε, εντός πόσου χρόνου και αντιμετωπίζετε προοπτική υποβολής αιτήματος στην Ευρωπαϊκή Ένωση για υποβοήθηση αποκατάστασης των ζημιών;"
Θα απαντήσει πάλι ο Υφυπουργός Γεωργίας κ. Αργύρης.
Έχετε την τιμητική σας σήμερα. Μετά τον παγετό, φωτιά σε σας!
Ορίστε, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ήθελα να ενημερώσω και νομίζω ότι ο αγαπητός συνάδελφος ενημερώθηκε σε πολύωρη σύσκεψη που είχαμε και χθες στο Υπουργείο Γεωργίας με τους φορείς του νομού του, ότι η Διεύθυνση Τοπογραφικής του Υπουργείου Γεωργίας διαχειρίζεται το αρχείο των αγροτεμαχίων και η Διεύθυνση Πληροφορικής τα λογισμικά που αφορούν τη μηχανογράφηση των στοιχείων των αιτήσεων και των αποτελεσμάτων των ελέγχων. 
Ο έλεγχος των καλλιεργουμένων εκτάσεων έχει ανατεθεί στις Νομαρχιακές Αυτοδιοικήσεις. Η ευθύνη των ελέγχων έχει επίσης ανατεθεί στις Νομαρχιακές Αυτοδιοικήσεις. Η Νομαρχιακή Αυτοδιοίκηση έχει την υποχρέωση στα πλαίσια της έγκρισης των δαπανών να προβεί στη διόρθωση των σφαλμάτων.
Η διόρθωση των λαθών πραγματοποιείται για κάθε παραγωγό, βάσει μηχανογραφικού προγράμματος που έχει παραχθεί, με βάση όσα προβλέπουν οι συναφείς κανονιστικές διατάξεις και υποχρεώσεις της Ευρωπαϊκής Ένωσης. 
Ο εντοπισμός και η κωδικοποίηση των αγροτεμαχίων γίνεται με τη χρησιμοποίηση ορθοφωτογραφιών που είναι διορθωμένες αεροφωτογραφίες. Σε αυτές έχουν ληφθεί υπόψη και τα σφάλματα λόγω κλίσεως των εδαφών. 
Στα πλαίσια των διατάξεων σε ό,τι αφορά τους ελέγχους λαμβάνονται υπόψη και τα ήδη καθορισμένα ποσοστά ανοχής για τα αγροτεμάχια, τα οποία είναι γνωστοποιημένα και στις αρμόδιες για το ΟΣΔΕ υπηρεσίες της Ευρωπαϊκής Ένωσης. 
Θα πρέπει να πούμε ότι δεν έχει ο ΟΠΕΚΕΠΕ την ευθύνη των επιδοτήσεων. Ο ΟΠΕΚΕΠΕ έχει την ευθύνη των πληρωμών. Όλο το σύστημα διοικείται από μια οργανική μονάδα του Υπουργείου Γεωργίας με τις υπηρεσίες του Υπουργείου Γεωργίας, της Νομαρχιακής Αυτοδιοίκησης και των ενώσεων αγροτικών συνεταιρισμών. Αυτά καταγράφονται σε προγραμματική συμφωνία και σε εκτελεστική σύμβαση που είναι για κάθε νομό. Ο ΟΠΕΚΕΠΕ, ως οργανισμός πληρωμών, οφείλει να πληρώνει τις αιτήσεις που είναι καθ' όλα πλήρεις και ορθές και καταβάλλει κάθε δυνατή προσπάθεια για την κατά το δυνατόν συντομότερη καταβολή των οικονομικών ενισχύσεων στους δικαιούχους παραγωγούς. 
Από πλευράς -το είδατε και χθες στη σύσκεψη- της Νομαρχιακής Αυτοδιοίκησης πρέπει μέχρι 18-1-2002 η Νομαρχιακή Αυτοδιοίκηση να στείλει τις διορθωμένες δηλώσεις στο Υπουργείο Γεωργίας, προκειμένου να προλάβουμε την ημερομηνία, γιατί στις 31 Ιανουαρίου έχουμε λήξη ημερομηνίας πληρωμών για τις εκτάσεις. 
Από πλευράς του Υπουργείου Γεωργίας έχουν εκδοθεί εντολές για το νομό το δικό σας 3.628 εκατομμυρίων ευρώ και αφορά οκτώ χιλιάδες εννιακόσιους επτά παραγωγούς, εκ των οποίων οι οκτώ χιλιάδες οκτακόσιοι ενενήντα είναι μικροί παραγωγοί και οι δεκαεπτά μεγάλοι. Στη συνέχεια, όποιες δηλώσεις διορθώνονται -αυτό αποφασίσαμε και χθες στη σύσκεψη- θα απελευθερώνονται προς πληρωμή. Εκτιμώ ότι θα προλάβουμε αυτές τις ημερομηνίες. Εάν χρειαστεί κάποια μικρή παράταση από τις 18 προς τις 20 αυτό μπορεί να γίνει, δεν μπορεί όμως να γίνει από τις 31 του μηνός και μετά, γιατί θα έχουμε καταλογισμούς. 
Μετά και τη χθεσινή σύσκεψη πιστεύω ότι θα ομαλοποιηθεί η κατάσταση που προέκυψε στο νομό σας, η οποία έφερε σε οικονομική δυσχέρεια και το νομό, αλλά και τους παραγωγούς. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Καλείστε σήμερα να απαντήσετε κατά τον πλέον πανηγυρικό και δεσμεύοντα υπεύθυνα εσάς ως Κυβέρνηση τρόπο, στη συγκεκριμένη ερώτησή μου, η οποία είναι διπλού περιεχομένου. 
Αναζητάται, γιατί μέχρι αυτής της στιγμής δεν επληρώθησαν οι επιδοτήσεις και βεβαίως ταυτόχρονα, μια πρώτη εκτίμηση για το Νομό Σερρών για τις πρωτοφανείς ζημιές στο ζωικό και φυτικό κεφάλαιο, καθώς και την παραπέρα δρομολόγηση διαδικασίας πλήρους -έχει σημασία αυτό- και όχι πλασματικής αποκατάστασης των ζημιών, οι οποίες θα προκύψει ότι επήλθαν. 
Θέλω επίσης να σας πω στην Αίθουσα μάλιστα του Κοινοβουλίου, ως εκπρόσωπος του νομού, ότι δεν είμαι και ιδιαίτερα ευτυχής για τον τρόπο που εξελίχθη χθες μια σύσκεψη, που από μέρους σας επεδείχθη η καλυτέρα πρόθεση και ανοχή, πλην όμως η μερική αγροτική εκπροσώπηση του νομού μας δεν έδωσε την καλυτέρα εντύπωση και υπό την έννοια -και σεις το επισημάνατε- μη υποβολής ενός συγκεκριμένου υπομνήματος για όλα τα ζητήματα, αλλά και του εν γένει τρόπου, του απρεπούς και έναντι Κοινοβουλευτικών Εκπροσώπων, αλλά και άλλων φορέων που παρίσταντο στη συγκεκριμένη σύσκεψη. 
Θέλω, όμως, να καταλήξω σε κάτι, σχετικά με τον ΟΠΕΚΕΠΕ, μιας και το θέσατε και τελικώς η πλήρης τοποθέτησή σας είναι, αν θέλετε ουσιαστική επιβεβαίωση του περιεχομένου της δικής μου συγκεκριμένης ερώτησης. Ο ΟΠΕΚΕΠΕ είπατε ότι είναι ο υπεύθυνος για την πληρωμή, δρομολογεί δηλαδή, εποπτεύει, καθοδηγεί όλες εκείνες τις διαδικασίες εγκαίρου πληρωμής. Αυτό πράγματι είναι το ζητούμενο της ερώτησης. Διότι εκείνο το οποίο αναζητούμε εμείς δεν είναι μια θεωρητική προσέγγιση ότι κάποιες διαδικασίες εξελίσσονται και ενδεχόμενα μέχρι τις 31 Ιανουαρίου του 2002 θα πάρουμε τις επιδοτήσεις. Το ζήτημα είναι ότι αυτή η κατάσταση είναι κάθε χρόνο περίπου η ίδια και ότι υπάρχει μία κεντρική ευθύνη, με την έννοια ότι εφόσον έχουμε μια αρνητική χρόνια κατάσταση τώρα, πρέπει να δούμε ως κράτος πώς θα συμπιέσουμε κάποιες προθεσμίες, πώς θα συμπιέσουμε κάποιους εμπλεκόμενους φορείς, πώς θα δρομολογήσουμε με αυτήν τη συμπίεση προθεσμίες καταληκτικές, ώστε ολοκληρωμένων των ελέγχων να μπορούμε να προβαίνουμε σε πληρωμή προ των εορτών, διότι οι παρενέργειες, οι αρνητικές δηλαδή συνέπειες παραπέρα στην οικονομική και κοινωνική ζωή και του νομού μας είναι πάρα πολλές και θα πρέπει να ξέρετε, ότι είναι από τους τελευταίους νομούς, από πλευράς ρυθμών ανάπτυξης και παραγωγής.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, επιτρέψτε μου να πω μια τελευταία πρόταση .
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, ολοκληρώστε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε. Εκείνο το οποίο επιζητούμε και είναι προτροπή, και δια στόματος του Κώστα Καραμανλή, προς την Κυβέρνηση είναι να αποδειχθεί στην πράξη, όχι θεωρητικά. Θα έρθει ο χρόνος που θα αποδειχθεί αυτό και ευχόμεθα να αποδειχθεί πλήρως.
Η αποτίμηση των ζημιών, λοιπόν, πρέπει να μην είναι πλασματική και πράγματι πρέπει για πρώτη φορά- διότι μέχρι τώρα δεν νομίζω ότι το ιστορικό υποβοηθά σε κάτι τέτοιο- η πληρωμή των πραγματικών ζημιών να οδηγήσει τους αγρότες στην άποψη ότι, επιτέλους, αξιόπιστα λειτουργεί η Κυβέρνηση, διότι αυτό αναζητά ο πολίτης.
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, προκαλέσατε "ζημία" στον Κανονισμό... 
Επιτρέψτε μου να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "180 χρόνια από την Ελληνική Επανάσταση" πενήντα πέντε μαθητές και δύο συνοδοί καθηγητές του 8ου Γυμνασίου Περιστερίου. 
Η Βουλή τους καλωσορίζει.
(Χειροκροτήματα από όλες τις πτέρυγες)
Είναι και από την περιοχή μας, από την εκλογική μας περιφέρεια. Εγώ θέλω να τους ενημερώσω ότι παρακολουθούν συζήτηση επικαίρων ερωτήσεων, στα πλαίσια του κοινοβουλευτικού ελέγχου Βουλευτών προς την Κυβέρνηση. Συμμετέχουν στη συζήτηση με βάση τον Κανονισμό μόνο ο ερωτών Βουλευτής και ο απαντών Υπουργός. Δεν μπορεί να συμμετάσχει άλλος στη συζήτηση, γι' αυτό βλέπετε τώρα εδώ παρόντες μόνο αυτούς που ερωτούν και όσους πρέπει να απαντήσουν.
Έχετε το λόγο, κύριε Αργύρη.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα, επειδή ο κύριος συνάδελφος μετά τη σύσκεψη ενημερώθηκε, να ενημερώσω και το Σώμα ότι το Υπουργείο Γεωργίας με την προγραμματική σύμβαση, η οποία υπογράφηκε μεταξύ της Νομαρχιακής Αυτοδιοίκησης και των ενώσεων των παραγωγών, έβαλε κάποιους στόχους: Τη μεγιστοποίηση των κοινοτικών ενισχύσεων, την έγκαιρη και ασφαλή, σύντομη και χωρίς ταλαιπωρία καταβολή των ενισχύσεων, τη μεγιστοποίηση της αξιοποίησης των αποτελεσμάτων και πάνω απ' όλα διαφάνεια, αποτελεσματικότητα και μείωση των καταλογισμών. Αν υλοποιούσαμε όλοι τις υποχρεώσεις μας, θα φτάναμε σ' αυτούς τους στόχους. 
Δεν υλοποιήσαμε, όμως, όλοι τις δεσμεύσεις και επειδή είμαστε στη διάρκεια καταβολής των ενισχύσεων και αυτό προέχει, μετά το πέρας της προθεσμίας, θα ανακοινώσουμε και τις ευθύνες για να διορθώσουμε τα λάθη μας για την επόμενη χρονιά. Γι' αυτό, λοιπόν, εκείνο που δεν θα επιτρέψουμε και δεν έχουμε δικαίωμα να το κάνουμε είναι να έχουμε μονίμως καταλογισμούς από την Κοινότητα, γιατί δεν συμπληρώνουμε σωστά τα στοιχεία. 
Επίσης, θα πρέπει να σταματήσει αυτός ο ωχαδερφισμός. Θα πιέσουμε τα πράγματα. Δεν πήραν τις επιδοτήσεις οι παραγωγοί, έρχονται Χριστούγεννα, δεν μπορούν να κάνουν οι αγρότες Χριστούγεννα χωρίς επιδοτήσεις, δε βαριέστε, πληρώστε. Και στο τέλος έχουμε τους καταλογισμούς από την Κοινότητα. Πρέπει, λοιπόν, όλοι να συμμορφωθούμε με βάση τους κανόνες. 
Υπάρχουν τα περιθώρια και φάνηκε και από τη στάση ορισμένων αυτοδιοικήσεων. Το είδαμε χθες μετά τις παραινέσεις ότι όλοι μπορούν να διορθώσουν τα λάθη τους. Έχουμε άλλους νομούς που έφεραν λάθη πάνω από το 80% και κατάλαβαν ότι έκαναν λάθος και το συμπλήρωσαν, όταν είδαν ότι δεν είμαστε διατεθειμένοι να συνεχιστεί αυτή η κατάσταση, να παίρνουμε δηλαδή από τη μια μεριά κάποια χρήματα και από την άλλη να τα αφαιρούμε με καταλογισμούς. Γι' αυτό, λοιπόν, είμαστε αυστηροί απέναντι σ' όλους αυτούς. Επίσης, δεν μπορούμε μονίμως να καλύπτουμε κάποιους επιτήδειους οι οποίοι λειτουργούν εις βάρος των υπολοίπων παραγωγών. Είναι εκείνοι οι παραγωγοί που θέλουν μονίμως να παίρνουν επιδοτήσεις που δεν δικαιούνται. Θα πρέπει αυτούς να τους αποτάξουμε από το σύστημα, γιατί είναι αυτοί που μεγαλώνουν τις αποδόσεις και φέρνουν τις αποκλίσεις με αποτέλεσμα να μειώνονται οι επιδοτήσεις προς τους παραγωγούς. Γι' αυτό, λοιπόν, αυτή η ταλαιπωρία πολλών παραγωγών από τους λίγους πιστεύω ότι θα πάρει τέλος αφού εφαρμόσουμε πλήρως αυτό το συγκεκριμένο σύστημα.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η επίκαιρη ερώτηση με αριθμό 261/08-01-2002 του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την επίλυση των διοικητικών προβλημάτων του Οργανισμού των Ελληνικών Γεωργικών Ασφαλίσεων, τη δυνατότητα να ανταποκριθεί στις υποχρεώσεις από τις πρόσφατες καιρικές συνθήκες, κλπ. 
Η επίκαιρη ερώτηση του κ. Σταύρου Σκοπελίτη έχει ως εξής: 
"Αν και πέρασαν περίπου δύο χρόνια από τότε που, για προεκλογικούς - ψηφοθηρικούς λόγους με παρέμβαση διαφόρων κυβερνητικών παραγόντων και ευθύνη του Προέδρου του Δ.Σ. του ΕΛΓΑ, δόθηκαν αποζημιώσεις ύψους 1,8 δισεκατομμυρίων δραχμών καθ' υπέρβαση του κανονισμού του ΕΛΓΑ δεν έχει ακόμα διευθετηθεί το θέμα και δεν πάρθηκε κανένα διοικητικό μέτρο.
Έτσι, το πρόβλημα αυτό μαζί με τα χρέη του ΕΛΓΑ που δημιουργήθηκαν από την άρνηση των κυβερνήσεων να εφαρμόσουν τον προηγούμενο νόμο και να χρηματοδοτήσουν τον ΕΛΓΑ από τον κρατικό προϋπολογισμό, δημιουργούν τις χειρότερες προϋποθέσεις για να ανταποκριθεί ο ΕΛΓΑ στις υποχρεώσεις που δημιούργησαν οι πρόσφατες δυσμενείς καιρικές συνθήκες, στα πλαίσια του νέου νόμου που ανοίγει το δρόμο για την ιδιωτικοποίηση των γεωργικών ασφαλίσεων.
Ερωτάται ο κύριος Υπουργός τι μέτρα θα πάρει για να ανταποκριθεί ο ΕΛΓΑ στις υποχρεώσεις πού δημιούργησαν οι πρόσφατες δυσμενείς καιρικές συνθήκες και τι ενέργειες για να λύσει τα διοικητικά προβλήματα του ΕΛΓΑ;"
Θα απαντήσει ο Υπουργός Γεωργίας, ο κύριος Αργύρης. 
Έχετε το λόγο, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σχετικά με το θέμα της καταβολής του ποσού του 1,8 δισεκατομμυρίων δραχμών για συμπληρωματική αποζημίωση στους χαλαζόπληκτους ροδακινοπαραγωγούς έτους 1999 κινείται η διαδικασία προκειμένου το εν λόγω θέμα εξαιτίας της υπαιτιότητάς του να αντιμετωπιστεί από την ολομέλεια του Ελεγκτικού Συνεδρίου και προς τούτο επίκειται η υποβολή σχετικής αίτησης για την ανάκληση των σχετικών πράξεων του Ε' Τμήματος του Ελεγκτικού Συνεδρίου. 
Το Υπουργείο Γεωργίας έχει δρομολογήσει σειρά ενεργειών με σκοπό την ανασυγκρότηση και τον εκσυγχρονισμό του ΕΛΓΑ στοχεύοντας στη θεσμική νομική και οικονομική του θωράκιση, ώστε να συνεχίσει να προσφέρει τις υπηρεσίες του στον Έλληνα αγρότη. Μεταξύ των ενεργειών αυτών ήταν σε θεσμικό επίπεδο και η ψήφιση του ν. 2945/2001 για το εθνικό σύστημα προστασίας της αγροτικής δραστηριότητας "ΗΣΙΟΔΟΣ" σκοπός του οποίου είναι η ουσιαστική συμμετοχή του κράτους. Εδώ λοιπόν στον "ΗΣΙΟΔΟ" προβλέψαμε την ουσιαστική συμμετοχή του κράτους στους πόρους του ΕΛΓΑ ο οποίος αναλαμβάνει ουσιαστικό ρόλο του κρατικού φορέα μέσω του μηχανισμού αντασφάλισης του συστήματος. 
Η επικουρική συμμετοχή του ιδιωτικού τομέα στους κινδύνους, ποσοστά κάλυψης και ασφαλιστικά αντικείμενα που δεν κάλυπτε ο ΕΛΓΑ καθώς και η επιδότηση του ασφαλίστρου των αγροτών μέσω του νέου φορέα ΟΑΣΙΣ που δημιουργήθηκε. Ο συντονισμός των εμπλεκομένων φορέων ΕΛΓΑ, ΠΣΕΑ, ιδιωτικές ασφαλιστικές εταιρείες, ξέρετε πολύ καλά ότι αναθέτουμε την εργασία των ΠΣΕΑ στον ΕΛΓΑ. Η βελτίωση των επιπέδων ανταποδοτικότητας του σημερινού συστήματος χωρίς να αγνοείται ο κοινωνικός χαρακτήρας που προσέδωσε ο νομοθέτης του ΕΛΓΑ κατά την ίδρυσή του. Αυτό περιλαμβάνεται γιατί μονίμως γίνεται μια κριτική για τον ΕΛΓΑ. Πιστεύω ότι και με τη ψήφιση του νομοσχεδίου του νόμου πλέον "ΗΣΙΟΔΟΣ" δίνουμε αυτά τα χαρακτηριστικά στον ΕΛΓΑ. Με το νόμο πλέον παρέχεται η δυνατότητα άμεσης κρατικής επιχορήγησης γιατί είδα δύο αντικρουόμενες ερωτήσεις του κόμματός σας. Ο ένας να ζητάει να επιχορηγήσουμε τον ΕΛΓΑ και ο άλλος να μας λέει ότι δεν μπορείτε να επιχορηγήσετε τον ΕΛΓΑ. Ξέρετε πολύ καλά ότι μπορούμε να επιχορηγήσουμε τον ΕΛΓΑ μέσα από τον καινούριο νόμο. Σ' αυτό που αναφέρεσθε εσείς για το 1,8 δισεκατομμύρια δραχμές ήταν πριν την ψήφιση του νομοσχεδίου. 
Σχετικά με τα μέτρα προς ανταπόκριση του ΕΛΓΑ στις υποχρεώσεις που του δημιούργησαν οι πρόσφατες δυσμενείς καιρικές συνθήκες ο ΕΛΓΑ θα προχωρήσει άμεσα στην εξατομίκευση των ζημιών. Άλλωστε ξέρετε όλοι ότι από το πρώτο κύμα κακοκαιρίας αφού έχουν παρέλθει οι δώδεκα μέρες ήδη γίνεται αποτίμηση των ζημιών. Με τη διαδικασία των προκαταβολών του 50% από την πρώτη εκτίμηση νομίζω ότι αμβλύνουμε το χρόνο καταβολής αυτών των αποζημιώσεων. 
Πιστεύουμε ότι στον αγροτικό τομέα το 2002 μπήκε με τις χειρότερες προϋποθέσεις. Όμως, επειδή υπάρχουν και θετικά απ' αυτήν τη μεγάλη θεομηνία, την κακοκαιρία, πρέπει να αρχίσουμε να δημιουργούμε ένα ισοζύγιο. Μέχρι στιγμής αν κάποιος μπορούσε να ρωτήσει -γιατί γίνεται μεγάλη συζήτηση- τι ακριβώς συμβαίνει, ποια είναι τα υπέρ και τα κατά θα έλεγα ότι το ισοζύγιο μέχρι στιγμής είναι θετικό παρά την καταστροφή.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Για τους υδάτινους πόρους.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για τους υδάτινους πόρους που είναι πηγή ζωής για τη γεωργία.
ΠΡΟΕΔΡΕΥΩΝ (Κωνσταντίνος Γείτονας): Και το νερό αφορά τη γεωργία. Μην πάμε όμως σ' αυτό, σε άλλα αναφέρεται η ερώτηση. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ, λοιπόν, πιστεύω ότι ο ΕΛΓΑ μπορεί να ανταποκριθεί.
ΠΡΟΕΔΡΕΥΩΝ (Κωνσταντίνος Γείτονας): Ο κ.Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Ο κύριος Υπουργός είπε ότι για το 1,8 δισεκατομμύρια δραχμές κινούνται ορισμένες διαδικασίες. Όμως, κύριε Υπουργέ, δεν είπατε γιατί δεν πάρθηκε κανένα μέτρο για να συνετίσει ορισμένους ότι δεν μπορούν να λειτουργούν έστω υπηρετώντας ή καθοδηγούμενοι. Γιατί αναγνωρίζετε ότι πραγματικά έγινε αυτό που έγινε καθ' υπέρβαση του κανονισμού του ΕΛΓΑ. 
Δεν είπατε βέβαια τι γίνεται με τα διοικητικά προβλήματα του οργανισμού. 
Το δεύτερο σκέλος της ερώτησής μας αφορούσε το θέμα για το τι μέτρα σκοπεύει να πάρει το Υπουργείο. Αναφερθήκατε πολλές φορές μέσα στην Αίθουσα απαντώντας και στον κ. Στριφτάρη για τα μέτρα αυτά. Επιτρέψτε μου να πω, κύριε Υπουργέ, ότι εμείς θεωρούμε αυτά τα μέτρα γενικά και αόριστα.
Επισημαίνω αυτό το πράγμα παίρνοντας παραδείγματα από το χθες για το πώς αντιμετωπίστηκαν ορισμένα παρόμοια ζητήματα, π.χ. της Σάμου, όπου οι αγρότες ακόμη περιμένουν να πάρουν τις αποζημιώσεις. Αυτό μας κάνει να είμαστε επιφυλακτικοί σε αυτό το θέμα. 
Λέω ξεκάθαρα ότι αν δεν επιδοτηθούν και δεν επιχορηγηθούν από τον κρατικό προϋπολογισμό ο ΕΛΓΑ και τα ΠΣΕΑ στο ύψος της πραγματική ζημιάς, που έχει σημειωθεί στην αγροτική παραγωγή, στο ζωικό και φυτικό κεφάλαιο κ.τ.λ., θα έχουμε μια επανάληψη της κατάστασης αυτής που σε πολλούς νομούς έχει παρατηρηθεί, δηλαδή να δίνονται υποσχέσεις, αλλά να μην υλοποιούνται. Σε αρκετές περιπτώσεις αυτό έχει παρατηρηθεί και στο νομό μου. Επισημαίνω, λοιπόν, ότι πρέπει να γίνει συγκεκριμένο το ζήτημα της επιχορήγησης των οργανισμών αυτών, για να μπορέσουν να αντιμετωπίσουν τα προβλήματα. 
Αυτή η ανησυχία και η αοριστία εκφράζεται και στις διαθέσεις των αγροτών και στο νομό μου και γενικότερα. Οι αγρότες, έχοντας αυτήν την αρνητική εμπειρία από το χθες, αντιδρούν και επαγρυπνούν, γιατί πραγματικά η καταστροφή που σημειώθηκε είναι τέτοια ώστε επηρεάζει όχι μόνο το σήμερα, αλλά και το αύριο. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Γεωργίας κ. Ευάγγελος Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητοί κύριοι συνάδελφοι, επειδή έκανα και πριν μια παρέμβαση, όχι βέβαια στα πλαίσια της ερώτησής σας, δημιουργείται ένα κλίμα άσχημο στον αγροτικό πληθυσμό. Και αυτό, αν θέλετε, γίνεται, γιατί για πρώτη φορά έπληξαν την Αττική τόσο ακραία καιρικά φαινόμενα. 
Ο αγροτικός κόσμος και ο αγροτικός πληθυσμός ζει τέτοια ακραία καιρικά φαινόμενα σχεδόν κάθε χρόνο. Δεν είναι πρώτη φορά που γίνεται παγετός, που καταστρέφονται εσπεριδοειδή και κηπευτικά, που ψοφάνε ζώα. Αυτά είναι συνήθη φαινόμενα για τον αγροτικό κόσμο και την ύπαιθρο. 
Πήραμε κάποια μέτρα, που, αν θέλετε, ανακουφίζουν και αμβλύνουν το πρόβλημα της καταστροφής. Σε ό,τι αφορά την παραγωγή πρέπει να πω ότι αποζημιώνεται πλήρως. Είτε την πουλήσει ο παραγωγός είτε την αποζημιώσει ο ΕΛΓΑ, ο παραγωγός θα έχει το ίδιο εισόδημα. Έχουμε, λοιπόν, πλήρη αποκατάσταση του εισοδήματός του. 
Όμως, η γεωργία μέσα από την καταστροφή έχει γεννήσει ορισμένα προβλήματα. Είναι απροσδιόριστες και εξελισσόμενες οι ζημιές. Έχουμε ζημιές στο φυτικό και ζωικό κεφάλαιο. Ενισχύουμε το ζωικό και φυτικό κεφάλαιο, ενισχύουμε τον παραγωγό, για να αποκαταστήσει όλες αυτές τις ζημιές. Γίνονται και πιστωτικές διευκολύνσεις πάνω σε αυτό. Επειδή οι παραγωγοί έχουν αυτά τα προβλήματα, εξαγγείλαμε αυτά τα μέτρα. Είναι μέτρα αποδεκτά από τον αγροτικό κόσμο. 
Κύριε συνάδελφε, να είστε αυστηροί, αλλά δίκαιοι προς την Κυβέρνηση. Εκείνο για το οποίο θα μπορούσατε να κάνετε κριτική είναι για το χρόνο καταβολής των αποζημιώσεων, να πάρουν δηλαδή οι παραγωγοί τα χρήματα αυτά όσο γίνεται γρηγορότερα, και για το ύψος των αποζημιώσεων, γιατί πολλές φορές έχουμε παράπονα ότι δεν γίνονται σωστές εκτιμήσεις. Αυτά πρέπει να βελτιώσουμε, ώστε να αποφευχθούν αυτά τα προβλήματα. 
Επίσης, θα πρέπει να πω ότι ο αγρότης κινείται σε ένα δύσκολο χώρο και σε ένα δύσκολο επάγγελμα. Μην τον βομβαρδίζουμε μονίμως, λοιπόν, και τον κάνουμε επαίτη. Δεν είναι το ζήτημα αν θα πάρει μια δραχμή πάνω ή μια δραχμή κάτω. Είστε και ο ίδιος αγρότης και καταλαβαίνετε. Κάποια στιγμή θα πρέπει να σταματήσουμε και στην υπερηφάνεια του παραγωγού. Δεν μπορεί, λοιπόν, ο παραγωγός να είναι ο ελεήμων μονίμως κάθε μέρα. 
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Μα με υπερηφάνεια...
ΠΡΟΕΔΡΕΥΩΝ (Κωνσταντίνος Γείτονας): Καλώς. "Εν τη παλάμη και ούτω βοήσωμεν", που λένε. Πολύ καλά, αλλά πρώτα αναφέρθηκε στο "εν τη παλάμη" ο κύριος Υφυπουργός και μετά μίλησε για περηφάνια. 
Προχωρούμε στη με αριθμό 265/8-1-2002 τελευταία επίκαιρη ερώτηση του ανεξάρτητου Βουλευτή, κ. Βασίλη Κεδίκογλου, προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων σχετικά με την έλλειψη στην αγορά, πρωτοβάθμιου χειρωνακτικού δυναμικού εξειδικευμένου, βοηθητικού κτλ. 
Η επίκαιρη ερώτηση του κ. Κεδίκογλου έχει ως εξής: 
ΒΑΣΙΛΗΣ ΚΕΔΙΚΟΓΛΟΥ: Αυτή είναι η περίληψη, κύριε Πρόεδρε. Έχει το πλήρες κείμενο ο κύριος Υπουργός. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, όπως γνωρίζετε, ο Κανονισμός προβλέπει τον τύπο της ερώτησης και αυτό διαβάζω. Συνεπώς δεν υπάρχει κανένα θέμα. Άλλωστε θα την αναπτύξετε και προφορικά. 
ΒΑΣΙΛΗΣ ΚΕΔΙΚΟΓΛΟΥ: Καμία αντίρρηση, κύριε Πρόεδρε. Να καταχωρηθεί στα Πρακτικά το πλήρες κείμενο. 
ΠΡΟΕΔΡΕΥΩΝ (Κωνσταντίνος Γείτονας): Διαβάζω το κείμενο της επίκαιρης ερώτησης:
"Προς εθνική πορεία σύγκλησης προς την Ο.Ν.Ε. απαιτούνται επιχειρήσεις με συνεκτικό ιστό κεφαλαίου και προσωπικού. 
Μετά τη γεωργία οι κατασκευαστικές και μεταποιητικές επιχειρήσεις αντιμετωπίζουν πρόβλημα χειρωνακτικού προσωπικού, παρά τη μεγάλη ανεργία από τεχνολόγους έως ειδικευμένους εργάτες, και προσανατολίζονται σε αθρόα μετανάστευση από Βορρά και Ασία. 
Κύρια αιτία η κοινωνική απαξίωση της χειρωνακτικής εργασίας. Η Κυβέρνηση με την ανοχή του συνδικαλιστικού κινήματος διαμορφώνει την κοινωνική αντίληψη πως οι χειρώνακτες είναι πολίτες δευτέρας κατηγορίας, καίτοι είναι πλέον πρόσωπα επώνυμα με απαιτήσεις γνώσεων, προσόντα, ικανοποιητική αμοιβή και χάρη στη τεχνολογία ανήκουν και στα δύο φύλα.
Εν τούτοις, παρά την ανεργία, κανένα Ινστιτούτο Επαγγελματικής Κατάρτισης χειρωνακτικής κατεύθυνσης δεν λειτουργεί. Οι νέοι δεν ακολουθούν τα επαγγέλματα, αφού ελλείπει η κοινωνική αποδοχή και καταξίωση. 
Η Κυβέρνηση απαξιοί την κοινωνική τους προσφορά, κανένα μήνυμα προέδρων δεν αναφέρεται σ' αυτή, καίτοι την έδραση της κοινωνικής ευημερίας, τα έργα κοινωνικής ωφέλειας, δρόμοι, κτίρια, λιμένες κλπ. δημιουργούν οι χειρώνακτες. 
Το ΠΑΣΟΚ διακήρυξε την κοινωνική απελευθέρωση, την ισότητα πνευματικής και χειρωνακτικής εργασίας. 
Η Κυβέρνηση δείχνει πόσο σέβεται τις αρχές αυτές και ποια ταξικά συμφέροντα υπηρετεί με σοσιαλιστικό όνομα! 
Οι ελληνικές επιχειρήσεις μετά το 2006 θα ευρεθούν χωρίς εθνικό παραγωγικό ιστό, χωρίς ταυτότητα.
Ερωτώνται οι κύριοι Υπουργοί αν η Κυβέρνηση σκέπτεται να αλλάξει κίνηση".
Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Ο συνάδελφος κ. Κεδίκογλου στην επίκαιρη ερώτησή του προβαίνει σε ορισμένες διαπιστώσεις, οι οποίες περιγράφουν πτυχές μιας οικονομικής και κοινωνικής κατάστασης που είναι γνωστή. 
ΒΑΣΙΛΗΣ ΚΕΔΙΚΟΓΛΟΥ: Γνωστή; 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Γνωστή. 
ΒΑΣΙΛΗΣ ΚΕΔΙΚΟΓΛΟΥ: Ευχαριστώ. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Νομίζω, όμως, ότι επιχειρεί παράλληλα την απόδοση κάποιων ευθυνών σε επίπεδο αντιλήψεων και σε επίπεδο πολιτικής που δεν μας βρίσκουν σύμφωνους.
Θα ήθελα, λοιπόν, να πω τα εξής: Πράγματι, στα πλαίσια της σύγχρονης οικονομίας στην οποία είναι γνωστό ότι εμφανίζονται τα φαινόμενα και οι τάσεις της αλληλεπίδρασης και της αλληλοσυσχέτισης ανάμεσα στις εθνικές οικονομίες -αυτό το φαινόμενο ονομάστηκε, γενικώς, παγκοσμιοποίηση- υπάρχει μία κυρίαρχη τάση, η οποία δημιουργεί έναν καταμερισμό εργασίας στα πλαίσια του οποίου οι αναπτυγμένες ή αναπτυσσόμενες χώρες είναι χώρες οι οποίες προσφέρουν υπηρεσίες, παράγουν και προσφέρουν τεχνολογία και προς το περιθώριο της παγκοσμιοποιημένης οικονομίας εμφανίζονται άλλες δραστηριότητες, οι οποίες στηρίζονται κυρίως στη χειρωνακτική εργασία. Αυτή η τάση, όπως είπα είναι κυρίαρχη, και αφορά βεβαίως και την ελληνική οικονομία στα πλαίσια της Ευρωπαϊκής Ένωσης, αλλά και στα ευρύτερα πλαίσια της παγκοσμιοποίησης.
Το δεύτερο στοιχείο, έχει σχέση με τις σύγχρονες απαιτήσεις και τις σύγχρονες, μεγάλες και ταχείες τεχνολογικές και εργασιακές αλλαγές, οι οποίες συμβαίνουν στην οικονομία και σε όλες τις πτυχές της οικονομίας, με αποτέλεσμα αυτό το οποίο θα πρέπει να έχουμε προ οφθαλμών, εκείνο το οποίο θα πρέπει να μας απασχολεί δεν είναι τόσο η περιθωριοποίηση της χειρωνακτικής εργασίας, -και ούτε υπάρχει από τη πλευρά μας καμία άποψη απαξίωσης της χειρωνακτικής εργασίας- αλλά για να είμαστε συμβατοί με τις μεγάλες και ταχείες τεχνολογικές και εργασιακές αλλαγές, να προβούμε σ' αυτό που ονομάζουμε: διά βίου εκπαίδευση. Δηλαδή, να προβούμε στην αναβάθμιση της χειρωνακτικής εργασίας, της εξειδίκευσης μέσα από μια ολοκληρωμένη πολιτική, εκπαίδευσης - κατάρτισης - εξειδίκευσης η οποία θα πρέπει να υλοποιείται και στο επίπεδο της οργανωμένης εκπαίδευσης και στο επίπεδο των προγραμμάτων κατάρτισης. Επίσης, πρέπει να γνωρίζουμε ότι η χώρα μας, η Ελλάδα, είναι πλέον μία χώρα η οποία έχει εισάγει ένα σημαντικό αριθμό μεταναστευτικού εργατικού δυναμικού και το οποίο ενσωμάτωσε, μάλιστα, κοινωνικά και εργασιακά με θετικό τρόπο στα πλαίσια του τελευταίου μεταναστευτικού νόμου. 
Με βάση, λοιπόν, αυτά, σαν βασικές παραδοχές, πρέπει να πούμε ότι η πολιτική που ασκεί η Κυβέρνηση είναι μια πολιτική αναβάθμισης και διαμόρφωσης εξειδικευμένων δυνατοτήτων, αναβαθμίσεις των δεξιοτήτων των χειρωνακτών και όχι το αντίθετο, δηλαδή υποβάθμισης, υποτίμησης της χειρωνακτικής εργασίας. Στο επίπεδο της εκπαίδευσης ο ρόλος των ΤΕΙ, των ΙΕΚ, των Σχολών ΤΕΕ, των Σχολών Μαθητείας του ΟΑΕΔ, του ΟΑΕΔ του ιδίου, μέσα από τα προγράμματα και το ρόλο των ΚΕΚ, είναι προς αυτή την κατεύθυνση προσαρμοσμένες και το έργο που παράγεται είναι σημαντικά.
θα μπορούσα, να πω, κλείνοντας -στη δευτερολογία μου θα δώσω και άλλα στοιχεία- ότι ποσοστό άνω του 40% των προγραμμάτων κατάρτισης αφορούν τα χειρωνακτικά επαγγέλματα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Είναι λυπηρή η απάντηση την οποία πήρα. Εξαιρετικώς λυπηρή, διότι αναγνώρισε ο κύριος Υπουργός τη β΄ κατηγορία πολιτών. Η λέξη κοινωνική απελευθέρωση δεν ακούστηκε. Και βέβαια πώς να ακουστεί. Προϋπόθεση της κοινωνικής απελευθέρωσης είναι η ισότητα χειρωνακτικής ή πνευματικής εργασίας. Ο σκουπιδιάρης και ο καθηγητής πανεπιστημίου έχουν ίση κοινωνική αξία. Αλλά εσείς έχετε τόση σχέση με την κοινωνική απελευθέρωση, η Κυβέρνηση του εντιμοτάτου καθηγητού κ. Κωνσταντίνου Σημίτη όσο ο φάντης με το ρετσινόλαδο. Αυτοί είστε. Και είναι λυπηρό ότι στελέχη σαν και εσάς που έχουν αγωνιστεί για την κοινωνική απελευθέρωση, που ήταν ιδρυτικά μέλη του ΠΑΣΟΚ σας αναλίσκουν. Κοιτάξτε πώς σας αναλίσκει ο εντιμότατος κύριος καθηγητής που χθες μας διακήρυξε ότι η Ελλάδα είναι άλλη σήμερα. Πράγματι, είναι άλλη. Το είπατε. Είναι η Ελλάδα των γκαρσονιών, των σερβιτόρων. Κανείς δεν δέχεται να δουλέψει στην παραγωγή. 
Μπορείτε να μου πείτε αν ακούσατε ποτέ κανέναν Έλληνα μετανάστη στη Γερμανία που να εργάστηκε στη γεωργική απασχόληση; Ακούσατε ποτέ κανέναν Έλληνα μετανάστη στη Γερμανία που να ήταν πρώτος τεχνίτης σε εργοτάξιο; Οι μετανάστες είναι για τις βοηθητικές δουλειές. 'Ολες οι επιχειρήσεις έχουν το δικό τους ιστό για να έχουν την ταυτότητα. Πάμε σε μία Ευρωπαϊκή 'Ενωση χωρίς ταυτότητα. Χωρίς εθνική ταυτότητα πού πάμε; Και έρχεστε εδώ και μου λέτε, έχουμε ΙΕΚ. Ένα ΙΕΚ χειρωνακτικής εργασίας έχετε; Τα άλλα προγράμματα κατάρτισης είναι για να κουβεντιάζουμε και για να γίνονται κάποια ρουσφέτια. Από τα προγράμματα κατάρτισης κανένας δεν βρήκε δουλειά. Αλλά δεν υπάρχει ούτε ένα ΙΕΚ για να γίνεις καλουπατζής, οξυγονοκολλητής, για να γίνεις χειρώνακτας. Και επιπλέον δεν σκεφθήκατε ότι το πνευματικό επίπεδο που δέχεται η κοινωνία σήμερα είναι από το λύκειο και πάνω. Και δεν σκεφθήκατε ότι δεν μπορεί σήμερα να είσαι ξυλουργός στην οικοδομή, στο εργοτάξιο, στο ξυλουργείο εάν δεν έχεις τελειώσει πλήρως λύκειο. Έτσι έχετε διαμορφώσει την κατάσταση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Είστε, λοιπόν, μία Κυβέρνηση ανίκανη να αντιληφθεί, είστε μια Κυβέρνηση που παραβαίνει βασικές αρχές για τις οποίες σας έδωσε εντολή ο λαός και τον οποίο ξεγελάσατε και δυστυχώς γι' αυτό έχω και εγώ μεγάλο μέρος της ευθύνης γιατί συνέβαλα να είναι Πρωθυπουργός ο εντιμότατος κ. Κωνσταντίνος Σημίτης. 
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Κεδίκογλου. Δεν είναι αυτό το θέμα μας. Προχωρήστε. 
ΒΑΣΙΛΗΣ ΚΕΔΙΚΟΓΛΟΥ: Δεν είδα κανένα νέο σήμερα να δέχεται να πάει στο εργοτάξιο. Ελάτε στο εργοτάξιο να δείτε τι θα σας πουν οι δυο, τρεις Έλληνες. "Θα φύγουμε γιατί όταν κάνουμε κολατσιό και κουβεντιάζουμε νιώθουμε εμείς σαν ξένοι, οι άλλοι μιλούν τη γλώσσα τους". Αυτά λένε, κύριε Πολύδωρα. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου, ολοκληρώστε. 
ΒΑΣΙΛΗΣ ΚΕΔΙΚΟΓΛΟΥ: Ούτε ένα ΙΕΚ δεν έχετε για χειρωνακτική εργασία που είναι η βάση της κοινωνικής ευημερίας, που δημιουργούν την ένταση, που δημιουργούν το εισόδημα. Είδατε ποτέ κανένα Πρόεδρο Δημοκρατίας ή Πρωθυπουργό ή άλλο να αναφέρεται στην χειρωνακτική εργασία; Κανέναν απολύτως. Είστε η Κυβέρνηση των γραφείων και των σερβιτόρων. 
ΠΡΟΕΔΡΕΥΩΝ (Κωνσταντίνος Γείτονας): Βάλτε τελεία, κύριε Κεδίκογλου. Δεν είστε υπεράνω του Κανονισμού.
ΒΑΣΙΛΗΣ ΚΕΔΙΚΟΓΛΟΥ: Δεν έχετε καμία σχέση με την παραγωγή...
ΠΡΟΕΔΡΕΥΩΝ (Κωνσταντίνος Γείτονας): Δεν είστε υπεράνω του Κανονισμού. Υπήρξε ανοχή από το Προεδρείο. Να το αναγνωρίσετε και να κλείσετε.
ΒΑΣΙΛΗΣ ΚΕΔΙΚΟΓΛΟΥ: Είναι μείζον θέμα, κύριε Πρόεδρε. 
Σας ευχαριστώ, κύριε Πρόεδρε, για την ανοχή και χαίρομαι που με παρακολουθούν οι συνάδελφοι της Νέας Δημοκρατίας για να κάνουν επερώτηση γιατί είναι μείζον το θέμα.....
ΠΡΟΕΔΡΕΥΩΝ (Κωνσταντίνος Γείτονας): Να απαντήσει και ο κύριος Υπουργός. Να ακούσουμε και τον αντίλογο. 
Ο κύριος Υπουργός έχε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν θα σχολιάσω τις όντως απαξιωτικές εκτιμήσεις και τους χαρακτηρισμούς του κ. Κεδίκογλου. Τα όσα απαξιωτικά είπε τον ίδιο δεν τιμούν. Η Κυβέρνηση με το έργο της και την εμπιστοσύνη του ελληνικού λαού ...
ΒΑΣΙΛΗΣ ΚΕΔΙΚΟΓΛΟΥ: Δεν καταλαβαίνω...
ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω να σεβαστείτε τον Κανονισμό και τον Υπουργό που ομιλεί. Αυτό θα πει κοινοβουλευτικός διάλογος. Να ανεχόμαστε και τον αντίλογο. 
ΒΑΣΙΛΗΣ ΚΕΔΙΚΟΓΛΟΥ: Δεν μπορεί να λέει "απαξιωτικές" όταν είπε πριν ότι είναι "διαπιστώσεις". 
ΠΡΟΕΔΡΕΥΩΝ (Κωνσταντίνος Γείτονας): Να μη γράφεται τίποτα από όσα λέει ο κ. Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε τον Υπουργό, κύριε Κεδίκογλου. Μη με κάνετε να κλείσω τα μικρόφωνα. Μη με φέρνετε σε δύσκολη θέση, εσείς ειδικά.
Συνεχίστε, κύριε Υπουργέ.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ναι, κύριε Πρόεδρε. Λέω ότι έχει μεγαλύτερη σημασία στη σύγχρονη δημοκρατία το τι λέει ο ελληνικός λαός. Και ο ελληνικός λαός είπε κατ' επανάληψιν τρεις φορές τα τελευταία χρόνια θετικά πράγματα και θετική επιβεβαίωση για την Κυβέρνηση και για τον Πρωθυπουργό κ. Κ. Σημίτη.
Έρχομαι στο θέμα της ερώτησης. Είπα προηγούμενα ότι χειρωνακτική εργασία δεν αποτελεί σημείο απαξιωτικό για την Κυβέρνηση. Το αντίθετο. Επειδή βρισκόμαστε μέσα σε μια σύγχρονη εξέλιξη στην οποία η χειρωνακτική εργασία πρέπει να αναβαθμίζει τις δεξιότητές της, ασκείται μια πολιτική η οποία έχει τους αντίστοιχους θεσμούς μέσα από τους οποίους εφαρμόζεται. Και ανέφερα ότι οι θεσμοί αυτοί είναι σχολές ανώτερου επιπέδου και σχολές μεσαίου επιπέδου που εφαρμόζουν πολιτικές και προγράμματα προς την κατεύθυνση αυτή. Είναι τα ΤΕΙ, είναι τα ΙΕΚ, είναι οι σχολές ΤΕΕ, είναι οι σχολές μαθητείας του ΟΑΕΔ, είναι ο ίδιος ο ΟΑΕΔ με τα ΚΕΚ και είναι και τα προγράμματα τα οποία υπάρχουν.
ΒΑΣΙΛΗΣ ΚΕΔΙΚΟΓΛΟΥ:..........
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Είναι μια σειρά προγραμμάτων που εφαρμόζονται από τον ΟΑΕΔ και έχουν ως σκοπό την αναβάθμιση των δεξιοτήτων. 
ΠΡΟΕΔΡΕΥΩΝ (Κωνσταντίνος Γείτονας): Τελειώστε, κύριε Υπουργέ.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τέλος, για τη διαμόρφωση κατάλληλου τεχνικού δυναμικού για τα μεγάλα κατασκευαστικά έργα έχει υπάρξει πρόγραμμα το οποίο θα εκτελεσθεί σε συνεργασία με τις μεγάλες επιχειρήσεις που κατασκευάζουν τα έργα αυτά. Τρεις χιλιάδες άνεργοι πρόκειται να εκπαιδευθούν σε κατάρτιση, αλλά ταυτόχρονα και στην εφαρμογή, δηλαδή πάνω στην πράξη, στα έργα αυτά. Το πρόγραμμα αυτό είναι ένα πρόγραμμα περίπου 4,5 δισεκατομμυρίων δραχμών αφορά σε 3.000 ανέργους, ανακοινώθηκε προ ολίγων ημερών και το ανέφερα ως ένα χαρακτηριστικό παράδειγμα.
ΠΡΟΕΔΡΕΥΩΝ (Κωνσταντίνος Γείτονας): Ωραία, ολοκληρώσατε, κύριε Υπουργέ. Ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερησία διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 22/22-11-2001 επερώτηση των Βουλευτών της Νέας Δημοκρατίας, κυρίων Χρήστου Μαρκογιαννάκη, Θεόδωρου Αναγνωστόπουλου, Αθανάσιου Δαβάκη, Θεόφιλου Βασιλείου, Θεόδωρου Κατσίκη, Ιωάννη Κεφαλογιάννη, Ευάγγελου Πολύζου, Ιωάννη Λαμπρόπουλου, Νικόλαου Γκελεστάθη, Γεώργιου Γαρουφαλιά, κα Αικατερίνη Παπακώστα, κυρίων Αλέξανδρου Λυκουρέζου, Κων/νου Τασούλα, Αριστόβουλου Σπηλιωτόπουλου, Προκόπη Παυλόπουλου και Βύρωνα Πολύδωρα προς τον Υπουργό Δημόσιας Τάξης σχετικώς με την καταπολέμηση της εγκληματικότητας και την αντιμετώπιση αιτημάτων των αστυνομικών και πυροσβεστών. Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος, ο Βουλευτής της Β΄ Αθήνας, ο συνάδελφος, ο κ. Βύρων Πολύδωρας. 
Πριν δώσω το λόγο στον πρώτο επερωτώντα Βουλευτή, που είναι ο κύριος Μαρκογιαννάκης, θέλω να υπενθυμίσω στους κυρίους συναδέλφους ότι ισχύει ο νέος Κανονισμός ως προς τους χρόνους ομιλίας. Έτσι, ο πρώτος επερωτών Βουλευτής έχει δεκαπέντε λεπτά χρόνο ομιλίας, οι υπόλοιποι συνάδελφοι έχουν πέντε λεπτά, όπως είχαν, ο Υπουργός είκοσι πέντε λεπτά στην πρωτολογία του, ο Κοινοβουλευτικός Εκπρόσωπος της Νέας Δημοκρατίας δεκαπέντε λεπτά και οι υπόλοιποι Κοινοβουλευτικοί Εκπρόσωποι οκτώ λεπτά. Όσοι έχουν δευτερολογία, όπως ο Υπουργός και ο Κοινοβουλευτικός Εκπρόσωπος της Νέας Δημοκρατίας και οι επερωτώντες Βουλευτές, ισχύει ο μισός χρόνος του αρχικού.
Το λόγο έχει ο κ. Μαρκογιαννάκης.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, δεν υπάρχει καμία αμφιβολία ότι το πρόβλημα της δημόσιας τάξης και ασφάλειας είναι ένα μείζον θέμα, το οποίο απασχολεί ιδιαίτερα τον ελληνικό λαό, όπως καταδεικνύουν και οι σχετικές δημοσκοπήσεις. Και η αλήθεια είναι ότι αυτήν τη στιγμή ο ελληνικός λαός συνεχίζει να είναι ανασφαλής, όπως ανασφαλής ήταν όλα τα τελευταία χρόνια, παρά τις υπεραισιόδοξες εκτιμήσεις οι οποίες εκφράζονται τον τελευταίο καιρό από το Υπουργείο Δημόσιας Τάξης. Η πραγματικότητα, δυστυχώς, είναι τελείως διαφορετική. Εμείς τουλάχιστον θα επισημάνουμε κάποια πράγματα και κάποιες καταστάσεις, ώστε τουλάχιστον σ' αυτήν την Αίθουσα να είμαστε προσγειωμένοι και να γνωρίζουμε την πραγματικότητα.
Είναι μύθος, κύριοι συνάδελφοι, ότι η εγκληματικότητα έχει παταχθεί. Βεβαίως έχει μειωθεί. Βεβαίως εμφανίζονται κάποιες στατιστικές τις οποίες εμείς θεωρούμε -και είναι πράγματι- λίαν αναξιόπιστες.
Εγώ δεν θα στηριχθώ ούτε στις εκτιμήσεις κάποιων που ίσως αμφισβητηθούν από τον κύριο Υπουργό. Θα αναφέρω και θα καταθέσω σχόλια και εκτιμήσεις συναδέλφων του ΠΑΣΟΚ, του κ. Λοβέρδου, ο οποίος σε μία συνέντευξή του στα ΝΕΑ λέει επί λέξει τα εξής: 
"Τα στοιχεία που πήρα το Φεβρουάριο του 2001 από την Άμεσο Δράση καθώς και η απάντηση του Υπουργού Δημόσιας Τάξης σε επίκαιρη ερώτησή μου κινήθηκαν σε αντίθετη κατεύθυνση. Δηλαδή, λέει ο κ. Λοβέρδος άλλα πήρα εγώ απόν την Άμεσο Δράση και άλλα μας είπε ο Υπουργός εδώ. 
Έτσι αρχίζω και πείθομαι πλέον για εκείνο το εκπληκτικό που άκουσα πριν από μερικές μέρες σε μια συνάντηση με κάποιους υπηρεσιακούς παράγοντες ότι σε ορισμένα αστυνομικά τμήματα και τμήματα ασφαλείας τηρείται και ένα δεύτερο βιβλίο, όπως οι κακοί επιχειρηματίες, οι φοροφυγάδες, που έχουν δύο βιβλία ένα το επίσημο για την εφορία και ένα ανεπίσημο για την πελατεία. Είναι αυτό το περίφημο βιβλίο ο "κούκος", έτσι το ονόμασαν". 
Μάλλον λοιπόν φαίνονται ότι είναι αλήθεια, κύριε Υπουργέ, και αν δεν το ξέρετε λάβετε το υπόψη σας για να αντιμετωπίσετε την κατάσταση. 
Κύριοι συνάδελφοι, το κακό είναι, όσον αφορά την αύξηση της εγκληματικότητας ότι δεν αναφέρεται αυτή σε εγκλήματα μικράς βαρύτητας. Το πρόβλημα είναι ότι η αύξηση της εγκληματικότητας αφορά κυρίως εγκλήματα βαριά, αφορά το οργανωμένο έγκλημα. Μιλάμε για τα ναρκωτικά, για τη διάθεση των ναρκωτικών, μιλάμε για τις ληστείες που στις μέρες μας, ιδιαίτερα τις τελευταίες έχουν λάβει εκρηκτικό ρυθμό. Πού θα πάει αυτή η κατάσταση και πώς ο ελληνικός λαός θα αισθανθεί κάπως ασφαλής; 
Παραπέρα δυστυχώς η ελληνική κοινωνία αρχίζει σιγά-σιγά και συνηθίζει σ΄αυτήν την κατάσταση και πάρα πολλά από τα εγκλήματα, τα οποία διαπράττονται και εν τέλει δεν καταγγέλλονται δεν θα εξιχνιαστούν. Διότι ένα από τα επιπλέον προβλήματα που υπάρχει είναι ότι τα πολλά βαριά εγκλήματα παραμένουν ανεξιχνίαστα. 
Κύριε Υπουργέ, αναλογιστήκατε ποτέ και ερευνήσατε να δείτε αν από τις ανθρωποκτονίες που τον τελευταίο καιρό έγιναν στην Ελλάδα και που δεν συνελήφθησαν επ΄ αυτοφώρω οι δράστες ή δεν παρεδόθησαν μόνοι τους, πόσες έχουν εξιχνιαστεί; Έχω μπροστά μου έναν ολόκληρο κατάλογο ανθρωποκτονιών που έγιναν τον τελευταίο καιρό και δεν έχουν εξιχνιαστεί. Αυτό είναι ένα πολύ μεγάλο πρόβλημα, διότι καταδεικνύει την αδυναμία και την ανικανότητα που έχει η ΕΛ.ΑΣ. αυτήν τη στιγμή. Όπως είναι εκπαιδευμένη και διαρθρωμένη πως θα αντιμετωπίσει την εγκληματικότητα την ώρα που δεν μπορεί να ανακαλύψει ποιοι είναι οι δράστες των βαρέων εγκλημάτων. 
Θα ήθελα επίσης να επισημάνω ότι πριν από δεκαπέντε μέρες περίπου, την παραμονή της Πρωτοχρονιάς, στις 31-12-2001 όταν έγινε η εκδήλωση στην πλατεία Συντάγματος για το νέο έτος έλαβαν χώρα επεισόδια μεταξύ οργανωμένων Κούρδων και Αλβανών. Αυτό έγινε όπως είπα στην καρδιά της Αθήνα την ώρα που γιόρταζε ο αθηναϊκός λαός μπροστά στα μάτια της Αστυνομίας και ουδείς συγκινήθηκε. Όλοι θεώρησαν ότι είναι κάτι το ασήμαντο και ουδείς επενέβη. Επ΄ αυτού δεν ξέρω αν έχει διαταχθεί κάποια έρευνα. Κάτι τέτοιο όμως δεν ακούστηκε. 
Ακόμα, θα ήθελα να πω ότι ορισμένες περιοχές είναι πληγή. Οι κάτοικοι αισθάνονται εντελώς ανασφαλείς, όπως π.χ. στα βορειοδυτικά προάστια των Αθηνών, στο Ζεφύρι, στις Αχαρνές, κλπ. Επισκεφθήκαμε αυτές τις περιοχές με τον συνάδελφο κ. Γαρουφαλλιά πριν από λίγο καιρό και οι άνθρωποι ήταν σε απόγνωση. Ο δήμαρχος μας μίλησε για τα προβλήματα που αντιμετωπίζουν οι άνθρωποι. Η περιοχή είναι άβατο για την Αστυνομία. Σε ορισμένες περιπτώσεις δεν τολμά να πάει η Αστυνομία στην περιοχή αυτή. 
Επίσης όσον αφορά την ύπαιθρο ο αγρότης χειμάζεται από τον κάθε μορφής κακοποιό και εγκληματία όχι μόνο από τους κακούς κτηνοτρόφους οι οποίοι κάνουν ό,τι θέλουν πλέον, αλλά και από τους λαθρομετανάστες, οι οποίοι συμπεριφέρονται κατά τρόπο ανεξέλεγκτο, από τον κάθε κακοποιό ο οποίος κλέβει και ουδείς ενδιαφέρεται γι' αυτό. 
Δεν μπορώ να καταλάβω για ποιο λόγο έχετε αυτήν την αντιπαλότητα με την αγροφυλακή και γενικά για ποιο λόγο την αγροτική ασφάλεια δεν τη σκέφτεστε λίγο; 
Νομίζετε ότι Ελλάδα είναι μόνο η Αθήνα; Δεν είναι η ύπαιθρος; Δεν πρέπει κάποια στιγμή να κοιτάξετε λίγο και προς την ύπαιθρο; 
Λαθρομετανάστες. Καταθέσαμε επερώτηση πριν από ένα μήνα και συζητήσαμε το πρόβλημα. Δεν βλέπουμε όμως να βελτιώνεται κάτι. Τα πράγματα χειροτερεύουν. Η εισροή επιταχύνεται, το ανεξέλεγκτο παραμένει και η συμπεριφορά κάποιων απ' αυτών έχει υπερβεί κάθε όριο.
Στα Χανιά, φιλοξενούν εδώ και ένα μήνα περίπου σ' ένα χώρο κάπου εκατό λαθρομετανάστες. Μας ήρθαν με ένα πλοίο καράβι και τις τελευταίες μέρες κάνουν μάλιστα και απεργία πείνας -ζητούν δηλαδή και τα ρέστα, αν και ήρθαν παράνομα στην Ελλάδα.
Κύριοι συνάδελφοι, είμαι υποχρεωμένος να επιταχύνω την τοποθέτησή μου διότι ο χρόνος δυστυχώς δεν επαρκεί. Θα πω εδώ, κύριε Πρόεδρε, ότι είναι ένα πρόβλημα και αυτό. Τελικά ο Κανονισμός φιμώνει το Βουλευτή, φιμώνει τον έλεγχο.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αφήστε τα μεγάλα λόγια. Ο Κανονισμός ψηφίστηκε από τη Βουλή και ισχύει. Και δεν μπορεί να έρχεστε και να λέτε εδώ ότι φιμώνεται ο Βουλευτής. Ίσα-ίσα ο νέος Κανονισμός δίνει περισσότερες δυνατότητες στο Βουλευτή και γι' αυτό άλλωστε έγιναν πολλές τροποποιήσεις. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, θα σας παρακαλέσω πάρα πολύ να με αφήσετε να μιλήσω και να μη με διακόπτετε άλλη φορά. Δεν θίγω κανέναν. Εγώ κάνω κάποια επισήμανση διότι είναι ένα παράπονο του Βουλευτή ο οποίος δεν έχει τη δυνατότητα να ομιλήσει. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έχω το δικαίωμα προεδρεύοντας, όταν κρίνω και ακούω ότι θίγετε αυτό το θέμα όπως είναι του Κανονισμού της Βουλής, να απαντήσω. Σας παρακαλώ. Δεν σας διακόπτω για να παρέμβω επί της ουσίας των λεγομένων σας.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ο Κανονισμός δεν είναι δικός σας. Είναι Κανονισμός της Βουλής. Εγώ κάνω μια κριτική στον Κανονισμό της Βουλής. 
ΠΡΟΕΔΡΕΥΩΝ (Κωνσταντίνος Γείτονας): Και εμείς έχουμε την ευθύνη ως Προεδρείο για την εφαρμογή του Κανονισμού και την στήριξή του και όφειλα να σας δώσω την απάντηση και εσείς να τη δεχτείτε παρακαλώ.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Θέλω, κύριοι συνάδελφοι, επανερχόμενος στο θέμα της βαριάς εγκληματικότητας, να αναφέρω δύο ληστείες οι οποίες έγιναν τον τελευταίο καιρό και οι οποίες είναι χαρακτηριστικές. Η μια αφορά τον ΟΤΕ, όπου εννοείται ότι μετά την 11η Σεπτεμβρίου τα κεντρικά του ΟΤΕ φυλάσσονται ιδιαίτερα για ενδεχόμενο τρομοκρατικό κτύπημα. Μετά ταύτα έγινε ληστεία 300 εκατομμύριων δραχμών και οι δράστες παραμένουν ασύλληπτοι.
Μια άλλη ληστεία έγινε στο υποκατάστημα της Εθνικής Τραπέζης στο Αιγάλεω, όπου θρασύτατοι κακοποιοί πήγαν και έσπασαν τα τζάμια με βαριοπούλα, μπήκαν μέσα έκαναν τη ληστεία και παραμένουν ακόμα ασύλληπτοι.
Θέλω ακόμη να πω δύο λόγια για την περίπτωση του Πάσσαρη. Έχει περάσει καιρός, αλλά αυτή η διαδρομή του κακοποιού είναι ενδεικτική των αδυναμιών της Ελληνικής Αστυνομίας.
Δεν περιποιεί τιμή ο τρόπος με τον οποίο το ελληνικό κράτος προσπάθησε να επιβάλλει τη νομιμότητα στην περίπτωση του Πάσσαρη. Και αναφέρομαι στον τρόπο με τον οποίο διέφυγε όταν πήγε να συλληφθεί. Αναφέρομαι στη φυγή του στο εξωτερικό -και δεν γνωρίζω αν γίνεται κάποια διοικητική εξέταση γι' αυτό το θέμα- και εν συνεχεία στη σύλληψή του εντός δύο ημερών από τότε που διέπραξε ένα έγκλημα στη Ρουμανία, ενώ οι ελληνικές αρχές δεν κατάφεραν το ίδιο επί τόσο μεγάλο χρονικό διάστημα. Και έρχεται τώρα ο έτερος Υπουργός Δικαιοσύνης και λέγει ότι "καταβάλλουμε φιλότιμες προσπάθειες για να εκδοθεί ο Πάσσαρης στην Ελλάδα"! 
Μα, γιατί τα λέτε αυτά τα πράγματα, αφού γνωρίζετε πάρα πολύ καλά ότι για να εκδοθεί ο Πάσσαρης στην Ελλάδα πρέπει να εκτίσει την ποινή του στη Ρουμανία, που σημαίνει ότι μετά από είκοσι τόσα χρόνια θα έχουν παραγραφεί και τα αδικήματα τα οποία έχει διαπράξει στην Ελλάδα; 
Μη λέτε ψέματα στον ελληνικό λαό. Στον ελληνικό λαό θα λέτε την αλήθεια. Δεν είναι δυνατόν να εκδοθεί ο Πάσσαρης υπό τας συνθήκας αυτάς. Θα εκδοθεί μετά από είκοσι χρόνια. Αλλά το λέτε για να χρυσώσετε το χάπι, τις αδυναμίες και τις ανικανότητες της Ελληνικής Αστυνομίας τις οποίες δημιουργήσατε εσείς. Δεν φταίνε οι αστυνομικοί. Πάτε να τις καλύψετε με αυτόν το μύθο ότι θα κάνετε προσπάθεια να εκδοθεί στην Ελλάδα!
Συνοπτικά θα ήθελα να πω δύο λέξεις για την τρομοκρατία. Κυρίες και κύριοι συνάδελφοι, δυστυχώς αυτό το πρόβλημα δεν λέει να λυθεί. Δεν υπάρχει κάποια ένδειξη ότι έχει γίνει η οποιαδήποτε πρόοδος στο πρόβλημα της τρομοκρατίας. Είναι μείζον το πρόβλημα. Έρχονται οι Ολυμπιακοί Αγώνες. Η Ελλάδα πιέζεται και εκβιάζεται αυτήν τη στιγμή και η αιτία είναι αυτό το πρόβλημα.
Όταν δολοφονήθηκε ο Σόντερς, πριν από ενάμιση χρόνο, μετά από λίγες μέρες ο κ. Χρυσοχοΐδης, ήρθε και μας είπε ότι εντός ολίγου θα έχουμε σημαντικές ανακοινώσεις γύρω από το πρόβλημα της τρομοκρατίας. Έχει περάσει αυτό το χρονικό διάστημα των δεκαπέντε μηνών και καμία ανακοίνωση δεν έχει βγει και καμία πρόοδος δεν έχει γίνει. Εάν έχετε κάτι, να μας το πείτε εδώ.
Στο θέμα της διαφθοράς, κύριοι συνάδελφοι -το οποίο αναφέρεται και στην επερώτησή μας- η κατάσταση είναι τραγική. Εντός ελαχίστου χρονικού διαστήματος συνέβη το εξής εκπληκτικό, το εξής απαράδεκτο. Συνελήφθησαν τρεις Έλληνες αστυνομικοί οι οποίοι διακινούσαν ναρκωτικά.
Εγώ δεν λέω ότι οι αστυνομικοί μας δεν είναι έντιμοι. Όμως αυτά τα φαινόμενα δεν περιποιούν τιμή ούτε στο Σώμα, αλλά ούτε και στο Υπουργείο, το οποίο επειδή έστησε μία Υπηρεσία Εσωτερικών Υποθέσεων νομίζει ότι κάλυψε το πρόβλημα, ότι λύθηκε το πρόβλημα. Η Υπηρεσία Εσωτερικών Υποθέσεων απλά διαπιστώνει εγκλήματα, τα οποία έχουν γίνει. Δεν τα προλαμβάνει. Κι εσείς κάνετε πολιτική τέτοια που δημιουργεί συμπεριφορά, όπως αυτήν την οποία προανέφερα, αλλά και τόσες άλλες, τις οποίες βιώνει και διαβάζει καθημερινά ο ελληνικός λαός.
Το τι φταίει δεν έχω το χρόνο να το αναλύσω, αλλά θα ήθελα να σας πω πολύ απλά ότι τους αστυνομικούς δεν τους εκπαιδεύετε σωστά, με χαρακτηριστικές περιπτώσεις αυτές που είπα ως εκ του αποτελέσματος: την περίπτωση Πάσσαρη, αλλά και τις δύο ανθρωποκτονίες, οι οποίες έγιναν από Έλληνες αστυνομικούς -από αμέλειά τους θέλω να πιστεύω- η μία στο Ζεφύρι και η άλλη στην Κυψέλη, που οφείλονται ακριβώς στο γεγονός ότι δεν έχουν εκπαιδευτεί οι αστυνομικοί περί τη χρήση των όπλων. 
Η διάρθρωση της Ελληνικής Αστυνομίας παραμένει η ίδια. Με τα περίφημα πολυδύναμα τι γίνεται; Έχετε εγκαταλείψει τον τομέα της ασφάλειας κι έχετε προσπαθήσει ή κάνετε πως προσπαθείτε μόνο σε ό,τι αφορά στη δημόσια τάξη. Την ασφάλεια την έχετε εγκαταλείψει, με αποτέλεσμα τούτην την ώρα να μην έχει ο Έλληνας αστυνομικός την πληροφορία που χρειάζεται για να κάνει τη δουλειά του.
Κύριοι συνάδελφοι, είναι πολλά τα αιτήματα, τα οποία υποβάλλουν οι αστυνομικοί.
Κύριε Υπουργέ, ήσασταν πριν από ενάμιση μήνα περίπου στο ξενοδοχείο "ΕΣΠΕΡΙΑ", όπου έγινε μία πανελλήνια συνδιάσκεψη των προεδρείων της ΠΟΑΣΥ. Εκεί δεσμευθήκατε ότι θα λύσετε πολλά προβλήματα, αλλά δεν έχετε προχωρήσει στο βαθμό που θα έπρεπε. Το σημαντικότερο όμως είναι ότι υπάρχει ρητή υπόσχεση για κατάθεση τροπολογίας, με την οποία θα θεσμοθετείται και θα κατοχυρώνεται νομοθετικά αυτή η περίφημη βελτιωτική αποκαταστατική πρόταση, που αφορά και στους αστυνομικούς και στους πυροσβέστες και στους λιμενικούς και στους στρατιωτικούς, γενικά σε όλους τους ένστολους.
Θέλουμε σήμερα να μας το υποσχεθείτε, διότι είχατε πει ότι σε νομοσχέδιο του Υπουργείου Εθνικής Άμυνας που θα συζητηθεί τον Ιανουάριο θα μπει αυτή η τροπολογία. Το νομοσχέδιο συζητήθηκε και η τροπολογία δεν ήρθε. Να δεσμευθείτε σήμερα εδώ για το πότε θα έρθει αυτή η τροπολογία, για την οποία εκ προοιμίου σας λέμε ότι η Νέα Δημοκρατία τη στηρίζει. Θα την ψηφίσει διότι είναι δίκαιη, διότι αποκαθιστά τα πράγματα.
Εκτός όμως από τις αδικίες και τα προβλήματα που υπάρχουν στο μισθολόγιο και στα άλλα θεσμικά ζητήματα, τα οποία θέτουν οι αστυνομικοί, αγαπητοί συνάδελφοι, υπάρχουν και άλλα προβλήματα, όπως παραδείγματος χάρη τα συνταξιοδοτικά. Έχει ψηφιστεί αυτός ο περίφημος νόμος, ο 2838, ο οποίος πήγε να λύσει κάποια προβλήματα και μπέρδεψε τα πράγματα ακόμα περισσότερο, διότι απ' ό,τι γνωρίζετε έχουμε δημιουργήσει πλέον συνταξιούχους πολλών ταχυτήτων. Όσοι είχαν αποστρατευθεί ελάχιστα μήνα πριν από την ισχύ του νόμου αυτού δεν καταλαμβάνονται από τις ευεργετικές διατάξεις. Είναι λογική αυτή; Είναι συμπεριφορά κράτους αυτή; Να έχουμε, δηλαδή, συνταξιούχους πολλών ταχυτήτων ή να έχουμε άλλη μεταχείριση για τους κατώτερους, άλλη μεταχείριση για τους ανώτερους; Διότι για μεν τους κατώτερους η ισχύς άρχισε από 1.7.2000, για δε τους ανώτερους από 1.1.2001. Αυτά τα πράγματα πρέπει να διορθωθούν και επ΄ αυτών πρέπει να έχουμε νομοθετική πρωτοβουλία της Κυβέρνησης.
Κύριοι συνάδελφοι, θα ήθελα να αναφερθώ και στην πρόσφατη κακοκαιρία που έπληξε την Ελλάδα, στα προβλήματα που δημιουργήθηκαν και στις αδυναμίες, οι οποίες εμφανίστηκαν από το ελληνικό κράτος να αντιμετωπίσει την κατάσταση. Και ένα μέρος των αδυναμιών αναφέρεται στο Υπουργείο Δημόσιας Τάξης.
Οφείλω κατ΄ αρχάς να εξάρω την προσπάθεια, τον ηρωισμό μεμονωμένως των αξιωματικών και των κατωτέρων ανδρών του Πυροσβεστικού και της Ελληνικής Αστυνομίας. Οι άνθρωποι έδωσαν μάχη με την κακοκαιρία, έδωσαν μάχη με τη χιονόπτωση, έκαναν ό,τι μπορούσαν με κίνδυνο και της ζωής τους ακόμα και με στέρηση βασικών μέσων, με τα οποία θα μπορούσαν να κάνουν τη δουλειά τους και προσέφεραν ό,τι μπορούσαν να προσφέρουν. 
Όμως, κύριε Υπουργέ, δεν υπήρξε σχέδιο, δεν υπήρξε συντονισμός, με αποτέλεσμα ο καθένας να παίρνει πρωτοβουλία, να κάνει ό,τι μπορεί...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, είχαμε ένα διάλογο πριν. Ένα λεπτό θέλω.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω ένα λεπτό ακριβώς για να μη θεωρήσετε ότι αδικείστε.
ΧΡΗΣΤΟΣ ΜΑΡΚΟΓΙΑΝΝΑΚΗΣ: ...έτσι ώστε ο καθένας να παίρνει πρωτοβουλίες, να προσπαθεί και αποτέλεσμα να μην υπάρχει. Δεν ξέρω αν θα καταλογιστούν ευθύνες. Πληροφορούμαι ότι γίνεται κάποια ΕΔΕ, αλλά πολύ φοβάμαι ότι και αυτή η ΕΔΕ θα έχει την ίδια τύχη που είχαν όλες οι άλλες που κατά καιρούς ακούμε ότι γίνονται και που στο τέλος ούτε αποτέλεσμα βλέπουμε ούτε τιμωρίες ούτε έστω μία επίπληξη με οποιονδήποτε τρόπο. Τουλάχιστον όμως για το μέλλον και για όσο διάστημα θα είστε Κυβέρνηση -δεν θα είστε για πολύ ακόμα- και επειδή απ' ό,τι βλέπουμε τα καιρικά φαινόμενα είναι περίεργα, αποφασίστε, σχεδιάστε επιτελικά, συντονίστε, έτσι ώστε να μην αντιμετωπίσουμε τα ίδια φαινόμενα και τα ίδια προβλήματα. Ο ελληνικός λαός δικαιούται καλύτερης τύχης.
Κύριοι συνάδελφοι, αυτήν την επερώτηση δεν την καταθέσαμε με στόχο το κομματικό όφελος. Την καταθέσαμε μήπως και καταφέρουμε να χτυπήσουμε κάποια καμπανάκια ευαισθησίας σ' αυτήν την Κυβέρνηση, για να καταλάβει ότι οι καιροί ου μενετοί. Έχουμε τόσα προβλήματα όσον αφορά τη δημόσια τάξη και ασφάλεια. Έρχονται Ολυμπιακοί Αγώνες και η Ελλάδα είναι απροετοίμαστη, η Ελλάδα φέρεται ότι είναι έρμαιο του κάθε κακοποιού. Και προπάντων υπάρχει το πρόβλημα της τρομοκρατίας το οποίο είναι τεράστιο, είναι μέγιστο και στο οποίο θα πρέπει επιτέλους να υπάρξει κάποια πρόοδος.
Εμείς σας λέμε ένα πράγμα. Σ' αυτόν τον τομέα η διάθεσή μας δεν είναι αντιπολιτευτική. Είναι να συμπορευτούμε, να συμβάλουμε, να σας βοηθήσουμε. Και η βοήθεια που σας προσφέρουμε αυτήν τη στιγμή με το να σας επισημαίνουμε τις παραλήψεις τις οποίες έχετε κάνει, πιστεύω ότι είναι σημαντική.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομικών, Εξωτερικών, Εθνικής Άμυνας, Δημόσιας Τάξης, Εμπορικής Ναυτιλίας και Δικαιοσύνης, κατέθεσαν σχέδιο νόμου: "Εφαρμογή της Σύμβασης για την απαγόρευση ανάπτυξης παραγωγής, αποθήκευσης και χρήσης χημικών όπλων και την καταστροφή τους".
(Παραπέμπεται στην αρμόδια Διαρκή Επιτροπή)
Το λόγο έχει ο κ. Δαβάκης.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, ειπώθηκαν πολλά από τον εισηγητή της επερώτησής μας. 
Μιλούμε ξεκάθαρα σήμερα για ένα Σώμα το οποίο -όπως ειπώθηκε πριν από μερικά χρόνια από τον πρώην Πρωθυπουργό κ. Μητσοτάκη- είναι η δυναμική μορφή του κράτους μέσα στην εσωτερική έννομη τάξη. Ένα Σώμα, όμως, που από όλες τις κυβερνήσεις των τελευταίων ετών, εκ μέρους της επισήμου πολιτείας δεν έχει αντιμετωπισθεί με εκείνη την ειλικρινή διάθεση σχέσεων πολιτείας και αυτού του Σώματος για να μπορέσουν να επιλυθούν πάρα πολλά προβλήματα τα οποία αυτό αντιμετωπίζει, προβλήματα τα οποία φαίνονται σε αυτή καθ' εαυτή την εκτέλεση των καθηκόντων αυτού του Σώματος.
Η διαφθορά: Ένα ζήτημα που διατρέχει σαν καρκινωματική μετάσταση το εκλεκτό Σώμα της Ελληνικής Αστυνομίας, ένα καρκίνωμα το οποίο θίγει κυρίως την πλειοψηφία των εντίμων Ελλήνων αξιωματικών των οποίων κυρίως το ηθικό κλονίζεται. 
Υπάρχει πρόσφατο έγγραφο της Ενώσεως Αστυνομικών Λακωνίας, το οποίο πρέπει να έχετε λάβει, κύριε Υπουργέ, με το οποίο διερωτώνται πότε θα διαλευκανθεί επιτέλους η σοβαρή περίπτωση αξιωματικού της Αστυνομικής Διεύθυνσης Λακωνίας, κυρίως από δημοσίευμα της εφημερίδας "ΕΛΕΥΘΕΡΟΤΥΠΙΑ", όπου αναφέρει "Αξιωματικός της ΕΛ.ΑΣ. προστάτης καραβανιών με λαθραία τσιγάρα". Δεν μπορώ να δεχθώ εγώ ότι δεν μπορεί σήμερα η πολιτική ηγεσία του Υπουργείου Δημόσιας Τάξης να επέμβει δραστικά σε ένα ζήτημα που τη μικρή κοινωνία της Σπάρτης και γενικότερα της Λακωνίας, όσον αφορά την εμφάνιση των αστυνομικών, τη διατρέχει. Είναι ένα ζήτημα το οποίο πρέπει ιδιαίτερα να το δείτε, γιατί αφορά αυτή καθ' εαυτή την εκτέλεση του έργου της Ελληνικής Αστυνομίας, του Έλληνα αστυνομικού και ιδιαίτερα του κατώτερου Έλληνα αστυνομικού.
Η εγκληματικότητα: Δεν μπορεί κανένας να αμφιβάλλει ότι στο χρόνο τον οποίο περάσαμε, ένα όνομα περιπλανιόταν σε όλα τα αστυνομικά χρονικά. Το όνομα του αρχικακοποιού Πάσσαρη, ο οποίος κατόρθωσε να επιβάλει σύντομες αλλαγές στην ηγεσία της Ελληνικής Αστυνομίας. Δεν έχει ξανασυμβεί ποτέ στα χρονικά. Θα έλεγα ότι το βίντεο της σύλληψης του Πάσσαρη στη Ρουμανία, θα μπορούσε να χρησιμοποιηθεί σαν ένα ωραιότατο μέσο εκπαίδευσης των Ελλήνων αστυνομικών.
Δεν λέω εγώ ότι οι Έλληνες αστυνομικοί υστερούν απέναντι στους Ρουμάνους αστυνομικούς. Λίγη, όμως, αποφασιστικότητα περισσότερο, λίγη οργάνωση περισσότερο και μια, θα έλεγα, καλύτερη χρησιμοποίηση κάποιων πληροφοριών, θα έδινε πολύ καλύτερα αποτελέσματα από την πικρία η οποία δημιουργήθηκε -και ας μην κρυβόμαστε στην Αίθουσα αυτή- και στην ηγεσία της Ελληνικής Αστυνομίας και στους Έλληνες αστυνομικούς από την υποκλοπή, αν θέλετε, του γέρατος της νίκης, της σύλληψης του Πάσσαρη.
Η εκπαίδευση των αστυνομικών: Είναι ένα σημαντικό ζήτημα. Φοβούμαι που θα το πω, αλλά η εκπαίδευση των αστυνομικών είναι μόνο για ορισμένους αστυνομικούς. Δεν μπορεί ένας αστυνομικός της περιφέρειας να τυγχάνει της ίδιας εκπαίδευσης που έχουν οι αστυνομικοί της πόλεως έδρας. Δεν μπορεί για να έλθει κάποιος από τη Σπάρτη ή από μια άλλη πόλη της περιφέρειας -χρησιμοποιώ την πρωτεύουσα του νομού μου- να παίρνει φύλλο πορείας δύο ημερών -να πάει και να έλθει- αντί να λαμβάνεται μέριμνα εκ μέρους της ηγεσίας του Υπουργείου Δημοσίας Τάξεως πού θα μείνει αυτός ο άνθρωπος, τι θα φάει, πώς θα περάσει.
Το θέμα του όπλου. Δεν μπορεί να έχουμε σήμερα το θεσμικό πλαίσιο της οπλοχρησίας της περιόδου του 1940. Ή αφαιρέστε τα όπλα από τους αστυνομικούς και δώστε τους άλλα μέσα ή εκσυγχρονίστε το θεσμικό πλαίσιο. Δεν μπορεί ο αστυνομικός από τη στιγμή που οπλοφορεί να είναι ένας επίσημος στόχος απέναντι στον οιονδήποτε κακοποιό.
Τα μισθολογικά εξετέθησαν προηγουμένως. Θεωρώ ότι οι όποιες αυξήσεις στη μισθολογική κλίμακα των αστυνομικών πρέπει να εξορθολογιστούν και να μη φαίνεται η οποιαδήποτε αύξηση από το βαθμό του Αστυνόμου Β΄ και πάνω. Πρέπει να υπάρξει μία διαφορετική προσέγγιση σε αυτό το θέμα. Ενεργοποιήστε ή φέρτε την τροπολογία την οποία τόσο καιρό έχετε εξαγγείλει.
Οι Έλληνες αστυνομικοί περιμένουν πολλά από αυτήν την πολιτεία που σε δύο-τρία χρόνια θα υποδεχθεί και τους Ολυμπιακούς Αγώνες. Δεν μπορούμε, λοιπόν, να μη θεσπίσουμε, έστω και με την πρόκληση αυτής της επερώτησης που κάνουμε σήμερα, κύριε Υπουργέ, το επίδομα επικινδυνότητας για τους Έλληνες αστυνομικούς. Επιτέλους, πρέπει να υπάρξει το επίδομα επικινδυνότητας. Δεν μπορεί άλλοι κλάδοι να το έχουν κερδίσει και ο Έλληνας αστυνομικός, ο κατ' εξοχήν στόχος αυτής της -θα έλεγα- διαβρωμένης κοινωνίας που έχουμε σήμερα, να μην μπορεί να το έχει. Όπως και οι άνθρωποι οι οποίοι είναι κοντά μας, οι αστυνομικοί τους οποίους έχουμε θεσπίσει εξαιτίας ενός ατυχούς γεγονότος, μάλλον τρομοκρατικού χτυπήματος.
ΑΝΔΡΕΑΣ ΛΟΒΕΡΔΟΣ: Και οι πυροσβέστες.
ΑΘΑΝΑΣΙΟΣ ΔΑΒΑΚΗΣ: Και οι πυροσβέστες, σαφέστατα. Αλλά αν ο πυροσβέστης σβήνει μια πραγματική φωτιά, ο αστυνομικός καλείται να σβήσει μία φωτιά, η οποία υπάρχει βραδυφλεγής κάθε μέρα. 
Το θέμα της πεζής αστυνόμευσης -και θα κλείσω, κύριε Πρόεδρε- είναι ένα θέμα το οποίο πράγματι δίνει λύση σε πολλά ζητήματα. Αλλά χωλαίνει αυτή η πεζή αστυνόμευση όταν υπάρχουν τεράστιες ελλείψεις αστυνομικών, οι οποίοι φεύγουν από τις υπηρεσίες Τροχαίας, Ασφαλείας και άλλες μάχιμες υπηρεσίες για να καλύψουν την πεζή αστυνόμευση. Πρέπει να ενεργοποιήσετε αστυνομικές μονάδες -αστυνομικά τμήματα, τα οποία υπολειτουργούν- για να ενισχύσετε την πεζή αστυνόμευση. 
Αυτά ήθελα να πω κατ' αρχήν και θα επανέλθω στη δευτερομιλία μου. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Θεόφιλος Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, δεν έρχεται τυχαία σήμερα στην Εθνική Αντιπροσωπεία η συζήτηση αυτής της επερώτησης. Και δεν έρχεται τυχαία, διότι κοινή πεποίθηση όλων -ανεξαρτήτως αν οι πάντες θέλουν να ωραιοποιούν τα πράγματα όταν τους θίγουν- είναι ότι η Ελληνική Αστυνομία, που είναι φρουρός της έννομης τάξης και της εσωτερικής ασφάλειας της χώρας, στο σύνολό της είναι μία κατ' εξοχήν γραφειοκρατική υπηρεσία, ελάχιστα χρήσιμη στον Έλληνα πολίτη, όταν προσφεύγει και τη χρειάζεται στην κοινή καθημερινότητα.
Η ανασφάλεια των πολιτών είναι δεδομένη. Αυτό κυρίως στην περιφέρεια αποκτά ιδιαίτερη αξία. Και αποκτά ιδιαίτερη αξία διότι έστω και αν μια φορά κληθεί η αστυνομική δύναμη, η Άμεση Δράση για παρέμβαση σε οποιοδήποτε επεισόδιο -κυρίως σε επεισόδια που γίνονται με κακοποιούς λαθρομετανάστες, από τους οποίους σφύζει και υποφέρει η ελληνική περιφέρεια- η Ελληνική Αστυνομία δεν μπορεί να παρέμβει. Δεν μπορεί να παρέμβει εξαιτίας της έλλειψης προσωπικού και περιπολικών. Είναι δυνατόν σε αστυνομικά τμήματα της περιφέρειας της Αχαΐας να υπάρχει ένας αξιωματικός υπηρεσίας, ένας διατιθέμενος αστυνομικός σε εικοσιτετράωρη βάση και ένα περιπολικό, το οποίο πολλές φορές δεν λειτουργεί; Σε αυτό πρέπει να δοθεί απάντηση.
Η μείωση του κύρους της ΕΛ.ΑΣ., της Ελληνικής Αστυνομίας, δεν εξαρτάται μόνον από την έλλειψη αποτελεσματικότητας. Εξαρτάται και από τη νοοτροπία, με την οποία η πολιτική εξουσία την περιβάλλει ως μονάδα και όργανο τάξης και ασφάλειας. Επιτέλους πρέπει να γίνει κατανοητό ότι οι αστυνομικοί ανεξαρτήτως βαθμού, είναι άνθρωποι και έχουν ανάγκες. Δεν είναι κομπιούτερ. Έχουν, λοιπόν, πρώτα απ' όλα, ανάγκη της προστασίας της πολιτικής εξουσίας. Δεν το κάνει η πολιτική εξουσία. Χαρακτηριστικά αναφέρω ότι Υπουργός της Κυβέρνησης πηγαίνοντας για διακοπές συναντά μπροστά του χωρίς στολή τον αστυνομικό διευθυντή της περιοχής και του λέει -εις επήκοον και άλλων- : "Πάλι μπάτσο βρήκα μπροστά μου;". Είναι νοοτροπία αυτή προστασίας του Σώματος της Ελληνικής Αστυνομίας; Από πού έρχεται αυτή η νοοτροπία;
Δυσλειτουργίες και αδυναμίες καθιστούν αναποτελεσματική την Ελληνική Αστυνομία.
Θέλω να μου επιτρέψετε να κάνω μια ιδιαίτερη αναφορά στα εργασιακά ζητήματα των αστυνομικών. Αστυνομικοί ποιοι είναι; Τα αδέλφια μας, οι γονείς μας, τα παιδιά μας. Είναι δυνατόν να μη γίνεται αντιληπτό ότι ο Έλληνας αστυνομικός για να είναι σε θέση να φέρει σε πέρας την αποστολή του και να παρέχει ασφάλεια στους Έλληνες πολίτες, πρέπει πρώτα απ' όλα ο ίδιος να αισθάνεται ασφαλής; Γι' αυτό και η πολιτεία έχει την υποχρέωση να του δώσει όλα τα απαραίτητα εχέγγυα και εφόδια. Μα είναι δυνατόν να αντιμετωπίζουμε κάθοδο ενστόλων σε διεκδικητικούς αγώνες απέναντι στην πολιτεία και στην εξουσία, που κόπτεται και απαντά σε ερωτήσεις μας ή στους συνδικαλιστικούς εκπροσώπους των αστυνομικών, της πυροσβεστικής, ακόμη και στους συνδικαλιστικούς εκπροσώπους των αποστράτων του στρατού ότι απλά και μόνον τους σκέπτεσθαι; Πού τους σκέπτεστε; Στα κανάλια των τηλεοράσεων; Στις συσκέψεις των γραφείων; Πώς αποδεικνύεται η σκέψη, η μέριμνα; Στην πράξη δεν αποδεικνύεται.
Είναι δυνατόν να μιλάμε για προστασία του αστυνομικού που βρίσκεται σε υψηλό βαθμό επικινδυνότητας καθημερινά, να ζητά επέκταση των διατάξεων περί τρομοκρατίας για τη διασφάλιση των οικογενειών των αστυνομικών που δολοφονούνται κατά την εκτέλεση του καθήκοντός τους; Λίγες δολοφονίες έχουμε αστυνομικών που δεν εντάσσονται στο πλαίσιο της τρομοκρατικής δράσης; 
Είναι δυνατόν να μιλάμε για μη τήρηση του ωραρίου εργασίας; Είναι δυνατόν να μιλάμε για ακατανόητα ωράρια εργασίας, στερήσεις ρεπό κλπ.; Είναι δυνατόν να μιλάμε για αποδέσμευση αστυνομικών από ξένα έργα, για αναθεώρηση συστήματος κρίσεων μισθολογικών προαγωγών, αναμόρφωση νομικού πλαισίου για τη χρήση όπλων, οικονομική βελτίωση των αποδοχών; 
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Πώς η Κυβέρνηση κατανοεί τη συμπεριφορά της απέναντι στο σύστημα τάξης και ασφάλειας της χώρας; Πώς αντιλαμβάνεται τη λειτουργία αυτών των ανθρώπων; Μήπως σας χρωστάνε χάρη, κύριε Υπουργέ, οι αστυνομικοί για την υπηρεσία την οποία παρέχουν; Δεν είναι άνθρωποι του δημοσίου με αυξημένες αρμοδιότητες και καθήκοντα; Ποιος ο ρόλος της Κυβέρνησης είκοσι χρόνια τώρα απέναντί τους; 
Γι' αυτό εκείνο το οποίο μπορώ να καταθέσω είναι ότι στο μέλλον, στην προσπάθεια που πρέπει να καταβάλλουμε όλοι μας και το Υπουργείο Δημόσιας Τάξης, είναι να μη αρέσκεσθε σε πολλά παχιά λόγια και σε ανεκπλήρωτες υποσχέσεις. Ο ρόλος και η ευθύνη όλων μας απέναντι στην Αστυνομία, απέναντι στην Πυροσβεστική, απέναντι στο Στρατό, απέναντι στους ένστολους που είναι εντεταλμένοι για την ασφάλεια και την τάξη της χώρας, να είναι διακριτικός, να είναι πάντα δίπλα τους και να μην είναι ρόλος περιθωριοποίησης, επειδή είναι εντεταγμένοι όλοι αυτοί οι άνθρωποι με ένα ιδιαίτερο καθεστώς να υπηρετούν την πατρίδα. Κάποια στιγμή και η πατρίδα πρέπει να τους σκεφθεί εμπράκτως.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Θεόδωρος Κατσίκης έχει το λόγο.
ΘΕΟΔΩΡΟΣ ΚΑΤΣΙΚΗΣ: Αξιότιμε κύριε Πρόεδρε, έχω την τιμή εκτός των όσων ορθών άλλωστε ανεπτύχθησαν από τους προλαλήσαντες και συνυπογράφοντες την επερώτηση να προσθέσω τα εξής: 
Πρώτον, η αναπτυσσόμενη επερώτηση είναι πέρα για πέρα αληθής. Και την αύξηση του εγκλήματος και κυρίως των λεγομένων ειδεχθών εγκλημάτων αποδεικνύουν οι αντίστοιχες στατιστικές και τα περισσότερα των εγκλημάτων, όπως είπαν οι προλαλήσαντες, παραμένουν ανεξιχνίαστα. Όλα αυτά και η αδυναμία του δικαστικού μας συστήματος πράγματι αφήνουν ελεύθερους να κυκλοφορούν ανενόχλητοι μεταξύ των εντίμων Ελλήνων ή και αλλοδαπών πολιτών, κυρίως δε για το τραγικό του πράγματος και μεταξύ των οικείων και συγγενών πολλές φορές των θυμάτων τους ίδιους τους εγκληματίες. 
Δεύτερον, πάντα τα πιο πάνω όχι μόνο όπως με βραχυλογία αναφέρει η αναπτυσσόμενη επερώτηση, η ΕΛ.ΑΣ. να γελοιοποιείται αλλά και ένας, οφείλω να ομολογήσω, έντιμος Υπουργός επί της Δημοσίας Τάξεως αλλά κατ' επέκταση και ολόκληρη η Κυβέρνηση και τελικά το ελληνικό κράτος, δηλαδή, η πατρίδα μας, διεθνώς. Επικειμένων δε το 2004 των Ολυμπιακών Αγώνων στην Αθήνα μας γνωρίζει ο κύριος Υπουργός όπως όλοι οι Έλληνες, τι δυσμενείς συνέπειες μπορεί να έχει τούτο σε πολλούς τομείς της χώρας μας με κυριότερο τομέα, τον τομέα της οικονομίας μας.
Τρίτον, ότι σε πολλές περιοχές της χώρας μας για την ΕΛ.Α.Σ. εξαιτίας της συμπεριφοράς των οργανωμένων εγκλημάτων ισχύει όπως εύστοχα τονίζει η επερώτηση το άβατο όπως αναφέρθηκε ο κ. Μαρκογιαννάκης, τούτο είναι κοινός τόπος και γνωστό σε όλους, παλαιότερα λέγαμε γνωστό τοις πάσι. 
Τέταρτον, πράγματι, κύριε Πρόεδρε, μόλις δολοφονήθηκε τόσο τραγικά ο στρατιωτικός ακόλουθος της Μεγάλης Βρετανίας και έγινε ο γνωστός διεθνής σάλος από τα παγκόσμια μέσα ενημερώσεως, ο κύριος Υπουργός είχε δηλώσει επί λέξει σχεδόν ότι πολύ σύντομα θα υπάρξουν σημαντικές ανακοινώσεις. 
Γνωρίζοντας την ευθύτητα και υπευθυνότητα του κυρίου Υπουργού διαλογίζομαι και διερωτώμαι μήπως άλλες δυνάμεις προβάλλουν προσκόμματα προς τούτο αφού οι υπουργικές αυτές δηλώσεις έγιναν από έτους και πλέον και όλοι εμείς οι Έλληνες περιμένουμε στο ακουστικό μας; Τούτο όμως αν συμβαίνει παρακαλώ μία εξήγηση για την προστασία του κύρους του Υπουργείου Δημοσίας Τάξεως, αλλά και του ίδιου του κυρίου Υπουργού.
Πέμπτον, ότι η διαφθορά έχει γίνει θεσμός στη χώρα μας και κανείς δεν το αμφισβητεί. Εάν κάποιος φανερά το αμφισβητεί κατ' ιδίαν το παραδέχεται. Κατήντησε η χώρα, χώρα του καθολικού λαδώματος, επιτρέψτε μου παρακαλώ την έκφραση. 
Οφείλω, κύριε Πρόεδρε, να ομολογήσω ότι ανήκω σε εκείνους τους ρεαλιστές ή τους ρομαντικούς εάν θέλετε που βρίσκουν ελαφρυντικά για το Υπουργείο Δημοσίας Τάξεως και αυτά είναι τα ακόλουθα:
Πρώτον, η εμπέδωση της δημόσιας ασφάλειας δεν είναι μόνο έργο του Υπουργείου Δημοσίας Τάξεως. Υπάρχουν εγγενείς δυσχέρειες, αλλά υπάρχει και εμπλοκή άλλων Υπουργείων, όπως παραδείγματος χάρη του Υπουργείου Δικαιοσύνης. Καλώ τον αξιότιμο Υπουργό επί της Δημοσίας Τάξεως και τον υφιστάμενο Υπουργό να άρει μεν ο ίδιος τις εγγενείς αυτές δυσχέρειες και συνεργαζόμενος άμεσα και φορτικά με τα συναρμόδια Υπουργεία για τη μείωση, αφού η εξάλειψη της εγκληματικότητας στη χώρα μας είναι ουτοπία. 
Δεύτερον, προστατεύοντας ο κύριος Υπουργός τις υπηρεσίες και τα όργανα του Υπουργείου του από τη μικροπολιτική, την κομματικοποίησή τους και την οικονομική τους δυσπραγία, ας δώσει θερμουργό πνοή και κίνητρα για την επιτυχία στο έργο τους που ποθούμε όλοι μας. Έτσι θα δικαιώσει και τον εαυτό του και την κοινή ευταξία που η ολότητα του ελληνικού λαού πλην των εγκληματιών επιθυμεί και επιζητεί.
Για όλα αυτά συνυπέγραψα την επερώτηση και παρακαλώ τον κύριο Υπουργό να τύχω μιας απάντησης.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Γιατί ορισμένοι άνθρωποι τελειώνουν έγκαιρα και ωραία, όπως ο κ. Κατσίκης; Και γιατί ορισμένοι άλλοι τραβάνε και τραβάνε; Πολύ ωραία, κύριε Κατσίκη, μπράβο!
Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εβδομήντα τέσσερις μαθητές και δύο συνοδοί του 1ου Γυμνασίου Άνω Λιοσίων δυτικής Αττικής.
Η Βουλή τους καλωσορίζει.
(Χειροκροτήματα)
Η κα Παπακώστα έχει το λόγο.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κύριε Πρόεδρε, κύριοι συνάδελφοι, σε σχέση με την επερώτηση που συζητούμε σήμερα και ειδικότερα για την εγκληματικότητα, η οποία θεωρείται από την ελληνική κοινωνία σε έρευνες οι οποίες έχουν δει το φως της δημοσιότητας, σαν ένα από τα πιο σημαντικά ζητήματα που απασχολούν την ελληνική κοινωνία, θέλω να μιλήσω με στοιχεία. 
Καλύφθηκα ασφαλώς σε πάρα πολλά σημεία από τους συναδέλφους, οι οποίοι μίλησαν πριν από μένα. Θέλω όμως να πω, διότι κατά καιρούς ο καθ' ύλην αρμόδιος Υπουργός ο κ. Χρυσοχοΐδης διακηρύσσει σε όλους τους τόνους και προς όλες τις κατευθύνσεις ότι η εγκληματικότητα στην Ελλάδα μειώνεται σταθερά, σταδιακά και έχει κατιούσα τάση, ότι από στοιχεία τα οποία έχουμε κυρίως από το Υπουργείο Δημόσιας Τάξης αλλά και από επίσημες διεθνείς οργανώσεις και από την Ευρωπαϊκή Ένωση, προκύπτει ότι ο συνήθης όγκος βεβαιωμένης από την Αστυνομία συνολικής εγκληματικότητας ετησίως, δηλαδή πλημμελήματα και κακουργήματα, σημειώνει, κύριε Πρόεδρε και κύριοι συνάδελφοι, τις τελευταίες δύο δεκαετίες ελαφριά ανοδική τάση.
Χαρακτηριστικά, από διακόσιες ενενήντα πέντε χιλιάδες περιπτώσεις το 1980 σε τριακόσιες τριάντα χιλιάδες οκτακόσιες τρία το 1990 και σε τριακόσιες εβδομήντα τρεις χιλιάδες εξακόσιες ογδόντα περιπτώσεις το 1999. 
Εάν επικεντρωθεί το ενδιαφέρον μας στα κακουργήματα, για να δούμε ποια στοιχεία επικαλείται ο κύριος Υπουργός, τότε η αύξηση είναι ακόμα εντονότερη. Από χίλιες σαράντα δύο το 1980 σε τέσσερις χιλιάδες εξακόσιες ενενήντα το 1990 και σε τέσσερις χιλιάδες εννιακόσια ενενήντα τρεις το 1999.
Θέλω να σας πω το εξής: Το πιο επικίνδυνο, το πιο ζοφερό και το πιο επώδυνο στοιχείο το οποίο προκύπτει από την έρευνα, αλλά και τη μελέτη αυτών των στατιστικών, είναι ότι τα τελευταία χρόνια όλο και περισσότερα άτομα νεαρής ηλικίας και ειδικότερα μεταξύ δεκατρείς έως είκοσι εννέα ετών γίνονται δράστες εγκλημάτων. Άρα, το ποσοστό το οποίο προκύπτει, είναι από το 35,5% του συνολικού αριθμού των δραστών το 1980, φθάσαμε στο 45,46% το 1999. Εννοούμε δράστες αυτών των ηλικιών. 
Τώρα, να δούμε λίγο την ποιότητα όσον αφορά στην εγκληματικότητα των εγκλημάτων που παρουσιάζονται τα τελευταία χρόνια. Έχουμε διαφοροποιήσεις και αυτό είναι το ανησυχητικό, στο οποίο παγερά αδιαφορεί το καθ' ύλην αρμόδιο Υπουργείο. 
Κατ' αρχάς έχουμε έξαρση σε τρεις κατηγορίες εγκλημάτων: Η πρώτη κατηγορία εγκλημάτων αφορά στα εγκλήματα βίας. Η δεύτερη κατηγορία αφορά στα οργανωμένα εγκλήματα. Η τρίτη κατηγορία αφορά στο οικονομικό έγκλημα.
Πού οφείλεται αυτή η αύξηση της εγκληματικότητας; Η αύξηση της εγκληματικότητας οφείλεται κυρίως σε τρεις παράγοντες, τους λεγόμενους δομικούς, μέσα στους οποίους εντάσσονται πρωτίστως η μεγάλη συσσώρευση πληθυσμού στα αστικά κέντρα και κατά δεύτερο λόγο η αυξανόμενη ανεργία, γιατί έχουμε πάνω από εξακόσιες χιλιάδες ανέργους. Άρα, λοιπόν, στα μεγάλα αστικά κέντρα με τον άτυπο κοινωνικό έλεγχο, ο οποίος δεν μπορεί να επιτευχθεί σε σχέση με την ανεργία, αντιλαμβάνεσθε τι γίνεται. Ο δεύτερος παράγοντας είναι το άκριτο κύμα αλλοδαπών μετά την πτώση του υπαρκτού σοσιαλισμού και η εισροή τους στη χώρα μας. Ο τρίτος παράγοντας, μη δομικός, είναι η τηλεόραση με τις σκηνές βίας, με τις συρράξεις στα δελτία ειδήσεων, όπου, παρ' ότι υπάρχει κοινοτική οδηγία, δεν εφαρμόζεται στον τόπο μας. 
Βεβαίως αναφέρομαι στο σημαντικότερο κομμάτι, στους λειτουργικούς παράγοντες, μέσα στους οποίους εντάσσονται οι φορείς εκείνοι οι οποίοι έχουν ως αποστολή τους τη δίωξη ή γενικότερα την αντιμετώπιση του εγκλήματος, δηλαδή η Αστυνομία, διότι κατά κόρον ακούστηκε σχόλιο για τα Σώματα Ασφαλείας. Θέλω να πω ότι δεν είναι μόνο η Αστυνομία εκείνη η οποία επιφορτίζεται -βεβαίως είναι η αιχμή του δόρατος- με την αντιμετώπιση και την καταπολέμηση του εγκλήματος. Είναι η Αστυνομία, είναι οι Εισαγγελικές Αρχές, είναι οι Δικαστικές Αρχές, είναι οι Σωφρονιστικές Αρχές. 
Εάν δεν υπάρξει, λοιπόν, μία σφαιρική αντιμετώπιση, ένας συντονισμός όλων αυτών των φορέων οι οποίοι επιτελούν την πρόληψη, αλλά κυρίως την καταστολή, δεν μπορούμε να έχουμε αποτέλεσμα σε σχέση με τα όργανα των Σωμάτων Ασφαλείας.
Κύριε Πρόεδρε, κύριοι συνάδελφοι, είναι αδιανόητο να επιχειρούμε κατ' αρχήν πρόληψη, η οποία είναι σε άλλο επίπεδο -επιφυλάσσομαι στη δευτερολογία μου να πω δύο πράγματα, γιατί ο χρόνος είναι πολύ περιορισμένος- αλλά και καταστολή που τους αφορά. Θέλω να πω ότι δεν είναι δυνατόν σε επίπεδο διωκτικών αρχών να μην επιχειρούμε ακόμα, παρά τα όσα εξαγγέλλονται, τη βελτίωση της εκπαίδευσης και του εξοπλισμού των Σωμάτων Ασφαλείας και την απαλλαγή των αστυνομικών από άλλα εξωαστυνομικά καθήκοντα. Δεν είναι δυνατόν ο αστυνομικός να ασχολείται με την επίδοση δικογράφων. Δεν είναι δυνατόν ο αστυνομικός να αποτελεί το όχημα εκείνο μέσα στο οποίο εξαντλούνται οι κομματικές εμπάθειες των κυβερνήσεων εις βάρος των αστυνομικών. Δεν είναι δυνατόν να μην επικρατούν αξιοκρατικά κριτήρια κατά τις μεταθέσεις, την προαγωγή τους και την εξασφάλισή σε αυτούς ενός επιπέδου αξιοπρεπούς διαβίωσης.
Τελειώνοντας θέλω να πω το εξής: Έχει επιστολή στα χέρια του το Υπουργείο, η οποία έχει προέλθει από την Ένωση Αστυνομικών Υπαλλήλων σε σχέση με το ν.2838/2000 και την ημερομηνία 1.7.2000, η οποία αφορά βεβαίως τους αξιωματικούς για να επεκταθεί και στο υπόλοιπο προσωπικό, όπου ίσχυε η ημερομηνία 1.1.2001. Κωφεύετε! Ήρθε προχθές νομοσχέδιο. Δεν έχει γίνει τίποτα. Εμπράκτως θα αποδείξετε.
Κύριε Πρόεδρε, θέλω να επισημάνω ότι εκπροσωπείται βεβαίως κοινοβουλευτικά νομίμως και προσηκόντως η Κυβέρνηση, θεωρώ όμως ότι η παρουσία του κ. Χρυσοχοΐδη θα ήταν επιβαλλόμενη, διότι διαφορετικά έχω την αίσθηση ότι μάλλον περιφρονεί τις θέσεις της Νέας Δημοκρατίας σε σχέση με τα μείζονα αυτά ζητήματα.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Δημόσιας Τάξεως κ. Ευάγγελος Μαλέσιος έχει το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Έχουν ολοκληρώσει οι συνάδελφοι;
ΠΡΟΕΔΡΕΥΩΝ (Κωνσταντίνος Βρεττός): Ναι, έχουμε ολοκληρώσει τον κύκλο των ομιλιών.
Πρέπει να πούμε ότι η διάρκεια του χρόνου είναι είκοσι πέντε λεπτά, κύριε Υπουργέ, διότι έχει αλλάξει ο Κανονισμός και από τριάντα λεπτά έγινε είκοσι πέντε. Για τους Κοινοβουλευτικούς Εκπροσώπους έγινε δεκαπέντε λεπτά.
ΑΛΕΞΑΝΔΡΟΣ ΑΚΡΙΒΑΚΗΣ: Για όλους τους Κοινοβουλευτικούς Εκπροσώπους;
ΠΡΟΕΔΡΕΥΩΝ (Κωνσταντίνος Βρεττός): Για τον κυρίως Κοινοβουλευτικό Εκπρόσωπο. Για εσάς τους υπολοίπους ο χρόνος ομιλίας έγινε οκτώ λεπτά από δέκα που ήταν.
Ορίστε, κύριε Μαλέσιε.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Θέλω να ενημερώσω το Σώμα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Από εκεί θα μιλήσετε;
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Σημασία έχει τι λέει κανείς και όχι από ποιο βήμα τα λέει.
ΠΡΟΕΔΡΕΥΩΝ (Κωνσταντίνος Βρεττός): Και ουσιαστικός είναι ο κ. Υπουργός και δεν υπάρχει κανένα πρόβλημα.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, θα ήθελα να ξεκινήσω από την αρχή, σχετικά με την αγωνία που εξέφρασε η συνάδελφος, η κα Παπακώστα, μην τυχόν και υποτιμήσει η δική μου παρουσία τη βαρύτητα και τη σημασία που πράγματι έχει...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Μόλις ήρθε και ο κ. Υπουργός.
(Στο σημείο αυτό εισέρχεται στην Αίθουσα ο Υπουργός Δημόσιας Τάξεως κ. Μιχάλης Χρυσοχοΐδης)
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Παρακαλώ, κυρία συνάδελφε. Αυτό ακριβώς ήθελα να προλάβω γιατί βιαστήκατε και θα έπρεπε να γνωρίζετε την ευαισθησία του κυρίου Υπουργού για τέτοια θέματα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εγώ δεν υποτίμησα κανέναν. Είπα ότι κοινοβουλευτικά εκπροπωπείται ο κύριος Υπουργός απολύτως.
ΠΡΟΕΔΡΕΥΩΝ (Κωνσταντίνος Βρεττός): Κυρία Παπακώστα, σας παρακαλώ. Δεν επιτρέπεται καμία διακοπή και από κανέναν όταν μιλά ο Υπουργός. Εκείνος δεν σας διέκοψε. Δεν θα τον διακόψετε ούτε εσείς. 
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ξεκίνησα να ενημερώσω το Σώμα, με γνωστή την ευαισθησία που έχει ο κύριος Υπουργός σε αυτά τα θέματα. Μόλις πριν από λίγο διάστημα εσείς δείξατε την ικανοποίηση σας, όταν οι Βουλευτές από όλα τα κόμματα ήρθαν και τους ενημερώσαμε για κρίσιμα θέματα. Με γνωστή, λοιπόν, αυτήν την ευαισθησία του κυρίου Υπουργού, δεν περίμενα ότι θα την αμφισβητήσετε τόσο σύντομα. 
Θέλω, λοιπόν, να σας ενημερώσω ότι η όποια καθυστέρηση έγινε γιατί ο Υπουργός είχε ανειλημμένες και σοβαρές υποχρεώσεις εν όψει της οργάνωσης της ασφάλειας των Ολυμπιακών Αγώνων.
Δεν γνωρίζω αν ο Υπουργός επιθυμεί να πάρει το λόγο, γιατί μόλις τώρα ξεκίνησε η ομιλία μου.
ΠΡΟΕΔΡΕΥΩΝ (Κωνσταντίνος Βρεττός): Μπορείτε να μιλήσετε για δέκα λεπτά και μετά θα δώσουμε το λόγο στον κύριο Υπουργό. Μιας και ανεβήκατε στο Βήμα, να μην κατέβετε.
ΒΥΡΩΝ ΠΟΛΥΔΩΡΑΣ: Ας δώσει μια απάντηση επί της ζώσης διαδικασίας ο κύριος Υφυπουργός και μετά ο κύριος Υπουργός.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ευχαριστώ.
Θα έλεγα, λοιπόν, ότι με ικανοποίηση εμείς δεχόμαστε την κατάθεση αυτής της επερώτησης και αναγνωρίζουμε πράγματι την ευαισθησία που έχετε για τα θέματα που αφορούν στις αρμοδιότητες του Υπουργείου Δημόσιας Τάξης, πολύ περισσότερα στα θέματα που αφορούν στη λειτουργία και στην αποτελεσματικότητα της Ελληνικής Αστυνομίας. Νομίζω ότι με την ανάλογη υπευθυνότητα μιλήσατε σήμερα και είπε ο καθένας τις απόψεις του.
Θα ήθελα, όμως, να παρατηρήσω ότι το ενδιαφέρον σας δεν στάθηκε μόνο στο πώς θα ξεπεραστούν κάποια προβλήματα που υπάρχουν στο χώρο της Ελληνικής Αστυνομίας, για τα οποία εργαζόμαστε καθημερινά, προκειμένου να αντιμετωπιστούν. Αλλά φοβάμαι να πω ότι δεν αποφύγατε και τη δημιουργία κάποιων εντυπώσεων, ή, αν θέλετε, με τις τοποθετήσεις σας δεν αποφύγατε το να αδικήσετε σήμερα τη λειτουργία και τη δραστηριότητα της Ελληνικής Αστυνομίας. 
Ίσως αυτό να οφείλεται σε κακή ενημέρωση. Δεν εξηγείται αλλιώς πώς ο κ. Μαρκογιαννάκης, αρνείται να δεχθεί ότι υπάρχουν πραγματικά στοιχεία, δείκτες και μετρήσεις από τις υπηρεσίες μας, που δείχνουν ότι στον τομέα της εγκληματικότητας έχουν γίνει πολύ σημαντικά βήματα. Έτσι, ενώ τα τελευταία χρόνια υπήρχε μία διαρκώς αυξανόμενη τάση της εγκληματικότητας, οι επιτυχίες που έχουν οι άνδρες της ΕΛ.ΑΣ. τα τελευταία χρόνια έφεραν την εγκληματικότητα περίπου στα επίπεδα που ήταν το 1990. 
Αυτές είναι οι δικές μας υπεύθυνες μετρήσεις και δεν τηρούμε, κύριε Μαρκογιαννάκη, δεύτερα κρυφά βιβλία. Θα ήταν στίγμα και όνειδος -θεωρώ ότι δεν το πιστεύετε ακριβώς, εν τη ρύμη της αντιπολιτευτικής σας διάθεσης το είπατε- αν εθεωρείτο ότι η ΕΛ.ΑΣ λειτουργεί ως μία ιδιωτική επιχείρηση από την οποία σκοπεύουν να αποκομίσουν κάποιοι προσωπικά κέρδη, μη όντας ένα υπεύθυνο Σώμα στην υπηρεσία του ελληνικού λαού και επομένως λειτουργεί με δεύτερα βιβλία.
Θα αποτελούσε στίγμα και όνειδος και λυπάμαι που εσείς από το υπεύθυνο Βήμα της Βουλής το εκφωνήσατε.
Ακόμα θέλω να πω ότι καλόπιστα τα λέω αυτά, γιατί πιστεύω ότι δεν έχετε καλή ενημέρωση, γιατί πιστεύω ότι δεν παρακολουθείτε σωστά και καθημερινά τις όποιες μάχες δίνει η ΕΛ.ΑΣ. Δίνουμε μάχες καθημερινά. Υπάρχουν και αποτυχίες σ' αυτές τις μάχες, όμως κερδίζονται μάχες και μάλιστα σημαντικές. Ο πόλεμος δεν έχει κερδηθεί ακόμα. Πιστεύουμε όμως ότι βαδίζουμε προς το καλύτερο αργά και σταθερά. 
Παρακαλούμε όμως να ενημερώνεσθε πολύ καλά. Καταθέτει ερώτηση Βουλευτής του κόμματός σας μόλις πριν τρεις ημέρες, η οποία λέει ότι πέσαμε έξω στις εκτιμήσεις μας για τα χτυπήματα της Παραμυθιάς, και ότι σύμφωνα με αξιόπιστες πληροφορίες ο εκρηκτικός μηχανισμός που χρησιμοποιήθηκε στη δεύτερη επίθεση ήταν από υλικά που χρησιμοποιεί ο αλβανικός στρατός και όλα δείχνουν ότι πίσω από τις δύο βομβιστικές επιθέσεις βρίσκονται Αλβανοί εξτρεμιστές. Λυπάμαι, δεν συνεχίζω άλλο, όμως θα έπρεπε να γνωρίζει πριν καταθέσει αυτήν την ερώτηση στις 8 Ιανουαρίου ότι η Ελληνική Αστυνομία στις 4 Ιανουαρίου είχε συλλάβει τους υπευθύνους αυτών των βομβιστικών ενεργειών. Δυστυχώς είναι τέσσερα Ελληνόπουλα τα οποία οδηγήθηκαν στον εισαγγελέα και ακολουθείται η διαδικασία αυτή.
Θέλω να σας παρακαλέσω, λοιπόν, να παρακολουθείτε καλύτερα τις εξελίξεις στην ΕΛ.ΑΣ.
Στο σημείο αυτό θα ήθελα, κύριε Υπουργέ, να σας παραχωρήσω το Βήμα για να πάρετε το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν μέμφεται κανείς την ΕΛ.ΑΣ. 
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, έχει κατατεθεί ερώτηση από Βουλευτή που καταδικάζει την ΕΛ.ΑΣ. και αποδίδει αυτές τις ενέργειες ...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Παραποιείτε και διαστρεβλώνετε τα λεγόμενά μας!
ΠΡΟΕΔΡΕΥΩΝ (Κωνσταντίνος Βρεττός): Κυρία Παπακώστα, σας παρακαλώ πολύ!
Κύριε Χρυσοχοΐδη, σας παρακαλώ καθίστε. Εδώ υπάρχει μια διαδικασία. Ο κύριος Υφυπουργός δεν παραχωρεί το λόγο στον κύριο Υπουργό, εδώ το λόγο τον ελέγχουμε εμείς, καλώς ή κακώς, και το λέω αστειευόμενος.
Παρακαλώ μη διακόπτετε, κυρία Παπακώστα. Θα με αναγκάσετε να δώσω εντολή να μην καταγράφονται οι διακοπές σας, πράγμα που δεν θέλω. 
Το λόγο έχει ο Υπουργός Δημόσιας Τάξης. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Αγαπητοί συνάδελφοι, για μια ακόμη φορά συζητούμε στη Βουλή επερώτηση των συναδέλφων της Νέας Δημοκρατίας για την Ελληνική Αστυνομία και μια σειρά από ζητήματα τα οποία τίθενται από την πλευρά της Αξιωματικής Αντιπολίτευσης για τη λειτουργία του Σώματος, την εγκληματικότητα στη χώρα και ποια είναι τα μέτρα τα οποία λαμβάνει η Κυβέρνηση για την αντιμετώπιση των προβλημάτων.
Προσωπικά έχω καθιερώσει μια πολιτική πρακτική στο ζήτημα αυτό, επιχειρώντας να υπάρξει μια προσέγγιση των κομμάτων για το θέμα της ασφάλειας της χώρας, που νομίζω ότι είναι μείζον και αφορά όλους τους πολίτες αυτής της χώρας, από τον πλουσιότερο μέχρι τον πιο φτωχό πολίτη, ιδίως τους φτωχούς πολίτες. Η προσπάθεια που γίνεται τα τελευταία χρόνια για την εμπέδωση της ασφάλειας στη χώρα έχει ορατά αποτελέσματα. Ένα το κρατούμενο. 
Πρέπει τα κρατούμενα τα συγκεκριμένα, τα συμπεράσματα δηλαδή, τα οποία εισπράττει ο ελληνικός λαός και τα αυτονόητα να μην τα αμφισβητούμε, ότι η Ελλάδα αυτήν τη στιγμή είναι από τις πιο ασφαλείς χώρες του κόσμου. Η Ελλάδα αυτήν τη στιγμή -που σε δυόμισι χρόνια θα διεξαγάγει Ολυμπιακούς Αγώνες- μπορεί να υπερηφανεύεται ότι είναι από τις πιο ασφαλείς χώρες του κόσμου με τις λιγότερες ενέργειες σε ό,τι αφορά την τρομοκρατία, με τη χαμηλότερη εγκληματικότητα σε όλη την ευρωπαϊκή ήπειρο, με πολίτες που μέρα με τη μέρα -με τα μέτρα που λαμβάνονται- αισθάνονται περισσότερο ασφαλείς. Αυτή είναι η πραγματικότητά μας.
Αυτήν την πραγματικότητά μας, κύριοι συνάδελφοι, θα πρέπει να την διακηρύσσουμε σαν μια διαφήμιση για τη χώρα, για τις επενδύσεις, για τον τουρισμό μας. Μπορεί να προτείνει κανείς συγκριτικά ασφαλέστερη χώρα από την Ελλάδα για διεξαγωγή Ολυμπιακών Αγώνων μετά την 11η Σεπτεμβρίου; Ουδείς. Και ας προκαλέσουμε από εδώ μέσα -μιας και δέχτηκε μια επίθεση το ελληνικό Κοινοβούλιο και ο Πρόεδρός του πριν από λίγες μέρες, προσβολές και απρέπειες από συγκεκριμένους δημοσιογράφους στις Ηνωμένες Πολιτείες- να μας πουν λοιπόν ποια χώρα θα μπορούσε ασφαλέστερα να διεξάγει Ολυμπιακούς Αγώνες. Αυτή λοιπόν είναι η μεγάλη αλήθεια. Αυτή είναι η μεγάλη πραγματικότητα και πρέπει να την διακηρύσσουμε. 
Σε ό,τι αφορά την εσωτερική κατάσταση, σε σχέση με την ασφάλεια, την εγκληματικότητα, που αφορά ατομικά τον πολίτη, αποτελεί μια υπόθεση εξελισσόμενη σε όλον τον κόσμο και στην Ελλάδα. Και έχουμε χρέος κάθε μέρα όλο και περισσότερο να θωρακίζουμε τη χώρα και τον πολίτη απέναντι στο φαινόμενο αυτό για να μην είναι ευάλωτος. 
Και τι έχουμε κάνει προς την κατεύθυνση αυτή; Υπάρχουν -και τα έχουμε διακηρύξει επανειλημμένως- μια σειρά από μέτρα. Ξεκινώντας από νομό- νομό, σε κάθε πόλη, ιδρύσαμε ομάδες πρόληψης και καταστολής της εγκληματικότητας, επιχειρησιακές ομάδες δηλαδή, στις οποίες μετέχουν αστυνομικοί εθελοντικά -επιχειρησιακοί αστυνομικοί- με ένα επιμίσθιο που τους δίνεται, οι οποίοι επεμβαίνουν μαζικά για την αντιμετώπιση της εγκληματικότητας. 
Το αποτέλεσμα είναι σήμερα η ελληνική επαρχία να εμφανίζει ασήμαντους δείκτες εγκληματικότητας. Θωρακίσαμε τις υπηρεσίες μας με μέσα. Λέτε στην επερώτησή σας ότι δεν υπάρχουν μέσα. Μα, για όνομα του Θεού, θα μπορούσατε να το πείτε αυτό πριν από δύο χρόνια. Σήμερα δεν δικαιούστε να το λέτε αυτό, γιατί αδικείτε και τη χώρα, όταν λέτε ότι η Αστυνομία δεν έχει μέσα. Υπάρχουν χιλιάδες αυτοκίνητα. Πριν από δύο χρόνια ο μέσος όρος ηλικίας των αυτοκινήτων ήταν είκοσι χρόνια. Τώρα, 1-1-2002, ο μέσος όρος είναι πέντε έτη.
Αυτή είναι η προσπάθεια η οποία γίνεται και την κάνουμε όλοι μαζί εδώ με τις προσπάθειες προσέγγισης που κάνουμε, με τους νόμους που ψηφίζουμε, με τις καθημερινές δράσεις. Κάθε αστυνομική διεύθυνση έχει επιχειρησιακό σχέδιο δράσης για το πώς θα επέμβει και θα λύσει τα προβλήματά της. Και ασφαλώς το λεκανοπέδιο Αττικής, η Θεσσαλονίκη έχουν μεγαλύτερα προβλήματα και αντιλαμβάνεστε γιατί. 
Αλλά δέκα χρόνια μετά, από το 1990 μέχρι φέτος, πρέπει να σας πω ότι η εγκληματικότητα έχει επανέλθει στα μεγέθη των αρχών της δεκαετίας του '90. Από την άλλη μεριά όμως εμφανίζονται νέες μορφές εγκληματικότητας, το οργανωμένο έγκλημα, το οικονομικό έγκλημα, τα ναρκωτικά. Αυτό σημαίνει ότι πρέπει να θωρακιστούμε, να εργαστούμε συστηματικά. Αυτό κάνουμε διαρκώς, ούτως ώστε κάθε μέρα όλο και περισσότερο οι υπηρεσίες μας να είναι έτοιμες να βάλλουν εναντίον αυτών των νέων φαινομένων. 
Είδατε ότι πριν από ένα μήνα αποκαλύφθηκε αυτή η συγκεκριμένη απαγωγή. Είχαμε αποτέλεσμα προχθές, γιατί οι άνθρωποι εργάζονται. Και δεν θα λέτε η "καλή αστυνομία" και ο "κακός Υπουργός". Δεν είναι σοβαρά πράγματα αυτά να τα υποστηρίζετε. Όλοι μαζί κάνουμε μια προσπάθεια και πρέπει να πω ότι οι αστυνομικοί κάνουν τη μεγάλη προσπάθεια. Οι άνθρωποι αυτοί που δουλεύουν μέρα- νύχτα, που πολλές φορές δεν πηγαίνουν στο σπίτι τους, με όποιο άγχος, στρες προϋποθέτει το επάγγελμα αυτό. 
Αναφέρεστε στην επερώτησή σας στην καταπολέμηση της τρομοκρατίας και μάλιστα επικαλείστε κάποιες δηλώσεις μου. Εγώ προσέχω πάρα πολύ τα λόγια μου και δεν έχω δηλώσει μετά τη δολοφονία Σόντερς παρόμοια πράγματα με αυτά που αναφέρονται στην επερώτησή σας. 
Η τρομοκρατία, κύριοι συνάδελφοι, είναι τεράστιο πολιτικό και κοινωνικό ζήτημα που αφορά όλη τη χώρα. 
Έχουμε συμφωνήσει, νομίζω, και το έχουμε διακηρύξει ότι όλοι οι πολίτες αυτής της χώρας, τα κόμματα ο Τύπος, τα μέσα ενημέρωσης, οι φορείς της κοινωνίας παλεύουμε να την εξαρθρώσουμε. 
Επαναλαμβάνω και πάλι, όπως είπα και χθες, ότι η τρομοκρατία έχει ηττηθεί ιδεολογικά και πολιτικά στην Ελλάδα. Πρέπει να λυθεί και επιχειρησιακά για να τελειώνουμε με αυτήν την υπόθεση και θα τελειώσουμε, αγαπητοί συνάδελφοι, γιατί το θέλουμε όλοι γιατί είναι παράγοντας αποσταθεροποίησης της χώρας. Δημιουργεί προβλήματα στο κύρος της χώρας και δεν μπορεί αυτό το ζήτημα βεβαίως να αποτελεί αντικείμενο αντιπαράθεσής μας και είμαι βέβαιος γι' αυτό ότι και εσείς συμφωνείτε. 
Αναφέρεστε επίσης στη διαφθορά. Υπάρχει άλλη υπηρεσία του δημοσίου που να έκανε τόσο σημαντική προσπάθεια στην καταπολέμηση της διαφθοράς; Δύο χρόνια λειτουργεί η υπηρεσία εσωτερικών υποθέσεων και έχει κάνει σημαντικά βήματα. Ασφαλέστατα δεν επιλύθηκε το πρόβλημα, αλλά είναι σημαντικά τα βήματα κα από αυτό πρέπει να κριθούμε από τα βήματα τα καθημερινά που γίνονται στην καταπολέμηση του φαινομένου. Θα συνεχίσουμε με ένταση τις προσπάθειές μας, ούτως ώστε αυτό το φαινόμενο να μην υπάρχει στην Ελληνική Αστυνομία, όπως και σε όλο το δημόσιο τομέα. 
Προσπάθησα όλο αυτό το διάστημα που είμαι πολιτικός προϊστάμενος στο Υπουργείο Δημόσιας Τάξης να οργανώσουμε την αξιολόγηση του προσωπικού με αντικειμενικά κριτήρια χωρίς κομματισμούς. Θα ήθελα να σας πω πως αισθάνομαι πολύ περήφανος που αυτά τα τρία χρόνια που βρίσκομαι στο Υπουργείο Δημόσιας Τάξης -και έχω προσωπικό τόνο γιατί ήταν προσωπική μου πολιτική επιδίωξη- να μην υπεισέρχονται στην αξιολόγηση των ανθρώπων μας που παλεύουν καθημερινά τέτοια κριτήρια. Δεν υπάρχουν τέτοια κριτήρια και το ξέρετε πολύ καλά. Δείτε λίγο το τοπίο αυτήν τη στιγμή πώς έχει και έτσι θα συνεχίσουμε. Όποιος εργάζεται, όποιος αποδίδει, αυτός θα ανταμείβεται κιόλας. Και προχωράμε σε μία σειρά από προετοιμασίες τώρα για να κάνουμε πιο ορθολογική ακόμα την αξιολόγηση των ανθρώπων μας των αξιωματικών μας των αστυνομικών συνολικά με κίνητρα τα οποία θα δίνονται για τους αξιωματικούς, τους αστυνομικούς συνολικά οι οποίοι εργάζονται. 
Επανέρχομαι και στα θέματα τα θεσμικά οικονομικά. Πριν από λίγες μέρες δημοσιεύθηκε στην Εφημερίδα της Κυβερνήσεως ένα προεδρικό διάταγμα για το ωράριο, όπου μειώσαμε περαιτέρω το ωράριο των αστυνομικών. Και κυρίως αυτό που επιχειρούμε να κάνουμε -και λέω "επιχειρούμε", γιατί δεν ολοκληρώθηκε η προσπάθεια- είναι να γνωρίζει ο αστυνομικός όλη την εβδομάδα, όλο το μήνα το ωράριο εργασίας για να μπορεί να διαθέτει χρόνο στην οικογένειά του, στον εαυτό του στην ποιότητα της ζωής του και πιστεύω ότι ήταν ένα πάρα πολύ θετικό βήμα. Οικονομικά; Μα, εσείς πολύ καλά ξέρετε. Εδώ μέσα ψηφίσαμε μια σειρά διατάξεων που ενισχύουν σημαντικά τους αστυνομικούς οικονομικά: Τα νυχτερινά, το περσινό μισθολόγιο, τις μισθολογικές προαγωγές πριν από λίγες μέρες, τα εκτός έδρας των αστυνομικών. Νομίζω ότι είναι γνωστό τοις πάσι και κυρίως στους αστυνομικούς. Θα ρωτήσει κανείς ότι έχετε επιλύσει το πρόβλημα το οικονομικό των αστυνομικών; Όχι βέβαια. Δεν είμαι από αυτούς που θα το υποστηρίξω. Αλλά έχουμε κάνει επίσης σημαντικότατα βήματα που αποτελούσαν κρίσιμα και κυρίαρχα πρωταρχικά, αγωνιστικά αιτήματα των συνδικαλιστικών οργανώσεων των αστυνομικών. Και τα ικανοποιήσαμε όλα αυτά, επαναλαμβάνω, μέσα σε ένα χρόνο σχεδόν το δεύτερο εξάμηνο του 2000 και το 2001. 
Αγαπητοί συνάδελφοι, προσεγγίζοντας την αγωνία όλων μας για το θέμα της ασφάλειας της χώρας και την ασφάλεια των πολιτών εν όψει και της ανάληψης των αγώνων από την πλευρά μας ενός κρίσιμου γεγονότος που είμαστε αποφασισμένοι όλοι να πετύχει, θέλω να σας διαβεβαιώσω ότι εργαζόμαστε συστηματικά με πίστη πραγματικά σε στόχους σε αρχές και αξίες ότι αυτή η χώρα και οι πολίτες αξίζουν να ζουν σε ένα περιβάλλον ασφαλές. 
Η δημοκρατία μας αξίζει πραγματικά να απολαμβάνει όλο εκείνο το περιβάλλον που δημιουργεί η ασφάλεια. Και η ασφάλεια δημιουργεί περιβάλλον σταθερής και εμπεδωμένης δημοκρατίας. Σας καλώ λοιπόν για μια ακόμη φορά να προσπαθήσουμε όλοι μαζί κατ' αρχήν να συνδιαμορφώσουμε όποιες πολιτικές πιστεύετε και πιστεύουμε και εμείς ότι συμφωνούμε με βάση συγκεκριμένες αρχές και αξίες και, δεύτερον, να στηρίξουμε αυτήν την προσπάθεια που κάνει αυτήν τη στιγμή το Υπουργείο Δημόσιας Τάξης η Ελληνική Αστυνομία προς την κατεύθυνση της εμπέδωσης του αισθήματος ασφαλείας των πολιτών. 
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
Έχετε δεκαπέντε λεπτά σύμφωνα με τον νέο Κανονισμό, κύριε συνάδελφε.
ΒΥΡΩΝ ΠΟΛΥΔΩΡΑΣ: Θα είμαι σύννομος.
ΠΡΟΕΔΡΕΥΩΝ (Κωνσταντίνος Βρεττός): Σύννομος ή σύντομος;
ΒΥΡΩΝ ΠΟΛΥΔΩΡΑΣ: Σύννομος και σύντομος κατ' ανάγκην, διότι ασκώ κριτική στον Κανονισμό ότι έκανε απαράδεκτη συρρίκνωση του χρόνου. Δεν θέλουμε να είμεθα σχοινοτενείς και φλύαροι, αλλά είμαστε στα όριά μας. Πάμε για φίμωση των Βουλευτών. Θα λέμε το όνομά μας εδώ και θα μιλάμε τηλεγραφικά ενώ είναι μια ανάλυση. 
Επί του τρόπου αναλύσεως διαφωνούμε, κύριε Υπουργέ, διότι εγώ δεν έχω καμία δυσκολία να παραθέσω τα σημεία στα οποία συμφωνούμε. Το μείζον, ότι ενώνουμε όλος ο πολιτικός κόσμος τις δυνάμεις μας στον πόλεμο κατά της τρομοκρατίας. 
Δεύτερον, ότι ασφαλώς και το κοινωνικό περιβάλλον της Ελλάδας είναι το πιο φιλειρηνικό και το πιο φιλόξενο στον κόσμο.
Τρίτον, ότι συγχαίρουμε την Αστυνομία π.χ. για την τροχαία συμβολή της.
Τέταρτον, συγχαίρουμε τους συνοριακούς φρουρούς για το έργο τους.
Πέμπτον, συγχαίρουμε για το προχθεσινό, τη σύλληψη των απαγωγέων.
Ας πούμε ότι αυτό είναι το υλικό. Είδατε την ευθύτητα του λόγου μου. Και μάλιστα στο βαθμό που υπάρχει και πολιτική αξιοποίηση -δηλαδή αυτά τα αποτελέσματα δεν έρχονται ερήμην της πολιτικής- σας τα αποδίδουμε και αυτά. 
Ποια είναι η διαφορά μας στην ανάλυση; Η διαφορά μας στην ανάλυση στα πέντε σημεία που είπα, που είναι σημεία συμφωνίας, είναι η εξής και θα ήθελα να προσέξετε, κύριοι συνάδελφοι!: Το ότι τασσόμεθα στη διαμόρφωση ενός Σώματος κατά της τρομοκρατίας, που είναι το σημείο ένα, δεν σημαίνει ότι μας απαλλάσσει των ευθυνών μας για τα είκοσι επτά χρόνια χωρίς αποτέλεσμα. Τους πάντες. Την πολιτική ηγεσία τη σημερινή και όλες τις πολιτικές ηγεσίες. Και επειδή κατά σύμπτωση από τα είκοσι έξι-είκοσι επτά της δράσης της τρομοκρατίας στην Ελλάδα τα είκοσι είναι ΠΑΣΟΚ, εγείρουμε σοβαρότητα ευθεία ένσταση για την ολιγωρία για την αναποτελεσματικότητα.
Δεύτερον, το ότι η Ελλάδα, η ελληνική κοινωνία είναι η πιο φιλόξενη κατ' αντιδιαστολή προς το ξενόφοβο και το ρατσιστικό κλπ., και η πιο φιλειρηνική χώρα στον κόσμο, θέλουμε να το καυχόμεθα, θέλουμε να το προτείνουμε, να το βροντοφωνάζουμε στα τετραπέρατα της γης, σε καμιά περίπτωση όμως δεν μπορεί να γίνει άλλοθι για την αναποτελεσματικότητα. Θέλουμε να πούμε ότι εδώ είναι το πιο φιλόξενο περιβάλλον και είναι συγκριτικό πλεονέκτημα. Έχετε πάει, κύριοι, στην Τζακάρτα για παράδειγμα; Άμα θέλετε συγκριτικό δίκαιο, μπορώ να σας πω πενήντα χώρες που δεν μπορείς να κυκλοφορήσεις γιατί το κοινωνικό περιβάλλον είναι εχθρικό. Όχι απλά ουδέτερο ή μη φιλόξενο, είναι εχθρικό.
Ή να πούμε για τους γείτονες της Ιταλίας; Κυκλοφορεί ελεύθερο αυτοκίνητο για δεκάλεπτο; Θα του έχουν πάρει τα λάστιχα, θα το έχουν διαλύσει, θα έχουν πάρει ίσως και το ίδιο το όχημα!
Συνεπώς αυτό είναι πλεονέκτημα του περιβάλλοντος. Δεν θα το νεμηθεί μία αναποτελεσματική πολιτική ηγεσία της Αστυνομίας. Αντιθέτως προκαλείται η πολιτική ηγεσία της Αστυνομίας να αξιοποιήσει αυτό το πλεονέκτημα που υπάρχει από το Θεό.
Τρίτον, Τροχαία: Την επαινώ, τη θαυμάζω, τη συγχαίρω. Όπου υπάρχουν πολλοί τροχονόμοι, ρετάρει το σύστημα. Τεκμαίρεται, κύριε Φοίβο, ότι το σύστημα δεν δουλεύει. Είναι μαθηματικά αυτά! Βγάζεις πολλούς τροχονόμους; Έχει πρόβλημα είτε το σύστημα της σηματοδότησης είτε το κυκλοφοριακό είτε τα παράπλευρα ζητήματα. Να δείτε ποιος είναι ο διαφορετικός τρόπος αναλύσεως, όπως σας είπα, εξαιτίας του οποίου διαφορετικού τρόπου αναλύσεως -νομίζω τεκμηριωμένα- σας εγκαλούμε.
Σας αρέσει ο συλλογισμός μου, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Από τεχνικής απόψεως είναι άψογος. Επί της ουσίας δεν μπορώ να πάρω θέση.
ΒΥΡΩΝ ΠΟΛΥΔΩΡΑΣ: Ευχαριστώ και βεβαίως εκτιμάται.
Τέταρτον, συνοριακοί φρουροί: Έχουν και αποτελεσματικότητα, είναι και νεοσύστατο σώμα, έχουμε συναινέσει. Είναι όμως απαράδεκτη η εκκρεμότητα της καταστάσεώς τους. Είναι πολύ ενδιαφέροντα αυτά που συνάγονται από το πώς έχουμε μία πρώτη νομική ή πολιτική ύλη εκ της οποίας θέλουμε να αντλήσουμε κάποια συμπεράσματα. Η εκκρεμότητα των συνοριακών φρουρών είναι ένα επιχείρημα-αιτίαση δικό μας προς εσάς και αναμένουμε απάντηση.
Συνολικά αναμένουμε την απάντηση για το επίδομα της επικινδυνότητας, που έχετε υποσχεθεί ότι θα το φέρετε με τροπολογία στο ήδη συζητούμενο νομοσχέδιο και δεν έχει έρθει. Τα άλλα επιτεύγματα είναι άλλης ώρας συζήτηση. Το ότι τους κόψατε ώρες, για να μην εργάζονται πολύ κλπ., είναι άλλης ώρας συζήτηση.
Εγώ σας επισημαίνω τις διαφορές μας στην ανάλυση: Οι συνοριακοί φρουροί έχουν ένα αποτέλεσμα, είναι ένα νεοσύστατο σώμα, καλώς. Η εκκρεμότητα όμως περί του μέλλοντός τους παραμένει, είναι κάτι που ήρτειται και επάγεται, φέρνει συνέπειες δυσμενείς στη λειτουργία.
Πέμπτον: Έλαβα το θάρρος να επαινέσω, όπως όφειλα, τη σύλληψη των απαγωγέων και να συγχαρώ και την Αστυνομία και -στο μέρος που πέφτει ο έπαινος προς την πολιτική ηγεσία- και την πολιτική ηγεσία. Έρχεται όμως το αδυσώπητο ερώτημα. Ο Λασιθιωτάκης, εντάξει, ας πούμε ότι είναι ένας Έλληνας, που κινείται στο χώρο της παρανομίας. Ο Ιρανός είχε ελληνικό διαβατήριο ήκουσα. Ήκουσα και αυτό το ακρόαμα το μετατρέπω σε ευθεία ερώτηση στα πλαίσια της επερωτήσεώς μας τώρα προς εσάς. Να μη λήξει η συζήτηση και δεν πάρω την απάντηση, έστω και με διακοπή τώρα. Έχει ή δεν έχει;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν είμαι υποχρεωμένος να το ξέρω.
ΒΥΡΩΝ ΠΟΛΥΔΩΡΑΣ: Παρακαλώ. Είστε "πρωτοϋποχρεωμένος" -μία λέξη- όχι απλώς υποχρεωμένος. Είστε "πρωτοϋποχρεωμένος". Αυτή είναι η διαφορά στην ανάλυση.
Έρχομαι τώρα στα συγκεκριμένα θέματα της επερώτησης. Τα συγκεκριμένα θέματα της επερώτησης λένε ότι η εγκληματικότητα ειδικού ενδιαφέροντος ηυξήθη. Δεν έγινε πιο εγκληματικός τύπος ο Έλληνας, αλλά έγινε συντεταγμένη εισβολή της ρώσικης μαφίας, της αλβανικής μαφίας, της πακιστανικής μαφίας. Και δεν θέλω να μακραίνει η ανετοιμότητα αντιδράσεως.
Αν υπάρχει ένας τελικός σκοπός, όπως είπε και ο κ. Μαρκογιαννάκης, ο βασικός μας εισηγητής στην επερώτηση, κύριε Υπουργέ, δεν είναι να καβγαδίσουμε μαζί σας. Είναι να διαπιστώσουμε ότι έχουμε εδώ υποχρεώσεις αντιμετώπισης του οργανωμένου εγκλήματος.
Υπάρχει αύξηση -αυτό είναι το θέμα της επερωτήσεώς μας- ειδικού ενδιαφέροντος εγκλήματος και εγκληματικότητας. Δεν έχετε άλλα περιθώρια. Πολλά χρόνια έχετε ξοδέψει μέχρι να ετοιμαστούμε. Υπάρχει ζήτημα ότι εδώ στην Αθήνα και σε άλλες πόλεις χτίζεται "άβατον". Στην πλατεία Κουμουνδούρου, φερ' ειπείν.
ΦΟΙΒΟΣ ΙΩΑΝΝΙΔΗΣ: Και στην Χαριλάου.
ΒΥΡΩΝ ΠΟΛΥΔΩΡΑΣ: Επειδή είστε γενναίος.
ΦΟΙΒΟΣ ΙΩΑΝΝΙΔΗΣ: Από γενναιότητα...
ΠΡΟΕΔΡΕΥΩΝ (Κωνσταντίνος Βρεττός): Αν είναι να χαρακτηριστούμε γενναίοι, να περάσουμε και εμείς, κύριε Πολύδωρα, από την πλατεία Κουμουνδούρου.
ΒΥΡΩΝ ΠΟΛΥΔΩΡΑΣ: Προσέξτε, νότια της Ομόνοιας. Και τώρα είναι το αυγό του φιδιού. Μεγαλώνει. Το προνοείν και το εγκαίρως και ευστόχως σχεδιάζειν, λέει η επερώτησή μας, σε καλεί για δράση να το αντιμετωπίσεις "κυρία κυβέρνηση". Καλά το άβατο, επειδή μου το εξουδετερώνει η γενναιότητα του κ. Ιωαννίδη. Την Πρωτοχρονιά; Και αυτό το εξουδετερώνει η γενναιότητα του κ. Ιωαννίδη; Η Πρωτοχρονιά είναι κεφάλαιο, είναι σήμα. Έρχομαι με την επερώτηση ως Κοινοβουλευτικός Εκπρόσωπος της Νέας Δημοκρατίας μαζί με τους συνεπερωτώντες συναδέλφους να σας το τονίσουμε, αν δεν το είδατε, να το λάβετε και να το συνδυάσετε με τη λαθρομετανάστευση, με την εφαρμογή του εκτελεστικού νόμου περί νομιμοποίησης των παρανόμως μέχρι πρότινος ευρισκομένων στην Ελλάδα.
Πρέπει να ανοίξετε τη σελίδα. Εξεδόθησαν τα προεδρικά διατάγματα; Όλοι οι εκτελεστικοί νόμοι είναι σε εφαρμογή του βασικού νόμου περί νομιμοποιήσεως των μεταναστών στην Ελλάδα; Υπάρχουν προβλήματα. Δεν είναι της παρούσης να αναπτύξω όλη τη συζήτηση, αλλά θα σας παραπέμψω στην προχθεσινή "ΕΛΕΥΘΕΡΟΤΥΠΙΑ" που μιλάει για 87% αύξηση των λαθρομεταναστών σε συγκριτικά χρονικά όρια, ορισμένα εκεί, θέλω να οικονομήσω χρόνο, και ποιότητα λαθρομεταναστών.
Είπαμε χίλιες φορές, κύριοι συνάδελφοι, ότι τρεις τουλάχιστον, τέσσερις εκδοχές του ασύμμετρου πολέμου αφορούν το Υπουργείο Δημόσιας Τάξης. Θέλω την αντίδραση, την ετοιμότητα δράσεως. Για να είμαστε εξηγημένοι, μιλάμε για τις εκδοχές των λαθρομεταναστών, ασύμμετρος πόλεμος, των ληστειών τραπεζών για το υλικό τους, των χάκερς, των πολεμιστών του ηλεκτρονικού πολέμου, των ατυχημάτων-σαμποτάζ, όπου η μεμβράνη είναι πολύ δυσδιάκριτη. Τι είναι; Πυρκαγιά, εμπρησμός ή εμπρησμός εκτελούντος ευρισκομένου σε διατεταγμένη υπηρεσία και σε σχέδιο; 
Αυτά είναι τα προβλήματα που λέει η αγαθή προαίρεση της Νέας Δημοκρατίας, κινουμένη μόνο από την ανάγκη να δει ηρεμία και ειρήνη στον τόπο και να φρενάρει το οργανωμένο έγκλημα. Ο ασύμμετρος πόλεμος των λαθρομεταναστών νοείται τώρα ότι εξουδετερώθηκε με το πρωτόκολλο, με την Τουρκία, με τα έγγραφα ή με το άλλο που είπαμε ότι η Αστυνομία δίνει του συλλημένου λαθρομετανάστη έγγραφο -η γραφειοκρατία, ο μανδαρινισμός- ας πούμε από το Λαύριο, μέσα σε δεκαπέντε μέρες να έχει εξέλθει της χώρας; Και τελείωσε η Δημόσια Διοίκηση και η Αστυνομία το χειρισμό του λαθρομετανάστη; Όχι. Ποιο είναι το περιεχόμενο της επερώτησής μας; Να έλθετε σοβαρά να μας πείτε ότι αυτά και αυτά πράττουμε και έτσι και έτσι το έχουμε μειώσει, έχουμε συγκεντρώσει την προσοχή μας όχι στον παραβατία, στην παραβατικότητα, αλλά στον εγκληματία και μάλιστα του οργανωμένου εγκλήματος, που φεύγει και από το οργανωμένο έγκλημα και πάει στην περιοχή του ασύμμετρου πολέμου, κύριοι συνάδελφοι.
Παραδείγματος χάρη, η ληστεία των τραπεζών μπορεί να βρει την Αστυνομία τελείως απρόθυμη να επιληφθεί. 
Προσέξτε γιατί με το σύστημα ασφάλισης- αντασφάλισης των τραπεζών, κανένας δεν ζημιώνεται. Οι οδηγίες είναι ότι κανένας από τους ταμίες και τους φρουρούς της τράπεζας δεν πρέπει να κάνει τον ήρωα και η Αστυνομία μπορεί να πει σε τελευταία ανάλυση ότι δεν την αφορά. 
Και εγώ θα κάνω δύο παρατηρήσεις. Δεν με ενδιαφέρει τι κάνει η λογική των ασφαλειών και αντασφαλειών, όσο το γεγονός ότι το σήμα της πολιτικής ηθικής, που εκπέμπεται από τη ληστεία της ημέρας, είναι τόσο αρνητικό, που σπάει κόκαλα. Και είναι μία εκδοχή για το παιδί αυτή: "Θα πάω να κάνω μία ληστεία". Η ατιμωρησία είναι περίπου δεδομένη, για τους λόγους που σας είπα. Καταλαβαίνετε ότι ως πολίτης αυτής της χώρας, δεν μπορώ να μην επισημάνω αυτά τα δεδομένα και να μη σας καλέσω σε δράση. 
Το ξέρετε ότι η διάρρηξη στην Αττική, στην Αθήνα, είναι εκτός αστυνομικής ύλης; Ρωτήστε τους πολίτες. Πάνε στην Αστυνομία και λένε: "Μου διέρρηξαν το σπίτι, μου διέρρηξαν το μαγαζί". Και ένας αστυνόμος ανασηκώνει τους ώμους λέγοντας: "Τι να σου κάνω;" Το ξέρετε ότι η Αστυνομία δεν μπορεί να αναλάβει τη σύνδεση του συναγερμού; Λέει: "Φτιάχνω συναγερμό στο σπίτι και θέλω ένα στοιχείο-υποδοχή και θέλω να συνδέσω το συναγερμό του σπιτιού μου με την Αστυνομία". Η Αστυνομία δεν μπορεί να το αναλάβει. 
Σας καλώ να έρθετε να αντιμετωπίσετε αυτά τα προβλήματα, που έχουν σχέση με τον εκσυγχρονισμό της Αστυνομίας. Εμείς είμαστε συμπαραστάτες για τον εκσυγχρονισμό της Αστυνομίας. Εμείς δεν είμαστε της λογικής της δομικής αντιπολίτευσης που ασκούσε το ΠΑΣΟΚ. Εμείς λέμε ότι η Αστυνομία είναι ένα όργανο, ένα σύστημα που έχει προέλθει ευθέως από ένα εννοούμενο "contrat social", ένα κοινωνικό συμβόλαιο, που λέει: "Αντί να αυτοδικώ, ορίζω όργανο με νομιμοποιημένη εξουσία, το οποίο να δρα για την αποκάλυψη του εγκλήματος". Και τώρα έρχεσθε και μας παραπέμπετε σε αυτοδικία εμμέσως και πλαγίως; Σας καλούμε σε δράση.
( Σε αυτό το σημείο κτυπάει το κουδούνι λήξης του χρόνου ομιλίας του κυρίου Βουλευτή)
Παρά τα αποτελέσματα, είναι ένας διαφορετικός τρόπος αναλύσεως, όπως σας είπα. Η ολιγωρία και εν πολλοίς το ότι έχουμε μείνει πίσω και χάνουμε καιρό στον τομέα της αντιμετώπισης του οργανωμένου εγκλήματος, σας βαρύνει πάρα πολύ, κύριε Υπουργέ. 
Αυτά ήθελα να σημειώσω, με την επισήμανση να προχωρήσετε σε δράσεις υπέρ της Αστυνομίας και κατά του οργανωμένου εγκλήματος και είμεθα αλληλέγγυοι.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι παρακολουθούν τη συνεδρίαση από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα ένας μαθητές και δύο συνοδοί καθηγητές από το 1ο Γυμνάσιο Άνω Λιοσίων. 
Η Βουλή τους καλωσορίζει.
(Χειροκροτήματα από όλες τις πτέρυγες)
Κύριε Υπουργέ, έχετε το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Σας ευχαριστώ, κύριε Πρόεδρε. 
Κύριοι συνάδελφοι, ο κ. Πολύδωρας έκανε μία ευφυή αναδίπλωση, ξεφεύγοντας πια από το περιεχόμενο της επερώτησης, μιας και δεν έχει αντικείμενο και προσπαθώντας όντως να έλθει σε πιο σοβαρά ζητήματα, όπως είναι, λόγου χάρη, το οργανωμένο έγκλημα.
Πριν έλθω σε αυτό όμως, θα ήθελα να πω πως είπε ο κ. Πολύδωρας ότι είναι θέμα ανάλυσης. Δεν ξέρω αν είναι θέμα ανάλυσης. Εγώ ξέρω κάτι άλλο: είναι θέμα πολιτικών.
ΒΥΡΩΝ ΠΟΛΥΔΩΡΑΣ: Το είπα αποδεικτικά.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Απολύτως. Είναι θέμα πολιτικών. 
Είναι απλό, αγαπητοί συνάδελφοι. Εμείς έχουμε πολιτικές και για τους τροχονόμους, όπως είπε ο κ. Πολύδωρας. Οι τροχονόμοι, λοιπόν, και η Τροχαία έχουν κατορθώσει, εδώ και δύο χρόνια με τις συγκεκριμένες δράσεις και έχουν μειώσει για πρώτη φορά, μετά από δεκαπέντε ολόκληρα χρόνια σε αυτήν τη χώρα, τα τροχαία ατυχήματα.
Κάθε χρόνο έχουμε πενήντα, εκατό, φέτος παραπάνω, λιγότερους νεκρούς και λιγότερους τραυματίες και λιγότερα άτομα με ειδικές ανάγκες σ' αυτήν τη χώρα. Αυτό σημαίνει πολιτική, πρώτον, και δεύτερον, αποτελεσματική πολιτική. 
Έχουμε, λοιπόν, πολιτικές οι οποίες μέρα με τη μέρα αποδίδουν αποτελέσματα. Και δεν είναι το ζήτημα να τις καρπωθούμε. Εγώ επαναλαμβάνω ότι πολλές φορές εδώ μέσα μαζί με σας, αν θέλετε σε συνεργασία με σας, πολύ πρακτική συνεργασία, συνδιαμόρφωσα ορισμένα πράγματα και το επιδιώκω όχι για άλλοθι, αλλά γιατί πιστεύω ότι στο θέμα αυτό της ασφάλειας, κατ' εξοχήν απαιτείται η συνεργασία μας και η σύγκλησή μας.
Αναφέρθηκε ο κ. Πολύδωρας, επίσης, στο θέμα του περιβάλλοντος της χώρας που είναι γενικά φιλόξενο, προσπαθώντας να αμβλύνει κατά κάποιον τρόπο αυτό που διακήρυξα προηγουμένως και αυτό που πρέπει να διακηρύσσουν όλοι οι Έλληνες -και το τονίζω- ότι είμαστε ασφαλής χώρα. Γιατί είμαστε ασφαλής χώρα; Γιατί είναι το περιβάλλον μας; Γιατί λειτουργεί σωστά η δημοκρατία μας; Γιατί ο κόσμος μας είναι φιλειρηνικός και γιατί έχουμε πάρει και μέτρα, τα οποία διασφαλίζουν αυτό το ειρηνικό και ασφαλές περιβάλλον.
Και μην τολμήσει κανείς και κάνει καμία σύγκριση με καμία ευρωπαϊκή χώρα και από τις πιο μεγάλες και ισχυρές. Προκαλώ οποιονδήποτε, στη Γερμανία, στην Ιταλία, στη Γαλλία, στην Αγγλία, σε όποια χώρα θέλετε, να δει και το θέμα...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Το "μη τολμήσει" δεν το λένε στη Βουλή. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Μα, δεν καταλαβαίνετε ότι είναι ρητορική έκφραση; Είναι δυνατόν ποτέ να διακόπτουμε για τέτοια πράγματα; 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν αναφέρομαι προφανώς σε συναδέλφους, έτσι; Μιλάω συνολικά.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εντάξει, κύριε Υπουργέ.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν σηκώνει σύγκριση το περιβάλλον ασφαλείας αυτής της χώρας με οποιαδήποτε ευρωπαϊκή χώρα από κάθε άποψη. Επαναλαμβάνω ότι αυτό είναι μία διαφήμισή μας. 
Είπατε ότι για τους συνοριακούς φύλακες υπάρχει μία φοβερή εκκρεμότητα. Ποια είναι η φοβερή εκκρεμότητα; Είναι δυόμισι χρόνων δημόσιοι υπάλληλοι. Δεν συμφωνείτε ότι πρέπει να υπάρχει μία περίοδος δοκιμασίας του θεσμού, των ανθρώπων;
Είπαμε εδώ και συνεννοήθηκα και με τον κ. Μαρκογιαννάκη -που είναι ο καθ' ύλην αρμόδιος- και δημόσια και ιδιωτικά, ότι θα φέρουμε διάταξη με την οποία θα λύσουμε το θέμα. Δεν είναι τίποτα το τρομερό. Έχουν μία πενταετή σύμβαση. Ας μην υπερβάλλουμε. Πρέπει να υπάρξει μία περίοδος δοκιμασίας ενός θεσμού, ο οποίος πραγματικά αποδίδει. 
Τέλος, κύριε Πρόεδρε, σε ό,τι αφορά το οργανωμένο έγκλημα, είναι απειλή....
ΒΥΡΩΝ ΠΟΛΥΔΩΡΑΣ: Και το επίδομα;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Εννοείτε προφανώς τα νυκτερινά, κύριε Πολύδωρα. Θα τα πάρουν. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Και το επίδομα επικινδυνότητας.
ΒΥΡΩΝ ΠΟΛΥΔΩΡΑΣ: Τα νυκτερινά κατά βάση. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Για το οργανωμένο έγκλημα, πρέπει να συμφωνήσουμε πράγματι ότι αποτελεί ουσιαστικά μία απειλή για τη δημοκρατία και για την κοινωνία. Υποσκάπτει τα θεμέλια της κοινωνίας το οργανωμένο έγκλημα. Το οργανωμένο έγκλημα είναι ακόμη σε νηπιακή ηλικία στην πατρίδα μας και αυτό δεν το λέω για να αισιοδοξούμε, αλλά αντιθέτως για να ανησυχούμε πολύ.
Πρέπει να σας πω ότι πρόσφατα, πριν από δέκα μήνες περίπου, είχαμε συντάξει ένα προεδρικό διάταγμα, ιδρύσαμε στη συνέχεια μία υπηρεσία ειδική για την αντιμετώπιση του οργανωμένου εγκλήματος στην Αττική και Θεσσαλονίκη, επιχειρησιακές και οι δύο, και βεβαίως υπάρχει και στο Υπουργείο Δημόσιας Τάξης επιτελική υπηρεσία.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει το λόγο ο κ. Ακριβάκης, αλλά δεν ξέρω μήπως θέλετε να κάνουμε αλλαγή, Κυβέρνηση - Αντιπολίτευση.
ΑΝΤΩΝΗΣ ΣΚΥΛΛΑΚΟΣ: Μίλησε το ΠΑΣΟΚ.
ΑΛΕΞΑΝΔΡΟΣ ΑΚΡΙΒΑΚΗΣ: Θα πω δυο κουβέντες μόνο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ακριβάκης έχει το λόγο ως Κοινοβουλευτικός Εκπρόσωπος του ΠΑΣΟΚ.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα πρέπει να εκφράσω το παράπονό μου προς τον έγκριτο συνάδελφο και αγαπητό φίλο κ. Πολύδωρα, διότι σε μεγάλο βαθμό με υποκατέστησε. Στο πρώτο μέρος τουλάχιστον της ομιλίας του, που δι' αλλεπαλλήλων συγχαρητηρίων απευθύνθηκε προς τον κύριο Υπουργό, πραγματικά με υποκατέστησε. Αλλά θα έλεγα επίσης ότι και στο δεύτερο τμήμα της ομιλίας του ήταν ιδιαίτερα προσεκτικός και πολύ ολίγον επικριτικός, διαφοροποιούμενος σημαντικά από το περιεχόμενο αυτής της επερώτησης.
Και βεβαίως πολύ σοφά έπραξε ο κ. Πολύδωρας. Τον τιμά ιδιαίτερα αυτό το γεγονός, γιατί θα μου επιτρέψετε να πω ότι αυτήν την επερώτηση σήμερα θα μπορούσα να τη χαρακτηρίσω επιεικώς ανεπίκαιρη. Τι εννοώ;
Υπάρχουν τρία θέματα στην επερώτηση. Πρώτον, η εγκληματικότης, δεύτερον, η τρομοκρατία και, τρίτον, η διαφθορά.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Υπάρχει και ένα τέταρτο θέμα, κύριε συνάδελφε.
ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, υπάρχει και η κατάσταση των αστυνομικών. Συμφωνώ σε αυτό, αλλά δεν θα αναφερθώ, γιατί δεν γνωρίζω στοιχεία για αυτό το θέμα. Τα είπε ο κύριος Υπουργός, ο οποίος αναμφισβήτητα τα ξέρει καλύτερα.
Έρχομαι στο πρώτο θέμα. Εγώ, κύριε Πρόεδρε, δεν ξέρω αυτούς τους αριθμούς και τις στατιστικές κλπ. Εγώ ξέρω κάτι που το αισθάνεται σήμερα και ο τελευταίος Έλληνας πολίτης.
Πριν από μερικά χρόνια -και τολμώ να το ομολογήσω- υπήρχε έντονο το αίσθημα της ανασφάλειας, ιδιαίτερα στο λαό της υπαίθρου, λόγω της ανεξέλεγκτης εισροής μεταναστών ή λαθρομεταναστών -όπως θέλετε να τους ονομάσετε- και διαφόρων άλλων γεγονότων. Οφείλω σήμερα να πω -και πιστεύω ότι μπορεί να το πει ο οποιοσδήποτε- πως αυτό το αίσθημα έχει πάψει να υπάρχει. Σήμερα ο ελληνικός λαός αισθάνεται ασφαλής. Έχει εκλείψει σε πολύ μεγάλο βαθμό αυτό το αίσθημα της ανασφάλειας που υπήρχε.
Η δήλωση, που έκανε ο κύριος Υπουργός, ότι η χώρα μας είναι από τις πλέον ασφαλείς χώρες του κόσμου και η ασφαλέστερη -αν θέλετε- σε επίπεδο εγκληματικότητας στην Ευρώπη, δεν ξέρω αν υπάρχουν στοιχεία για να διαψευστεί. 
Θα μου επιτρέψετε εδώ να πω ότι φαίνεται να υπάρχει η εξής αντίληψη : έγινε μια ληστεία στον ΟΤΕ, έγινε μια ληστεία στην τράπεζα και η Αστυνομία δεν έκανε τίποτα. Τι θέλουμε; Να εκλείψει πλήρως η εγκληματικότης; Δεν υπάρχει περίπτωση να συμβεί αυτό. Σε καμία χώρα του κόσμου δεν έχει εκλείψει η εγκληματικότης. Η εγκληματικότης πάντα θα υπάρχει, αλλά θα γίνονται αέναες προσπάθειες για τη μείωση της εγκληματικότητας.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Το ερώτημα, λοιπόν, είναι πρώτον αν αυτήν τη στιγμή η χώρα μας έχει αυξημένη εγκληματικότητα σε σχέση με τις άλλες χώρες και, δεύτερον, αν έχει αυξημένη εγκληματικότητα σε σχέση με τον προηγούμενο χρόνο.
Η απάντηση με δυο λόγια είναι ότι η εγκληματικότητα στη χώρα μας είναι πολύ μικρότερη από την εγκληματικότητα των άλλων χωρών της Ευρώπης και τα τελευταία χρόνια βαίνει συνεχώς μειούμενη. Αυτό δεν το χρεώνεται αποκλειστικά η Κυβέρνηση ή η πολιτική ηγεσία του Υπουργείου Δημοσίας Τάξης. Το χρεώνονται όλοι όσοι ασχολούνται με τη δημόσια τάξη. Δηλαδή και η Αστυνομία και η πολιτική ηγεσία και δεν ξέρω ποιοι άλλοι.
Γι' αυτόν το λόγο χαρακτήρισα αυτήν την επερώτηση σήμερα ως επιεικώς ανεπίκαιρη. Αν γινόταν πριν από πέντε ή από τέσσερα χρόνια, θα ήταν επίκαιρη και θα είχε ουσιαστικό περιεχόμενο. Σήμερα δεν έχει κανένα περιεχόμενο στο θέμα της εγκληματικότητος.
Έρχομαι στο δεύτερο θέμα που είναι το θέμα της τρομοκρατίας. Κατ' αρχήν, οφείλω να εκφράσω την ικανοποίησή μου, διότι όλοι οι ομιλητές, από την πλευρά της Νέας Δημοκρατίας, αφιέρωσαν πολύ λίγο χρόνο στο θέμα της τρομοκρατίας. Αυτό πιστεύω ότι αποδεικνύει αυτήν την ακράδαντο πεποίθηση μου ότι όλος ο πολιτικός κόσμος της χώρα αντιμετωπίζει τα γεγονότα με μία υπευθυνότητα. Και έπραξαν πολύ σωστά οι συνάδελφοι της Νέας Δημοκρατίας, που ο καθένας ανέφερε από μία φράση για την τρομοκρατία.
Διότι, αλίμονο, θα ήταν έγκλημα εθνικό αυτήν τη στιγμή που ο Πρωθυπουργός είναι ακόμα στην Αμερική, που είναι πρόσφατη αυτή η συνέντευξη που έγινε στην αμερικάνικη τηλεόραση που ανέμειξε και τον Πρόεδρο της Βουλής κλπ., να συζητάμε και εμείς εδώ μεταξύ μας ότι η τρομοκρατία και υποθάλπεται και κάνει και φτιάχνει. Κι αν εξέλειπαν και αυτές οι μικρές ασφαλώς εκφράσεις του κ. Πολύδωρα περί ολιγωρίας και περί είκοσι ετών του ΠΑΣΟΚ -επτά της Νέας Δημοκρατίας -άρα το ΠΑΣΟΚ έχει μεγαλύτερη ευθύνη για τη μη καταπολέμηση της τρομοκρατίας κλπ. πιστεύω ότι η αντιμετώπιση αυτού του θέματος θα ήταν ιδεώδης σήμερα στη συζήτηση αυτής της επερώτησης. Το κλείνω όμως αυτό το θέμα. 
Έρχομαι στο τρίτο, τη διαφθορά. Δεν ξέρω αν υπάρχει χώρος στην ελληνική κοινωνία που να είναι αμόλυντος από τη διαφθορά. Οι αστυνομικοί είναι και αυτοί άνθρωποι. Σε κάθε κλάδο υπάρχουν και κάποιες εστίες, κάποια μεμονωμένα άτομα που υποπίπτουν σε κάποια αδικήματα που έχουν σχέση με τη διαφθορά. Δηλαδή δεν υπάρχει κανένας δικηγόρος, κανένας γιατρός, κανένας μηχανικός, δεν ξέρω τι, ή κάτι άλλο που να έχει σχέση με τη διαφθορά; Μόνο στην Αστυνομία υπάρχει διαφθορά; Βεβαίως σήμερα μπορώ να πω ότι η διαφθορά στα Σώματα Ασφαλείας βαίνει συνεχώς μειούμενη. Πιστεύω, δηλαδή, ότι έπαιξε ένα σημαντικό ρόλο η ίδρυση του ειδικού σώματος που αποκαλείται Εσωτερικών Υποθέσεων. 
Γι' αυτό, θα έλεγα, λοιπόν, ότι γενικότερα αυτή η επερώτηση που συζητούμε σήμερα όχι μόνο ανεπίκαιρη είναι, αλλά θέλω να πιστεύω ότι έτσι έπρεπε να γίνει από άποψη στρατηγικής, τακτικής, πολιτικής της Νέας Δημοκρατίας, μία επερώτηση για τη δημόσια τάξη. Θα έλεγα ότι υπάρχουν τομείς του κυβερνητικού έργου αρκετοί που θα μπορούσαν να υποστούν έλεγχο από πλευράς Αξιωματικής Αντιπολίτευσης με σοβαρότατο περιεχόμενο. Η προσπάθεια που γίνεται στο Υπουργείο Δημόσιας Τάξης και τα αποτελέσματα που έχει αυτή η προσπάθεια νομίζω ότι δεν επιτρέπει σοβαρό έλεγχο, από πλευράς Αξιωματικής Αντιπολίτευσης, για το Υπουργείο Δημόσιας Τάξης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", ογδόντα μαθητές και τέσσερις συνοδοί-καθηγητές από το Γυμνάσιο Σαππών Ροδόπης. 
Η Βουλή τους καλωσορίζει. 
(Χειροκροτήματα απ' όλες τις πτέρυγες)
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος. 
ΑΝΤΩΝΗΣ ΣΚΥΛΛΑΚΟΣ: Δεν πρέπει όταν συζητούμε για την εγκληματικότητα να ανακατεύουμε και την τρομοκρατία μέσα. Είναι άλλης ποιότητας ζήτημα. 
Εν πάση περιπτώσει, εμείς είμαστε ενάντια στην τρομοκρατία, αλλά δεν συμμετέχουμε στην αντιτρομοκρατική σταυροφορία ή υστερία στην οποία σπεύδουν τα δύο μεγαλύτερα κόμματα με δηλώσεις τους να συντάσσονται. 
Ακούσαμε τον Πρωθυπουργό που είπε, μετά τη συνάντηση με τον Μπους, ότι πρέπει να χτυπηθεί συνολικά η τρομοκρατία για να μην επανέρχεται το πρόβλημα. Τι σημαίνει αυτό το "συνολικά" και ριζικά; Σημαίνει μετά το Αφγανιστάν να πάμε στη Σομαλία, να πάμε στο Ιράκ με τη συμμετοχή και της Ελλάδας, όποιον χαρακτηρίζουν οι πλανητάρχες ότι είναι χώρα που υποθάλπει την τρομοκρατία. 
Επίσης, δεν μας ξεφεύγει από το μυαλό και από τα ιστορικά γεγονότα ότι χρησιμοποιείται ως πρόσχημα η τρομοκρατία για να υπάρξει νομοθεσία, μέτρα, πρακτικές, σε βάρος όχι πραγματικά της τρομοκρατίας, αλλά σε βάρος των ατομικών και πολιτικών δικαιωμάτων. Και όχι να θυμόμαστε τα προβλήματα που μας δημιουργούν οι Αμερικάνοι μόνο όταν δίνονται τέτοιου είδους συνεντεύξεις ή με απρεπές τρόπο εκφράζονται τέτοιου είδους πιέσεις από την πλευρά των Ηνωμένων Πολιτειών. Και όχι να θυμόμαστε ότι υπάρχουν ξένες μυστικές υπηρεσίες μόνο όταν προκύπτουν τέτοια ζητήματα που ενοχλούν την Κυβέρνηση. Επιβεβαιώνονται οι εκτιμήσεις μας και ότι η τρομοκρατία χρησιμοποιείται σαν μοχλός πίεσης και σαν πρόσχημα και ότι οι ξένες υπηρεσίες αλωνίζουν, δεν ξέρω, στην Ελλάδα και αποτελούν και ένα λόγο γιατί δεν μπορεί η Ελληνική Αστυνομία να βρει λύση για την "17 Νοέμβρη".
Δεύτερο θέμα είναι η ασφάλεια του πολίτη και η εγκληματικότητα. Εν πολλοίς χρησιμοποιείται αυτό το υπαρκτό πρόβλημα της εγκληματικότητας και της ασφάλειας του πολίτη για πολιτική κερδοσκοπία και αποπροσανατολισμό. Μεγεθύνεται το πρόβλημα. Δεν είναι τόσο μεγάλο όσο δείχνουν ορισμένα Μέσα Μαζικής Ενημέρωσης. Ταυτόχρονα είναι πολύ άσχημο και επικίνδυνο να ενισχύουμε και εμείς με τη στάση μας και με τις τοποθετήσεις μας την ξενοφοβία. Επανειλημμένως σ' αυτήν την Αίθουσα άκουσα από την πλευρά της Νέας Δημοκρατίας λίγο-πολύ να λένε ότι η αύξηση της εγκληματικότητας οφείλεται στους οικονομικούς μετανάστες. Δεν είναι έτσι τα πράγματα. Παλαιότερα είχαν βγει κάποια στοιχεία από το Υπουργείο Δικαιοσύνης που έδειχναν ότι τα βαρέα εγκλήματα δεν οφείλονται στους οικονομικούς μετανάστες. Οι δράστες είναι Έλληνες.
Πού βρίσκεται το πρόβλημα; Το πρόβλημα, έτσι όπως συζητήθηκε η επερώτηση, είναι το εξής: Περιγράφει η Νέα Δημοκρατία την κατάσταση, σε σχέση με την εγκληματικότητα και όσον αφορά τις προτάσεις λέει ότι δεν είστε ικανοί, δεν παίρνετε τα απαραίτητα μέτρα. 
Τι ξεφεύγει απ' αυτήν την κριτική; Τι δεν πιάνει αυτή η κριτική; Αυτό που δεν αναδεικνύει η Νέα Δημοκρατία, αλλά δεν αναδεικνύει και το ΠΑΣΟΚ, δεν το ομολογεί η Κυβέρνηση, είναι τι θα γίνει με τις κοινωνικές αιτίες που αυξάνουν την εγκληματικότητα. Μπορεί τα τελευταία χρόνια να υπήρξαν ίσως κάποια αποτελέσματα, αλλά πολύ φοβόμαστε ότι είναι περιστασιακά, διότι οι ίδιες οι αρνητικές κοινωνικές εξελίξεις, το μεγάλωμα της ανεργίας, της φτώχειας, της περιθωριοποίησης, η νέα τάξη πραγμάτων και οι επεμβάσεις, οι άλλες ιμπεριαλιστικές χώρες που δημιουργούν κύματα προσφύγων, η παραπέρα κατάρρευση, λόγω "δημοκρατικών" μεταρρυθμίσεων, των οικονομιών στις γειτονικές χώρες θα οδηγεί όλο και σε μεγαλύτερα προβλήματα μετανάστευσης. Αν δεν αντιμετωπιστούν αυτά τα ζητήματα, θα μπαίνει ζήτημα για το αν είναι ικανός ο Υπουργός, αν είναι σωστοί οι Αρχηγοί, δηλαδή θα μπαίνουμε σε ζητήματα μόνο λειτουργικά, που όσο και αν βελτιωθούν δεν αντιμετωπίζεται το πρόβλημα της εγκληματικότητας.
Έρχομαι τώρα στα λεγόμενα λειτουργικά προβλήματα, που αφορούν αυτές καθαυτές τις αστυνομικές υπηρεσίες και τις υπηρεσίες του Υπουργείου. Υπάρχει πρόβλημα διαφθοράς; Υπάρχει. Περιορίστηκε εν μέρει από την υπηρεσία; Εύχομαι η υπηρεσία εσωτερικών υποθέσεων να έχει περισσότερα αποτελέσματα. Εκ των πραγμάτων όμως, θα είναι κατασταλτικού περιεχομένου και περιορισμένου χαρακτήρα. Το βλέπουμε και σε άλλες χώρες, που έχουν τέτοιου είδους υπηρεσίες από πάρα πολλά χρόνια και μερικώς αντιμετωπίζεται το πρόβλημα.
Υπάρχει ένα κεντρικό πολιτικό ζήτημα. Όσο με την ιδεολογία και την πολιτική που εφαρμόζεται απ' τα δύο μεγαλύτερα κόμματα κυρίως, που είναι η κυρίαρχη άποψη, υποχωρεί η κοινωνική αλληλεγγύη και τα ιδανικά υποχωρούν υπέρ του ατομισμού, δηλαδή έχουν εξαλειφθεί από την κουβέντα μας και την πολιτική, αλλά και στα μέσα ενημέρωσης αυτό που λέμε ανιδιοτέλεια, κοινωνική αλληλεγγύη, ακεραιότητα και θεωρείσαι βλαξ "αν δεν τα πιάνεις" αν δεν εκμεταλλεύεσαι τη θέση σου, τόσο θα είναι πολύ δύσκολα τα πράγματα και γι' αυτούς που θέλουν να αντιμετωπίσουν την διαφθορά. Κάτι τέτοιο υπάρχει στις δημόσιες υπηρεσίες και σε τμήματα του μηχανισμού των αστυνομικών δυνάμεων. 
Δεύτερο ζήτημα παραμένει σε μεγάλο βαθμό ο προσανατολισμός, όχι όπως στο παρελθόν -δεν κάνουμε καμία σύγκριση με το παρελθόν- των Σωμάτων Ασφαλείας στην καταστολή, όχι του εγκλήματος, αλλά σε παρακολουθήσεις κοινωνικών οργανώσεων, συνδικαλιστικών οργανώσεων. Όσο και να το αρνηθείτε, κύριε Υπουργέ, κάθε τόσο σας τηλεφωνούμε ότι βρέθηκαν οι τάδε που παρακολουθούσαν, που μάζευαν στοιχεία και ρωτούσαν για το ποιοι συμμετέχουν σ' αυτές τις εκδηλώσεις και ποιοι στις άλλες. Επανειλημμένα γίνεται αυτό, όπως και η χρησιμοποίηση των ΜΑΤ, των δυνάμεων καταστολής. 
Τρίτο ζήτημα που πρέπει να αντιμετωπιστεί για να είναι αποτελεσματική η Αστυνομία. Δεν λέω ότι είμαστε όπως πριν από τη χούντα, πριν από τη δικτατορία. Έχουν γίνει βήματα, αλλά υπάρχουν πάρα πολλά που πρέπει να γίνουν για τον εκδημοκρατισμό συνολικά του καθεστώτος.
Έτσι όπως λειτουργεί αυτή η στρατιωτικοποίηση κι αυτή η λογική της ιεραρχίας, δεν τολμά ο άλλος, και έντιμος να είναι, να κάνει καταγγελία για διεφθαρμένους προϊσταμένους του. Τολμά; Είσθε γνώστης, κύριε Υπουργέ -σας έδωσα και τις συγκεκριμένες φωτογραφίες- για έναν αστυνομικό -δεν είναι ανάγκη να πούμε το όνομά του- που κατήγγειλε έναν άλλον για βασανισμό κρατουμένου και τιμωρείται αυτός ο άνθρωπος. Ποιος άλλος θα τολμήσει να καταγγείλει για διαφθορά.
Πρέπει να παρθούν συγκεκριμένα μέτρα διαπαιδαγώγησης, αλλά και γενικά για όλη τη λειτουργία του μηχανισμού, για το πώς πρέπει να λειτουργήσει. Εδώ ακόμη και ο συνδικαλισμός περπάτησε μετ΄ εμποδίων και επί ΠΑΣΟΚ και επί Νέας Δημοκρατίας και δεν ολοκληρώθηκε η συνδικαλιστική δράση -η πλήρης ελευθερία- στα πλαίσια βέβαια του ότι είναι Αστυνομικό Σώμα, έτσι όπως θα έπρεπε να έχει προχωρήσει. 
ΙΩΑΝΝΗΣ ΚΕΦΑΛΟΓΙΑΝΝΗΣ: Εμείς την προχωρήσαμε, την αποδεχθήκαμε.
ΑΝΤΩΝΗΣ ΣΚΥΛΛΑΚΟΣ: Πώς την προχωρήσατε; Τους αποτάσσατε. Ούτε το ΠΑΣΟΚ έπαιρνε πίσω τους συνδικαλιστές. Επιβλήθηκε ο συνδικαλισμός. Την αλήθεια να λέμε. Επιβλήθηκε ο συνδικαλισμός από τους ίδιους τους εργαζόμενους στο χώρο των Σωμάτων Ασφαλείας. Έτσι είναι, κύριε Υπουργέ, και βλέπω ότι συμφωνείτε.
Ένα τρίτο θέμα είναι η οικονομική ανέχεια. Όταν δεν μπορεί να ζήσει ο άλλος και υπάρχει οικονομική ανέχεια, το κλίμα εύκολα μπορεί να γλιστρήσει. Πρέπει, λοιπόν, να αντιμετωπιστούν όλα αυτά τα ζητήματα και να ικανοποιηθούν τα εργασιακά και μια σειρά από άλλα ζητήματα. Εμείς τοποθετούμαστε ακόμη μία φορά, λέγοντας ότι με ασπιρίνες δεν λύνεται το πρόβλημα. Πρέπει να εφαρμοστεί η εργατική νομοθεσία και για τις υπερωρίες και για αργίες και για τα νυχτερινά, να δοθούν τα βαριά και ανθυγιεινά, θα προχωρήσουν με τροπολογία οι μισθολογικές προαγωγές και στην πράξη θα δούμε το ωράριο. Είπατε ότι το λύσατε, αλλά στην πράξη θα είναι πολύ δύσκολο να εφαρμοστεί. Πρακτικά είναι αδύνατο να εφαρμοστεί, παρά τις υποσχέσεις που δώσατε. 
Τελειώνω με το εξής: Κύριε Υπουργέ, διαβάσαμε στο "ΒΗΜΑ" για την κοινοτική αστυνόμευση. Πολύ ανησυχούμε για τα μέτρα αυτά, διότι βλέπουμε ότι προσπαθείτε να χρησιμοποιήσετε δήμους -άλλες οργανώσεις, Τοπική Αυτοδιοίκηση- την κοινωνία τοπικά. Μπορεί αυτά τα μέτρα να οδηγήσουν σε μία αύξηση και κοινωνικοποίηση του χαφιεδισμού και της παρακολούθησης. Εξαρτάται βεβαίως και από την πολιτική βούληση, αλλά επειδή έχουμε κακοπάθει από αυτά, γι΄ αυτό και ανησυχούμε και φοβόμαστε ότι είναι προς το χειρότερο και όχι προς το καλύτερο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε, μπορώ να κάνω μία μικρή παρέμβαση και να προηγηθώ των συναδέλφων;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ως πρώην Υπουργός;
ΙΩΑΝΝΗΣ ΚΕΦΑΛΟΓΙΑΝΝΗΣ: Μάλιστα, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν συμφωνεί ο κύριος Υπουργός και το δέχονται οι συνάδελφοι κατά παρέκκλιση του Κανονισμού, αντί για το τέλος να πείτε δυο λόγια τώρα. Συμφωνείτε;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Εγώ δεν έχω αντίρρηση. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΙΩΑΝΝΗΣ ΚΕΦΑΛΟΓΙΑΝΝΗΣ: Δυο λέξεις θα πω μόνο, κυρία Πρόεδρε.
Η Κυβέρνηση φαίνεται ότι μας έχει πλέον συνηθίσει στο να δίνει την εντύπωση στον ελληνικό λαό ότι κυβερνάει με τις στατιστικές και τις δημοσκοπήσεις παραβλέποντας την πραγματικότητα. Έτσι προκάλεσε σήμερα τη Βουλή ο κύριος Υπουργός της Δημόσιας Τάξης, όταν υποστηρίζει ότι η Ελλάς δεν μπορεί να συγκριθεί με καμιά άλλη χώρα στην Ευρώπη στον τομέα της εγκληματικότητας.
Φαίνεται όμως ότι τα στοιχεία που έχετε στη διάθεσή σας, κύριε Υπουργέ, δεν είναι τα πραγματικά. Εγώ θα θέσω ορισμένα προβλήματα, που αντιμετωπίζει ο απλός πολίτης στην καθημερινή ζωή του, διότι τα υπόλοιπα θέματα τα ανέλυσαν διεξοδικά και εμπεριστατωμένα οι συνάδελφοι της Νέας Δημοκρατίας, που προηγήθηκαν εμού.
Κύριε Υπουργέ, υπάρχουν περιοχές στην πρωτεύουσα της χώρας, στην Αθήνα, όπου όχι μόνο δεν μπορούν να ζήσουν Έλληνες πολίτες, αλλά δεν μπορούν ούτε να τα διαβούν. Είναι δυνατόν, λοιπόν, να υποστηρίζετε, κύριε Υπουργέ, ότι η χώρα μας είναι ασφαλής χώρα και την εγγυάται η πολιτική της Κυβέρνησης, όταν περιοχές της πρωτεύουσας της χώρας και πολλές περιοχές εις ολόκληρον την επικράτεια είναι άβατες για τους Έλληνες πολίτες; Εάν ήμουν Υπουργός Δημόσιας Τάξης και υπήρχε αυτό το φαινόμενο δεν θα είχα τουλάχιστον την έπαρση να υποστηρίζω όσα υποστηρίξατε μέσα στη Βουλή.
Δεύτερον, οι ληστείες τραπεζών. Οι ληστείες που γίνονται σ' αυτή τη χώρα, δεν υπήρχαν στο παρελθόν. Σήμερα, έχουν καταντήσει δελτίο καιρού. 'Όπως τα Μέσα Μαζικής Ενημέρωσης ενημερώνουν για την πορεία του καιρού, ενημερώνουν τους Έλληνες πολίτες για την πορεία των ληστειών καθημερινά. Αυτό δεν είναι εγκληματική πράξη; 
Οι κλοπές. Ο αριθμός είναι απροσδιόριστος. 
ΦΟΙΒΟΣ ΙΩΑΝΝΙΔΗΣ: Να ζήσουν και οι κλέφτες!
ΙΩΑΝΝΗΣ ΚΕΦΑΛΟΓΙΑΝΝΗΣ: Εάν πάμε με την άποψη και τη λογική του κ. Ιωαννίδη, σωστό είναι. Να ζήσουν και οι κλέφτες! Αλλά θα ήταν προτιμότερο να ζητήσουν βοήθεια απ' αυτούς που υφίστανται τις καθημερινές κλοπές και είναι βέβαιο ότι θα τους βοηθούσαν, παρά να γίνονται αυτές οι κλοπές. 
Τέταρτον. Οι θερινές κατοικίες έχουν καταργηθεί. Δεν το έχετε ακούσει αυτό; Εγώ σαν γιατρός είχα πολλούς συναδέλφους που είχαν στο Λεκανοπέδιο της Αττικής παραθαλάσσιες κατοικίες, μονοκατοικίες, για παραθερισμό. Δεν πάνε ούτε τα Σαββατοκύριακα, δεν πάνε τα καλοκαίρια από φόβο αλλά και διότι ό,τι επίπλωση και να κάνουν στο σπίτι, ό,τι μηχανήματα και να βάλουν σ' αυτό, το ληστεύουν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Πάντως, με την πολιτική αυτή που ακολουθείτε δεν δίνετε το αίσθημα της ασφάλειας του πολίτη, που έχει δικαίωμα ο Έλληνας πολίτης στη χώρα του να αισθάνεται ασφαλής. Και αυτό το λέω όχι με κακή πρόθεση, αλλά γιατί πρέπει να πάρετε μέτρα γιατί πρέπει αυτό το αίσθημα ασφάλειας να το νιώσει ο πολίτης. Στις παραμεθόριες περιοχές, υπάρχει αυτό το αίσθημα ασφαλείας. Θα σας δώσω και ένα τελευταίο παράδειγμα. Υπάρχει σήμερα Έλληνας πολίτης το καλοκαίρι να κοιμηθεί με ανοιχτό το παράθυρό του σε οποιοδήποτε μέρος της Ελλάδος; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, τελειώνετε.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κυρία Πρόεδρε.
Εγώ μεταφέρω τη φωνή του απλού πολίτη στην Αίθουσα αυτή. Αυτή είναι η αγωνία του πολίτη. Η επερώτησή μας αυτή την πρόθεση έχει, να πει στην Κυβέρνηση ότι δεν μπορεί να υποστηρίζει πράγματα που απέχουν πολύ από την πραγματικότητα και να πάρει επιτέλους μέτρα που να εμπεδώνει το αίσθημα ασφάλειας στους πολίτες .
Επίσης, θα ήθελα να πω, κυρία Πρόεδρε...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, σας παρακαλώ, έχουμε παρέκκλιση του Κανονισμού. Να μην το παρακάνουμε.
ΙΩΑΝΝΗΣ ΚΕΦΑΛΟΓΙΑΝΝΗΣ: Ένα λεπτό μόνο. 
Θα ήθελα όμως να ήταν και ο κύριος Υπουργός εδώ, για να αναφερθώ στο θέμα της τρομοκρατίας. Για το θέμα της τρομοκρατίας η Ελλάδα υφίσταται εκβιασμούς και διαπομπεύεται διεθνώς, διότι δεν υπήρξε μέχρι σήμερα μια αντιμετώπιση από την πλευρά της Κυβέρνησης. Χθες ο κύριος Υπουργός σε μια τηλεοπτική εκπομπή είπε "αυτοί οι ξοφλημένοι κοινωνικά, πολιτικά". Αν είναι ξοφλημένοι, και αν έχει τα στοιχεία, τα οποία του καταγγέλλουν, γιατί δεν προχωρεί ο κύριος Υπουργός στις συγκεκριμένες πράξεις;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, μην ανοίγετε τόσο μεγάλο θέμα σ' αυτό το σημείο της επερώτησης. Ολοκληρώστε παρακαλώ.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα σεβαστώ την άποψή σας και θα κλείσω, κυρία Πρόεδρε.
Κύριε Υπουργέ, ο Έλληνας πολίτης δεν αισθάνεται ασφαλής στη χώρα μας.
Θα επαναλάβω αυτό που είπα και την προηγούμενη φορά, ότι δηλαδή οικοδομείται μία Ελλάδα, που σε λίγο καιρό δεν θα ανήκει στους Έλληνες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στο στάδιο των δευτερολογιών. 
Το λόγο έχει ο κ. Μαρκογιαννάκης.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Τόσο ο κύριος Υπουργός, ο οποίος ήταν απών κατά την ανάπτυξη της επερώτησης, όσο και ο Κοινοβουλευτικός Εκπρόσωπος του ΠΑΣΟΚ, ο οποίος και αυτός ήταν απών, όταν τουλάχιστον εγώ βρισκόμουν στο Βήμα ούτε λίγο ούτε πολύ μας μάλωσαν κιόλας γιατί κάναμε αυτήν την επερώτηση. Τη χαρακτήρισαν ανεπίκαιρη και μας είπε ο κύριος Υπουργός "για όνομα του Θεού, ας μη λέγονται αυτά τα πράγματα, κάνετε κακό στον τόπο". Κάτι τέτοιο περίπου είπε και άρχισε να μας παραθέτει διάφορα στοιχεία. Αλλά, πάλι απουσιάζει ο κ. Χρυσοχοϊδης, με αποτέλεσμα τα ερωτήματα, τα οποία θα τεθούν, και πάλι θα παραμείνουν αναπάντητα από τον ίδιο, που στη συνέχεια προφανώς και θα δευτερολογήσει. 
Θέλω να πιστεύω ότι ήταν υποκριτική η τοποθέτησή του και ότι, ενώ γνωρίζει την πραγματικότητα, άλλα μας λέει εδώ. Διότι, αν δεν γνωρίζει την πραγματικότητα και αν πιστεύει αυτά τα οποία μας είπε προηγουμένως, τότε οφείλω να πω ότι είναι μακράν νυχτωμένος. 
Μας είπε, λοιπόν, ο κύριος Υπουργός τη Δημόσιας Τάξης ότι η εγκληματικότητα στην Ελλάδα βρίσκεται αυτήν τη στιγμή εκεί που ήταν το 1990. Μπορεί οι στατιστικές σας, κύριε Χρυσοχοϊδη, να λένε αυτό το πράγμα, αλλά εγώ θα θέσω συγκεκριμένα ερωτήματα: Ρώτησε προηγουμένως ο κ. Κεφαλογιάννης αν είναι δυνατόν σήμερα κάτοικος των Αθηνών να έχει εξοχικό σπίτι οπουδήποτε στην Ελλάδα, να μην έχει φύλακα και να ελπίζει ότι θα πάει να το βρει κάποιο Σαββατοκύριακο και να είναι όπως το άφησε το προηγούμενο. 
Τα ναρκωτικά, επίσης, βρίσκονται σε έξαρση, ναι ή όχι; Παρατηρείται ύφεση στο πρόβλημα των ναρκωτικών; Οι ληστείες τραπεζών είναι σε ύφεση ή καθημερινά διαβάζουμε και ακούμε ότι γίνονται δύο και τρεις και τέσσερις και πέντε ληστείες, με λεία πολλές φορές εκατοντάδες εκατομμύρια; 
Όσον αφορά στο οργανωμένο έγκλημα, ομολογήσατε και ο ίδιος προηγουμένως, ότι συνεχώς αυξάνεται. 
Η ύπαιθρος αυτήν τη στιγμή χειμάζεται και είναι στη διάθεση του κάθε κακοποιού, ναι ή όχι; 
Είναι γεγονός ότι το πρόβλημα της λαθρομετανάστευσης- που αυτή καθαυτή η λαθραία είσοδος είναι αδίκημα- αλλά και οι παραπέρα παρενέργειες είναι εντονότερες από κάθε άλλη στιγμή; 
Επίσης, αυτό που ακούστηκε και από μένα στην πρωτολογία μου, αλλά και από τον κ. Κεφαλογιάννη προηγουμένως και από τους άλλους συναδέλφους, ότι υπάρχουν περιοχές στην Ελλάδα σήμερα -και να μας πείτε αν ήταν το 1990- όπου ο Έλληνας πολίτης ουσιαστικά δεν μπορεί να πάει και πολλές φορές ούτε η Αστυνομία μπορεί να πλησιάσει, είναι αλήθεια ναι ή όχι;
Πώς χαρακτηρίζετε τα επεισόδια που έγιναν την Πρωτοχρονιά στην Πλατεία Συντάγματος, όπου συνεπλάκησαν σοβαρά και οργανωμένα για πρώτη φορά αντίπαλες ομάδες ξένων εθνικοτήτων λαθρομεταναστών;
Όλα αυτά, κύριε Χρυσοχοΐδη, κύριε Υπουργέ της Δημόσιας Τάξης, σας κάνουν να πιστεύετε ότι πραγματικά έχουμε μείωση της εγκληματικότητας και ότι η ίδια κατάσταση ήταν το 1990; Έτσι ήταν η Ελλάδα το 1990; Ήσασταν Βουλευτής και τότε και, ασφαλώς, δεν νομίζω καν να πιστεύετε ότι έχει καμία σχέση η μια εποχή με την άλλη. 
Αν θέλουμε να μπορούμε να αντιμετωπίσουμε την κατάσταση, θα πρέπει και να τη γνωρίζουμε και να είμαστε ειλικρινείς, τουλάχιστον όταν συζητάμε μέσα σε αυτήν την Αίθουσα.
Κύριοι συνάδελφοι, ο κύριος Υπουργός της Δημόσιας Τάξης -και λυπάμαι βαθύτατα γι' αυτό- επεκαλέσθη την επιτυχία της Ελληνικής Αστυνομίας να συλλάβει κάποιους κακοποιούς προχθές, που έκαναν μια απαγωγή, για να τονίσει την αποτελεσματικότητά της. Τονίστε, λοιπόν, κύριε Χρυσοχοϊδη, και το πρόβλημα εκείνων οι οποίοι δεν έχουν συλληφθεί. Κάντε ένα σχόλιο, αν νομίζετε ότι μπορείτε να κάνετε, για την ιστορία του Πάσσαρη ή για τους δεκάδες ασύλληπτους, σοβαρούς κακοποιούς, οι οποίοι έχουν κάνει δολοφονίες -έχω μια ολόκληρη λίστα εδώ, αν θέλετε να σας τη δώσω- τον τελευταίο καιρό και παραμένουν οι δολοφόνοι ασύλληπτοι.
Μας είπατε για το θέμα της διαφθοράς ότι "ξέρετε ιδρύσαμε Υπηρεσία Εσωτερικών Υποθέσεων και σώθηκε η Αστυνομία". Κατ' αρχάς, εγώ δεν λέω -αιρέτω απ' εμού τέτοιες σκέψεις- ότι οι Έλληνες αστυνομικοί είναι στο σύνολό τους διεφθαρμένοι. Τα φαινόμενα, όμως, είναι εντονότερα σήμερα από κάθε άλλη φορά και δυστυχώς μέρα με τη μέρα γίνονται ακόμα εντονότερα.
Το ότι υπάρχει υπηρεσία εσωτερικών υποθέσεων που εκ των υστέρων αποκαλύπτει και οδηγεί στην τιμωρία κάποιους απ' αυτούς, σημαίνει ότι λύσατε το πρόβλημα; Πότε άλλοτε αξιωματικοί κατ' εξακολούθηση ασχολούνταν στη Μυτιλήνη, στη Χαλκίδα, και αλλού με εμπορία ναρκωτικών; Πότε άλλοτε Έλληνας αξιωματικός κυκλοφορούσε επί δυο ολόκληρα χρόνια με κλεμμένο αυτοκίνητο και τυχαίως συνελήφθη στη Χαλκίδα; 
Αυτά, κύριε Υπουργέ, σας πείθουν ότι η εγκληματικότητα έχει επιτέλους παταχθεί και έχει μειωθεί καθ' οιονδήποτε τρόπο; Μας φέρατε, λοιπόν, το παράδειγμα της επιτυχίας της σύλληψης των προχθεσινών απαγωγέων και νομίζετε ότι λύθηκε το πρόβλημα. Μα δεν είναι έτσι. Αν νομίζετε ότι είναι μείωση της εγκληματικότητας, επειδή άλλαξαν τα δεδομένα χαρακτηρισμών κάποιων πράξεων από κακούργημα σε πλημμέλημα ή από πλημμέλημα σε κακούργημα ή γιατί δεν πηγαίνει πλέον ο Έλληνας να καταγγείλει, αφού ξέρει ότι είτε καταγγείλει είτε όχι ίδιο είναι το αποτέλεσμα; Νομίζετε ότι έτσι μειώθηκε η εγκληματικότητα; Το αίσθημα ανασφάλειας είναι εντονότατο και πάρτε το χαμπάρι. Ο ναρκισσισμός δεν οδηγεί πουθενά. Πρέπει να είμαστε ειλικρινείς για να μπορούμε να αντιμετωπίσουμε το πρόβλημα. Και εμείς έχουμε διάθεση συμπαράστασης. 
Είπατε για τα προβλήματα των αστυνομικών. Ρώτησα στην τοποθέτησή μου αν αυτή η περίφημη βελτιωτική πρόταση, η οποία αίρει κάποιες αδικίες οι οποίες υπάρχουν και πρόκειται να κατατεθεί ως τροπολογία για την οποία έχουν δεσμευθεί συναρμόδιοι Υπουργοί ότι εντός του Ιανουαρίου θα κατατεθεί -είχε μάλιστα λεχθεί ότι θα κατατίθετο στο νομοσχέδιο του Υπουργείου Εθνικής Άμυνας όπως είχε δοθεί κάποια υπόσχεση- θα κατατεθεί τελικά. Πότε θα την φέρετε επιτέλους; 
Έρχομαι επίσης σε ένα άλλο θέμα, το οποίο είναι υπαρκτό. Γιατί κύριε Υπουργέ της Δημόσιας Τάξης τους πολιτικούς υπαλλήλους του Υπουργείου σας τους έχετε αποπαίδια; Αυτοί οι άνθρωποι καλώς ή κακώς είναι υπάλληλοι του κράτους, είναι υπάλληλοι του Υπουργείου Δημοσίας Τάξης και είναι οι αμειβόμενοι με τα πλέον ελάχιστα. Γλίσχρος ο μισθός τους. Τους έχετε και εργάζονται σε κάτι κοντέϊνερς κάτω από απαράδεκτες συνθήκες τώρα με το χειμώνα σε κατάσταση πολικού ψύχους. Δεν συνέρχονται τα συμβούλια κρίσεων διότι εκείνοι οι οποίοι πρόκειται να προαχθούν αυτήν τη στιγμή δεν σας είναι αρεστοί. Εδώ και ένα έτος έχει να γίνει συμβούλιο. Δεν υπάρχει διεύθυνση σ' αυτήν την υπηρεσία. Γιατί, λοιπόν, τους αντιμετωπίζετε κατ' αυτόν τον τρόπο; 
Όσον αφορά τους συνοριοφύλακες το πρόβλημα τους δίνει η μονιμοποίηση. Τους έχετε υποσχεθεί ότι θα τους τακτοποιήσετε και πράγματι μου είπατε να συμφωνήσει και η Νέα Δημοκρατία επ' αυτού. Η Νέα Δημοκρατία θα συμφωνήσει παρά το γεγονός ότι είναι γνωστό ότι υπάρχουν προβλήματα συνταγματικής υφής, τα οποία εύχομαι να παρακάμψετε. 
ΦΟΙΒΟΣ ΙΩΑΝΝΙΔΗΣ: Πώς να παρακαμφθούν;
ΧΡΗΣΤΟΣ ΜΑΡΚΟΓΙΑΝΝΑΚΗΣ: Με την έννοια ότι θα βρεθεί συνταγματικά σωστή λύση. Διότι οι άνθρωποι είναι συμβασιούχοι. Αλλά ο Υπουργός τους υπόσχεται ότι το θέμα θα το τακτοποιήσει και θα μονιμοποιηθούν. 
Τέλος θα ήθελα να κάνω μια παραίνεση. Κάποτε υπήρχε χωροφυλακή και αστυνομία πόλεων. Παρά τους τριγμούς που δημιουργήθηκαν συνενώθηκαν. Και τώρα προχωράνε, όπως προχωράνε. Γιατί όμως πάτε να δημιουργήσετε μια διπλή αστυνομία, μια δεύτερη αστυνομία, τους ειδικούς φρουρούς. Είναι καλοί και άξιοι, προσφέρουν, αλλά την ίδια δουλειά θα μπορούσαν να την κάνουν και οι άνδρες που είναι ενταγμένοι στην Ελληνική Αστυνομία.
Δημιουργείτε σιγά - σιγά ένα δεύτερο αστυνομικό σώμα, το οποίο βρίσκεται σε μερικές μάλιστα περιοχές σε έντονη αντιδικία με τους υπηρετούντες στην Ελληνική Αστυνομία. Επίσης δημιουργούνται και ορισμένα άλλα παρατράγουδα, αλλά δεν είναι του παρόντος να τα πούμε εδώ. Κατ' ιδίαν ίσως χρειαστεί να ενημερωθείτε. Μη συνεχίσετε. Αν μπορέσετε να τους εντάξετε αυτούς μέσα στην Ελληνική Αστυνομία με κάποια εκπαίδευση. Μέσα από τους κόλπους της Ελληνικής Αστυνομίας να υπάρχει ένα ειδικό τμήμα, το οποίο όμως θα αποτελείται από αστυφύλακες, θα έχει τις υποχρεώσεις και τα δικαιώματα του αστυφύλακα και θα προσφέρει τις ίδιες υπηρεσίες. Δεν είναι ανάγκη να είναι κάτι το ξεχωριστό, να δημιουργείτε ένα σώμα πραιτοριανών έτσι το βλέπουν οι υπόλοιποι ότι απολαμβάνουν κάποιων ειδικών μεταχειρίσεων και στο τέλος να καταλήξουμε να υπάρχει μια αντιπαλότητα, η οποία δεν θα συμβάλει στην πάταξη της εγκληματικότητας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τον λόγο έχει ο κ. Δαβάκης.
ΑΘΑΝΑΣΙΟΣ ΔΑΒΑΚΗΣ: Κυρία Πρόεδρε, τόση ώρα που αναλύεται η επερώτησή μας προς την πολιτική ηγεσία του Υπουργείου Δημοσίας Τάξεως έχουν εκτεθεί τα περισσότερα θέματα, τα οποία απασχολούν και απαρτίζουν το καυτό ζήτημα της εγκληματικότητας και εκ μέρους της πολιτικής ηγεσίας του Υπουργείου αντιπαρατέθησαν ορισμένα ζητήματα, τα οποία προσπαθούν να καλύψουν αυτήν τη νοσηρή κατάσταση.
Προσωπικά πιστεύω ότι τα τελευταία χρόνια έχουν γίνει σημαντικά βήματα στο χώρο της Ελληνικής Αστυνομίας και πρέπει όλοι να το αποδεχθούμε. Θεωρώ όμως από την άλλη μεριά ότι έχουμε ένα έγκλημα, που είναι, όπως πολύ σωστά απεκλήθη από τον Κοινοβουλευτικό μας Εκπρόσωπο, τον κ. Πολύδωρα, "ειδικού ενδιαφέροντος". Πρόκειται για ένα έγκλημα, που μπορεί να μεταλλάσσεται συνέχεια, ούτως ώστε οποιαδήποτε βήματα κι αν γίνονται επί τα βελτίω στο χώρο της Ελληνικής Αστυνομίας, να καθίστανται ανίκανα να το αντιμετωπίσουμε.
Πιστεύω ότι υπάρχει εκσυγχρονισμός σε υλικοτεχνικό δυναμικό. Θεωρώ όμως ότι δεν είναι αυτού του μεγέθους, ούτως ώστε να μπορέσει να αντιμετωπίσει αυτό το ειδικού ενδιαφέροντος ζήτημα. Μπορεί, κύριε Υπουργέ, να έχουν έρθει καινούρια αστυνομικά αυτοκίνητα στην Αστυνομική Διεύθυνση Λακωνίας, αλλά δεν μπορώ να δεχθώ να γίνονται περιπολίες μόνο από τον οδηγό του περιπολικού αυτοκινήτου, χωρίς να υπάρχει και δεύτερος αστυνομικός, ο οποίος θα απαρτίζει το πλήρωμα. Δεν μπορεί ένας αστυνομικός να περιπολεί μόνος του και να είναι και οδηγός και περιπολία.
Υπάρχει εκσυγχρονισμός σε ορισμένα άλλα ζητήματα, αλλά δεν μπορεί, όπως προελέχθη από τον κ. Μαρκογιαννάκη, οι ειδικοί φρουροί, που αποτελούν ένα νέο σώμα στην Ελληνική Αστυνομία να είναι ειδικής κατηγορίας, αποξενωμένοι από το υπόλοιπο σώμα της Ελληνικής Αστυνομίας. Υπάρχει πρόβλημα φρουράς, υπάρχει πρόβλημα σκοπιάς στην Αστυνομική Διεύθυνση Λακωνίας και θα έλεγα ότι αυτούς τους ανθρώπους που έχουν προσληφθεί τα τελευταία δύο χρόνια θα μπορούσατε να τους χρησιμοποιήσετε, για να κάνουν υπηρεσία σκοπιάς. Υπάρχει έντονο πρόβλημα προσωπικού.
Ένα ζήτημα το οποίο, πιστεύω, θα έπρεπε να δείτε είναι η εξίσωση των μη παραγωγικών αστυνομικών με τους αστυνομικούς, οι οποίοι μπαίνουν τώρα από τις πανελλήνιες εξετάσεις. Δεν μπορούμε να χρησιμοποιούμε στο Σώμα της Ελληνικής Αστυνομίας αστυνομικούς δύο ταχυτήτων. Και αυτό θα μπορούσε να γίνει ακόμα και στο ζήτημα των ανακριτικών καθηκόντων. Με ένα ταχύρυθμο σεμινάριο μπορούν και οι μη παραγωγικοί αστυνομικοί να προβαίνουν σε ανακρίσεις, όταν υπάρχει αυτό το πρόβλημα προσωπικού. 
Θα ήθελα επίσης να επιστήσω την προσοχή σας -και να το δείτε- στο ζήτημα του γραφείου Τύπου της Ελληνικής Αστυνομίας. Υπήρξε μια σωστή κίνηση στο να υπάρξει ένας εκπρόσωπος Τύπου της Ελληνικής Ατυνομίας. Ατόνησε απ' ό,τι βλέπω αυτό. Θεωρώ ότι θα έπρεπε να υπάρχει και να υπάρχουν και κατά τόπους γραφεία Τύπου της Ελληνικής Αστυνομίας. 
Τελειώνω με το ζήτημα της διαφθοράς -όσο μπορώ στα τελευταία λεπτά που μου μένουν. Είναι ένα θέμα που σαν καρκίνωμα, όπως προείπα, κατατρύχει τις σάρκες της Ελληνικής Αστυνομίας, κάνει μεταστάσεις κλονίζοντας το ηθικό των Ελλήνων αστυνομικών.
Δεν ήσαστε, όταν χρησιμοποίησα έγγραφο της Ενώσεως Ελλήνων Αστυνομικών Λακωνίας. Υπάρχουν συγκεκριμένα κρούσματα διαφθοράς και πρέπει να βρουν σύντομα τη λύση τους και τη διαλεύκανσή τους. Δεν μπορεί ο Έλληνας αστυνομικός να φέρει στην πλάτη του το βάρος της ύποπτης ισοπέδωσης, που κάποιοι επίορκοι συνάδελφοί του δημιουργούν. Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βασιλείου.
ΘΕΟΦΙΛΟΣ ΒΑΣΙΛΕΙΟΥ: Κυρία Πρόεδρε, θα περίμενα από τον μειλίχιο και προσεκτικό Υπουργό να κατανοήσει περισσότερο το νόημα και το περιεχόμενο της επερώτησής μας. 
Κύριε Υπουργέ, ασφαλώς και δεν συζητούμε για όσα θετικά έχουν γίνει μέχρι σήμερα. Η απονομή ευσήμων ασφαλώς είναι δείγμα για όλους μας πολιτικού πολιτισμού. Όμως αποτελεί αυτονόητο καθήκον μας να γίνει. Και κριτικάρονται οι παραλείψεις μας στον τομέα ή κριτικάρονται πράξεις, οι οποίες διαμορφώνουν αρνητικό κλίμα, αρνητικές συμπεριφορές.
Είναι μαθηματικά βέβαιο, κύριε Υπουργέ -και εσείς το ξέρετε από την περιφέρειά σας, το ίδιο και ο κύριος Υφυπουργός, όλοι μας το ξέρουμε- ότι η περιφέρεια στενάζει από τους κακοποιούς λαθρομετανάστες. Αυτό δεν μπορεί να το αμφισβητήσει κανείς.
Αυτό που προσφυώς ελέχθη, ότι οι Έλληνες πολίτες στα κέντρα και στις περιφέρειες απολάμβαναν ήσυχοι τον ύπνο τους με ανοικτά παράθυρα, δεν είναι μόνο σχήμα λόγου, είναι μία πραγματικότητα. Σήμερα οδηγείται ο Έλληνας πολίτης της περιφέρειας, κυρίως των συνόρων, σε αυτοδικία, εξαιτίας του ότι αισθάνεται ότι ο νόμος δεν εφαρμόζεται, δεν επιβάλλεται, δεν βρίσκει άνθρωπο να τον επιβάλει και να τον εφαρμόσει. 
Αναφορικά τώρα με την εγκληματικότητα θέλω να πω το εξής: Κύριε Υπουργέ, καταγράφεται η εγκληματικότητα σε όλη της την έκταση; Πόσες υποθέσεις έχουν παραμείνει στο αρχείο ως ανεξιχνίαστες; Ο Έλληνας πολίτης για κλοπές, για διαρρήξεις, για οτιδήποτε άλλο του συμβαίνει, προσφεύγει στην Αστυνομία; Ξέρει εκ των προτέρων ότι δεν θα βρει λύση. Θα του πει η Αστυνομία να υποβάλει μήνυση ή κατά συγκεκριμένου προσώπου ή κατά τρίτων. Δεν είναι λύση αυτή για τον Έλληνα πολίτη. Αυτό σημαίνει ότι δεν γίνονται εγκληματικές πράξεις, έστω και αυτού του βεληνεκούς, της ληστείας των φτωχών, των διαρρήξεων και τέτοιας μορφής; Βεβαίως, γίνονται. 
Έρχομαι τώρα στο προσωπικό της Αστυνομίας. Κύριε Υπουργέ, και εσείς ξέρετε καλύτερα παντός άλλου ότι δεν βρίσκεται σε επάρκεια. Υπάρχει έλλειψη προσωπικού. Δεν γνωρίζω τον τρόπο με τον οποίο θα αντιμετωπιστεί αυτό. Χρειάζονται προσλήψεις, χρειάζεται κάποια διαδικασία, πλην όμως υπάρχει έλλειψη προσωπικού στην Αστυνομία. Οι ανάγκες θα συνεχίσουν να καλύπτονται με διπλοβάρδιες ή με ακόμη παραπάνω ώρες που προϋποθέτουν τα σχετικά μέτρα;
Είμαι περίπου βέβαιος ότι, σύμφωνα με τις ανακοινώσεις των συνδικαλιστών της Αστυνομίας, θα έχουμε νέο διεκδικητικό πλαίσιο, νέες κινητοποιήσεις. Πώς θα το αντιμετωπίσετε αυτό; Και βέβαια θα ήθελα απαντήσεις στα προβλήματα τα οποία ήδη σας έχουν τεθεί είτε με ερωτήσεις μας είτε από την ΠΟΑΣΥ. 
Κλείνοντας, θα ήθελα να δώσω εύσημα στους Έλληνες αστυνομικούς -ασφαλώς όχι στους ολίγους επίορκους- σε εκείνους, οι οποίοι συνειδητά και πιστά εκτελούν το καθήκον τους και έχουν αναμφισβήτητα πολύ καλά στο μυαλό τους και εξαρχής και φιλοσοφίας, αλλά και εκ καθήκοντος την τήρηση της τάξης και της ασφάλειας στη χώρα μας. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κατσίκης έχει το λόγο.
ΘΕΟΔΩΡΟΣ ΚΑΤΣΙΚΗΣ: Κυρία Πρόεδρε, πέραν των όσων είπα στην πρωτολογία μου, δεν έχω να προσθέσω τίποτε περισσότερο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Παπακώστα έχει το λόγο.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κυρία Πρόεδρε, κυρίες και κύριοι συνάδελφοι, βεβαίως, όταν απευθυνόμαστε στη Βουλή των Ελλήνων ο στοιχειώδης σεβασμός απαιτεί -πράγμα που το κάνω πάντοτε- να ερχόμαστε με ακριβή στοιχεία να ενημερώνουμε το Σώμα και όχι να παραπληροφορούμε ή να προσπαθούμε να υπεκφύγουμε. 
Επαναλαμβάνω το ερώτημα που έθεσε και ο πρώτος επερωτών συνάδελφός μας κ. Μαρκογιαννάκης. Απαιτούμε να μάθουμε από τον καθ' ύλην αρμόδιο Υπουργό τι θα γίνει κατ' αρχήν με το θέμα της τροπολογίας, η οποία κατά κόρον εξαγγέλθηκε στους αστυνομικούς, διότι ευλόγως μπαίνει το ερώτημα. Αν οι πολιτικές, οι οποίες εφαρμόστηκαν και τις οποίες επικαλέστηκε ο κύριος Υπουργός, ήταν όντως αποτελεσματικές, τότε διερωτώμαι: Γιατί ...
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Για ποια τροπολογία μιλάτε;
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Αναφέρομαι στην τροπολογία που αφορά την άνιση μεταχείριση μεταξύ των αστυνομικών υπαλλήλων και των στελεχών των Ενόπλων Δυνάμεων. Υπήρξε μία δέσμευση πάνω σε αυτό το θέμα. 
Αν, λοιπόν, οι πολιτικές ήταν αποτελεσματικές, για ποιο λόγο, λοιπόν, οι αστυνομικοί κατέβηκαν στο πεζοδρόμιο φορώντας τη στολή τους, ένστολοι, αλυσοδεμένοι, προκαλώντας εν πάση περιπτώσει με την εικόνα αυτή την πολιτεία να σκύψει και να δει τα προβλήματά τoυς; Ένα ερώτημα είναι αυτό.
Σε σχέση τώρα με τα στοιχεία που είπα ότι θα πρέπει να είναι αξιόπιστα όταν απευθύνεται κανείς στη Βουλή των Ελλήνων. 
Κυρία Πρόεδρε, δεν είναι αληθές ότι οι τάσεις της εγκληματικότητας είναι καθοδικές. Το ανέλυσα με στοιχεία στην πρωτολογία μου. Θα επανέλθω με στοιχεία. Θέλω όμως να πω το εξής: Γνωρίζει η ηγεσία του Υπουργείου Δημόσιας Τάξης ότι σύμφωνα με το ν. 2408/96 πολλά κακουργήματα μετατράπηκαν σε πλημμελήματα. 
Και το γνωρίζετε πάρα πολύ καλά, κυρία Πρόεδρε, και εσείς και όλοι μας. 'Όπως παραδείγματος χάρη, είναι οι πλαστογραφίες, οι απάτες, οι υπεξαιρέσεις μέχρι ορισμένου ποσού, οι αρπαγές τσαντών και πολλά άλλα, τα οποία βεβαίως αποφορτίζουν, αν θέλετε, και δημιουργούν μία πλασματική εικόνα, αλλά όχι την πραγματική της εγκληματικότητας.
Το δεύτερο στοιχείο είναι το εξής: 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Μία ανοχή, κυρία Πρόεδρε.
Αρνείται ο κύριος Υπουργός ότι σε σχέση με το κύμα των αλλοδαπών, που εισέρευσαν στην Ελλάδα, δραπέτες αλβανικών φυλακών, η λεγόμενη αλβανική μαφία, η ρώσικη μαφία, σε συνεργασία με 'Ελληνες συνεργούς συντηρούν διάφορες αθέμιτες δραστηριότητες οργανωμένου εγκλήματος, όπως είναι η διακίνηση γυναικών, λαθρομεταναστών, όπλων, ναρκωτικών κλπ; Αρνείται η ηγεσία του Υπουργείου ότι, παραδείγματος χάρη, τα ναρκωτικά, που είναι ένα ζήτημα σημαντικό για τη χώρα μας, παρουσιάζουν έξαρση; Ότι από τετρακόσιες επίσημα βεβαιωμένες περιπτώσεις το 1980 φθάσαμε το 1999 στις έξι χιλιάδες εξακόσιες ενενήντα δύο περιπτώσεις; 
Και να σας πω το χειρότερο απ' όλα, κυρία Πρόεδρε και κύριοι συνάδελφοι; Η χώρα μας, η οποία εδώ και είκοσι χρόνια ήταν περίπου ένα απλό διαμετακομιστικό κέντρο, η λεγόμενη βαλκανική οδός, σήμερα, δυστυχώς, έχει εξελιχθεί σε αυτοτελή στόχο διάθεσης ναρκωτικών από το οργανωμένο μεγαλεμπόριο. Και θέλω να πω το εξής: Πού είναι οι πολιτικές στις οργανωτικές και λειτουργικές αδυναμίες, τις οποίες αντιμετωπίζει η Αστυνομία; Πού είναι οι πολιτικές σε επίπεδο δικαστικών αρχών; Πού είναι οι πολιτικές σε επίπεδο σωφρονιστικό; Για να δούμε επιτέλους για ποιο πράγμα συζητούμε. 
Και τελειώνοντας, κυρία Πρόεδρε, θέλω να πω το εξής: Με το να λέμε απλώς ότι η χώρα μας είναι η πιο ασφαλής επειδή ευνοείται από διάφορους παράγοντες, δεν λύνουμε το πρόβλημα. Απλώς στρουθοκαμηλίζουμε. Εκείνο το οποίο λέμε εμείς και θέτουμε το δάχτυλο επί τον τύπον των ήλων είναι ότι πρέπει να εφαρμόσουμε μία εθνική πολιτική πρόληψης και καταστολής, η οποία να είναι αποτελεσματική. Γιατί αλλιώς, αν ήταν έτσι όπως τα παρουσίασε ο Υπουργός, τότε πώς εξηγείται το γεγονός, κυρία Πρόεδρε και κύριοι συνάδελφοι, ότι ο 'Ελληνας πολίτης σε επίσημες έρευνες, οι οποίες είναι πρόσφατες, θεωρεί ότι η εγκληματικότητα είναι ένα από τα σημαντικά ζητήματα της καθημερινότητάς του με πρώτο και σημαντικότερο την ανεργία;
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ: "180 Χρόνια από την Ελληνική Επανάσταση" τριάντα οκτώ μαθητές και τέσσερις συνοδοί καθηγητές από το Γυμνάσιο Ομβριακής του Νομού Φθιώτιδας. 
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Κύριε Υπουργέ, έχει ζητήσει το λόγο ο κ. Πολύδωρας. Θέλετε να προηγηθεί για να κλείσετε εσείς;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πολύδωρα, έχετε το λόγο.
ΒΥΡΩΝ ΠΟΛΥΔΩΡΑΣ: Δεν θα σας απασχολήσω διά μακρόν, κυρία Πρόεδρε, αλλά θέλω μία απάντηση να δώσω στον Κοινοβουλευτικό Εκπρόσωπο του ΠΑΣΟΚ και εν μέρει στον Υπουργό για το πώς υπεδέχθησαν την ανάλυση που έκανα. Ήθελε έτσι να το ερμηνεύσει ο κ. Ακριβάκης, ότι εγώ επήνεσα την Κυβέρνηση επανειλημμένως κατά την πρωτολογία μου.
Πρώτα-πρώτα δεν έχω κανένα δισταγμό για το καλό να επαινέσω και την Κυβέρνηση. Δεύτερον, διαμαρτύρομαι διότι δεν κατενόησαν την ανάλυσή μου. Επεκαλέσθην πέντε σημεία, τα οποία είναι στη δημόσια αγορά εκτεθειμένα, ανοιχτά θέματα, τα οποία έχουν μία διαφορετική ανάγνωση: 
Πρώτον, η τρομοκρατία. Συμφωνούμε στην τρομοκρατία και είπαμε ότι όλες οι πολιτικές δυνάμεις, Κυβέρνηση και Αντιπολίτευση, ενώνονται στον αγώνα κατά της τρομοκρατίας. Αυτό δεν πρέπει να αποσείσει από πάνω μας, από τη χώρα και κατ' επέκταση από το Υπουργείο Δημοσίας Τάξεως τις τεράστιες ευθύνες της χώρας και συγκεκριμένα του Υπουργείου Δημοσίας Τάξεως στην αντιμετώπιση της τρομοκρατίας. Βλέπετε, λοιπόν, ότι αν διακοπεί ο λόγος, το πρώτο μέρος, ότι ενώνονται οι δυνάμεις όλες για την αντιμετώπιση αυτού του απεχθούς φαινομένου, δεν έχουμε εικόνα ούτε των λόγων μου ούτε και της πραγματικότητας. 
Δεύτερον, επαιρόμεθα -και το επικαλείται και ο Υπουργός- ότι η χώρα μας είναι η πιο ασφαλής και η πιο φιλειρηνική. Ασφαλώς και θα συμφωνήσω και θα υπογραμμίσω το φιλόξενο της χώρας και της κοινωνίας και θα τονίσω ασφαλώς και το βαθμό ασφαλείας. Και έφερα και παράδειγμα, αδιακρίτως ίσως, για την Ιταλία, όπου ληστεύουν τα αυτοκίνητα ή για την Τζακάρτα, όπου κινδυνεύεις να σε σκοτώσει ο πρώτος μαχαιροβγάλτης.
Αν διακοπεί εδώ ο λόγος, η ανάλυση και ο έλεγχος που κάνω, δεν αποδίδει και τίποτα. Συμπληρώνω, όμως, αυτό να μην αποτελέσει άλλοθι, ότι είναι καλώς καμωμένα όλα για το Υπουργείο Δημοσίας Τάξεως.
Τρίτον, οι συνοριακοί φρουροί: Η εκκρεμότητα την οποία επικαλούμαι, δεν την επικαλούμαι ότι φθάσαμε στο νήμα του τερματισμού. Άρα χρειάζεται πρόνοια. Και λάβατε σήμα και από την Αίθουσα ότι χρειάζεται σοβαρή προπαρασκευή για να λυθεί το θέμα της εκκρεμότητας των συνοριακών φρουρών.
Τέταρτον, σημείωσα την υπόθεση της Τροχαίας. Επικαλούμαι επιστημονική απόφανση ότι "όπου βλέπεις πολλούς τροχαίους στο δρόμο έχει λάθος το σύστημα". Ανταπάντηση από τον Υπουργό: "Μα, έχω καλά αποτελέσματα στα θανατηφόρα και στα τροχαία ατυχήματα". 
Πρέπει να συναντώμεθα, κύριε Υπουργέ. Όχι να παραχαράσσονται οι λόγοι μου. Να συναντώμεθα και να ενώνουμε τις δυνάμεις μας για την αντιμετώπιση του προβλήματος. Δηλαδή τι λέω εγώ; Επαινώ την Τροχαία και κατ' επέκταση και την πολιτική ηγεσία. Ναι. Είναι επιστημονικό λάθος να έχω ρύθμιση με την Τροχαία. Θέλω να προσέξω τα φανάρια, θέλω να προσέξω τις ανισόπεδες διαβάσεις, το κυκλοφοριακό, τις ελλείψεις σε υποδομές. Αυτά είναι η σύνθεση του προβλήματος. Αν το απομονώσω ούτε διαλεκτική είναι αυτό ούτε πολιτικός λόγος, κυρία Πρόεδρε.
Τέλος, επικαλούμαι την υπόθεση της συλλήψεως των απαγωγέων. Είναι επίτευγμα. Τι θα κάνω δηλαδή; Θα κάνω τον σουρεαλιστή; Είναι επίτευγμα της Αστυνομίας και στο βαθμό που απολήγει αυτό στην οργάνωση και στην πολιτική ηγεσία, ναι, επαινώ. 
Αναφέρομαι στο πώς αρθρώνεται ο πολιτικός λόγος από εμένα. Και μάλιστα υπαινίσσομαι και το δέον. Αν δεν μπορεί να τα καταλάβει ο κ. Ακριβάκης αυτά, δεν ευθύνομαι εγώ. Έχει πρόβλημα αντιλήψεως ο κ. Ακριβάκης. Εγώ έτσι εκθέτω τον πολιτικό μου λόγο. Και θα είναι ευτελές να μου φέρει ζιζάνια ότι, "ξέρεις, εδώ τα έκανες πλακάκια με τον Υπουργό Δημοσίας Τάξεως". Είναι ευτελές! Να μιλήσουμε πιο σύνθετα. Όχι μαύρο-άσπρο, ότι "τι είμαι εγώ, τεταγμένος να βαράω μπουνιές, επειδή είμαι Νέα Δημοκρατία, Αξιωματική Αντιπολίτευση;" Αυτό το μανιφελιστικό και μονοδιάστατο πρέπει να εκλείψει. Το λέω διδακτικά και ως αρχαίος Βουλευτής. Να κάνουμε ανάλυση και να συναντώμεθα στα προβλήματα.
Λέμε, λοιπόν -και εστηλίτευσα τον Υπουργό- το εξής: Είναι, όμως, ο Ιρανός, με το συνεργείο επισκευής μοτοσικλετών, με διαβατήριο ελληνικό; Μου λέει βιαστικά: "Δεν είμαι υποχρεωμένος να ξέρω". Και του λέω: "Είσαι πρωτοϋποχρεωμένος να ξέρεις. Κι όχι μόνο να ξέρεις για το συγκεκριμένο." Δεν μας ενδιαφέρει τόσο πολύ το σερλοκχολμικό ζήτημα, όσο μας ενδιαφέρει για το σύστημα, επιτελικά. Ποιος λαμβάνει διαβατήριο, κύριε Ιρανέ και πώς το έλαβες; Τι γίνεται εκεί πίσω από το οργανωμένο έγκλημα για να το λάβεις; Αυτά ως προς την ανάλυση.
Το δεύτερο σημείο, κυρία Πρόεδρε -τρεις παρατηρήσεις έχω όλες και όλες- είναι η ευθεία απάντηση προς τον Υπουργό. Να συναποδεχθώ ότι είναι σε νηπιακή, παιδική ηλικία το οργανωμένο έγκλημα στην Ελλάδα στις όποιες μορφές του. Αυτό έχει δύο "διά ταύτα", άγει σε δύο πρακτέα. Να το συναποδεχθώ ως διαπίστωση. Ποια είναι τα πρακτέα; 
Πρακτέον πρώτον: Οφείλεις να το αντιμετωπίσεις τώρα, να εκμεταλλευτείς την ευκαιρία ότι είναι νηπιακό ή παιδικό, γιατί όταν θα ανδρωθεί μπορεί να μην προλαμβάνεις πια να το αντιμετωπίσεις. Δηλαδή, να τρέχεις πίσω από το οργανωμένο έγκλημα, να έχεις χάσει τον καιρό. 
Το δεύτερο πρακτέο, που άγει αυτή η διαπίστωση, είναι το εξής: Εάν τώρα, που είναι νηπιακό και παιδικό το οργανωμένο έγκλημα εμείς αποκοιμηθούμε, η ελληνική κοινωνία θα βρεθεί προ εκπλήξεως. Σήμα της εκπλήξεως, για να είμαστε ειλικρινείς -κατέθεσα στην πρωτολογία μου, το ανέφεραν και οι συνάδελφοι- είναι τα συμβάντα την Πρωτοχρονιά στην Πλατεία Συντάγματος. Σήμα της εκπλήξεως είναι τα συμβάντα στο κλειστό γυμναστήριο Ραφήνας. Και δεν με ενδιαφέρει να το αντιμετωπίσω ad hoc. Θέλω να του κόψω τα νεύρα του οργανωμένου εγκλήματος. Και μια ειδικότερη πτυχή των νεύρων του οργανωμένου εγκλήματος είναι η οικονομική. Σας παρακαλώ ρίξτε μια συστηματικότερη ματιά στα "090" και στις αγγελίες των εφημερίδων. 
Και ξέρετε ότι η πολιτεία δεν θα μπορέσει να το αντιμετωπίσει γιατί είναι χοντρός ο τζόγος και στα "090" και στις αγγελίες των εφημερίδων. Και είναι ευθεία η σύγκρουση της πολιτείας με τους άρχοντες των "μίντια", τους "μιντιανθρώπους". Αλλά σας το λέω ότι είναι στις εκδοχές του οργανωμένου εγκλήματος.
Τελευταία παρατήρηση επί του προσωπικού. Επί του προσωπικού έχουμε: Το επίδομα νυχτερινής απασχόλησης που πρέπει να το τάξετε σε χρονοδιάγραμμα και σε δέσμευση. Δεύτερον, το επίδομα επικινδυνότητας, για το οποίο γίνεται μακρά συζήτηση, αλλά πρέπει να το προσεγγίσουμε. Τρίτον, την εκκρεμότητα των συνοριακών, όπως είπαμε, και τέταρτον, την ανισότητα των συνταξιούχων του προσωπικού της Αστυνομίας. 
Με τον τελευταίο συνταξιοδοτικό νόμο ηγέρθησαν τεράστιες ανισότητες, κυρία Πρόεδρε και κυρία καθηγήτρια, δηλαδή έπεσε η μπάρα ότι οι συνταξιοδοτούμενοι εφεξής έχουν σοβαρή, καλή συνταξιοδοτική μεταχείριση. Προ αυτών -μιλάμε για το ν. 2838/2000, αν δεν απατώμαι- οι συνταξιοδοτηθέντες έχουν τεράστια διαφορά από τους νεωστί συνταξιοδοτημένους σύμφωνα με το νόμο, και αυτή η διαφορά είναι ηθικώς, νομικώς και προπαντός πολιτικώς ανεπίτρεπτη. Πρέπει να εγκύψετε για να θεραπεύσετε αυτήν την ανισότητα στο συνταξιοδοτικό του προσωπικού του Υπουργείου Δημοσίας Τάξεως.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα πείτε, πόσο χρόνο θέλετε; Γιατί έχετε κάνει ποικίλες χρήσεις του χρόνου.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Νομίζω πέντε λεπτά, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Υπουργέ, θα σας δώσουμε και παραπάνω.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κυρία Πρόεδρε.
Αγαπητοί συνάδελφοι, νομίζω ότι ο κ. Πολύδωρας είπε κάτι πολύ σημαντικό στο τέλος, ότι πρέπει να υπάρχουν περιοχές συνάντησης. Έτσι δεν το είπατε; 
ΒΥΡΩΝ ΠΟΛΥΔΩΡΑΣ: Βεβαίως. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Και η κα Παπακώστα είπε να χαράξουμε μία εθνική πολιτική πρόληψης και καταστολής. Και εγώ θέλω να σταθώ σε αυτά τα δύο με την έννοια ότι, αν δεν είναι εθνική, σωστή και ολοκληρωμένη η πολιτική πρόληψης και καταστολής, τότε είναι βέβαιο ότι σε ό,τι αφορά το πεδίο της πρόληψης -και θέλω να το τονίσω αυτό ιδιαίτερα- δεν θα μπορέσει να έχει αποτελέσματα. 
Και τι εννοώ ολοκληρωμένη πολιτική. Εννοώ ότι αναφερθήκατε σε μια σειρά από θέματα, για τα οποία λίγο πολύ κάνατε κριτική στην Κυβέρνηση γιατί δεν τα αντιμετωπίζει. Παραδείγματος χάρη, η πλατεία Κουμουνδούρου. Μα, η πλατεία Κουμουνδούρου, κύριοι συνάδελφοι, δεν έχει εγκληματικότητα. Η πλατεία Κουμουνδούρου είναι ένα κοινωνικό πρόβλημα ότι κάποιοι μετανάστες δημιουργούν ένα συγκεκριμένο γκέτο εκεί στην περιοχή.
ΒΥΡΩΝ ΠΟΛΥΔΩΡΑΣ: Αυτό είναι στα όρια του κοινωνικού και του εγκληματικού φαινομένου.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν υπάρχει εγκληματικότητα όμως στο συγκεκριμένο σημείο. Είναι ένα γκέτο κάποιας συγκεκριμένης εθνικότητας, γιατί έχουμε έλλειμμα ενδεχομένως σε άλλες πολιτικές -υποδομές ενδεχομένως- που τις κουβεντιάσαμε στην προηγούμενη επερώτησή μας, όπως θυμάστε, κύριε Πολύδωρα.
Δεν είναι, λοιπόν, ένα αστυνομικό πρόβλημα αυτό. Ούτε είναι αμιγώς αστυνομικό πρόβλημα τα ναρκωτικά, ένα τεράστιο κοινωνικό πρόβλημα. Αν το ανάγουμε μόνο σε θέμα δίωξης, δεν θα το λύσει καμιά χώρα, όπως είδατε. Και το πρόβλημα των ναρκωτικών πράγματι αυξάνεται μέρα με τη μέρα δραματικά στη χώρα. Και δεν αυξάνεται λόγω της αδράνειας της Αστυνομίας, αλλά αυξάνεται από μια σειρά από λόγους που ξέρετε πολύ καλά ότι είναι εξωαστυνομικοί, είναι κοινωνικοί λόγοι. 
Η Αστυνομία πρέπει στον τομέα αυτό να κάνει τη δουλειά της, δηλαδή να ενεργοποιηθεί ακόμα περισσότερο για τη δίωξη. Πραγματικά φτάσαμε στο σημείο σήμερα να κατάσχονται μεγάλες ποσότητες ναρκωτικών και μάλιστα ηρωίνης, κοκαΐνης κ.λ.π. και να μην υπάρχει πια εκείνη η δημοσιότητα που δινόταν παλιά στα γεγονότα αυτά, αφού είναι κάτι σύνηθες. 
Άρα, λοιπόν, και εδώ απαιτούνται πιο ολοκληρωμένες προσεγγίσεις. Γι' αυτό πριν από λίγες μέρες οργανώθηκε -όπως ξέρετε- ένα πενταετές αναπτυξιακό σχέδιο κατά των ναρκωτικών με παρεμβάσεις και κοινωνικού χαρακτήρα. Ας μην χαρακτηρίζουμε, λοιπόν, εγκληματικότητα φαινόμενα κοινωνικά, τα οποία υπάρχουν στην εποχή μας και δημιουργούν προβλήματα.
Αναφερθήκατε σε μια σειρά από ζητήματα που έχουν σχέση με την ασφάλεια και το αίσθημα ασφάλειας. 
Κύριοι συνάδελφοι, πολύ ταπεινά και σεμνά θέλω να πω ότι έχω τουλάχιστον κοινό νου και αντιλαμβάνομαι το κοινό κοινωνικό αίσθημα. Δεν είναι δυνατόν να λέμε ότι στις παραμεθόριες περιοχές αυτήν τη στιγμή δεν υπάρχει ασφάλεια. Μα, εκεί υπάρχει ασφάλεια, εκεί ο κόσμος αισθάνεται ασφαλής, διότι έχει χιλιάδες συνοριοφύλακες και όλη η Αστυνομία είναι μάχιμη σε κείνο το σημείο. Δεν υπάρχει καθόλου εγκληματικότητα στις παραμεθόριες περιοχές. Το πρόβλημά μας είναι στα μεγάλα αστικά κέντρα και κυρίως στο λεκανοπέδιο της Αττικής και εν πολλοίς στο πολεοδομικό συγκρότημα της Θεσσαλονίκης, όχι στις παραμεθόριες περιοχές, όχι στην επαρχία. 
Αυτό δεν σημαίνει ότι τα όποια προβλήματα παρουσιάζονται ή τείνουν να παρουσιαστούν στο μέλλον δεν πρέπει να τα αντιμετωπίσουμε τώρα. Ούτε είναι δυνατόν να ακούμε για τις θερινές κατοικίες ακόμα. Αυτά ήταν προβλήματα πράγματι του 1996, του 1997, του 1998. Υπήρχαν τέτοια προβλήματα με τις θερινές κατοικίες, με τις κλοπές, με την ανασφάλεια που είχε ο κόσμος κυρίως στις περιοχές των Μεσογείων της Αττικής. Όλα αυτά τα ζητήματα τα έχει επιλύσει η Αστυνομία γιατί πήρε μέτρα. 
Η άποψή μου είναι πέρα από στατιστικές και οτιδήποτε άλλο -οι στατιστικές είναι αυτές που είναι, είναι δεδομένες- ότι υπάρχει ένα κοινό, γενικό αίσθημα της κοινωνίας, το οποίο αντιλαμβάνεται τη νέα πραγματικότητα που διαμορφώνεται. 
Επαναλαμβάνω και πάλι ότι προσωπικά δεν με αφορά το θέμα να καρπωθώ απολύτως τίποτε, γιατί κάτι είπε ο κ. Πολύδωρας προηγουμένως να το επεκτείνουμε κλπ. Εμείς είμαστε για τα αρνητικά. Εμείς είμαστε να μπαίνουμε μπροστά, να εργαζόμαστε, προκειμένου να προάγουμε το συμφέρον της χώρας συνολικά και βεβαίως την εξέλιξη της Αστυνομίας. 
Τελειώνοντας, κυρία Πρόεδρε, θα ήθελα να πω δύο τρία πράγματα για το προσωπικό. 
Είπατε, κύριοι συνάδελφοι, για τους πολιτικούς υπαλλήλους. Μα στους πολιτικούς υπαλλήλους φέτος δόθηκε ένα επίδομα 60.000 δραχμών, 30.000 από 1η Ιανουαρίου και άλλες 30.000 από 1η Ιουλίου γιατί οι πολιτικοί υπάλληλοι του Υπουργείου Δημόσιας Τάξης και άλλων Υπουργείων ήταν σημαντικά υποβαθμισμένοι οικονομικά. Και δεν τελειώσαμε εδώ. 
Σε ό,τι αφορά τις μισθολογικές προαγωγές πράγματι εκεί πέρυσι είχε γίνει μια αβλεψία από όλους μας θα έλεγα με δική μας ευθύνη. Υπήρξε μία αβλεψία από την πλευρά μας, δεν το είδαν ούτε οι συνδικαλιστές. Πράγματι πρέπει να αρθούν αυτές οι αδικίες. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Το είχαμε επισημάνει αυτό. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Έχουμε υποσχεθεί στις συνδικαλιστικές ενώσεις ότι θα τελειώσουμε με αυτό το θέμα. Πιστεύω ότι θα έλθει είτε σε νομοσχέδιο του Υπουργείου Εθνικής 'Αμυνας, είτε σε δικό μας που θα φέρουμε πολύ σύντομα, να τελειώσουμε. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τελείωσε το νομοσχέδιο του Υπουργείου Εθνικής Άμυνας. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Να δούμε, ίσως στο νομοσχέδιο. Για την επιχειρηματικότητα του Υπουργείου Οικονομικών, θα βρούμε ένα νομοσχέδιο να το περάσουμε πάντως, γιατί πράγματι πέρα από το ότι είναι δέσμευσή μας...
ΧΡΗΣΤΟΣ ΜΑΡΚΟΓΙΑΝΝΑΚΗΣ: Είπατε του Υπουργείου Οικονομικών. Δεν μου άρεσε αυτό. Δεν έχει έλθει ακόμα. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Λέω στα αμέσως επόμενα νομοσχέδια κύριε Μαρκογιαννάκη. Θα φέρω και δικό μου νομοσχέδιο στην ανάγκη. 
Σε ό,τι αφορά τους συνοριακούς φρουρούς και τους ειδικούς φρουρούς θα τους καταβληθεί φέτος πλέον και το επίδομα νυχτερινής απασχόλησης. Το επίδομα νυχτερινής απασχόλησης ήταν μια κατάκτηση των ίδιων των εργαζομένων της Αστυνομίας. 
Θέλω να σας πω ότι από την πρώτη μέρα που βρέθηκα στο Υπουργείο προσπαθώ να έχω ανοικτό δίαυλο επικοινωνίας. Νομίζω ότι ο κ. Βασιλείου ανέφερε προηγουμένως ότι θα υπάρξει ένα νέο διοικητικό πλαίσιο. Βεβαίως και θα το προετοιμάσουμε μαζί το διοικητικό πλαίσιο. Και εγώ θα συμμετάσχω σε αυτήν την προσπάθεια, επιχειρώντας να δώσουμε λύσεις στα προβλήματα του προσωπικού. 
Θέλω να σας ευχαριστήσω για μια ακόμα φορά για την εποικοδομητική και θετική συζήτηση που έγινε στην Αίθουσα σήμερα. 
Ευχαριστώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμόν 22/22-11-2001 επερώτησης των Βουλευτών της Νέας Δημοκρατίας προς τον Υπουργό Δημόσιας Τάξης σχετικώς με την καταπολέμηση της εγκληματικότητας και την αντιμετώπιση αιτημάτων των αστυνομικών και πυροσβεστών.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.20' λύεται η συνεδρίαση για τη Δευτέρα 14 Ιανουαρίου 2002 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη, που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



