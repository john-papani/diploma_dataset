ΠΡΑΚΤΙΚΑ ΒΟΥΛΗΣ

ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α΄

ΣΥΝΕΔΡΙΑΣΗ NE΄

Παρασκευή 5 Νοεμβρίου 2004

----------

      Αθήνα, σήμερα στις 5 Νοεμβρίου 2004, ημέρα Παρασκευή και ώρα 10.52’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4-11-2004 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΝΔ΄ συνεδριάσεώς του, της Πέμπτης 4 Νοεμβρίου 2004 σε ό,τι αφορά την ψήφιση στο σύνολο του σχεδίου νόμου: α)«Κύρωση του Απολογισμού του Κράτους οικονομικού έτους 2002 και β) Κύρωση του Ισολογισμού του Κράτους οικονομικού έτους 2002».)	
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
 1) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη βελτίωση των συνθηκών περίθαλψης τη δωρεάν χορήγηση φαρμάκων κλπ. για τους πάσχοντες από σακχαρώδη διαβήτη.
      2) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά  με την οποία ο κ. Νικόλαος Σπιτάλας, καθηγητής ΤΕΙ Λάρισας, ζητεί την επίλυση υπηρεσιακής του υπόθεσης.
      3) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Πανελλήνια Ένωση Συμβασιούχων ΟΠΑΔ διαμαρτύρεται για την απόλυση συμβασιούχων μελών του.
      4) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Ελλήνων Χημικών διαμαρτύρεται για τον αποκλεισμό του μαθήματος της Χημείας ως εξεταζόμενο μάθημα για τα ΑΕΙ και ΤΕΙ.
      5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αικατερίνη Βαφειάδου ζητεί ενημέρωση για συνταξιοδοτική της υπόθεση.
      6) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμαρχος Γόννων Λάρισας ζητεί οικονομική ενίσχυση για την αποκατάσταση των ζημιών της αγροτικής παραγωγής της περιοχής του που προκλήθηκαν  από παγετό.
      7) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα προβλήματα του κλάδου των οικοδόμων.
      8) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Ελευθέριος Ντουμάζιος, κάτοικος Άμφισσας, ζητεί την αλλαγή των όρων που διέπουν τους διαγωνισμούς του ΑΣΕΠ.
      9) Οι Βουλευτές κύριος ΙΩΑΝΝΗΣ ΔΡΑΓΑΣΑΚΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Περιφερειακή Ένωση Κεντρικής Μακεδονίας, του Πανελλήνιου Συνδέσμου Τυφλών ζητεί να ληφθούν μέτρα εκπαιδευτικής και εργασιακής στήριξης των τυφλών ατόμων.
      10) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Συντονιστική Επιτροπή Αγώνα Αναπήρων ζητεί την ουσιαστική επίλυση των προβλημάτων των τυφλών και των αναπήρων γενικότερα με την επιβολή μίας άλλης πολιτικής που στο κέντρο της θα έχει τον άνθρωπο και τις ανάγκες του.
      11) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία κάτοικοι του Οικισμού Αγάθης, Δ.Δ. Δωρεθέας, Δήμου Αριδαίας Πέλλας καταγγέλλουν ότι δόθηκε σε ιδιώτη άδεια για την εγκατάσταση σταυλικών μονάδων στον περιβάλλοντα χώρο του οικισμού και μέσα σε δασική έκταση.
      12) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία κάτοικοι του συνοικισμού Άγιου Ανάργυροι – Κατακονόζι Σερρών ζητούν τον επανασχεδιασμό του ρυμοτομικού σχεδίου  του συνοικισμού.
      13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Τοπική Επιτροπή Νο 19 Θεσσαλονίκης του Συλλόγου Διπλωματούχων Μηχανικών ΔΕΗ ζητεί να σταματήσουν οι μεταθέσεις μηχανικών.
      14) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Βιοτεχνών Ταπετσέριδων Επίπλων Νομού Θεσσαλονίκης ζητεί να μην υπάρξει αλλαγή στο χειμερινό ωράριο λειτουργίας των καταστημάτων.
      15) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Κατασκευαστών Δερματίνων και Γουναρικών Νομού Θεσσαλονίκης ζητεί να μην αλλάξει το χειμερινό ωράριο λειτουργίας των καταστημάτων.
      16) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Αδειούχων Βιοτεχνών Βαφέων – Λαμαρινάδων Αυτοκινήτων Θεσσαλονίκης ζητεί να μην αλλάξει το χειμερινό ωράριο λειτουργίας των καταστημάτων.
      17) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Εργατικό Κέντρο Νομού Σερρών ζητεί την άμεση καταβολή δεδουλευμένων αποδοχών στους καπνεργάτες της ATTIC ΑΕ Σερρών.
      18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Χ. Σταμέλος, κάτοικος Πειραιά, ζητεί να του παραχωρηθεί διαμέρισμα από τον ΟΕΚ.
      19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Ιατρικός Σύλλογος Φθιώτιδας ζητεί να εγκριθεί η ελεύθερη συνταγογράφηση για όλους τους ασφαλισμένους πολίτες.
      20) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Συντονιστική Επιτροπή Φορέων και Συλλόγων Στυλίδας και Αν. Φθιώτιδας ζητεί την ολοκλήρωση του αυτοκινητόδρομου στο πέταλο του Μαλιακού και ειδικότερα της παράκαμψης της Στυλίδας.
      21) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε  αναφορά με την οποία ο Πανελλήνιος Σύνδεσμος Καταστημάτων Εστίασης και Διασκέδασης ζητεί τη διαχείριση και διανομή του οδηγού υγιεινής και του «Εγχειριδίου βασικών αρχών υγιεινής» του ΕΦΕΤ για τις επιχειρήσεις εστίασης και ζαχαροπλαστικής.
      22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Αξιωματικοί του Πολεμικού Ναυτικού ζητούν τη νομοθετική ρύθμιση ζητήματος προαγωγής της κατηγορίας τους.
      23) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία το Εργατικό Κέντρο Νομού Σερρών ζητεί την καταβολή δεδουλευμένων αποδοχών και αποζημιώσεων στους καπνεργάτες της ATTIC Α.Ε.
      24) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία κάτοικοι των Καψάλων και του Νιμπορειού Εύβοιας ζητούν την άμεση ολοκλήρωση της κατασκευής του δρόμου Καψάλων – Νιμπορειού.
      25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης διαμαρτύρεται για την παράνομη απόλυση μελών της.
      26) Οι Βουλευτές κύριος ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η κ. Αγγελική Σπυρογιαννάκη, εκπαιδευτικός μουσικός, ζητεί ο νόμος περί πολυτέκνων να ισχύει και για τους εκπαιδευτικούς των Ωδείων που εργάζονται ως αναπληρωτές ωρομίσθιοι.
      27) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Καλυβίων – Θορικού ζητεί την απομάκρυνση των ομπρελών από την παραλία ΚΙΤΕΖΑ.
      28) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΛΕΩΝΙΔΑΣ ΓΡΗΓΟΡΑΚΟΣ κατέθεσαν  δημοσίευμα εφημερίδας που αφορά σε ζήτημα που δημιουργήθηκε κατά τις εκλογές της Ομοσπονδίας Πάλης στη Λάρισα.
      29) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΛΕΩΝΙΔΑΣ ΓΡΗΓΟΡΑΚΟΣ κατέθεσαν δημοσίευμα εφημερίδας που αφορά σε ζήτημα πολυθεσίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1355/8-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β-627/1-7-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1355/8-6-2004 που κατέθεσε στη Βουλή ο Βουλευτής κ. Αλέξανδρος Αλαβάνος, αναφορικά με την εναρμόνιση των Οδηγιών 2002/19/ΕΚ, 2002/20/ΕΚ, 2002/21/ΕΚ , 2002/22/ΕΚ για τις ηλεκτρονικές επικοινωνίες, σας πληροφορούμε ότι το σχετικό νομοσχέδιο με το οποίο προσαρμόζεται η εθνική νομοθεσία προς τις εν λόγω Οδηγίες βρίσκεται στο τελικό σχέδιο επεξεργασίας του.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     2. Στην με αριθμό 1399/10-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 34394/29-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, αναφορικά με τη δημιουργία κέντρου προσωρινής διαμονής λαθρομεταναστών στη Σάμο και την κάλυψη των δαπανών στέγασης και λειτουργίας του, σας γνωρίζουμε ότι το θέμα ανήκει στην αρμοδιότητα του συνερωτώμενου Υπουργείου Υγείας και Κοινωνικής Αλληλεγγύης, το οποίο έχει, σύμφωνα με τα οριζόμενα στις διατάξεις της παρ. 4 του άρθρου 24 του Ν. 1975/1991 (ΦΕΚ 184/AI4-12-1991), την ευθύνη επί θεμάτων ίδρυσης, διοικητικής υπαγωγής και λειτουργίας κέντρων περίθαλψης προσφύγων, καθώς και παροχής ιατροφαρμακευτικής και νοσοκομειακής περίθαλψης ή άλλης κοινωνικής συνδρομής σε πρόσφυγες, οι δαπάνες των οποίων βαρύνουν τον προϋπολογισμό του.
     Επισημαίνεται ότι, από την κείμενη νομοθεσία, δεν παρέχεται στο Υπουργείο μας η δυνατότητα επιχορήγησης των Νομαρχιακών Αυτοδιοικήσεων της χώρας από τις πιστώσεις των Κεντρικών Αυτοτελών Πόρων, για τον συγκεκριμένο σκοπό.
     Ο Υφυπουργός
     ΑΘ. ΝΑΚΟΣ»
3. Στην με αριθμό 1076/26-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 25101/ΕΥΔ και ΠΤΣ 912/28-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του Βουλευτή Α. Φωτιάδη, σας πληροφορούμε τα εξής:
     Στα πλαίσια της εγκυκλίου. «Για την υποβολή και επιλογή έργων περιβάλλοντος τοπικής σημασίας (διαχείρισης απορριμμάτων) για συγχρηματοδότηση από το Ταμείο Συνοχής (4ος Κύκλος)», υποβλήθηκε από την Περιφέρεια Ανατολικής Μακεδονίας Θράκης, πρόταση ομάδας έργων με τίτλο «Ολοκληρωμένο Σύστημα Διαχείρισης Απορριμμάτων σε επίπεδο περιφέρειας Ανατολικής Μακεδονίας Θράκης» και συνολικό προϋπολογισμό 25.179.379 ευρώ.
     Το έργο αξιολογήθηκε καταρχήν θετικά από την Ειδική Υπηρεσία Διαχείρισης του Ε.Π. Ανατολικής Μακεδονίας Θράκης και ο φάκελος διαβιβάστηκε στο Y.ΠOI.O μας στις 26-2-2006.
     Η τελική εκτίμηση και ιεράρχηση των προτάσεων που έχουν υποβληθεί θα γίνει από την προβλεπόμενη Ειδική Γνωμοδοτική Επιτροπή, στην οποία συμμετέχουν εκπρόσωποι από τα Υπουργεία Οικονομίας και Οικονομικών, Περιβάλλοντος Χωροταξίας και Δημοσίων Έργων και Εσωτερικών Δημόσιας Διοίκησης και Αποκέντρωσης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     4. Στην με αριθμό 978/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7017/4/4350/30-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παπαγεωργίου και μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης με το 30744 από 9-6-2004 έγγραφό του, σε ό,τι μας αφορά, σας γνωρίζουμε ότι η αγορά και κατανάλωση των εκρηκτικών υλών, με τη χρήση των οποίων γίνεται η εξόρυξη του μεταλλεύματος από την εταιρεία ΛΑΡΚΟ στην περιοχή του Δήμου Μεσσαπίων, πραγματοποιούνται, κατόπιν αδείας της Αστυνομικής Διεύθυνσης Ευβοίας, σε ημερήσια βάση, καθόσον δεν υπάρχουν αποθηκευτικοί χώροι και τυχόν περισσεύματα επιστρέφονται στον προμηθευτή αυθημερόν. Σε κάποιες περιπτώσεις η εξόρυξη του μεταλλεύματος ανατίθεται σε ιδιώτες εργολάβους με σύμβαση έργου, οι οποίοι κάνουν επίσης χρήση εκρηκτικών υλών, σύμφωνα με τα ανωτέρω.
     Από τους μέχρι σήμερα διενεργηθέντες ελέγχους, από την αρμόδια Υπηρεσία μας, δεν έχουν διαπιστωθεί παραβάσεις της ισχύουσας νομοθεσίας αναφορικά με τη διακίνηση και κατανάλωση των εκρηκτικών υλών, τόσο από την ανωτέρω εταιρεία όσο και από τους ιδιώτες εργολάβους. Επίσης, μέχρι σήμερα, δεν έχουν γίνει καταγγελίες, ούτε έχουν περιέλθει σε γνώση της Υπηρεσίας μας κάποια παράπονα για τη χρήση των εκρηκτικών υλών. Πάντως επιστήθηκε η προσοχή στους υπευθύνους της εταιρείας για τη λήψη κάθε πρόσθετου' μέτρου κατά τη χρήση των εκρηκτικών υλών, ώστε να αποφεύγονται τυχόν οχλήσεις των κατοίκων της περιοχής.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      5. Στην με αριθμό 1441/15-6-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμό ΓΠ 60912/1-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1441/15-6-2004 ερώτηση που κατατέθηκε στη Βουλή από το Βουλευτή κ. Σ. Κουτμερίδη σχετικά με έλλειψη προσωπικού στο Κέντρο Περίθαλψης Παίδων Σιδηροκάστρου, σας γνωρίζουμε τα εξής:
     ΤΟ ΚΕΠΕΠ Σιδηροκάστρου Σερρών (παράρτημα του πρώην ΠΙΚΠΑ) είναι αποκεντρωμένη μονάδα κοινωνικής φροντίδας του Α΄ ΠΕΣΥΠ Κεντρικής Μακεδονίας.
     Το Υπουργείο Υγείας και Κοινωνικής Αλληλεγγύης προτίθεται να συμπεριλάβει σε προκήρυξη την πλήρωση κενών οργανικών θέσεων των αποκεντρωμένων μονάδων κοινωνικής φροντίδας των ΠΕΣΥΠ, οι οποίες μέχρι της εφαρμογής των διατάξεων του Ν. 3106/03 λειτουργούσαν ως παραρτήματα του ΕΟΚΦ (ΠΙΚΠΑ, ΕΟΠ), αμέσως μετά την ολοκλήρωση της διαδικασίας έκδοσης Οργανισμών αυτών των μονάδων.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
      6. Στην με αριθμό 1278/3-6-04 ερώτηση του Βουλευτή κ. Λάμπρου Παπαδήμα δόθηκε με το υπ’ αριθμ. 2366/ΕΥΣΑΠΠ914/25-6-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ερώτηση με αριθμό πρωτοκόλλου 1278/3-04-2004 του Βουλευτού κ. Λάμπρου Παπαδήμα και σε ότι αφορά θέματα αρμοδιότητάς μας, σας γνωρίζουμε τα παρακάτω:
     1. Ο προσδιορισμός της μορφής, του περιεχομένου και του ύψους χρηματοδότησης της πολιτικής συνοχής της Ευρωπαϊκής Ένωσης κατά την Δ΄ Προγραμματική Περίοδο, 2007-2013, αποτελεί σύνθετη και μακροχρόνια διαδικασία διαπραγμάτευσης. Η διαδικασία αυτή, έχει χρονικό ορίζοντα το 2006, όπου θα αποφασιστεί, από το Συμβούλιο Κορυφής, το ύψος των πόρων και η κατανομή τους. Η χώρα μας συμμετέχει ενεργά στις διαπραγματεύσεις αυτές με θέσεις για περιορισμό των αναπτυξιακών διαφορών και διάχυση της αναπτυξιακής δυναμικής στο σύνολο του ευρωπαϊκού χώρου.
     2. Η Ευρωπαϊκή Επιτροπή κατέθεσε ολοκληρωμένη πρόταση για την πολιτική της Συνοχής για τη νέα περίοδο, λαμβάνοντας υπόψη τις ανάγκες των παλαιών και νέων μελών της Ένωσης, η οποία δημοσιεύθηκε στις 18 Φεβρουαρίου 2004, με την ΙΙΙ΄ Έκθεση για τη Συνοχή και τις δημοσιονομικές προοπτικές. Η πρόταση αυτή περιλαμβάνει πλαίσιο πολιτικής και γενικά κριτήρια κατανομής των πόρων. Σύμφωνα με τα κριτήρια αυτά και τις εκτιμήσεις της Eurostat, η Περιφέρεια της Στερεάς Ελλάδας ενδέχεται να καταταχθεί σε εκείνες που θα ωφεληθούν από τις ειδικές μεταβατικές ρυθμίσεις, οι οποίες θα επιτρέψουν στις εν λόγω Περιφέρειες να ολοκληρώσουν τη διαδικασία ανάπτυξης και την πρόοδο που έχουν επιτύχει τα τελευταία χρόνια. Η στήριξη αυτή περιλαμβάνεται στην κοινοτική προτεραιότητα «περιφερειακή ανταγωνιστικότητα και απασχόληση». Για υψηλό επίπεδο ενίσχυσης σε μία μεταβατική βάση, σύμφωνα με το κεκτημένο, αναφέρεται και η Ευρωπαϊκή Επιτροπή στην πρότασή της.
     3. Πάγια θέση της Ελλάδας είναι η κατοχύρωση των διαρθρωτικών πόρων μέχρι την επίτευξη πραγματικής κι όχι πλασματικής σύγκλισης. Επιδίωξη της χώρας μας είναι να μην εξαιρεθεί καμία ελληνική περιφέρεια από την κοινοτική χρηματοδότηση. Για το λόγο αυτό η Ελλάδα συμμετέχει και διατυπώνει τις απόψεις της, σε όλα τα ευρωπαϊκά Fora, τις επιτροπές και τις ομάδες πίεσης (Iobbying), υποστηρίζοντας την ανάγκη ουσιαστικής χρηματοδότησης των Περιφερειών της κατά τη νέα προγραμματική περίοδο. Για την τεκμηρίωση των απόψεων αυτών λαμβάνει υπόψη, τα μέχρι σήμερα αποτελέσματα από τη διαρθρωτική πολιτική αλλά και τις σημαντικές αδυναμίες που έχουν αυτές οι Περιφέρειες για να προσεγγίσουν το επίπεδο ανάπτυξης των ανεπτυγμένων ευρωπαϊκών περιφερειών.
     4. Παράλληλα, στην ομάδα πίεσης που έχει συσταθεί από ευρωπαϊκές περιφέρειες με αντίστοιχη πορεία ανάπτυξης με την Περιφέρεια της Στερεάς Ελλάδας, υποστηρίζεται η διατήρηση του κεκτημένου ενίσχυσης των Περιφερειών με μεταβατική στήριξη που ισχύει στην τρέχουσα περίοδο, καθώς και προοδευτική μετάβαση στήριξης των καθεστώτων κρατικών ενισχύσεων. Υποστηρίζεται δε αυξημένη μέριμνα για την αντιμετώπιση γεωγραφικών μειονεκτημάτων συγκεκριμένων περιοχών τους.
     5. Η ουσιαστική ενίσχυση των Περιφερειών «μεταβατικής στήριξης» αποτελεί σημαντική πολιτική επιλογή της χώρας μας, τόνισε και ο Υφυπουργός κος Φώλιας στην ομιλία του στο 3° Forum για τη Συνοχή της Ευρωπαϊκής Επιτροπής που πραγματοποιήθηκε το Μάιο στις Βρυξέλλες.
     6. Επιπλέον, η στήριξη των περιφερειών με «μεταβατική στήριξη» αποτελούσε κύριο σημείο των συμπερασμάτων της Υπουργικής συνάντησης Περιφερειακής Ανάπτυξης στη Χαλκιδική στις 16 Μαΐου 2003, στο πλαίσιο της ελληνικής προεδρίας, όπου καταγράφηκε η ανάγκη εξεύρεσης κατάλληλων ρυθμίσεων ώστε να διατηρηθούν οι αναπτυξιακές τους τάσεις.
     7. Επισημαίνεται ότι, από εθνικής πλευράς τίθεται ως κύριο μέλημα η προώθηση ειδικών και μακροπρόθεσμων πολιτικών πέραν και επιπλέον των διαρθρωτικών παρεμβάσεων που συγχρηματοδοτούνται από την Ευρωπαϊκή Ένωση, οι οποίες θα αποτυπώνονται στο Εθνικό Στρατηγικό Σχέδιο Ανάπτυξης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     7. Στην με αριθμό 1233/2-6-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 144/24-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Σιδηρόπουλος, για τα θέματα της αρμοδιότητάς μας, σας πληροφορούμε τα εξής:
     1. Στη χώρα μας σε ετήσια βάση καταρτίζονται και υλοποιούνται προγράμματα ελέγχου υπολειμμάτων φυτοφαρμάκων σε εγχώρια και εισαγόμενα προϊόντα φυτικής προέλευσης.
     Για τη λήψη των δειγμάτων που καθορίζονται στα προαναφερόμενα προγράμματα ελέγχου, οι δειγματοληψίες γίνονται σύμφωνα με .τις καθιερωμένες από την Ε.Ε αρχές, όπως αναφέρονται στην Οδηγία 2002/63/ΕΚ, εξασφαλίζοντας ιχνηλασιμότητα για κάθε ένα από τα δειγματιζόμενα προϊόντα. Οι δειγματοληψίες γίνονται από δειγματολήπτες οι οποίοι είναι ορισμένοι και βρίσκονται στα οκτώ Περιφερειακά Κέντρα Προστασίας Φυτών και Ποιοτικού Ελέγχου και στις Νομαρχιακές Αυτοδιοικήσεις.
     Λαμβάνονται δείγματα από τα σημεία διακίνησής. τους (πύλες εισόδου όπως λιμάνια, τελωνεία, αεροδρόμια, σημεία συγκέντρωσης όπως κεντρικές αγορές και σημεία διάθεσής τους όπως καταστήματα ή λαϊκές αγορές).
     Για τις αναλύσεις υπολειμμάτων των δειγμάτων που λαμβάνονται έχει οργανωθεί και λειτουργεί δίκτυο εργαστηρίων ανάλυσης υπολειμμάτων, τα οποία βρίσκονται στα Περιφερειακά Κέντρα Προστασίας Φυτών και Ποιοτικού Ελέγχου και στο Μπενάκειο Φυτοπαθολογικό Ινστιτούτο. Τα αποτελέσματα των αναλύσεων γνωστοποιούνται στη Διεύθυνση Προστασίας Φυτικής Παραγωγής, όπου για τις υπερβάσεις γίνεται, βάσει κατάλληλου μαθηματικού μοντέλου, εκτίμηση του κινδύνου στον καταναλωτή και λαμβάνονται τα προβλεπόμενα από τη νομοθεσία μέτρα.
     Τα προγράμματα ελέγχου υλοποιούνται κατά τη διάρκεια του έτους και τα αποτελέσματα αποστέλλονται στα αρμόδια όργανα της Ε.Ε., όπου μαζί με αυτά των υπολοίπων κρατών μελών συμπεριλαμβάνονται σε έκθεση η οποία δημοσιεύεται και στην ιστοσελίδα της Ε.Ε. Ο αριθμός δειγμάτων που ελέγχονται ετησίως, σε σχέση με τον πληθυσμό της χώρας μας, είναι από τους υψηλούς μεταξύ των κρατών μελών. Επίσης από τα αποτέλεσμα των ελέγχων των τελευταίων ετών προκύπτει ότι, τα ποσοστά των υπερβάσεων στη χώρα μας κυμαίνονται στο μέσο όρο της Ε. Ε. και σε καμία περίπτωση δεν είναι χειρότερα από τον άλλων κρατών μελών.
     2. Κατά την πορεία υλοποίησης των προγραμμάτων ελέγχου και στις περιπτώσεις που ανιχνευθούν υπολείμματα ανώτερα των επιτρεπομένων τότε:
     - απαγορεύεται η κατανάλωσή τους ως τρόφιμα ή ζωοτροφές και όσες ποσότητές. τους βρίσκονται ακόμη στην αγορά κατάσχονται και καταστρέφονται από τις ΔΙνσεις Γεωργίας,
     - στους εισαγωγείς επιβάλλονται οι προβλεπόμενες από το νόμο κυρώσεις,
     - δεν τους επιτρέπεται να διαθέσουν στην αγορά ίδια προϊόντα, εάν δεν προηγηθεί εργαστηριακός έλεγχος που να αποδεικνύει ότι δεν περιέχουν υπολείμματα φυτοφαρμάκων ανώτερα από τα επιτρεπόμενα.
     3. Σε όλα τα εισαγόμενα αγροτικά προϊόντα από Τρίτες Χώρες προς την Ευρωπαϊκή Ένωση κατά το στάδιο της εισαγωγής πραγματοποιούνται έλεγχοι, όπως προβλέπουν οι Κοινοτικοί Κανονισμοί, οι οποίοι εξασφαλίζουν τη συμμόρφωση των προϊόντων με τις εμπορικές ποιοτικές προδιαγραφές, μεταξύ αυτών και την αναγραφή της χώρας προέλευσης των εισαγομένων προϊόντων.
     Επίσης σε εφαρμογή των Κοινοτικών Κανονισμών (ΕΚ) 2200/1996 και 1148/2001 είναι υποχρεωτική η τυποποίηση των νωπών οπωροκηπευτικών και στην εγχώρια αγορά. Η εφαρμογή της τυποποίησης στα νωπά οπωροκηπευτικά εξασφαλίζει. τη σαφή διάκριση των ποιοτικών κατηγοριών, δημιουργώντας τις προϋποθέσεις για την ανταγωνιστικότερη ανάπτυξη της αγοράς των εγχώριων ποιοτικώς αναβαθμισμένων γεωργικών προϊόντων. Επιπλέον με την υποχρεωτική αναγραφή της χώρας προέλευσης εξασφαλίζεται στην αγορά σύστημα αναγνωρισιμότητας για κάθε προϊόν.
     Σε περίπτωση που δεν τηρούνται οι όροι των εν λόγω Κοινοτικών Κανονισμών, επιβάλλονται οι νόμιμες κυρώσεις.
     Ο Υφυπουργός
     Ε. ΜΠΑΣΙΑΚΟΣ»
     8. Στην με αριθμό 1298/4-6-04 ερώτηση του Βουλευτή κ. Ευάγγελου Αργύρη δόθηκε με το υπ’ αριθμ. 261/24-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ε. Αργύρης, σας πληροφορούμε τα εξής:
     Με την 98464/2502/22-5-2003 απόφαση Υπ. Γεωργίας εγκρίθηκε η κατασκευή 12 Δασικών Χωριών, μεταξύ των οποίων και αυτό στη θέση Λίμνη Ζαραβίνα Νομού Iωαννίνων. Σύμφωνα με το 1829/ 9-6-2004 έγγραφο της αρμόδιας Δ/νσης Δασών Ιωαννίνων, η απαιτούμενη μελέτη για την εκτέλεση του έργου βρίσκεται στο στάδιο σύνταξής της.
     Για την υλοποίηση του έργου, απαιτούνται:
     α) να ολοκληρωθεί και εγκριθεί αρμοδίως η σχετική μελέτη,
     β) να εξασφαλιστεί η Περιβαλλοντική Αδειοδότηση, βάσει του Ν. 3010/02, που προϋποθέτει να έχει συνταχθεί μελέτη Περιβαλλοντικών Επιπτώσεων για το συγκεκριμένο έργο,
     γ) να χορηγηθούν, οι απαραίτητες πιστώσεις.
     Η αρμόδια Υπηρεσία του Υπουργείου βρίσκεται στη διαδικασία συλλογής στοιχείων αναφορικά με τα ήδη κατασκευασθέντα και λειτουργούντα Δασικά Χωριά ώστε να επανεξετάσει συνολικά τη στάση του σχετικά με το Πρόγραμμα Κατασκευής Δασικών Χωριών δεδομένου ότι έχουν εγκριθεί προεκλογικά απ' την προηγούμενη κυβέρνηση με ημερομηνίες 6-2-2004 και 12-2-2004, σαράντα ένα (41) δασικά χωριά χωρίς καμία προετοιμασία ή εξασφάλιση πιστώσεων.
     Ο Υφυπουργός
     Ε. ΜΠΑΣΙΑΚΟΣ»
     9. Στην με αριθμό 1176/28-5-04 ερώτηση του Βουλευτή κ. Αντώνη Φούσα δόθηκε με το υπ’ αριθμ. 233/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ.. Α.. Φούσας για τα θέματα της αρμοδιότητάς μας, σας πληροφορούμε τα εξής:
     Η εκτέλεση δασοτεχνικών έργων (άρα και συντήρηση δασικού οδικού δικτύου) των περιφερειακών δασικών υπηρεσιών χρηματοδοτείται από την Κεντρική Υπηρεσία του Υπουργείου μόνο από πιστώσεις του Προγράμματος Δημοσίων Επενδύσεων Εθνικών Πόρων (ΣΑΕ 084).
     Το όριο πληρωμών της Συλλογικής Απόφασης Έργου (ΣΑΕ 084) η οποία εξεδόθη από το Υπουργείο Οικονομίας και Οικονομικών για το έτος 2004 είναι χαμηλό (3.500.000 ευρώ) παρά τις προτάσεις της αρμόδιας υπηρεσίας μας (Δ/νση Αισθητικών Δασών Δρυμών και Θήρας).
     Η αρμοδιότητα για την ένταξη της εκπόνησης και της υλοποίησης της μελέτης του ανωτέρω έργου ανήκει στο Νομαρχιακό Συμβούλιο, το οποίο κάνει και την ιεράρχηση και εγκρίνει τις σχετικές πιστώσεις.
     Μεγάλη είναι η, σημασία της συντήρησης του συγκεκριμένου οδικού δικτύου, αλλά το Υπουργείο μας δεν έχει τις απαιτούμενες πιστώσεις για να προβεί στη συντήρηση του έργου.
     Ο Υφυπουργός
     Ε. ΜΠΑΣΙΑΚΟΣ»
     10. Στην με αριθμό 1133/27-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 228/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Παντούλας, σας πληροφορούμε τα εξής:
     1. Στις προθέσεις του Υπουργείου μας είναι να γίνει άμεσα τροποποίηση του π.δ/τος 126/2000 για τον καθορισμό νέων ημερομηνιών, όσον αφορά την εκπαίδευση παραδοσιακών κρεοπωλών και εκδοροσφαγέων και ήδη οι αρμόδιες Υπηρεσίες προχωρούν στη σύνταξη της τροποποίησης του εν λόγω π.δ/τος, προκειμένου να δοθεί νέα ευκαιρία στους ενδιαφερόμενους παραδοσιακούς κρεοπώλες και εκδοροσφαγείς, για την απόκτηση της βεβαίωσης του κρεοπώλη ή εκδοροσφαγέα αντίστοιχα.
     2. Όσον αφορά την εκπαίδευση των υποψηφίων κρεοπωλών σε πόλεις εκτός της έδρας των Σχολών, εξακολουθούν οι Σχολές Επαγγελμάτων Κρέατος (Αθηνών και Θεσσαλονίκης) να πραγματοποιούν εκπαιδεύσεις σε συνεννόηση με τις Διευθύνσεις Κτηνιατρικής των Νομαρχιακών Αυτοδιοικήσεων, όπου έχει προγραμματιστεί.
     Μέχρι σήμερα έχουν εκπαιδευτεί, εκτός της έδρας των Σχολών Επαγγελμάτων Κρέατος (Αθηνών και Θεσσαλονίκης), συνολικά 580 κρεοπώλες.
     3. Η λειτουργία της εκπαίδευσης στην Περιφέρεια δε σταμάτησε και θα συνεχιστεί, αφού προηγουμένως υπάρξει συνεννόηση με τις αρμόδιες Κτηνιατρικές Υπηρεσίες της Νομαρχιακής Αυτοδιοίκησης και τους τοπικούς συλλόγους κρεοπωλών, για ιεράρχηση των αναγκών.
     Σχετικά με την εκπαίδευση των κρεοπωλών της Νομαρχιακής Αυτοδιοίκησης Ιωαννίνων, θα πραγματοποιηθεί σε δεύτερη φάση, αφού ικανοποιηθούν τα αιτήματα των λοιπών Νομαρχιακών Αυτοδιοικήσεων της χώρας.
     Ο Υφυπουργός
     Α. ΚΟΝΤΟΣ»
      11. Στην με αριθμό 914/20-5-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 21941/ΕΥΣ/3389/10.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του θέματος, σας γνωρίζουμε τα εξής:
      Προκειμένου να ενταχθεί ένα έργο σε Επιχειρησιακό Πρόγραμμα του Γ’ ΚΠΣ, πρέπει να προταθεί, κατόπιν της προβλεπόμενης δημοσιοποίησης και προκήρυξης των μέτρων, στη Διαχειριστική Αρχή του Προγράμματος, συνοδευόμενο από αντίστοιχο Τεχνικό Δελτίο Έργου, η δε ανωτέρω Υπηρεσία μετά από τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Η διαδικασία αλλαγής στοιχείων των ενταγμένων πράξεων και των υποέργων τους, όπως τα στοιχεία αυτά περιγράφονται στο εγκεκριμένο Τεχνικό τους Δελτίο, πραγματοποιείται από την υπεύθυνη Ειδική Υπηρεσία του κάθε Επιχειρησιακού Προγράμματος, σύμφωνα με τις Διατάξεις εφαρμογής του ΚΠΣ 2000-2006 και του ΠΕΠ και τα οριζόμενα στο Ν. 2860/00, και στο πλαίσιο κατευθυντήριων οδηγιών της Διαχειριστικής Αρχής του ΚΠΣ προς τις Διαχειριστικές Αρχές των Επιχειρησιακών Προγραμμάτων.
      Η παραπάνω διαδικασία πρέπει να ακολουθηθεί από την Ειδική Υπηρεσία Διαχείρισης του ΠΕΠ Κρήτης και για το έργο της ερώτησης του θέματος.
      Σχετικές με το έργο του θέματος Πληροφορίες μπορούν να δοθούν από το συνερωτώμενο Υπ. Εσωτερικών και Δημόσιας Διοίκησης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      12. Στην με αριθμό 928/20.5.04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 188/9.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ιωάννης Μανιάτης, σας πληροφορούμε τα εξής:
      1. Οι ζημιές που υπέστη το φυτικό κεφάλαιο των εσπεριδοειδών του Ν. Αργολίδας από τους παγετούς Φεβρουαρίου 2004 (12-15/2/2004), περιελήφθησαν στο πρόγραμμα χορήγησης Κρατικών ενισχύσεων FROST. Το πρόγραμμα προβλέπει καταβολή ενισχύσεων και για την απώλεια της μέλλουσας παραγωγής.
      2. Οι ενδιαφερόμενοι παραγωγοί κλήθηκαν να υποβάλλουν σχετικές αιτήσεις (φάκελο με απαιτούμενα δικαιολογητικά) στους κατά τόπους ανταποκριτές του ΕΛΓΑ.
      Οι ανταποκριτές του ΕΛΓΑ είναι υποχρεωμένοι να συμπληρώσουν τα έντυπα των αιτήσεων, να παραλάβουν τα σχετικά δικαιολογητικά, να πρωτοκολλήσουν την αίτηση και να δώσουν φωτοτυπία αυτής στον ενδιαφερόμενο.
      Ειδικότερα τα αναφερόμενα στις Ανακοινώσεις του ΕΛΤΑ δικαιολογητικά για την ένταξη των παραγωγών στα προγράμματα  FAR και FROST είναι τα ίδια που ζητήθηκαν από τους, ζημιωθέντες παραγωγούς κατά την περίοδο Δεκεμβρίου 2001 -Ιανουαρίου 2002 (Πρόγραμμα FROGY) με την 2749/Θ/27-11-2002 απόφαση του ΕΛΓΑ και για τις ζημιές Μαρτίου 2002-Μαρτίου 2003 (Πρόγραμμα RAGBY).
      Σημειώνεται ότι, τα δικαιολογητικά για την απόδειξη της κατά κύριο επάγγελμα ιδιότητας του αγρότη και της κυριότητας ή κατοχής της αγροτικής εκμετάλλευσης,. απορρέουν από τις Κοινοτικές Κατευθυντήριες Γραμμές για τις κρατικές ενισχύσεις στον τομέα της Γεωργίας (2000/C28/02)
      3. Οι Κρατικές ενισχύσεις χορηγούνται σύμφωνα με τους όρους και της. προϋποθέσεις που καθορίζονται με τις Κοινοτικές Κατευθυντήριες Γραμμές και οι δικαιούχοι καθορίζονται σύμφωνα με τον Κανονισμό Κρατικών Οικονομικών Ενισχύσεων (ΦΕΚ 414/Β/1-3-2004)
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 924/20.5.04 ερώτηση των Βουλευτών κυρίων Ευαγγέλου Αργύρη και Ιωάννου Δριβελέγκα δόθηκε με το υπ’ αριθμ. 186/9.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας  στην ερώτηση που κατέθεσαν οι Βουλευτές κ.κ. Ε. Αργύρης και Ι. Δριβελέγκας, σας πληροφορούμε τα εξής:
      1. Οι απορροφήσεις των κοινοτικών κονδυλίων στο Επιχειρησιακό Πρόγραμμα «Αγροτική Ανάπτυξη Ανασυγκρότηση της Υπαίθρου» 2000-2006 (ΕΠ ΑΑ-ΑΥ), σύμφωνα με τα οικονομικά στοιχεία του Προγράμματος (σε όρους Δημόσιας Δαπάνης) είναι:
      μέχρι και τον Φεβρουάριο του 2004 (στοιχεία 28-02-2004), σι πληρωμές ανήρχοντο σε 415.804.969 € Δ.Δ., ποσό που αντιστοιχεί σε απορρόφηση της τάξης του 23,4% της Δημόσιας Δαπάνης του Προγράμματος.
      αντίστοιχα, μέχρι και τις 25-05-2004 οι πληρωμές έφτασαν τα 437.300.051 € Δ.Δ., ποσό που αντιστοιχεί σε απορρόφηση της τάξης του 24,6% της Δημόσιας Δαπάνης του Προγράμματος.
      Τα παραπάνω στοιχεία αφορούν τη συνολική απορρόφηση του Προγράμματος. Είναι κοινώς παραδεκτό ότι σε ορισμένες περιπτώσεις προβλεπομένων παρεμβάσεων, που είτε είναι καινοτόμες για τον Τομέα της Αγροτικής Ανάπτυξης είτε παρουσιάζουν ιδιαιτερότητες, απαιτήθηκαν χρονοβόρες διαδικασίες προκειμένου να εγκαθιδρυθούν τα απαιτούμενα συστήματα εφαρμογής και υλοποίησής των με αποτέλεσμα, σε επίπεδο συγκεκριμένων Μέτρων/Δράσεων ή και Αξόνων Προτεραιότητας του Προγράμματος, να υπάρξουν μικροπροβλήματα στις απορροφήσεις, που όμως αντιμετωπίζονται.
      Σε ότι αφορά τα Μέτρα που έχουν τη μεγαλύτερη χρηματοδοτική βαρύτητα στη Δημόσια Δαπάνη του Προγράμματος όπως τα Μέτρα 1.1, 2.1, 3.1 και ο Άξονας 7, ο προ των οποίων αντιστοιχεί στα 2/3 (66,6%) της Δημόσιας Δαπάνης του Προγράμματος, παρουσιάζουν την παρακάτω εικόνα:
      Το Μέτρο 1.1, με αντικείμενο τις επενδύσεις στις γεωργικές εκμεταλλεύσεις, παρουσιάζει απορροφήσεις της τάξης του 50,4%. Κατά την διάρκεια του τελευταίου τριμήνου:
      α) ολοκληρώθηκαν οι διαδικασίες αξιολόγησης της Γ΄ Προκήρυξης των σχεδίων βελτίωσης για 1.846 αιτήσεις με συνολικό προϋπολογισμό Δ.Δ. 125.439.435 €, 
      β) ολοκληρώθηκαν σι εργασίες των γνωμοδοτικών επιτροπών σε 11 Περιφέρειες της Χώρας, ενώ εντός των ημερών ολοκληρώνονται οι γνωμοδοτικές επιτροπές και για τις υπόλοιπες δύο, 
      γ) τα αποτελέσματα των ως άνω επιτροπών κοινοποιήθηκαν με ατομικές επιστολές,
      δ) παράλληλα συνεχίζεται η παραλαβή επενδύσεων (πιστοποιήσεις πληρωμών) από τις επιτροπές παραλαβής των Δ/νσεων Γεωργίας και αποστέλλονται στον τελικό δικαιούχο για τις διαδικασίες πληρωμής των.
      Το Μέτρο 2.1, με αντικείμενο την Α΄ μεταποίηση και εμπορία των γεωργικών προϊόντων, παρουσιάζει απορροφήσεις της τάξης του 14,4%. Κατά τη διάρκεια του τελευταίου τριμήνου, συνεχίζεται αφενός η υλοποίηση και η πληρωμή των επενδυτικών σχεδίων της Α΄ προκήρυξης και αφετέρου οι απαιτούμενες διαδικασίες έκδοσης Αποφάσεων ένταξης για τα εγκεκριμένα επενδυτικά έργα της Β΄ προκήρυξης.
      Το Μέτρο 3.1, με αντικείμενο την πριμοδότηση των νέων γεωργών, παρουσιάζει απορροφήσεις της τάξης του 58,7%. Κατά τη διάρκεια του τελευταίου τριμήνου, ολοκληρώθηκαν οι διαδικασίες για την πληρωμή της Β΄ δόσης 74 νέων γεωργών παλαιοτέρων προκηρύξεων συνολικού προ 594.000€ και η πληρωμή της Α΄ δόσης 616 νέων γεωργών της τελευταίας προκήρυξης (έτους 2003) συνολικού προϋπολογισμού 4.409.000 €, ενώ η παραλαβή και επεξεργασία νέων αιτήσεων πληρωμών συνεχίζεται με εξαιρετικά έντονους ρυθμούς.
      Ο Άξονας 7, των Ολοκληρωμένων Προγραμμάτων Ανάπτυξης του Αγροτικού Χώρου (Ο.Π.Α.Α.Χ.), παρουσιάζει προς το παρόν χαμηλές απορροφήσεις, όμως ήδη κατά την διάρκεια των τελευταίων τριών (3) μηνών και μετά από χρονοβόρες διαδικασίες εφαρμογής του νέου αυτού τύπου προγραμμάτων, εντάχθηκαν 471 μικρά Δημόσια έργα, συνολικής Δημόσιας Δαπάνης ύψους 113.023.990 €, ενώ παράλληλα έχουν εκδοθεί προεγκρίσεις για 883 ιδιωτικές επενδύσεις συνολικής Δημόσιας Δαπάνης ύψους 103.554.045 €.
      Κατά την διάρκεια του τελευταίου τριμήνου:
      σε ότι αφορά τα ενταγμένα δημόσια έργα έχουν πραγματοποιηθεί ενέργειες που περιλαμβάνουν τόσο την έγκριση των τευχών δημοπράτησης, καθώς και την υπογραφή των οριστικών συμβάσεων με τους τελικούς αναδόχους, 
      σε ότι αφορά τα ιδιωτικά έργα, την περίοδο αυτή:
      α) συνεχίζονται και ολοκληρώνονται οι γνωμοδοτικές επιτροπές αξιολόγησης των επενδυτικών σχεδίων που υποβλήθηκαν στα πλαίσια του Μέτρου 7.12,
      β) συλλέγονται και αξιολογούνται τα δικαιολογητικά που προσκομίζονται από τους επενδυτές που προεγκρίθηκαν στα πλαίσια της προκήρυξης των υπόλοιπων μέτρων των ιδιωτικών επενδύσεων, ενώ για τις επενδύσεις που παρουσιάζουν ετοιμότητα οριστικής έγκρισης (περίπου 400 επενδύσεις ή 50% των προεγκριθέντων επενδυτικών σχεδίων) έχουν συνταχθεί Τεχνικά Δελτία Υποέργου,
      γ) βρίσκεται σε εξέλιξη η διαδικασία εξέτασης των ενστάσεων από την αρμόδια επιτροπή και η αποστολή από τον Τελικό δικαιούχο των προεγκρίσεων ή των απορριπτικών γνωμοδοτήσεων αντίστοιχα, 
      δ) προωθείται για προκήρυξη το Μέτρο 7.11 που αφορά τη «Βελτίωση της αγωνιστικότητας των γεωργικών εκμεταλλεύσεων» στα πλαίσια των ΟΠΑΑΧ του ΕΠΑΑ-ΑΥ.
      2.. Σχετικά με την πορεία υλοποίησης του Προγράμματος LEADER+, εντός του 2004 έχουν υπογραφεί περίπου 150 συμβάσεις με επενδυτές ύψους 20,5 εκ. € Περίπου Δημόσια Δαπάνη, το δε ύψος της απορρόφησης του προγράμματος ανέρχεται συνολικά στο 12% περίπου.
      Γενικότερα, η τρέχουσα περίοδος αποτελεί περίοδο ωρίμανσης των έργων, ενώ συνεχής είναι η πίεση προς τις Ομάδες Τοπικής Δράσης (ΟΤΔ) για την εντατικοποίηση της υλοποίησης των τοπικών προγραμμάτων.
      Παράλληλα, σε εξέλιξη βρίσκονται εγκρίσεις αιτημάτων τροποποίησης των τοπικών προγραμμάτων, δεδομένου ότι. μετά την ολοκλήρωση της διαδικασίας αξιολόγησης των προτάσεων παρουσιάζεται η ανάγκη αποκλίσεων από τον αρχικό σχεδιασμό των ΟΤΔ. Τα αιτήματα αυτά αφορούν κατά κύριο λόγο μεταφορές πιστώσεων μεταξύ δράσεων, κατηγοριών πράξεων και μέτρων των τοπικών προγραμμάτων, ώστε αυτά να καλύπτουν κατά το δυνατόν το επενδυτικό ενδιαφέρον.
      Επίσης, έχει πραγματοποιηθεί η κατανομή του αποθεματικού των 25,2 εκ. € του προγράμματος 1 η οποία Θα παρέχει τη δυνατότητα χρηματοδότησης περισσότερων επενδύσεων ένταξης έργων που αυτή τη στιγμή βρίσκονται σε διαθεσιμότητα και εν γένει ενεργοποίησης περισσότερων έργων, ώστε να διευκολυνθεί η ανταπόκριση του προγράμματος στην τήρηση του κανόνα ν+2.
      Επιπλέον, με την ολοκλήρωση της ενδιάμεσης αξιολόγησης, υποβλήθηκε για έγκριση στην Ε.Ε. σχέδιο αναθεώρησης του Εθνικού προγράμματος LEADER+, οι κύριες τροποποιήσεις του οποίου συνίστανται στη μείωση της χρηματοδοτικής βαρύτητας του Άξονα 4 και τη μεταφορά ποσού στον Άξονα 1, τροποποίηση του συστήματος διαχείρισης και ελέγχου σύμφωνα με τις αλλαγές στην κείμενη νομοθεσία, η ενσωμάτωση του αποπληθωριστή, η ενσωμάτωση του Καν. 1783/2003 και η συμπλήρωση των τελικών αποδεκτών των διακρατικών συνεργασιών.
      Πραγματοποιήθηκαν επαφές με την Ευρωπαϊκή Επιτροπή στις 18-19 Μαΐου, με θέματα σχετικά με την αναθεώρηση των προγραμμάτων και την τήρηση του κανόνα ν+2, ενώ έχει προγραμματιστεί για τις 24 Ιουνίου η διεξαγωγή της 5 Επιτροπής Παρακολούθησης του προγράμματος.
      3. Το Επιχειρησιακό Πρόγραμμα «Αλιεία 2000 — 2006» (Ε.Π.ΑΛ.) είναι ένα πολυταμειακό Πρόγραμμα Εθνικού σκέλους του Γ΄ ΚΠΣ, με συνολικό κόστος 483,292 εκ. € και Δημόσια Δαπάνη 322,07 εκ. €, το οποίο διαρθρώνεται σε 6 Άξονες προτεραιότητας, 18 μέτρα και 42 δράσεις.
      Το Ε.Π.ΑΛ. βρίσκεται σε πλήρη εξέλιξη.
      Συγκεκριμένα, όλα τα μέτρα του Ε.Π.ΑΛ. είναι ενεργοποιημένα με προσκλήσεις προς τους Τελικούς Δικαιούχους και έχουν ενταχθεί από την Υ.Δ.Ε.Π.ΑΛ. 155 έργα, με συνολικό αριθμό υποέργων 2.784 και συνολικό προϋπολογισμό 319,51 εκ. € και Δημόσια Δαπάνη 233,47 εκ. € (ποσοστό 66,11% του Σ.Κ. και 72,49% της Δ.Δ. του προγράμματος).
      Οι νομικές δεσμεύσεις ανέρχονται σε 177,85 εκ. € (ποσοστό 55,22% της Δ.Δ.).
      Οι μέχρι τώρα πληρωμές ανέρχονται σε 83,74 εκ. € ήτοι ποσοστό 26% της Δ.Δ. του προγράμματος.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 945/21.5.04 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 194/9.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Γεωργακόπουλος, σας πληροφορούμε τα εξής:
      1. Ο ΕΛ.Γ.Α. προχωρά ήδη στην εφαρμογή της καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος. Ήδη πληρώνονται οι πρώτες περιπτώσεις αποζημιώσεων εντός τριμήνου.
      Σε περίπτωση καθυστέρησης πέραν του τριμήνου, οι αποζημιώσεις Θα καταβάλλονται στους δικαιούχους εντόκως.
      2. Οι οικονομικές ενισχύσεις χορηγούνται σύμφωνα με τους όρους και τις προϋποθέσεις που καθορίζονται με τις Κοινοτικές Κατευθυντήριες Γραμμές και οι δικαιούχοι καθορίζονται σύμφωνα με τον Κανονισμό Κρατικών Ενισχύσεων (ΦΕΚ 4141Β/1-3-2004).
      3. Τα αναφερόμενα στις Ανακοινώσεις του ΕΛΓΑ δικαιολογητικά για την ένταξη των παραγωγών στα προγράμματα FAR και FROST είναι τα ίδια που ζητήθηκαν από τους ζημιωθέντες παραγωγούς κατά την περίοδο Δεκεμβρίου 2001 - Ιανουαρίου 2002 (Πρόγραμμα FROGY με την 2749/Θ/27-11-2002 απόφαση του ΕΛΓΑ και για τις ζημιές Μαρτίου 2002 - Μαρτίου 2003 (Πρόγραμμα RAGBY).
      Σημειώνεται ότι, τα δικαιολογητικά για. την απόδειξη της κατά κύριο επάγγελμα ιδιότητας του αγρότη και της κυριότητας ή κατοχής της αγροτικής εκμετάλλευσης, απορρέουν από τις Κοινοτικές Κατευθυντήριες Γραμμές για τις κρατικές ενισχύσεις στον τομέα της Γεωργίας (2000/C28/02).
      Ο Υπουργός
      Σ. ΤΣΙΤΟΥΡΙΔΗΣ»
     15. Στην με αριθμό 1024/25-5-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 211/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κωνσταντάρας, σας πληροφορούμε τα εξής:
      Το Υπουργείο μας έχει γίνει αποδέκτης καταγγελιών για δηλητηριάσεις αδέσποτων σκύλων, για τις οποίες μετά από διερεύνηση που πραγματοποίησαν οι αρμόδιες Υπηρεσίες των Νομαρχιακών Αυτοδιοικήσεων και τη διενέργεια των απαραίτητων τοξικολογικών εξετάσεων, προσδιορίστηκαν οι χρησιμοποιούμενες τοξικές ουσίες, αλλά δεν ήταν δυνατό να συγκεντρωθούν πειστικά αποδεικτικά στοιχεία για την παραπομπή των δραστών των αποτρόπαιων αυτών πράξεων στη Δικαιοσύνη.
      Το Υπουργείο μας καταδικάζει απερίφραστα τα φαινόμενα των δηλητηριάσεων αδέσποτων ζώων από ασυνείδητους, οι οποίοι σε καμία περίπτωση δεν αντιπροσωπεύουν του Έλληνες πολίτες και τη συμπεριφορά τους απέναντι στα ζώα.
      Οι κάθε είδους καταγγελίες που με αβάσιμες υποθέσεις συνδέουν τις αρμόδιες αρχές της Χώρας μας για υποστήριξη ή χρηματοδότηση του φαινομένου αυτού, ενόψει μάλιστα των Ολυμπιακών Αγώνων, έχουν αποσταλεί για την σχετική διερεύνησή τους στον αρμόδιο Εισαγγελέα Πρωτοδικών, προκειμένου οι καταγγέλοντες να θέσουν υπόψη της Δικαιοσύνης τα στοιχεία που έχουν στη διάθεσή τους και να τιμωρηθούν παραδειγματικά οι δράστες των πράξεων αυτών.
      Επίσης οι Υπηρεσίες του Υπουργείου μας απέστειλαν σχετική επιστολή προς την Γενική Αστυνομική Δ/νση Αθηνών, ζητώντας την παροχή της συνδρομής των Αστυνομικών Αρχών για τον εντοπισμό των δραστών.
      Σχετικά με τη χρηματοδότηση του προγράμματος των αδέσποτων ζώων σας γνωρίζουμε ότι, το συνολικό ποσό των 12.000.000 € θα βαρύνει τον Τακτικό Προϋπολογισμό του Υπουργείου μας. Ειδικότερα, για το σκοπό αυτό θα διατεθεί για το έτος 2004 το ποσό των 4.000.000 €.
      Οι Δήμοι, οι Κοινότητες ή τα Διαδημοτικά κέντρα υποχρεούνται να συγκροτήσουν τις προβλεπόμενες από τη σχετική νομοθεσία Επιτροπές Παρακολούθησης και Ευθανασιών αντίστοιχα, πριν την υλοποίηση του προγράμματος. Σύμφωνα με τα στοιχεία που έχουμε στη διάθεσή μας, οι αρμόδιες αρχές των Νομαρχιακών Αυτοδιοικήσεων δέχονται αιτήματα των Δημοτικών Αρχών για να ορίσουν κτηνίατρο, υπάλληλο των υπηρεσιών τους, για να συμμετάσχει στις προαναφερόμενες Επιτροπές.
      Ο Υφυπουργός
      Α. ΚΟΝΤΟΣ»
     16. Στις με αριθμό 954/21-5-04 και 1169/28-5-04 ερωτήσεις των Βουλευτών κυρίων Χρήστου Βερελή και Ανδρέα Μακρυπίδη δόθηκε με το υπ’ αριθμ. 7898/15-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμό 954/2004 και 1169/2004 ερωτήσεις, που κατατέθηκαν στη Βουλή από τους Βουλευτές κ. κ. Χρ. Βερελή και Ανδρ. Μακρυπίδη, σχετικά με τα μέτρα για την αποκατάσταση εργαζομένων στα Πορθμεία της Γραμμής PΙΌY - ΑΝΤΙΡΡIΟΥ, σας πληροφορούμε τα εξής:
      Στα πλαίσια των ενεργητικών πολιτικών απασχόλησης ο ΟΑΕΔ εφαρμόζει κατ’ έτος προγράμματα επιχορήγησης επιχειρήσεων για την απασχόληση ανέργων, αφ’ ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ’ ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Το τρέχον έτος ο Οργανισμός υλοποιεί σε όλους τους Νομούς της χώρας, συμπεριλαμβανομένων και των Νομών Αιτωλοακαρνανίας και Αχαΐας, τα παρακάτω προγράμματα.
      Α) Πρόγραμμα επιχορήγησης επιχειρήσεων για την απασχόληση 15.000 ανέργων ηλικίας 18-64 ετών.
      Στο πρόγραμμα μπορούν να ενταχθούν ιδιωτικές επιχειρήσεις που θα προσλάβουν ανέργους ηλικίας 18 - 64 ετών εγγεγραμμένους στα μητρώα ανέργων των Υπηρεσιών του ΟΑΕΔ, οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
      Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται
      στα 18 ευρώ για ανέργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δύο (2) έτη μετά την ολοκλήρωση της εκπαίδευσής τους, άνεργοι αρχηγοί μονογονεϊκών οικογενειών, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από
      τους 16 προηγούμενους μήνες πριν την πρόσληψή τους, άνεργοι που
      ολοκλήρωσαν μόνο την υποχρεωτική εκπαίδευση) και
      στα 14 ευρώ για τις υπόλοιπες κατηγορίες ανέργων.
      Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
      Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε. και 12 μήνες οι μεγάλες επιχειρήσεις (απασχόληση χωρίς επιχορήγηση).
      Β) Πρόγραμμα επιχορήγησης 17.000 Ν.Ε.Ε.
      Στο πρόγραμμα αυτό μπορούν να ενταχθούν άνεργοι-ες ηλικίας 18 - 64 ετών για τους οποίους έχει ακολουθηθεί η διαδικασία της εξατομικευμένης προσέγγισης και διαθέτουν δελτίο ανεργίας σε ισχύ μέχρι και την ημερομηνία έναρξης της δραστηριότητας τους, η οποία θα πρέπει να έχει γίνει μετά την εξατομικευμένη προσέγγιση και υποχρεωτικά μετά την 1-1-2004.
      Στόχος του προγράμματος είναι η ενθάρρυνση των ανέργων για να δημιουργήσουν δική τους επιχείρηση μέσω της οικονομικής ενίσχυσης, που ανέρχεται συνολικά στο ποσόν των 8.400 ευρώ ανά άτομο και διαρκεί δώδεκα (12) μήνες.
      Από τις ως άνω θέσεις:
       Τουλάχιστον 67% θα καλυφθεί στο πλαίσιο της πολιτικής πρόληψης της μακροχρόνιας ανεργίας και θα αφορά:
      -άνεργους νέους και νέες ηλικίας 18-25 ετών, οι οποίοι-ες είναι εγγεγραμμένοι-ες άνεργοι-ες έως 6 μήνες στα μητρώα ανέργων του ΟΑΕΔ.
      -άνεργους-ες ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες έως 12 μήνες στα μητρώα ανέργων του ΟΑΕΔ.
       Έως 33% θα καλυφθεί στο πλαίσιο της πολιτικής καταστολής της μακροχρόνιας ανεργίας και θα αφορά:
      -άνεργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 6 μήνες στα μητρώα ανέργων του ΟΑΕΔ.
      -άνεργους ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 12 μήνες στα μητρώα ανέργων του ΟΑΕΔ.
       Το 60% θα καλυφθεί από γυναίκες.
       Το 50% των θέσεων θα καλυφθεί από νέους ηλικίας 18 έως 25 ετών.
      Γ) Πρόγραμμα απόκτησης εργασιακής εμπειρίας στον τομέα πληροφορικής - επικοινωνιών (ηλεκτρονικής) - stage 2003
      Το πρόγραμμα απευθύνεται σε ανέργους ηλικίας μέχρι 35 ετών, πτυχιούχους ΑΕΙ και ΤΕΙ ή ισοτίμων τίτλων σπουδών ημεδαπής ή αλλοδαπής των παρακάτω τμημάτων:
      1 α. Πληροφορικής ή Ηλεκτρονικής.
      1β. Άλλων Τμημάτων που έχουν παρακολουθήσει στη Σχολή τους μάθημα Πληροφορικής ή Ηλεκτρονικής, διάρκειας τουλάχιστον 300 ωρών.
      1γ. Άλλων τμημάτων που είναι απόφοιτοι Ι.Ε.Κ. με πιστοποίηση από τον Ο.Ε.Ε.Κ. ή απόφοιτοι Τ.Ε.Λ., Ε.Π.Λ., Τ.Ε.Ε. Α΄ και Β΄ κύκλου στον τομέα Πληροφορικής ή Ηλεκτρονικής καθώς και όσοι θα προσκομίσουν βεβαίωση παρακολούθησης προγράμματος κατάρτισης στην Πληροφορική ή στην Ηλεκτρονική από πιστοποιημένο Κ.Ε.Κ. του Ε.Κ.Ε.Π.Ι.Σ. , διάρκειας τουλάχιστον 300 ωρών.
      Η διάρκεια του προγράμματος είναι οκτώ (8) μήνες, η δε ημερήσια αποζημίωση των υποψηφίων ανέρχεται στο ποσό των 25 ΕΥΡΩ μεικτά, καταβάλλεται εξ ολοκλήρου από τον ΟΑΕΔ ο οποίος ασφαλίζει τους συμμετέχοντες στο πρόγραμμα για ιατροφαρμακευτική περίθαλψη και κίνδυνο ατυχήματος.
      Δ) Πρόγραμμα απόκτησης εργασιακής εμπειρίας σε φορείς του τομέα υγείας και πρόνοιας (stage2003) – β΄ σειρά.
      Αφορά ανέργους πτυχιούχους ΑΕ.Ι., Τ.Ε.Ι, διπλωματούχους Ι.Ε.Κ., αποφοίτους ,Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου ή ισότιμων τίτλων σπουδών.
      -Το πρόγραμμα επιχορηγεί πλήρως την προσαρμογή στο εργασιακό περιβάλλον, σε Β΄ Σειρά, 2.373 ανέργων, Α.Ε.Ι., Τ.Ε.Ι. και διπλωματούχους Ι.Ε.Κ., αποφοίτους Τ.Ε.Λ., Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου (και ισότιμων τίτλων σπουδών).
      - Η διάρκεια του προγράμματος ορίζεται στους 18 μήνες, η δε ημερήσια αποζημίωση των ασκούμενων ανέρχεται στα ποσά των: 25 ΕΥΡΩ μεικτά για τους πτυχιούχους Α.Ε.Ι., Τ.Ε.Ι, και 21 ΕΥΡΩ μεικτά για τους διπλωματούχους Ι.Ε.Κ., αποφοίτους Τ.Ε.Λ., Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου. Η αποζημίωση καταβάλλεται εξ ολοκλήρου από τον ΟΑΕΔ. Οι ασκούμενοι ασφαλίζονται από τον ΟΑΕΔ για ιατροφαρμακευτική περίθαλψη και κίνδυνο ατυχήματος.
      Οι άνεργοι θα πρέπει να είναι ηλικίας μέχρι 35 ετών (γεννημένοι μετά την 1/1/68) οι πτυχιούχοι Α.Ε.Ι, Τ.Ε.Ι. και μέχρι 30 ετών (γεννημένοι μετά την 1/1/73) οι διπλωματούχοι Ι.Ε.Κ. , οι απόφοιτοι Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου(και ισότιμων τίτλων σπουδών), να διαθέτουν δελτίο ανεργίας σε ισχύ και να έχουν συμπληρώσει το. Ατομικό Σχέδιο Δράσης. Ειδικά οι άνδρες υποψήφιοι θα πρέπει να έχουν εκπληρώσει τις στρατιωτικές τους υποχρεώσεις ή να έχουν απαλλαγεί νόμιμα.
      Στα ως άνω προγράμματα (ΝΘΕ-ΝΕΕ-SΤ AGE) το 60% των θέσεων θα καλυφθεί από γυναίκες.
      Ε. Πρόγραμμα επιχορήγησης επιχειρήσεων για την απασχόληση ανέργων, που βρίσκονται στο στάδιο πλησίον της σύνταξης.
      α) Επιχορηγούνται όλες οι ιδιωτικές επιχειρήσεις που προσλαμβάνουν άνεργους (εγγεγραμμένους στα μητρώα Υπηρεσιών του ΟΑΕΔ επί 21 μήνες ή επιδοτούμενους) που τους υπολείπονται μέχρι 1.500 ένσημα και μέχρι 5 χρόνια για τη συμπλήρωση του ορίου 	ηλικίας τους για τη συνταξιοδότησή τους.
      β) η διάρκεια επιδότησης καθορίζεται από 1 έως 60 μήνες.
      γ) το ποσό επιχορήγησης για κάθε ημέρα εργασίας πλήρους απασχόλησης καθορίζεται στα 17,61€ για τους 24 μήνες, και στα 20,50 € για τους επόμενους 36 μήνες. Εάν ο μισθωτός απασχολείται με μειωμένο ωράριο από 4 τουλάχιστον ώρες και άνω ημερησίως, το ποσό της επιχορήγησης ανέρχεται στα 10,27 € για τους πρώτους 24 μήνες και στα 11,74 € για τους επόμενους 36 μήνες.
      Το ως άνω πρόγραμμα χρηματοδοτείται από πόρους του Λογαριασμού για την Απασχόληση της Επαγγελματικής Κατάρτισης (ΛΑΕΚ).
      ΣΤ) Ο ΟΑΕΔ επίσης το τρέχον έτος πρόκειται να υλοποιήσει νέα προγράμματα ήτοι: Πρόγραμμα επιχορήγησης επιχειρήσεων για την απασχόληση ανέργων και πρόγραμμα επιχορήγησης Νέων Ελευθέρων Επαγγελματιών, τα οποία θα συγχρηματοδοτηθούν από το Επιχειρησιακό Πρόγραμμα των ΠΕΠ (Περιφερειακά Προγράμματα).
      Ζ) Το Επιχειρησιακό Πρόγραμμα Απασχόληση και Επαγγελματική Κατάρτιση 2000-2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα.
      Η) Σύμφωνα με το ν. 3227/09-02-04 πρόκειται να υλοποιηθούν σε όλη τη χώρα προγράμματα επιχορήγησης επιχειρήσεων σχετικά με την εφαρμογή ενεργητικών πολιτικών απασχόλησης (μέτρα για τους επιδοτούμενους άνεργους, κίνητρα για την αύξηση της απασχόλησης των γυναικών, των νέων και των ηλικιωμένων).
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Εμπορικής Ναυτιλίας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     17. Στην με αριθμό 1026/25-5-04 ερώτηση του Βουλευτή κ. Γιάννη Δραγασάκη δόθηκε με το υπ’ αριθμ. Φ900α/4076/7234/10-6-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1026/25-05-2004 ερώτησης, που κατέθεσε ο Βουλευτής κ. Γιάννης Δραγασάκης, με θέμα την εγκατάσταση κέντρου διανομής ηλεκτρικής ενέργειας της ΔΕΗ στη Ναυτική Βάση των Βριλησσίων, σας γνωρίζουμε τα ακόλουθα:
      Το 1958 παραχωρήθηκε στο Πολεμικό Ναυτικό (ΠΝ) η χρήση δημόσιας εκτάσεως 52.000 τ.μ. στην περιοχή Πάτημα Βριλησσίων, κατόπιν αναγκαστικής απαλλοτρίωσης. Εντός της εν λόγω έκτασης αναπτύχθηκαν τηλεπικοινωνιακές εγκαταστάσεις του ΠΝ (Κέντρο Λήψεως Βριλησσίων), και η περιοχή, στα νέα όρια που σήμερα ισχύουν δυνάμει του ΠΔ 214/02, έχει χαρακτηρισθεί Ναυτικό Οχυρό (ΝΟΧ). Σήμερα εντός των ανωτέρω εγκαταστάσεων έχουν αναπτυχθεί επιχειρησιακά τηλεπικοινωνιακές ευκολίες του ΠΝ (κέντρο λήψεως).
      Τον Ιανουάριο του 2002, το ΥΠΕΘΑ στα πλαίσια του κοινωνικού του ρόλου και προκειμένου να συμβάλλει αφενός στην επίτευξη του εθνικού σκοπού της επιτυχούς διοργάνωσης των Ο.Α. του 2004 και αφετέρου στην ανάπτυξη του Δήμου Βριλησσίων, αποδέσμευσε από τη χρήση του ΠΝ, τμήμα της έκτασης του ΝΟΧ Βριλησσίων συνολικής επιφάνειας 22.727 τ.μ., εκ των οποίων τα 18.250 τ.μ. περιήλθαν στη χρήση του Δήμου Βριλησσίων και τα 3.087 τ.μ. στη χρήση της ΔΕΗ.
      Κατόπιν των ανωτέρω και λαμβανομένου υπόψη ότι η έκταση στην οποία έχει εγκατασταθεί το κέντρο διανομής ηλεκτρικής ενέργειας, περιήλθε στη χρήση της ΔΕΗ και το ΠΝ απλώς παραχώρησε τη χρήση του, τα ερωτήματα που αφορούν στο εν λόγω κέντρο δεν αφορούν το ΥΠΕΘΑ, αλλά το συνερωτώμενο ΥΠ.ΑΝ.
      Όσον αφορά στην απόδοση της συνολικής έκτασης του ΝΟΧ Βριλησσίων στο Δήμο, το ΥΠΕΘΑ, αντιλαμβανόμενο τις ανάγκες της τοπικής κοινωνίας των Βριλησσίων και στα πλαίσια του κοινωνικού του ρόλου, θα εξετάσει το θέμα της σταδιακής αποδέσμευσης της χρήσης του ΝΟΧ Βριλησσίων, εφόσον βέβαια κατατεθούν προς επεξεργασία και οι σχετικές μελέτες αξιοποίησης της έκτασης.
      Σε κάθε περίπτωση θα πρέπει να τονισθεί ότι το ΠΝ συνετέλεσε στη διατήρηση του πράσινου χαρακτήρα του χώρου, αποτρέποντας την τσιμεντοποίηση του με αποτέλεσμα σήμερα το ΝΟΧ Βριλησσίων να αποτελεί ένα πνεύμονα πράσινου στην περιοχή.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     18. Στην με αριθμό 1114/27-5-04 ερώτηση του Βουλευτή κ. Χρήστου Χάιδου δόθηκε με το υπ’ αριθμ. Φ900α/4082/7241/9-6-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθ. 1114/27-05-2004 ερώτησης, που κατέθεσε ο Βουλευτής κ. Χρήστος Χάϊδος, με θέμα τη μεταφορά της 62ης Μονάδας Επιστράτευσης από τα Τρίκαλα στην Καρδίτσα, σας γνωρίζουμε τα ακόλουθα:
      Η 62 ΜΕ έχει έδρα τα Τρίκαλα και στρατωνίζεται το μεν Διοικητήριο και η αποθήκη οπλισμού της στο Στρατόπεδο «ΠΟΥΛΙΟΥ», οι δε λοιπές αποθήκες στο Στρ/δο «ΠΑΠΑΣΤΑΘΗ». Με απόφαση του ΓΕΣ αποφασίσθηκε η προσωρινή μεταστάθμευσή της στο Στρ/δο «ΠΟΥΛΙΟΥ». Τα Στρατόπεδα «ΠΟΥΛΙΟΥ» και «ΠΑΠΑΣΤΑΘΗ» έχει αποφασισθεί να παραχωρηθούν στο Δήμο Τρικάλων και ως εκ τούτου η 62 ΜΕ να μετεγκατασταθεί στο Στρ/δο «ΣΙΣΚΟΥ» στην περιοχή «Φλαμούλι» Τρικάλων..
      Ωστόσο το ΓΕΣ για λόγους οργανωτικούς-επιχειρησιακούς, αλλά και κόστους, καθώς το Στρ/δο «ΣΙΣΚΟΥ» στερείται βασικών υποδομών, ζήτησε από την ΜΕΡΥΠ (Προϊστάμενο Σχηματισμό της 62 ΜΕ), να εξετάσει, μελετήσει και στη συνέχεια να προβεί στις ανάλογες ενέργειες προκειμένου να διαπιστωθεί εάν είναι δυνατή η μετεγκατάσταση της 62 ΜΕ στο Στρ/δο «ΡΟΥΣΟΥ» (Καρδίτσα), συστεγαζόμενη με την 60 ΜΕ. Η ενέργεια αυτή βρίσκεται σε εξέλιξη.
      Επιπροσθέτως, διευκρινίζεται ότι στην 62 ΜΕ υπηρετούν 19 Αξ/κοί και 10 Μόνιμοι Υπάλληλοι, εκ των οποίων οι 4 είναι πλέον των προβλεπομένων και προέρχονται από τις διαλυθείσες κατά το παρελθόν ΜΟΜΑ. Σύμφωνα με τα μέχρι τώρα εφαρμοζόμενα από τη Δ/νση Πολιτικού Προσωπικού/ΓΕΣ, σε περίπτωση μετεγκατάστασης ή διάλυσης Μονάδος, οι υπηρετούντες Μόνιμοι Υπάλληλοι μετατίθενται σε άλλη Μονάδα της ίδιας Φρουράς. Στα Τρίκαλα, πλέον της 62 ΜΕ, στρατωνίζονται η Σχολή Μονίμων Υπαξιωματικών (ΣΜΥ), το Στρατολογικό Γραφείο (Σ.Γ.) και η ΛΑΦ Τρικάλων. Από τα ανωτέρω προκύπτει, ότι δεν τίθεται θέμα μετακίνησης των μονίμων υπαλλήλων εκτός του τόπου κατοικίας τους.
      Τέλος, διευκρινίζεται, ότι οι Μονάδες Επιστρατεύσεως σύμφωνα με την αποστολή τους παρακολουθούν επιστρατευτικά και δεν εξυπηρετούν σε καμία περίπτωση εφέδρους, οι οποίοι εξυπηρετούνται από τα κατά τόπους Στρατολογικά Γραφεία και μόνο.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     19. Στην με αριθμό 1165/28-5-04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Φ900α/4085/7245/9-6-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1165/28-05-2004 ερώτησης, που κατέθεσε η Βουλευτής κ. Αθανασία Μερεντίτη, με θέμα τη μεταφορά της 62ης Μονάδας Επιστράτευσης από τα Τρίκαλα στην Καρδίτσα, σας γνωρίζουμε τα ακόλουθα:
      Η 62 ΜΕ έχει έδρα τα Τρίκαλα και στρατωνίζεται το μεν Διοικητήριο και η αποθήκη οπλισμού της στο Στρατόπεδο «ΠΟΥΛΙΟΥ», οι δε λοιπές αποθήκες στο Στρατόπεδο «ΠΑΠΑΣΤΑΘΗ». Με απόφαση του ΓΕΣ αποφασίσθηκε η προσωρινή μεταστάθμευσή της στο Στρατόπεδο «ΠΟΥΛΙΟΥ». Τα Στρατόπεδα «ΠΟΥΛΙΟΥ» και «ΠΑΠΑΣΤΑΘΗ» έχει αποφασισθεί να παραχωρηθούν στο Δήμο Τρικάλων και ως εκ τούτου η 62 ΜΕ να μετεγκατασταθεί στο Στρατόπεδο «ΣΙΣΚΟΥ» στην περιοχή «Φλαμούλι» Τρικάλων..
      	Ωστόσο το ΓΕΣ για λόγους οργανωτικούς-επιχειρησιακούς, αλλά και κόστους, καθώς το Στρατόπεδο «ΣΙΣΚΟΥ» στερείται βασικών υποδομών, ζήτησε από την ΜΕΡΥΠ (Προϊστάμενο Σχηματισμό της 62 ΜΕ), να εξετάσει, μελετήσει και στη συνέχεια να προβεί στις ανάλογες ενέργειες προκειμένου να διαπιστωθεί εάν είναι δυνατή η μετεγκατάσταση της 62 ΜΕ στο Στρατόπεδο «ΡΟΥΣΟΥ» (Καρδίτσα), συστεγαζόμενη με την 60 ΜΕ. Η ενέργεια αυτή βρίσκεται σε εξέλιξη.
      Επιπροσθέτως, διευκρινίζεται ότι στην 62 ΜΕ υπηρετούν 19 Αξιωματικοί και 10 Μόνιμοι Υπάλληλοι, εκ των οποίων οι 4 είναι πλέον των προβλεπομένων και προέρχονται από τις διαλυθείσες κατά το παρελθόν ΜΟΜΑ. Σύμφωνα με τα μέχρι τώρα εφαρμοζόμενα από τη Δ/νση Πολιτικού Προσωπικού/ΓΕΣ, σε περίπτωση μετεγκατάστασης ή διάλυσης Μονάδος, οι υπηρετούντες Μόνιμοι Υπάλληλοι μετατίθενται σε άλλη Μονάδα της ίδιας Φρουράς. Στα Τρίκαλα, πλέον της 62 ΜΕ, στρατωνίζονται η Σχολή Μονίμων Υπαξιωματικών (ΣΜΥ), το Στρατολογικό Γραφείο (Σ.Γ.) και η ΛΑΦ Τρικάλων. Από τα ανωτέρω προκύπτει, ότι δεν τίθεται θέμα μετακίνησης των μονίμων υπαλλήλων εκτός του τόπου κατοικίας τους.
      	Τέλος, διευκρινίζεται, ότι οι Μονάδες Επιστρατεύσεως σύμφωνα με την αποστολή τους παρακολουθούν επιστρατευτικά και δεν εξυπηρετούν σε καμία περίπτωση εφέδρους, οι οποίοι εξυπηρετούνται από τα κατά τόπους Στρατολογικά Γραφεία και μόνο.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     20. Στην με αριθμό 1095/26-5-04 ερώτηση του Βουλευτή κ. Μιχάλη Καρχιμάκη  δόθηκε με το υπ’ αριθμ. 7926/15-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1095/2004 ερώτηση, που κατατέθηκε στη Βουλή από το Βουλευτή κ. Μ. Καρχιμάκη, σχετικά με την κατασκευή κατοικιών στη «ΣΗΤΕΙΑ», σας πληροφορούμε τα εξής:
      Ο οικισμός του Οργανισμού Εργατικής Κατοικίας (Ο.Ε.Κ.) «Σητεία ΙΙΙ» μελετήθηκε σε έκταση ιδιοκτησίας του ΟΕΚ για την ανέγερση του οποίου, εγκρίθηκε το Τοπικό ρυμοτομικό σχέδιο και ορίσθηκαν οι όροι δόμησης της έκτασης με το από 20-3-001 Π.Δ., το οποίο δημοσιεύτηκε στο ΦΕΚ 253 Δ΄/6-4-2001.
      Στη συνέχεια ο ΟΕΚ προχώρησε στη δημοπράτηση του έργου και στην κατάθεση το φακέλου για την έκδοση της οικοδομικής αδείας στην αρμόδια Υπηρεσία Πολεοδομίας του Δήμου Σητείας, για την έκδοση της οποίας ζητήθηκε η σύμφωνη γνώμη της 13ης Εφορείας Βυζαντινών Αρχαιοτήτων, επειδή ο οικισμός βρίσκεται κοντά στο φρούριο Καζάρμα στην εκτός σχεδίου περιοχή.
      Οι προτάσεις της 13ης Εφορείας του Υπουργείου Πολιτισμού διατυπώθηκαν στο αριθμ. 245/15-3-2001 έγγραφο, και έχουν ως εξής α) Μείωση του αριθμού των κατοικιών, ώστε να αφεθεί ελεύθερος χώρος γύρω από το φρούριο της Καζάρμας σε απόσταση τουλάχιστον 50μ. β) Μορφολογική προσαρμογή των τύπων των κτιρίων σε νέες προϋποθέσεις, καθώς και διάσπαση του όγκου των κτιρίων σε μικρότερες μονάδες. Μετά τα παραπάνω, με το αριθμ. 22392/1224/24-4-2003 έγγραφο του Κεντρικού Αρχαιολογικού Συμβουλίου απαιτήθηκε περαιτέρω μείωση των κατοικιών από 46 σε 30, με αντίστοιχη τροποποίηση στην αρχική μελέτη, με βάση την οποία εκδόθηκε η σχετική Οικοδομική Άδεια (αρ. Αδείας 145/2003) στις 4-9-2003, η οποία κοινοποιήθηκε στον ανάδοχο με το αριθμ. 31707/3057/14-10-2003 έγγραφο του ΟΕΚ.
      Δεδομένου δε ότι, ο προβλεπόμενος από τη Σύμβαση χρόνος έκδοσης της Οικοδομικής Άδειας, οριζόταν το πολύ έξη μήνες από την υπογραφή της (δηλαδή έως 15-9-2001) και η εκδοθείσα Άδεια Οικοδομής (εκδόθηκε στις 4-9-2003 από τη Διεύθυνση Πολεοδομίας Σητείας), ο ανάδοχος κάνοντας χρήση του δικαιώματος του, σύμφωνα με το άρθρο 48 του Π.Δ. 609/1985, υπέβαλε στην αρμόδια υπηρεσία του ΟΕΚ στην αριθμ. 2554/598/19-2-2004 Ειδική Δήλωση Διακοπής Εργασιών του παραπάνω έργου.
      Με την αριθμ. 22877/679/27-2-2004 Απόφαση του Προϊσταμένου της Διευθύνουσας υπηρεσίας του Ο.Ε.Κ. , όπως προβλέπει το άρθρο 9 του ν. 1418/1984 και τα άρθρα 48 και 50 του Π.Δ. 609/1985, έγινε αποδεκτή η διακοπή των εργασιών και η αρχική σύμβαση είναι πλέον ανενεργής.
      Κατόπιν αυτών η αρμόδια Υπηρεσία του ΟΕΚ προτίθεται να επαναδημοπρατήσει το έργο άμεσα.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      21. Στην με αριθμό 904/20-5-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 541/14-6-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση της Βουλευτού κ. Ξυροτύρη-Αικατερινάρη Ασημίνας , σας γνωρίζουμε τα ακόλουθα:
      1. Καταρχήν, είναι εντελώς ανακριβής ο ισχυρισμός ότι το πρόβλημα του ελλιμενισμού των πλοίων για ημερήσιες κρουαζιέρες στη Μαρίνα Φλοίσβου προέκυψε αφότου η Α.Ε. ΤΟΥΡΙΣΤΙΚΑ ΑΚΙΝΗΤΑ (ΕΤΑ) ανέθεσε την εκμετάλλευση του τουριστικού λιμένα στην LAMDA, η οποία αποφάσισε να απομακρύνει τα εν λόγω πλοία από τη συγκεκριμένη Μαρίνα. Αντιθέτως, η απομάκρυνση των ημερόπλοιων είχε ήδη συμφωνηθεί μεταξύ της ΕΟΕΑ 2004 και του Υπουργείου Ανάπτυξης πολύ νωρίτερα (από το έτος 2000) και είχε τότε συμπεριληφθεί στο μεταξύ τους «Ολυμπιακό Μνημόνιο» (Επιχειρησιακό Σχέδιο), στο οποίο μάλιστα προβλεπόταν και η παραχώρηση των θέσεων ελλιμενισμού της εν λόγω Μαρίνας, με χαρακτήρα V.Ι.Ρ. για την Ολυμπιακή Φιλοξενία.
      2. Ενόψει των ανωτέρω, όλοι οι εμπλεκόμενοι φορείς- συμπεριλαμβανομένης βέβαια και της ΕΤΑ- προχώρησαν σε μια σειρά πρωτοβουλιών και ενεργειών για την εξυπηρέτηση ελλιμενισμού των ημερόπλοιων, οι οποίες ήταν οι εξής:
      - Ήδη από το έτος 2003, η ΟΕΟΑ 2004 με τη συνδρομή του ΥΕΝ, μερίμνησε για την εξεύρεση χώρου ελλιμενισμού των πλοίων αυτών, τον οποίο εξασφάλισε σε κατάλληλες προβλήτες του ΟΛΠ. Πρέπει να σημειωθεί ότι, τα πλοία του μεγέθους των ημεροπλοίων, δημιουργούν προβλήματα στις Μαρίνες τόσο για λόγους λειτουργικούς και ασφαλείας; όσο και για τουριστικούς (η διακίνηση 800 επιβατών και 40-50 λεωφορείων ανά σκάφος, με ταυτόχρονη άφιξη και αναχώρηση, δημιουργούν τεράστια προβλήματα στη λειτουργία μιας Μαρίνας και εγκυμονούν κινδύνους στη διακίνηση επιβατών, η ασφάλεια των οποίων εξασφαλίζεται μόνο από επιβατικού ς λιμένες με ανάλογη υποδομή, σχεδιασμό και προδιαγραφές, όπως είναι το λιμάνι του Πειραιά). Επίσης η παρουσία επιβατικών πλοίων σε ένα τουριστικό λιμένα αλλοιώνει τον χαρακτήρα αυτού, δημιουργώντας συνθήκες λιμανιού σε χώρο φιλοξενίας θαλαμηγών σκαφών, όταν μάλιστα ως χώρα στοχεύουμε στην αναβάθμιση του τουριστικού προϊόντος μας και στην προσέλκυση τουριστών υψηλότερου επιπέδου. Για τους παραπάνω λόγους, όλα τα υπόλοιπα τα επιβατικά πλοία που εκτελούν δρομολόγια όμοια με τα εν λόγω ημερόπλοια, εκτελούν πλόες από το επιβατικό λιμάνι του Πειραιά, όπου υπάρχει υποδομή και ευκολία πρόσβασης.
      - Επιπλέον, σε σύσκεψη που έλαβε χώρα στο ΥΕΝ την 31.3.04, μεταξύ όλων των συναρμόδιων φορέων (ΥΕΝ/ΓΓΛΛΠ, ΑΘΗΝΑ 2004, ΓΓΟΑ, ΕΤΑ, μισθωτής Μαρίνας Φλοίσβου, εκπρόσωπος πλοιοκτητών), αποφασίστηκε η διάθεση μιας θέσεως 100 μ. στη Μαρίνα Φλοίσβου, δύο ώρες ημερησίως (πρωί και βράδυ) για την αποεπιβίβαση τουριστών από τα υπάρχοντα ημερόπλοια, μέχρι την 1.7.04, ημερομηνία που «κλειδώνουν» οι Ολυμπιακές Εγκαταστάσεις και εγκαθίστανται εκεί οι δυνάμεις ασφαλείας, μέχρι το πέρας των Ολυμπιακών και Παραολυμπιακών Αγώνων.
      - Η ΕΤΑ, προέβη στο μεταξύ στις σχετικές ενέργειες αδειοδότησης για τη δυνατότητα ελλιμενισμού των ημερόπλοιων στη νέα, υπό κατασκευή Μαρίνα Φαλήρου (Σ.Ε.Φ.), μέχρι την έναρξη των Ολυμπιακών Αγώνων, όμως αυτό δεν κατέστη δυνατό γιατί δεν πληρούνταν οι όροι ασφαλείας (η Μαρίνα ήταν σε κατάσταση εργοταξίου) και συνεπώς δεν μπορούσαν να διακινούνται από εκεί εκατοντάδες τουρίστες. Επιπλέον, η Δ/νση Ασφαλείας Ολυμπιακών Αγώνων του Υπουργείου Δημόσιας Τάξης, γνωστοποίησε εγγράφως ότι η Μαρίνα Φαλήρου, ως Ολυμπιακή Εγκατάσταση, την 1/7/04 περνάει στον έλεγχο των δυνάμεων ασφαλείας.
      Μετά τα παραπάνω, είναι φανερό ότι, για την τρέχουσα τουριστική περίοδο, δεν υπάρχει δυνατότητα να εξυπηρετηθούν τα εν λόγω ημερόπλοια από καμία μαρίνα του φαληρικού όρμου, σύμφωνα με τις επιταγές της ΟΕΟΑ 2004 και της Δ/νσης Ασφαλείας Ολυμπιακών Αγώνων του Υπουργείου Δημόσιας Τάξης.
      Αντίθετα, τα εν λόγω ημερόπλοια, μπορούν να εξυπηρετηθούν σε κατάλληλο χώρο που έχει υποδείξει ο ΟΛΠ μέσω του ΥΕΝ, στο λιμάνι του Πειραιά, όπου και υπάρχει η απαραίτητη υποδομή και ευκολία πρόσβασης και εξυπηρετούνται εδώ και χρόνια όλα τα υπόλοιπα επιβατικά πλοία της ίδιας κατηγορίας και χρήσης με αυτά, που εκτελούν πλόες στον Αργοσαρωνικό.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      22. Στις με αριθμό 428/3-5-04, 475/4-5-04 και 535/6-5-04 ερωτήσεις των Βουλευτών κυρίων Μιχάλη Καρχιμάκη, Ευαγγελίας Σχοιναράκη-Ηλιάκη και Ντίνου Ρόβλια δόθηκε με το υπ’ αριθμ. 7903/5-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμό 428/04, 475/04 και 535/04 ερωτήσεις, που κατατέθηκαν στη Βουλή από τους Βουλευτές κ.κ. Μ. Καρχιμάκη, Ε. Σχοιναράκη-Ηλιάκη και Ντ. Ρόβλια σχετικά με την πρόσληψη εργαζομένων με μερική απασχόληση σε υπηρεσίες των Δήμων και τους ΟΤΑ με κύριο στόχο την κάλυψη Υπηρεσιών Κοινωνικού Χαρακτήρα, σας πληροφορούμε τα εξής:
      Με το ν. 3174/2003, «Μερική Απασχόληση και υπηρεσίες κοινωνικού χαρακτήρα», δίνεται η δυνατότητα στις δημόσιες υπηρεσίες, στα ΝΠΔΔ και στους ΟΤΑ α' και β' βαθμού να υλοποιούν δράσεις κοινωνικού χαρακτήρα, είτε ενισχύοντας δράσεις, που ήδη ασκούν, είτε εφαρμόζοντας για πρώτη φορά προγράμματα κοινωνικού χαρακτήρα, με το θεσμό της μερικής απασχόλησης.
      Οι ανωτέρω φορείς καταρτίζουν Προγραμματικές Συμβάσεις με Νομικά Πρόσωπα Ιδιωτικού Δικαίου Μη Κερδοσκοπικού Χαρακτήρα, οι οποίες έχουν ως αντικείμενο την παροχή υπηρεσιών κοινωνικού χαρακτήρα.
      Συγκεκριμένα: οι φορείς που υλοποιούσαν ή ενδιαφέρονταν να υλοποιήσουν σχετικές κοινωνικές δράσεις, υπέβαλλαν στην Τριμερή Επιτροπή του άρθρου 5 του ν. 3174/03 «Επιτροπή Παρακολούθησης- Κατανομής Πόρων», Επιχειρησιακό Σχέδιο, στο οποίο ανέφεραν τον αριθμό και την ειδικότητα των ατόμων που χρειάζονταν και τη συγκεκριμένη κοινωνική δράση που θα υλοποιούσαν.
      Ο Νόμος προβλέπει ότι οι θέσεις μερικής απασχόλησης θα καλύπτονται από συγκεκριμένες κοινωνικές ομάδες, οι οποίες παρουσιάζουν υψηλά ποσοστά ανεργίας. Συγκεκριμένα:
      α. Το 35% των θέσεων θα καλύπτεται από ανέργους εγγεγραμμένους στον ΟΑΕΔ
      β. Το 25% των θέσεων θα καλύπτεται από ανέργους που βρίσκονται στην τελευταία πενταετία πριν από την συνταξιοδότησή τους
      γ. 20% θα προέρχεται από νέους κάτω των 30 ετών
      δ. 10% θα προέρχεται από μητέρες παιδιών έως δώδεκα ετών και
      ε. 10% θα καλύπτεται από άτομα με ποσοστό αναπηρίας 50% και άνω.
      Για τις περιπτώσεις α, β και γ, το 60% των θέσεων θα καλύπτεται από γυναίκες (εφόσον υπάρχει αντίστοιχος αριθμός ενδιαφερομένων).
      Σε εφαρμογή του ν. 3174/2003 η Τριμελής Επιτροπή, η οποία αποτελείται από τους Γενικούς Γραμματείς των Υπουργείων Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας (άρθρ. 5 του ν.3174/2003), εξέτασε τα επιχειρησιακά σχέδια φορέων που εκδήλωσαν ενδιαφέρον να υλοποιήσουν δράσεις κοινωνικού χαρακτήρα με το θεσμό της Μερικής Απασχόλησης, και κατέληξε στην έγκριση 22.701 θέσεων που αναλύονται ως εξής: Φορείς του Δημοσίου και ΝΠΔΔ: 7.739 θέσεις, από τις οποίες 5.686 χρηματοδοτούμενες από τον κρατικό προϋπολογισμό και 2.053 χρηματοδοτούμενες από ιδίους πόρους, ΟΤΑ α' και β' βαθμού και Περιφέρειες: 14.962 θέσεις χρηματοδοτούμενες από τον κρατικό προϋπολογισμό.
      Στην παρούσα φάση οι φορείς στους οποίους εγκρίθηκαν οι ανωτέρω θέσεις μερικής απασχόλησης, σε συνεργασία με τα ΝΠΙΔ, που έχουν συνάψει Προγραμματικές Συμβάσεις, έχουν εκδώσει προκηρύξεις και δέχονται αιτήσεις από τους ενδιαφερόμενους για την κάλυψη αυτών των θέσεων.
      Τέλος, σας πληροφορούμε ότι, το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης, ως επισπεύδον Υπουργείο, έχει ήδη καταθέσει στη Βουλή, σε συνεργασία με το Υπουργείο μας και το Υπουργείο Οικονομίας και Οικονομικών, σχέδιο νόμου για τη Μερική Απασχόληση στο Δημόσιο, στους ΟΤΑ και τα ΝΠΔΔ, με το οποίο τροποποιούνται οι διατάξεις του ν. 3174/2003.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      23. Στην με αριθμό 1017/25-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1045719/1506/ΟΟΤ/Δ/8-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθ. πρωτ. 1017/25-05-2004 ερώτηση που κατέθεσε στη Βουλή των Ελλήνων ο Βουλευτής κ. Ανδρέας Μακρυπίδης σχετικά με την αναπροσαρμογή των αντικειμενικών αξιών της φορολογητέας αξίας των ακινήτων, σας γνωρίζουμε τα εξής:
      Το σύστημα αντικειμενικού προσδιορισμού της φορολογητέας αξίας των ακινήτων κατά το νόμο και. κατά την έννοια που ο όρος αντικειμενικός προσδίδει, καταγράφει την υφιστάμενη κατάσταση της αγοράς ακινήτων. Περαιτέρω το σύστημα δεν είναι στατικό, αλλά μεταβαλλόμενο και προσαρμοζόμενο στις συνθήκες της αγοράς.
      Σύμφωνα με τις διατάξεις της Παραγράφου 18 του άρθρου 14 του ν. 1882/1990/(ΦΕΚ 43 τ. Α΄) η αναπροσαρμογή των αντικειμενικών αξιών των ακινήτων γίνεται ανά διετία, η οποία έχει ήδη συμπληρωθεί. Η τελευταία αναπροσαρμογή για τις εντός σχεδίου περιοχές ισχύει από τις 05-03-2001 ενώ για τις εκτός σχεδίου περιοχές ισχύουν, από τα τέλη του 1999 μέχρι σήμερα, οι τιμές της πρώτης εφαρμογής.
      Οι τιμές καθορίζονται μετά από εισήγηση των κατά τόπους αρμόδιων επιτροπών του άρθρου 41 του ν. 1249/82, τα μέλη των οποίων λαμβάνοντας υπόψη τους παράγοντες που διαμορφώνουν τις αξίες των. ακινήτων της κάθε περιοχής εισηγούνται τιμές που ανταποκρίνονται στις τιμές της αγοράς.
      Η διαδικασία αναπροσαρμογής που προβλέπεται από το νόμο, δηλαδή μελέτη και υποβολή εισηγήσεων από τις κατά τόπους επιτροπές και η επεξεργασία τους δεν έχει ξεκινήσει. Επομένως δεν προβλέπεται άμεση αναπροσαρμογή.
      Η αναπροσαρμογή θα γίνει μετά από προγραμματισμό στα πλαίσια της γενικότερης φορολογικής πολιτικής χωρίς αιφνιδιασμό. Άλλωστε στις επιτροπές που εισηγούνται τις νέες τιμές συμμετέχουν και εκπρόσωποι της Τοπικής Αυτοδιοίκησης.
      Ο Υφυπουργός
      Π. ΔΟΥΚΑΣ»
      24. Στην με αριθμό 783/17-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7878/10-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 783/17-5-2004 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου, σχετικά με την απασχόληση εργαζομένων στα Ξενοδοχεία στο Νομό Εύβοιας, σας πληροφορούμε τα εξής:
      Το Σώμα Επιθεώρησης Εργασίας (Σ.ΕΠ.Ε) είναι ένας κατ' εξοχήν ελεγκτικός μηχανισμός με κύριο έργο τον έλεγχο εφαρμογής της εργατικής νομοθεσίας, η οποία εξασφαλίζεται με τη συχνή παρουσία των Επιθεωρητών Εργασίας στους χώρους εργασίας. Οι έλεγχοι αφορούν τους όρους εργασίας (χρονικά όρια, αμοιβή) τη νομιμότητα της απασχόλησης, την έρευνα της ασφαλιστικής κάλυψης των εργαζομένων καθώς και την ασφάλεια και υγεία των εργαζομένων.
      Τα αποτελέσματα της ελεγκτικής δράσης του Σ.ΕΠ.Ε. ανακοινώνονται με τη δημοσίευση της ετήσιας Έκθεσης Πεπραγμένων του. Από την αναλυτική απεικόνιση των στατιστικών στοιχείων στην ετήσια Έκθεση Πεπραγμένων καταδεικνύονται μεταξύ άλλων και τα προβλήματα που υφίστανται αναφορικά με την τήρηση και εφαρμογή της εργατικής νομοθεσίας και προσδιορίζονται σε μεγάλο μέρος οι τυχόν παρεμβάσεις του Υπουργείου μας για την εξάλειψή τους.
      Ειδικότερα, όσον αφορά την ελεγκτική δράση του Σ.ΕΠ.Ε. στο νομό Εύβοιας, σας γνωρίζουμε ότι οι αρμόδιες τοπικές υπηρεσίες του αντιμετωπίζουν με ιδιαίτερη ευαισθησία τα προβλήματα των εργαζομένων στην περιοχή. Ενδεικτικά αναφέρουμε ότι από την μέχρι τώρα επεξεργασία των τηρουμένων στην υπηρεσία μας στατιστικών στοιχείων προκύπτουν τα ακόλουθα:
      Τμήμα Κοινωνικής Επιθεώρησης Νομού Εύβοιας
      - Για το χρονικό διάστημα από 1-1-2003 έως 31-12-2003, η αρμόδια Κοινωνική Επιθεώρηση έχει διενεργήσει 537 ελέγχους σε επιχειρήσεις στην περιοχή αρμοδιότητας της, προκειμένου να διαπιστώσει την εφαρμογή των διατάξεων της εργατικής νομοθεσίας.
      Για τις διαπιστωμένες παραβάσεις έχει υποβάλλει κατά των παραβατών εργοδοτών 35 μηνύσεις και 1 μηνυτήρια αναφορά και έχει εισηγηθεί στη Διεύθυνση Κοινωνικής Επιθεώρησης Στερεάς Ελλάδας την επιβολή 102 προστίμων, συνολικού ποσού 106.770 €.
      Ακόμα, έχει διαμεσολαβήσει σε 217 περιπτώσεις επίλυσης εργατικών διαφορών, από τις οποίες επέλυσε ειρηνικά τις 107, με αποτέλεσμα να καταβληθούν στους προσφεύγοντες εργαζόμενους οφειλόμενες αποδοχές συνολικού ποσού 73.987,84€.
      - Συμπληρωματικά σας γνωρίζουμε ότι για το χρονικό διάστημα από 1-1-2004 έως και 30-04-2004 έχει διενεργήσει 235 ελέγχους σε επιχειρήσεις στην περιοχή αρμοδιότητας της, προκειμένου να διαπιστώσει την εφαρμογή των διατάξεων της εργατικής νομοθεσίας. Για τις διαπιστωμένες παραβάσεις έχει υποβάλλει κατά των παραβατών εργοδοτών 13 μηνύσεις και έχει εισηγηθεί στην Διεύθυνση Κοινωνικής Επιθεώρησης Στερεάς Ελλάδας την επιβολή 13 προστίμων, συνολικού ποσού 14.500€.
      - Ειδικά στον κλάδο των ξενοδοχειακών επιχειρήσεων για το ίδιο χρονικό διάστημα έχει διαμεσολαβήσει σε επίλυση εργατικών διαφορών που αφορούσαν επαναπροσλήψεις εποχιακού προσωπικού, ενώ πραγματοποίησε για το ίδιο θέμα τριμερείς συμφιλιωτικές διαδικασίες (παράβαση του άρθρου 8 του ν.1346/83).
      Τμήμα Τεχνικής & Υγειονομικής Επιθεώρησης Νομού Εύβοιας
      - Για το χρονικό διάστημα από 1-1-2003 έως 31-12-2003 το αρμόδιο Τμήμα Τεχνικής & Υγειονομικής Επιθεώρησης έχει διενεργήσει 559 ελέγχους σε επιχειρήσεις στην περιοχή αρμοδιότητας της, προκειμένου να διαπιστώσει την εφαρμογή των διατάξεων της εργατικής νομοθεσίας για την ασφάλεια και υγεία των εργαζόμενων. Για. τις διαπιστωμένες παραβάσεις έχει υποβάλλει κατά των παραβατών εργοδοτών 11 μηνύσεις και 8 μηνυτήριες αναφορές, ενώ έχει επιβάλλει 16 διακοπές εργασιών και έχει επιβάλλει 46 πρόστιμα συνολικού ποσού 156.800 €.
      -Συμπληρωματικά σας γνωρίζουμε ότι για το χρονικό διάστημα από 1-1-2004 έως και 30-04-2004 έχει διενεργήσει 150 ελέγχους σε επιχειρήσεις στην περιοχή αρμοδιότητας της, προκειμένου να διαπιστώσει την εφαρμογή των διατάξεων της εργατικής νομοθεσίας για την ασφάλεια και υγεία των εργαζομένων. Για τις διαπιστωμένες παραβάσεις έχει υποβάλλει κατά των παραβατών εργοδοτών 1 μήνυση και 1 μηνυτήρια αναφορά, ενώ έχει επιβάλλει 7 διακοπές εργασιών και έχει υποβάλλει 12 πρόστιμα συνολικού ποσού 38.000 €.
      Ειδικά στον κλάδο των ξενοδοχειακών επιχειρήσεων για το ίδιο χρονικό διάστημα έχει πραγματοποιήσει 11 ελέγχους στην περιοχή αρμοδιότητάς της.
      Παράλληλα σας ενημερώνουμε ότι οι έλεγχοι από τις προαναφερόμενες Υπηρεσίες του Σ.ΕΠ.Ε. θα συνεχισθούν και θα ενταθούν λόγω έναρξης τουριστικής περιόδου.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      25. Στην με αριθμό 1009/25-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. Β-518/10-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1009/25-5-2004 που κατέθεσε στη Βουλή ο Βουλευτής κ. Νάσος Αλευράς, σχετικά με το έργο του Προαστιακού Σιδηροδρόμου, καθώς και τη σιδηροδρομική σύνδεση Αθηνών -Λουτρακίου -Κιάτου, σας πληροφορούμε τα πιο κάτω:
      1. Το έργο κατασκευής της νέας προαστιακής σιδηροδρομικής γραμμής Αεροδρομίου - ΣΚΑ καθώς και η σύνδεσή της με τον υφιστάμενο σιδηροδρομικό διάδρομο στην περιοχή νότια του ΣΚΑ προχωρά κανονικά από την ΕΡΓΟΣΕ και προγραμματίζεται να δοθεί σε κυκλοφορία για τους Ολυμπιακούς Αγώνες το καλοκαίρι του 2004.
      Στο τμήμα μεταξύ των σταθμών Δ. Πλακεντίας και Αεροδρομίου θα εκτελεί δρομολόγια και το μετρό δεδομένου ότι προβλέπεται να ολοκληρωθούν τα έργα ηλεκτροκίνησης.
      2. Στο τμήμα του Προαστιακού μεταξύ Σιδ/κού Κέντρου Αχαρνών (ΣΚΑ) και Τριών Γεφυρών έχουν προγραμματιστεί και εκτελούνται από την ΕΡΓΟΣΕ, από ήδη εγκατεστημένη εργολαβία, πρόδρομες εργασίες (κατεδαφίσεις απαλλοτριωθέντων, μετατοπίσεις ΟΚΩ κ.λ.π.), που δεν επηρεάζουν τη λειτουργία του υφιστάμενου σιδηροδρομικού διαδρόμου του ΟΣΕ, ενώ η πλήρης ανάπτυξη των έργων ανακατασκευής του διαδρόμου και εγκατάστασης συστήματος ηλεκτροκίνησης θα γίνει αμέσως μετά τους Ολυμπιακούς Αγώνες με χρονικό ορίζοντα ολοκλήρωσης τους το καλοκαίρι του 2006.
      3. α) Το έργο της Κακιάς Σκάλας (Σιδηροδρομικό) έχει περαιωθεί όσον αφορά στην υποδομή της γραμμής
      β) Η σιδηροδρομική σύνδεση Αθηνών - Κορίνθου προγραμματίζεται να τεθεί σε λειτουργία έως το τέλος του 2004
      γ) Η γραμμή Κόρινθος - Κιάτο εκτιμάται ότι θα ολοκληρωθεί εντός του 2005 λόγω αρχαιολογικών ευρημάτων στις περιοχές Αρχαίας Κορίνθου και Σικιώνος.
      4. Σχετικά με το χρονοδιάγραμμα έργων στο τμήμα ΣΚΑ-Σταθμός Αθηνών-Σταθμός Πειραιά, σας γνωρίζουμε ότι δεν έχει ακόμη υπογραφεί η Σύμβαση 994 «Ανακαίνιση σιδ/κής γραμμής και κατασκευή ηλεκτροκίνησης- σηματοδότησης τηλεδοιήκησης στο τμήμα Πειραιά - Αθήνα - Τρεις Γέφυρες - Άνω Λιόσια (Σύνδεση ΣΓΥΤ - ΣΚΑ Κορίνθου)» δεδομένου ότι εκκρεμεί από τον Σεπτέμβριο του 2003 η τελική επί του θέματος απόφαση του Ελεγκτικού Συνεδρίου.
      5. Σχετικά με το σχεδιασμό για τα έργα στη γραμμή Αθηνών- Πειραιώς, το έργο του Προαστιακού Σιδ/μου για τη συγκεκριμένη γραμμή είναι σύμφωνο με το θεσμοθετημένο Ρυθμιστικό Σχέδιο Αθήνας (Ρ.Σ.Α.) καθώς και τα γενικά Πολεοδομικά Σχέδια των επί μέρους Δήμων από όπου θα διέρχεται.
      Η προωθούμενη λύση στη γραμμή Αθηνών-Πειραιά περιορίζει δραστικά το μεγάλο σημερινό πρόβλημα που δημιουργείται από την ύπαρξη ισόπεδων διαβάσεων πεζών και οχημάτων και αποτελεί λύση άμεσης εφαρμογής για την ομαλή λειτουργία του σιδ/μου και την επικοινωνία των εκατέρωθεν του σιδ/κού άξονα αστικών περιοχών. Η λύση αυτή είναι σχεδιασμένη κατά τρόπο που να μην εμποδίζει μελλοντικά το έργο της υπογειοποίησης των σιδ/κών γραμμών σε μεγάλο μέρος της ευρύτερης περιοχής Αθηνών.
      Σε ό,τι αφορά τις αναφερόμενες στην ερώτηση απαιτήσεις του Συμβουλίου της Επικρατείας δεν έχει εκδοθεί καμία σχετική απόφαση ενώ έχει μόνο υποβληθεί προσφυγή του Δήμου Αθηναίων προς το Συμβούλιο Επικρατείας σχετικά με τους περιβαλλοντικούς όρους για τα έργα Β' φάσης (εντός υπάρχοντος διαδρόμου του ΟΣΕ) του Προαστιακού Σιδηρόδρομου, που δεν έχουν δημοπρατηθεί ακόμη.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      26. Στην με αριθμό 1204/1-6-04 ερώτηση των Βουλευτών κυρίων Μιχάλη Καρχιμάκη, Μανώλη Όθωνα, Μάρκου Μπόλαρη, Βασίλειου Οικονόμου, Θάνου Μωραΐτη και κυρίας Ευαγγελίας Σχοιναράκη -Ηλιάκη δόθηκε με το υπ’ αριθμ. Φ 900α/4088/7248/15-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμό 1204/01-06-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Μανώλης Όθωνας, Μάρκος Μπόλαρης, Bασίλης Οικονόμου, Θάνος Μωραΐτης και η κα Ευαγγελία Σχοιναράκη-Ηλιάκη, με θέμα το σύστημα μεταθέσεων και αποσπάσεων οπλιτών, σας γνωρίζουμε τα εξής:
      1. Στα μέσα Μαΐου υπεγράφη η διαταγή μεταθέσεων των Οπλιτών της 2003 Γ' και Δ' ΕΣΣΟ, και τηρήθηκαν όλες οι διαδικασίες - δεσμεύσεις και αρχές. του συστήματος μεταθέσεων. Ουδείς εκ των στρατιωτών μετετέθη χωρίς να έχει συμπληρώσει τον απαιτούμενο χρόνο υπηρεσίας στις Μονάδες τοποθετήσεως-εκστρατείας ή κατά παράβαση της Γενικής Πορείας και πολύ περισσότερο καθ' υπέρβαση των μορίων.
      Ταυτόχρονα με τις μεταθέσεις, κοινοποιήθηκαν σε όλους τους μετατιθέμενους, το σύνολο των μορίων τους, ώστε να γνωρίζουν που μετατίθενται, αλλά και αν αυτό είναι σύμφωνο με το σύνολο των μορίων που συγκέντρωσαν.
      2. Τα κριτήρια επιλογής του προσωπικού που μετατέθηκε για κάλυψη αναγκών των Ολυμπιακών Αγώνων 2004 (υποχρεωτικά ή ενισχυτικά) είναι αυτά που απορρέουν από το σχέδιο ασφαλείας που είχε εγκριθεί το 2002. Ειδικότερα απαιτείται οι Οπλίτες:
      (1) Να είναι πλήρους θητείας, ώστε κατά το δυνατόν να απολύονται μετά την λήξη των αγώνων.
      (2) Να είναι σωματικής ικανότητας πρώτης κατηγορίας και χωρίς προβλήματα υγείας (σωματικά ή ψυχικά) με κανονικό ύψος (άνω του 1,65) και βάρος αναλόγως του ύψους.
      (3) Να έχουν δυνατότητα διαμονής στην Αττική σε δικό τους κατάλυμα ή φιλοξενούμενοι από συνάδελφο ή άλλο συγγενικό ή οικείο πρόσωπο.
      (4) Να επιθυμούν κατά το δυνατόν τη συμμετοχή τους στη δύναμη ασφαλείας των Ολυμπιακών Αγώνων.
      (5) Να .είναι κατά προτεραιότητα τουλάχιστον απόφοιτοι Λυκείου και γλωσσομαθείς.
      3. Απ' τα ανωτέρω συνάγεται ότι για την μετάθεση του εν λόγω προσωπικού για τις ανάγκες των Ο.Α. δεν θα μπορούσε να εφαρμοσθεί το υφιστάμενο σύστημα των μορίων, αφού δεν περιλαμβάνονται τα εν λόγω κριτήρια στο σύστημα μεταθέσεων και προς τούτο έχει εγκριθεί και εφαρμόζεται από το 2002 το σχετικό σχέδιο ασφαλείας.
      	4. Επί του παρόντος δεν τίθεται ζήτημα αλλαγής του πλαισίου αρχών και κανόνων που διέπουν το υφιστάμενο σύστημα μεταθέσεων - αποσπάσεων.
      Σε κάθε περίπτωση όμως η προσαρμογή του ή και η συνολική του επαναξιολόγηση είναι δεδομένη και αυτονόητη, καθώς οι επικείμενες αποφάσεις που αφορούν τη διάρκεια της θητείας και την αναδιοργάνωση των Ενόπλεων Δυνάμεων θα επηρεάσουν και τους λοιπούς παράγοντες που σχετίζονται με το υφιστάμενο σύστημα μεταθέσεων (π.χ. διάρκεια βασικής - ειδικής εκπαίδευσης).
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 377/2-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Πολιτισμού, σχετικά με τη μη πραγματοποίηση του προγράμματος «πάμε σινεμά» τη φετινή χρονιά, λόγω κωλύματος του κυρίου Υπουργού δεν θα συζητηθεί και διαγράφεται. 
      Δεύτερη είναι η με αριθμό 373/2-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων επίλυσης των προβλημάτων που αντιμετωπίζουν οι απολυμένοι της εταιρείας «ΦΑΝΚΟ Α.Ε.» κλπ. 
      Η επίκαιρη ερώτηση του κυρίου συναδέλφου έχει ως εξής:
      «Είναι γνωστό ότι το εργοστάσιο της «ΦΑΝΚΟ Α.Ε.» (πρώην Τρικολάν) στη Νάουσα έκλεισε και οι εργαζόμενοι απολύθηκαν λαμβάνοντας ένα μόνο μέρος της αποζημίωσης (το υπόλοιπο θα δοθεί σε εξήντα ισόποσες δόσεις). Οι απολυμένοι και οι οικογένειές τους περνούν δύσκολες μέρες, αφού οικονομικά βρίσκονται σε αδιέξοδο λόγων των εξόδων (πετρέλαιο, σχολεία, ΑΕΙ, ΤΕΙ, φροντιστήρια, διατροφή, ενοίκια, δάνεια κλπ.) και της μεγάλης ακρίβειας. Για την αντιμετώπιση αυτής της κατάστασης ζητούν από την Κυβέρνηση την ικανοποίηση των παρακάτω αιτημάτων:
      1. Άμεση βοήθεια 3.000 ευρώ το άτομο. 
      2. Επιδότηση των ανέργων για όσο διαρκεί η ανεργία και το ύψος να είναι ο τελευταίος μισθός-ημερομίσθιο. 
      3. Να είναι συντάξιμος ο χρόνος της ανεργίας. 
      4. Μείωση της ηλικίας συνταξιοδότησης κατά πέντε χρόνια για άντρες και γυναίκες και σε βαρέα και μικτά. 
      5. Εξόφληση των στεγαστικών δανείων από τον Οργανισμό Εργατικής Κατοικίας. 
      6. Ενίσχυση των οικογενειών που σπουδάζουν παιδιά. 
      7. Επιδότηση του πετρελαίου θέρμανσης. 
      Ερωτάται ο κύριος Υπουργός: 
      1. Αν και πότε θα κάνει αποδεκτά τα λογικά αυτά αιτήματα των απολυμένων της «ΦΑΝΚΟ Α.Ε.», αιτήματα που δεν λύνουν το βασικό πρόβλημα που είναι η σταθερή και μόνιμη εργασία, αλλά ανακουφίζουν τις οικογένειες των απολυμένων στις δύσκολες στιγμές που περνούν.
      2. Επίσης, αν θα παρέμβει ώστε να τους δοθεί στο σύνολο η αποζημίωση που δικαιούνται.»
      Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      Ορίστε, κύριε Υπουργέ έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, με μεγάλη μου χαρά βλέπω ότι ο Βουλευτής του Κομμουνιστικού Κόμματος επανέρχεται –και καλά κάνει- και επανέρχεται σε θέματα που έχουν απαντηθεί με τρεις-τέσσερις ερωτήσεις που έχουν κατατεθεί και με συναντήσεις που έχουμε με τους εργαζόμενους στην «Τρικολάν» που έκλεισε και έχουν εξαντληθεί όλα τα όρια του κράτους-πρόνοιας και της κοινωνικής προστασίας, όλα. 
     Κύριε Τζέκη, χαίρομαι ιδιαίτερα που έχετε αντιγράψει, και καλά κάνετε, επακριβώς τα αιτήματα του Εργατοϋπαλληλικού Κέντρου Νάουσας. Όπως τα είχαν θέσει στο Υπουργείο, τα ίδια αιτήματα τα έχετε μετατρέψει σε επίκαιρη ερώτηση. Αυτό είναι καλό. 
     Όμως έχω πει επανειλημμένα ότι η ευαισθησία και το ενδιαφέρον για τους εργαζόμενους δεν είναι υπόθεση μόνο ενός κόμματος. Δεν θα κουραστώ όσο εσείς δεν κουράζεστε να καταθέτετε ερωτήσεις, να σας επαναλαμβάνω το ίδιο. ΄Εχουμε την ίδια για να μην πω και μεγαλύτερη ευαισθησία για τους εργαζόμενους. 
     Κύριε Τζέκη, έχω εδώ τους ογδόντα οκτώ εργαζόμενους, Διαμαντής Γεώργιος, Ιωσηφίδου, με ονοματεπώνυμο. Τους έχω έναν-έναν. Πείτε μου, λοιπόν, πότε άλλοτε κυβέρνηση είχε αυτήν την ευαισθησία να πιάσει μια ξεχωριστή υπόθεση ανεργίας από κλείσιμο εργοστασίου; 
     Πρώτον, οι αποζημιώσεις δόθηκαν κατά το ΣΕΠΕ  σε όλους. Απολύθηκαν συνολικά είκοσι έξι υπάλληλοι και εξήντα τρεις εργάτες και έχουν πάρει όλοι την αποζημίωση.
     Δεύτερον, η Κυβέρνηση μέσα στα οικονομικά που της επιτρέπουν –γιατί η εποχή του «δώστα όλα» δεν σας βρίσκουν σύμφωνους- έχει δώσει εντολή και περνάει από το Ελεγκτικό Συμβούλιο και εγκρίνεται για να χορηγηθεί άμεσα επίδομα 700 ευρώ σε πρώτη φάση και σε δεύτερη φάση άλλα 700 ευρώ, γιατί έχουν πάρει και τις αποζημιώσεις τώρα, άρα δεν είναι πολύ μεγάλη ανάγκη. Λέτε για 3.000 ευρώ. Εγώ θα έλεγα για 5.000 ευρώ και άλλος συνάδελφος θα μπορούσε να πει για 15.000 ευρώ. Το ζητούμενο είναι τι μπορεί και τι πρέπει το κράτος να προσφέρει. 
     Για την επιδότηση των ανέργων φέρνετε όλο καινοτομίες.  O ν. 1892/1990 είναι ξεκάθαρος. Ευχαρίστως να σας πω μια μέρα περί του επιδόματος ανεργίας και του χρόνου επιδότησης. Είναι ξεκάθαρο ότι από 1η Οκτωβρίου όλοι οι απολυμένοι μπήκαν στο επίδομα ανεργίας και το εισπράττουν. 
     ‘Οσον αφορά το χρόνο σύνταξης, κύριε Τζέκη, δεν είναι ακορντεόν το ασφαλιστικό σύστημα της χώρας, πότε να το ανοίγουμε και πότε να το κλείνουμε. Είναι ξεκάθαρη η δήλωση της Κυβέρνησης. Δεν ανοίγουμε ασφαλιστικό νομοσχέδιο και δεν το συζητάμε. Υπάρχει δέσμευση της Κυβέρνησης. Δεν διαπραγματευόμαστε και δεν συζητάμε τα όρια ηλικίας, ούτε αύξηση ούτε μείωση, και τις ασφαλιστικές εισφορές. Είμαστε ξεκάθαροι. ‘Αρα λοιπόν μην επανέρχεστε στο θέμα των συντάξεων.
     Εδώ έχουμε  κάνει, κύριε Τζέκη, μια πολιτική που είχατε συμφωνήσει. Νομίζω ότι και το Εργατικό Κέντρο συμφώνησε. Ο Δήμος Νάουσας από τη μερική απασχόληση εδικαιούτο δεκαεπτά άτομα με το επιχειρησιακό πρόγραμμα βάσει πληθυσμιακών και άλλων κριτηρίων. Έδωσα σαράντα, αν δεν με απατά η μνήμη μου, και είπα ότι είκοσι τρεις θα προσληφθούν από τους απολυμένους από την «Τρικολάν». Αυτό έγινε σε συμφωνία με το Νομάρχη και το Δήμαρχο της Νάουσας. 
     Πείτε μου, πότε κυβέρνηση πήρε τον κατάλογο των απολυμένων και έβαλε είκοσι τέσσερις θέσεις για μερική απασχόληση. Αυτό είναι το ένα κομμάτι.
     Το δεύτερο τώρα. Όσοι είναι στην τελευταία πενταετία, κύριε Πρόεδρε, μπορούν να πάρουν από τον ΛΑΕΚ συντάξιμο χρόνο, να πληρωθούν οι ασφαλιστικές εισφορές.
     Είπαμε ακόμα ότι γι’ αυτούς που έχουν δάνεια από τον ΟΕΚ και είναι απολυμένοι, λάβαμε πρόνοια και είπαμε να μην πληρωθεί στον ΟΕΚ για δώδεκα τουλάχιστον μήνες το επιτόκιο για να βοηθηθούν. Αυτά σε πρώτη φάση.
     Κύριε Τζέκη, όχι απλώς θα έπρεπε να κάνετε επίκαιρη ερώτηση για τον τρόπο δράσης του Υπουργείου Απασχόλησης στη συγκεκριμένη επιχείρηση, αλλά θα πρέπει καμιά φορά να έρθετε εδώ πέρα να συμφωνήσουμε και να πείτε ότι κάτι καλό έγινε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Το λόγο έχει ο κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Θα ήθελα να τονίσω ότι το Κομμουνιστικό Κόμμα Ελλάδας όταν θέτει τα ερωτήματα των εργαζομένων σημαίνει ότι τα κάνει αποδεκτά και γι’ αυτό υιοθέτησε αυτά τα αιτήματα τα οποία βρίσκει ότι είναι το ελάχιστο που πρέπει να κάνει μία κυβέρνηση η οποία θέλει να έχει κοινωνικό, ανθρώπινο πρόσωπο. Και εδώ δεν πρέπει να κάνουμε και πολλά παζάρια, διότι παζάρια μέσα σ’ αυτήν την Αίθουσα κάνατε πριν από δύο εβδομάδες και χαρίσατε δισεκατομμύρια σε συγκεκριμένους τομείς, όπως ήταν τα πετρέλαια, οι καπνοεμπορικές εταιρείες κλπ. 
      Τι σημαίνουν τώρα αυτά τα αιτήματα. Σημαίνουν ότι η Κυβέρνηση μπορεί και να βρει και ξεκινώ από το πρώτο. Μπορείτε να ανεβάσετε το ποσοστό όσο περισσότερο μπορείτε. Άλλωστε είναι γνωστό ότι αυτό είναι ένα βοήθημα. 
      Όσον αφορά το ζήτημα του ΛΑΕΚ, ξέρετε πολύ καλά ότι το πρόβλημα έγκειται στο ότι το ΛΑΕΚ επιδοτεί τα τελευταία πέντε χρόνια για να μπορέσουν να συμπληρώσουν τα τεσσεράμισι χιλιάδες ένσημα. Αυτοί έχουν συμπληρωμένα τα ένσημά τους, αλλά δεν έχουν το όριο ηλικίας. Γι’ αυτό λένε να γίνει όπως έγινε στη «Softex», στα Μεταλλεία Χαλκιδικής κλπ. Αυτό είναι ένα λογικό αίτημα το οποίο μπορείτε να το δείτε. 
      Επίσης μπορείτε να δείτε και το θέμα της επιδότησης του πετρελαίου και της θέρμανσης. Ξέρετε ότι εκεί οι περιοχές είναι ορεινές. Εξάλλου είπατε ότι θα δείτε και το επίδομα του πετρελαίου θέρμανσης γενικότερα. Εμείς λέμε τώρα ειδικά εδώ ότι υπάρχουν οι άνεργοι και οι συνταξιούχοι, αυτά τα χαμηλά λαϊκά στρώματα, τα οποία θα πρέπει να ενισχύσετε. 
      Άκουσα για την εξόφληση των στεγαστικών δανείων. Δεν το κατάλαβα καλά, αλλά εάν είναι έτσι όπως το λέτε, είναι θετικό. Αλλά όμως γνωρίζω ότι όσον αφορά αυτό που είπατε για τη νομαρχία και τη δημαρχία, οι εργαζόμενοι δεν δέχονται τη μερική απασχόληση και δεν τη δέχονται τώρα και για συγκεκριμένους λόγους. 
      Πρώτον, γιατί και στα κλωστήρια της Ναούσης στο Στενήμαχο πιέζονται από τα διευθυντικά στελέχη για εθελουσία έξοδο, κύριε Υπουργέ, που σημαίνει ότι ο συγκεκριμένος εργοδότης θα κάνει το επόμενο βήμα και στα άλλα εργοστάσια. 
      Επίσης σας ενημερώνω ότι η «ΦΑΝΚΟ Α.Ε.» στην Κομοτηνή φέρνει εργάτες από τη Βουλγαρία, γιατί έχει στόχο να πάρει τα μηχανήματα από τη Νάουσα και να τα μεταφέρει εκεί. Γι’ αυτό οι εγκαταστάσεις φυλάσσονται συνεχώς από τους απολυμένους της «Τρικολάν». 
      Το ζήτημα για μας βέβαια είναι αν είπατε ότι θα δοθεί η αποζημίωση των υπαλλήλων, γιατί επικοινώνησα χθες και μου είπαν όχι. Ότι δεν παίρνουν αποζημίωση οι υπάλληλοι. Δόθηκαν στους εργάτες οι οποίοι γνωρίζετε ότι παίρνουν μία πολύ μικρή αποζημίωση σε σχέση με τους υπαλλήλους. Επομένως και η ανισότητα σε ένα χώρο μεταξύ των εργαζομένων είναι ένα μεγάλο ζήτημα. 
      Έρχεται, λοιπόν, ο νόμος του 1954 και δίνει το δικαίωμα στον εργοδότη να του δώσει τα λεφτά εξήντα μήνες αργότερα, δίνοντάς του ένα σημαντικό συμβολικό ποσό στην αρχή. 
      Άρα το ζήτημα για μας βέβαια παραμένει και εδώ είναι η όλη υπόθεση για μας. Θα πρέπει η Κυβέρνηση να εξετάσει την υπόθεση των κλωστηρίων και του συγκεκριμένου επιχειρηματία. Και επειδή ακριβώς μας είπαν ότι επίκειται η υπογραφή της συμφωνίας του επιχειρηματικού ομίλου «ΛΑΝΑΡΑ» με τις τράπεζες που ανέλαβαν να τον χρηματοδοτήσουν, θέλουμε να ξέρουμε εάν υπεγράφη. Εάν υπεγράφη αυτή η συμφωνία, πρέπει να έρθει στη Βουλή για να ενημερωθούμε και εμείς αλλά και οι εργαζόμενοι όσον αφορά το με ποιους όρους έχει γίνει αυτή η συμφωνία. 
      Κύριε Πρόεδρε, κλείνω με το εξής: Το Κομμουνιστικό Κόμμα Ελλάδας σταθερά, εφόσον δεν βλέπει να προωθούνται ορισμένα μέτρα υπέρ των εργαζομένων που απολύονται, θα φέρνει εδώ σε τακτικά χρονικά διαστήματα αυτά τα ζητήματα, γιατί εξάλλου πρέπει να γνωρίζουμε ότι μέσα στην πόλη της Νάουσας δεν είναι μόνο οι ογδόντα εργαζόμενοι που απολύονται, αλλά η κυκλική επίπτωση που θα έχει σε όλη την οικονομική ζωή της περιφέρειας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Το λόγο έχει ο κύριος Υπουργός. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, δεν έχει υπογραφεί ακόμα το δάνειο του κ. Λαναρά και οι όροι και οι προϋποθέσεις θα σας γίνουν γνωστά και από την κοινοβουλευτική οδό, όπως πολύ καλά ξέρετε. 
      Ένα όμως σας τονίζω και σας το υπογραμμίζω. Όσον αφορά τα θαλασσοδάνεια και χρήματα για άλλους σκοπούς, αυτή η Κυβέρνηση πρόκειται να μετέχει σ’ αυτά τα παιχνίδια. Θα είναι απόλυτη. Όταν έρθει η ώρα και υπογραφεί το δάνειο, θα γίνει με τη διασφάλιση ορισμένων εγγυήσεων και με επίτροπο από την τράπεζα. 
     Δεύτερον, κύριε Τζέκη, έχετε ένα δίκιο, διότι δυστυχώς μέχρι τώρα στη χώρα μας δεν υπάρχει το number security, δηλαδή δεν υπάρχει ΟΑΜΚΑ. Το είπα και την άλλη φορά. Εάν είχαμε ολοκληρωμένο πληροφορικό σύστημα, θα ξέραμε πού δίνουμε και τι δίνουμε. Τώρα αυτό το κράτος –και όταν μιλάμε για το κράτος λέμε για τον Έλληνα φορολογούμενο πολίτη- δίνει 12 δισεκατομμύρια ευρώ το χρόνο για το κράτος πρόνοιας. Και η φτώχεια προ των κοινωνικών παροχών ήταν στο 23% και μετά από τον πακτωλό εκατομμυρίων - δισεκατομμυρίων ευρώ πάει στο 22%. Άρα εδώ κάτι δεν πάει καλά. Και αυτό που δεν πάει καλά είναι η μηχανοργάνωση, οι αετονύχηδες και οι επιτήδειοι. Το λέω αυτό, γιατί στόχος αυτής της Κυβέρνησης δεν είναι να επιδοτούμαι την τεμπελιά, την ανεργία. Πρέπει να επιδοτούμε την απασχόληση.
     ΑΓΓΕΛΟΣ ΤΖΕΚΗΣ: Μα, οι συγκεκριμένοι δεν είναι τεμπέληδες! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με την έννοια αυτή λέτε ότι δεν θέλετε τη μερική απασχόληση. Εγώ δεν είπα ότι είναι το παν. Όμως είναι μία μορφή απασχόλησης για έναν απολυμένο, για να μπορέσει να αξιοποιήσει το χρόνο αυτόν που είναι απολυμένος. 
     Όσον αφορά τους εργάτες από τη Βουλγαρία, θα σας πω το εξής: Κάθε φορά σε κάθε επίκαιρη μάς ρίχνετε και από ένα βαρελότο. Και το λέω βαρελότο γιατί; Είναι παράνομοι εδώ; Έχουν πάρει άδεια; 
     ΑΓΓΕΛΟΣ ΤΖΕΚΗΣ: Όχι, από αυτήν την άποψη.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, είναι απλά τα πράγματα. Εάν εργάτες από τη Βουλγαρία ήλθαν στην Ημαθία παράνομα, να το καταγγείλετε. Εάν ήλθαν πάλι με exit της επιθεώρηση εργασίας, πάλι να μας το αναφέρετε, αλλά όχι να δημιουργούμε εντυπώσεις. Το κράτος λειτουργεί, παρατηρεί και επισημαίνει όπου υπάρχει παρανομία. Εδώ, λοιπόν, θέλω από σας να μου ξεκαθαρίσετε στο Υπουργείο εάν από τη Βουλγαρία μπήκαν εργάτες. 
     ΑΓΓΕΛΟΣ ΤΖΕΚΗΣ: Δεν είπα ότι είναι παράνομοι. Έρχονται για μετεκπαίδευση, για να φύγουν τα μηχανήματα και να πάνε εκεί.
     ΠΡΟΕΔΡΕΥΩΝ (Σωτήρης Χατζηγάκης): Η τρίτη με αριθμό 374/2-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την εξαίρεση της Περιφέρειας του Νότιου Αιγαίου από το στόχο 1 των διαρθρωτικών ταμείων της Ευρωπαϊκής Ένωσης διαγράφεται λόγω κωλύματος του κυρίου Υπουργού.
     Εισερχόμαστε στις επίκαιρες ερωτήσεις δεύτερου κύκλου:	
     Πρώτη είναι η με αριθμό 370/2-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς  τον Υπουργό Υγείας και Κοινωνικής Αλληλεγγύης, σχετικά με την ολοκλήρωση κατασκευής του νέου νοσοκομείου Κατερίνης.
     Η επίκαιρη ερώτηση του κ. Παπαγεωργίου έχει ως εξής:
     «Το παλαιό νοσοκομείο Κατερίνης ξεπέρασε πλέον τα όρια της αντοχής του. Το νέο νοσοκομείο Κατερίνης την τελευταία δεκαετία έχει εξελιχθεί σε σύγχρονο «γιοφύρι της Άρτας». Από το 2003, μετά την οριστική έκπτωση του αρχικού αναδόχου, έγινε ο νέος διαγωνισμός, αναμένονταν αποτελέσματα και ανάδοχος, ενώ φάνηκε πως θα βρεθεί οριστική λύση για την αποπεράτωση - εξοπλισμό του κτηρίου. Οκτώ μήνες διακυβέρνησης της χώρας από τη Νέα Δημοκρατία και το ζήτημα παραμένει άλυτο, στάσιμο και ασαφές. Οι δεσμεύσεις και οι δηλώσεις του Πρωθυπουργού για περάτωση του νέου νοσοκομείου δεν απέδωσαν. Στο ίδιο διάστημα, όποτε οι αρμόδιοι του Υπουργείου Υγείας ασχολήθηκαν με το ζήτημα και έκαναν δηλώσεις επ’ αυτού, παρατηρήθηκε πλήρης ασυνεννοησία και σύγχυση. Ενδεικτικά: Το Μάιο 2004 ο αρμόδιος Υφυπουργός Υγείας δηλώνει ότι απαιτείται περίοδος δεκαέξι μηνών για να ολοκληρωθεί το έργο. Στις 21-8-04 ακυρώνοντας τα προηγηθέντα, ομιλεί για νέες μεθόδους και διαδικασίες, για πιλοτικά συστήματα και προγράμματα (PPP/Pfi) και εμπλοκή ιδιωτών στη λειτουργία και διαχείριση του νέου νοσοκομείου, με νέο καταληκτικό χρονοδιάγραμμα το τέλος του 2006. Αντιθέτως, στις 23-8-04 ο αρμόδιος Υπουργός απαντώντας σε ερωτήσεις των Βουλευτών του Νομού Πιερίας κυρίων Παπαγεωργίου και Πολύζου, δηλώνει τη συνέχιση της πολιτικής του πρώην Υπουργού Υγείας κ. Στεφανή και ότι σύντομα θα ολοκληρωθεί η νέα δημοπράτηση και θα ανακηρυχθεί ο ανάδοχος. Σήμερα δυόμισι μήνες μετά δεν υπάρχει καμία απάντηση και κανένα αποτέλεσμα.
     Ερωτάσθε, κύριε Υπουργέ:
     1. Τι ακριβώς συμβαίνει με το νέο νοσοκομείο Κατερίνης; Ποια είναι η αλήθεια; Τι ισχύει;
     2. Με ποιες άμεσες ενέργειες θα προωθήσετε τη λύση του μείζονος αυτού προβλήματος για την Πιερία και τους πολίτες της;»
      Το λόγο έχει ο κύριος Υφυπουργός. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε Πρόεδρε, χαίρομαι που ο συνάδελφος Βουλευτής κ. Παπαγεωργίου φέρνει αυτό το θέμα στη Βουλή. Το είχα φέρει τέσσερις φορές ως αντιπολίτευση και να είναι σίγουρος ο αγαπητός συνάδελφος ότι δεν θα χρειαστεί να το ξανακάνει. 
      Το έργο θεμελιώθηκε –για να θυμίσω στο Σώμα- το 1996, επί υπουργίας του κ. Γείτονα. Αν δείτε τις φωτογραφίες του κ. Γείτονα τότε και τις σημερινές φωτογραφίες, θα καταλάβετε πολλά!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Νέο παιδί!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Νέο παιδί συνεχίζει να είναι, μόνο που το νοσοκομείο μας κατάντησε «γιοφύρι της Άρτας». Τα είχαμε ξαναπεί εδώ μέσα. Είναι ένα χαρακτηριστικό παράδειγμα, το οποίο, κύριε συνάδελφε, δεν ξέρω αν κάνετε καλά που το φέρνετε. Για μας κάνετε πολύ καλά, γιατί μας θυμίζετε τι σημαίνει σύστημα ΠΑΣΟΚ και τι σημαίνουν χαϊδεμένες εταιρείες των κυβερνήσεων ΠΑΣΟΚ που επί οκτώ χρόνια είχαν το νοσοκομείο εκεί και το λιβάνιζαν. Η ΔΕΠΑΝΟΜ δεν παρακολουθούσε τίποτα. Κάνατε χρονοδιαγράμματα επί χρονοδιαγραμμάτων και τα χρονοδιαγράμματα πήγαιναν στα παλαιότερα των υποδημάτων των εργοληπτικών εταιρειών, τις οποίες –επαναλαμβάνω- χαϊδεύατε!
      Το έργο –να σας θυμίσω- απεντάχθηκε επί των ημερών σας. Χάθηκαν ευρωπαϊκά χρήματα. Δεκατέσσερα δισεκατομμύρια ευρώ χάθηκαν και πάνε στη βελτίωση νοσοκομείων της κεντρικής Μακεδονίας. Πάντως όχι της Κατερίνης. Φέρνετε το θέμα εδώ, για να μας το θυμίσετε. Πολύ καλά κάνετε. Πάντως το έργο δημοπρατήθηκε με τη μέθοδο της μελέτης κατασκευής. Άλλη μια παλιά αμαρτωλή ιστορία. Δεν τολμήσατε ποτέ να φέρετε τη μέθοδο της μελέτης εφαρμογής, ώστε να διασφαλίσουμε την κατασκευή του έργου. 
      Κληρονομούμε από εσάς τη μέθοδο της μελέτης κατασκευής. Δημοπρατείται το έργο. Ο διαγωνισμός διενεργήθηκε στις 21 Απριλίου 2004, ημερομηνία κατάθεσης των προσφορών. Πραγματικά τότε ανακοινώνω στους τοπικούς δημοσιογράφους, στη Νομαρχιακή Διοίκηση Πιερίας τον κατάλογο των εταιρειών που συμμετείχαν στο διαγωνισμό. Το μόνο που μας δώσατε ήταν ένα εκατομμύριο ευρώ διασφαλισμένο στον προϋπολογισμό του 2004. Αυτό υπήρχε μόνο στην αντίστοιχη ΣΑΕ. Δεν υπήρχε τίποτα άλλο. Ένα εκατομμύριο ευρώ. Ούτε καν τις εγγυητικές επιστολές της εργολήπτριας εταιρείας δεν μπορέσατε να μας διασφαλίσετε. Και αυτές ακόμη χάθηκαν! Με το ένα εκατομμύριο ευρώ να κάνουμε το έργο. 
      Έρχεται με απόφαση Αλογοσκούφη και Φώλια, μπαίνουν στο πρόγραμμα δημοσίων επενδύσεων για είκοσι δύο έργα ογδόντα εκατομμύρια ευρώ, τα οποία επίσης δεν φθάνουν. Εκείνη την εποχή συζητούμε το περιβόητο αυτό σύστημα που αναφέρετε, το οποίο είναι η σύμπραξη του δημόσιου και του ιδιωτικού τομέα και το οποίο προσωπικά πιστεύω ότι μπορεί να δώσει λύση στον τομέα αυτόν. 
      Να είστε, όμως, σίγουρος, κύριε συνάδελφε, όπως είπε και ο Πρωθυπουργός Κώστας Καραμανλής στην πλατεία της Κατερίνης, ότι το έργο αυτό θα ολοκληρωθεί. Σας βλέπω απέναντι. Και στο πρόσωπό σας βλέπω και τους εκατόν τριάντα χιλιάδες Πιεριείς. Κοιτάζοντάς τους, λοιπόν, στα μάτια, όπως κοιτάζω και εσάς, σας διαβεβαιώνω ότι το έργο αυτό θα ολοκληρωθεί και μάλιστα πολύ σύντομα. Τα χρήματα είναι πλέον διασφαλισμένα. 
      Εμείς περιμέναμε οκτώ χρόνια. Εσείς δεν μπορείτε να περιμένετε ούτε καν οκτώ μήνες; Τίποτα άλλο. Όλα τα υπόλοιπα θα τα δούμε και να είστε σίγουροι ότι εντός του 2005 θα αρχίσουν οι εργασίες ολοκλήρωσης του νέου νοσοκομείου Κατερίνης. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
	Το λόγο έχει ο κ. Παπαγεωργίου. 
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριε Υπουργέ, νομίζω ότι η στασιμότητα, η ασάφεια και η αβεβαιότητα που διακρίνει την κατάσταση αυτού του έργου για χρόνια επιβεβαιώνεται, ενώ σήμερα έχει επιταθεί με την Κυβέρνηση της Νέας Δημοκρατίας από τις συγχύσεις, τις παλινωδίες και την έλλειψη στρατηγικής. 
      Είναι αλήθεια ότι το έργο καθυστέρησε, λόγω όμως κακού εργολάβου, όπως συνέβη και με το νοσοκομείο της Κέρκυρας. Είναι αλήθεια ότι απεντάχθηκε το έργο την περίοδο διακυβέρνησης της χώρας από το ΠΑΣΟΚ, ωστόσο το ΠΑΣΟΚ επανένταξε στο εθνικό σκέλος χρηματοδότησης το έργο. Εγγράφηκαν ποσά στον προϋπολογισμό του προηγούμενου έτους και στο φετινό.
      Είναι αλήθεια ότι τώρα η νέα Κυβέρνηση, κύριε Υπουργέ, προβληματίζεται αναφορικά με το αν θα το εντάξει στον προϋπολογισμό, αν θα εντάξει κονδύλια στο νέο προϋπολογισμό του 2005; Υπάρχει έργο στην Ελλάδα, έργο υποδομής, έργο κοινωνικής υποδομής και εξοπλισμού, που να έχει μεγαλύτερη προτεραιότητα από ένα νοσοκομείο; Γιατί προβληματίζεστε;
      Και βέβαια, η σύγχυση, η αβεβαιότητα και η ανασφάλεια, κύριε Υπουργέ, επιτείνονται και με αυτό που σήμερα είπατε. Προσωπική σας άποψη λέτε είναι ότι θα πρέπει να συγχρηματοδοτηθεί από ιδιώτες. Ο κ. Κακλαμάνης σε επίκαιρες ερωτήσεις του κ. Πολύζου και δικές μου απαντάει διαφορετικά.
      Και λέω ότι θα μας βρει αντίθετους η επιλογή αυτή της ιδιωτικής συγχρηματοδότησης, κύριε Υπουργέ, για τον εξής απλό λόγο, ότι δεν υπάρχει πλαίσιο. Το πλαίσιο είναι ασαφές σήμερα για τέτοια προγράμματα. Δεν υπάρχει νομικό πλαίσιο, είναι ανύπαρκτο το νομικό πλαίσιο. Δεύτερον, θεωρούμε, κύριε Υπουργέ, ότι στην Πιερία μας δεν μπορεί στου «κασίδη το κεφάλι» –εν προκειμένω- να εφαρμόζετε πιλοτικά προγράμματα, δεδομένου ότι δεν υπάρχει πλαίσιο.
      Και ο πιο ισχυρός λόγος που είμαστε αντίθετοι είναι πως θεωρούμε ότι με αυτήν τη μέθοδο θα καθυστερήσει το έργο. Δεύτερον, επειδή το έργο έχει πάει στο 60%, είναι δύσκολη η εφαρμογή ενός τέτοιου πλαισίου, που δεν είναι γνωστό στην Ελλάδα. Και εκείνο που μας φοβίζει τελικά, κύριε Υπουργέ, είναι ότι δεν ξέρουμε τι επιπτώσεις θα έχει στους πολίτες και στα ασφαλιστικά ταμεία της Πιερίας.
      Και ήθελα να ρωτήσω και κάτι άλλο, κύριε Υπουργέ – και με την άδειά σας, κύριε Πρόεδρε: κύριε Υπουργέ, γιατί δεν ανακοινώνετε το αποτέλεσμα του διαγωνισμού; Εάν αποφασίσετε να πάτε με τη μέθοδο της ιδιωτικής χρηματοδότησης ή συγχρηματοδότησης, να τον ακυρώσετε το διαγωνισμό. Εάν όμως δεν θέλετε να πάτε, δεν μπορεί να κρατάτε ένα διαγωνισμό ένα χρόνο. Ξέρετε τι ακούγεται, κύριε Υπουργέ, στην Πιερία; Οι πληροφορίες επιμένουν ότι ο πρώτος –ο πλειοδότης ή ο μειοδότης, δεν ξέρω τι χαρακτήρα θα μπορούσα να του προσδώσω- είναι εταιρεία, την οποία έχετε καταγγείλει πριν από λίγο καιρό ως εμπλεκόμενη, ως διαπλεκόμενη και ότι αυτός είναι ο λόγος που καθυστερείτε την ανακοίνωση ή την πιθανή ακύρωση του έργου.
      Εν πάση περιπτώσει, κύριε Υπουργέ, για να τελειώσω, θεωρώ ότι δικαιούνται οι Πιερείς και έχετε εσείς ιδιαίτερα ηθικό χρέος να προάγετε την εξέλιξη της οικοδόμησης και της εγκατάστασης σύγχρονου εξοπλισμού στο νοσοκομείο. Δεν αναφέρομαι στον Πρωθυπουργό και αυτά που είπε στην Κατερίνη. Και πάρα πολλά άλλα είπε ο Πρωθυπουργός, είχε δεσμευθεί και δεν έχουν υλοποιηθεί. Αλλά ιδιαίτερα για το νοσοκομείο έχουμε ηθικό χρέος και δικαιούνται οι πολίτες της Πιερίας ενός σύγχρονου νοσοκομείου.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαγεωργίου.
      Ορίστε, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, λυπάμαι, αλλά δεν καταλάβατε. Σας επανέλαβα ότι παρ’ όλο που πολλά έργα θα γίνουν με τη μέθοδο της σύμπραξης δημόσιου και ιδιωτικού τομέα, το νοσοκομείο Κατερίνης δεν θα γίνει με αυτόν τον τρόπο, γιατί αργεί ακόμη η θεσμοθέτησή του.
      Άρα σας επαναλαμβάνω και πάλι ότι διασφαλίστηκαν τα χρήματα, ότι πολύ σύντομα θα τα δείτε τον προϋπολογισμό του 2005. Σας επανέλαβα ότι το μόνο που έχω να σας πω είναι ο λόγος της προσωπικής πολιτικής μου τιμής. Πολιτευόμαστε στον ίδιο νομό, σας κοιτάω στα μάτια και μαζί με σας εκατόν τριάντα χιλιάδες Πιεριείς και σας λέω ότι το έργο αυτό σύντομα θα το δείτε να υλοποιείται. Μέσα στο 2005 θα είναι οι μπουλντόζες μέσα. Να είστε σίγουρος γι’ αυτό. Τα χρήματα υπάρχουν ήδη. Είναι διασφαλισμένα μόνο για το νοσοκομείο Κατερίνης, πέραν κάθε αμφιβολίας.
      Γι’ αυτό χαμηλώστε τους τόνους. Εμείς περιμέναμε οκτώ χρόνια. Ήμασταν εδώ στη Βουλή συνέχεια με επίκαιρες ερωτήσεις, με επανειλημμένες ερωτήσεις, καταγγέλλοντας και την εργολήπτρια εταιρεία και την τότε κυβέρνηση και τη διαπλοκή που υπήρχε και τις καθυστερήσεις που υπήρχαν. Και μαζί με μας περίμενε όλος ο λαός της Πιερίας. Η πίστωση χρόνου των οκτώ μηνών -και μάλιστα όταν υπήρχαν ένα σωρό δυσκολίες- δεν είναι μεγάλη.
      Το έργο –επαναλαμβάνω- θα γίνει με τη μέθοδο με την οποία δημοπρατήθηκε. Δεν θα γίνει επαναδημοπράτηση. Δεν χρειάζεται επαναδημοπράτηση με το νέο νόμο Σουφλιά που ψηφίστηκε. Η ΔΕΠΑΝΟΜ με προχθεσινή εγκύκλιο, που έφυγε από το ΥΠΕΧΩΔΕ, δεν συμπεριλαμβάνεται στο νόμο περί επαναδημοπρατήσεων, άρα μας λύνονται τα χέρια και σε αυτόν τον τομέα. Και με τη διασφάλιση που έχουμε από το Υπουργείο Οικονομίας και Οικονομικών, το έργο θα ολοκληρωθεί.
      Βάλατε το 2004 μόνο 1 εκατομμύριο ευρώ. Ήταν κοροϊδία, σε συνολικό προϋπολογισμό 35 εκατομμυρίων ευρώ υπήρχαν μόνο αυτά. 
      Κύριε συνάδελφε, να είσθε σίγουρος ότι θα χρειαστεί μόνο σήμερα να είσθε εδώ για να κάνετε σχετική επίκαιρη ερώτηση. Προσωπικά χρειάστηκε να βρίσκομαι εδώ τέσσερις φορές με επίκαιρες ερωτήσεις και με πολλές αναφορές σε πολλούς Υπουργούς της προηγούμενης κυβέρνησης και οι απαντήσεις ήταν πάντα οι ίδιες.
      Εμείς αυτό το έργο το βλέπουμε σαν δικό μας έργο, σαν να είναι το σπίτι μας και έτσι θα πέσουμε πάνω στον εργολάβο και να είσθε σίγουρος ότι θα τελειώσει μέσα στις ημερομηνίες που έχουμε προσδιορίσει και όπως είχε πει και ο Πρωθυπουργός της χώρας -γιατί η δέσμευσή του και ο λόγος του είναι συμβόλαιο τιμής- αυτό το έργο θα ολοκληρωθεί σε πολύ σύντομο χρονικό διάστημα. 
      ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί η δεύτερη με αριθμό 372/2.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την υλοποίηση απόφασης του Νομάρχη Φωκίδας για αναδάσωση περιοχής στην πεδιάδα του Μόρνου κλπ.
      Η επίκαιρη ερώτηση του κυρίου συναδέλφου έχει ως εξής:
      «Οργή και αγανάκτηση προκαλεί στους ιδιοκτήτες χωραφιών στην πεδιάδα του Μόρνου η επιμονή της Κυβέρνησης να υλοποιήσει την 3380/1993 απόφαση του Νομάρχη Φωκίδας, με την οποία κηρύσσονται αναδασμωτέα έξι χιλιάδες επτακόσια τριάντα πέντε στρέμματα από τα είκοσι τρεις χιλιάδες στρέμματα που αρχικά προέβλεπε η απόφαση και υπάρχουν στην παραπάνω πεδιάδα, παρά την αντίθεσή τους, που εκφράστηκε με την απόφαση του Διαμερισματικού Συμβουλίου της Μανάγουλης, που έχει το 75% της αναδασμωτέας έκτασης, με συλλογή υπογραφών και με τη μαζική τους προσφυγή στη δικαιοσύνη για ακύρωση της απόφασης.
      H υλοποίηση του αναδασμού που θα απορροφήσει σημαντικά και περιζήτητα κονδύλια δεν θα λύσει κανένα πρόβλημα, μιας και το 79,53% των ιδιοκτητών έχει ένα αγροτεμάχιο, ο μέσος κλήρος είναι οκτώ στρέμματα περίπου και στις γειτονικές περιοχές δεν  υπάρχουν αδιάθετες εκτάσεις για να διανεμηθούν και να μεγαλώσουν τον κλήρο.
      Ερωτάται ο κύριος Υπουργός: γιατί επιμένει να εφαρμόσει μια απόφαση που, αν και δεν λύνει κανένα πρόβλημα, σπαταλά σημαντικά κονδύλια και ωθεί σε δικαστικές περιπέτειες τους ενδιαφερομένους;»
      O Υφυπουργός Αγροτικής Ανάπτυξης κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, πρέπει να πούμε ότι ο συγκεκριμένος αναδασμός είναι υποχρεωτικός γιατί εμπίπτει στις διατάξεις του ν. 674/1977 παράγραφος β΄ άρθρο 5 και αποφασίστηκε γιατί στην περιοχή εκεί κατασκευάζεται ένα μεγάλο εγγειοβελτιωτικό έργο της άρδευσης της πεδιάδας του Μόρνου. Πρέπει να σας πω ότι ο αναδασμός εκτός από τη συγκέντρωση ιδιοκτησίας έχει και άλλους σκοπούς όπως την προσαρμογή των ιδιοκτησιών στα κατασκευαζόμενα έργα, την καλύτερη πρόσβαση των ιδιοκτητών στην αναδασμωτέα έκταση με την κατασκευή των απαραίτητων έργων, δρόμων, γεφυριών και άλλα, καθώς και τον επιμερισμό αναλογικά της καταλαμβανόμενης έκτασης από τα έργα έναντι της απαλλοτρίωσης. 
      Κατά συνέπεια η διενέργεια του αναδασμού είναι απαραίτητη προϋπόθεση για την εκτέλεση μεγάλων και σημαντικών έργων, όπως το έργο που συζητάμε της άρδευσης της πεδιάδας του Μόρνου. Πρέπει να πω ότι η μελέτη περιελάμβανε δύο φάσεις. H πρώτη είναι η κατασκευή έργου υδροληψίας και ένα κλειστό δίκτυο αγωγών με υδροληψίες για την άρδευση των αγροτεμαχίων. H πρώτη φάση άρχισε με το Α΄ Κοινοτικό Πλαίσιο Στήριξης και ολοκληρώθηκε  με το Β΄ Κοινοτικό Πλαίσιο Στήριξης. H δεύτερη φάση αφορά την κατασκευή δικτύου ανοιχτών αρδευτικών αγωγών, δικτύου ανοιχτών στραγγιστικών διωρύγων και ένα πλήρες δίκτυο αγροτικής οδοποιίας με πρόβλεψη υποχρεωτικού αναδασμού, σύμφωνα με το νόμο. Δημοπρατήθηκε στο Β΄ Κοινοτικό Πλαίσιο Στήριξης και στη συνέχεια εντάχθηκε στο Γ΄ Κοινοτικό Πλαίσιο Στήριξης. Πρόκειται για ένα πολύ μεγάλο έργο και το σύνολο του προϋπολογισμού ανέρχεται σε 18,5 εκατομμύρια ευρώ. Το έργο δημοπρατήθηκε στις 23.7.2003.
Αφορά μια συνολική έκταση εννιά χιλιάδων περίπου στρεμμάτων καλλιεργήσιμης γης των τέως Κοινοτήτων Μανάγουλης, Μαλαμάτων και Μοναστηρακίου, που ανήκουν σε χίλιους εξακόσιους ιδιοκτήτες. 
      Είναι αλήθεια ότι το Υπουργείο Αγροτικής Ανάπτυξης και Τροφίμων δέχθηκε πιέσεις από τους κατοίκους της περιοχής της Μανάγουλης, όπως δέχθηκε και αντιδράσεις των ιδιοκτητών. Ζήτησε, λοιπόν, από τους θεσμικούς φορείς της περιοχής να επαναδιατυπώσουν τη θέση τους περί της εκτέλεσης ή μη του έργου. Ο ΤΟΕΒ του Μόρνου, σύμφωνα με το έγγραφό του στις 10-5-2004, αποφάσισε κατά πλειοψηφία την εκτέλεση του έργου. 
      Η Νομαρχιακή Αυτοδιοίκηση της Φωκίδας, κατά τη συνεδρίασή της στις 4-2-2004, αποφάσισε κατά πλειοψηφία την εκτέλεση του έργου. Το Δημοτικό Συμβούλιο του Δήμου Ευπαλίου τοποθετήθηκε στις 11-12-2003 υπέρ της διενέργειας δημοψηφίσματος από τη Νομαρχιακή Αυτοδιοίκηση Φωκίδας. Πρέπει να πούμε ότι ο αρμόδιος φορέας για την εφαρμογή του αναδασμού είναι η Νομαρχία Φωκίδας, στην οποία έχουν μεταφερθεί όλες οι αρμοδιότητες που αφορούν την εφαρμογή των αναδασμών. 
      Το Σωματείο με την επωνυμία «Σύλλογος Κτηματιών και Ιδιοκτητών Αναδασωτέας Γης Πεδιάδας του Μόρνου» προσέφυγε στο Τριμελές Πρωτοδικείο Λειβαδιάς, με αίτηση ακύρωσης και αναστολής εκτέλεσης του αναδασμού, δηλαδή τη λήψη ασφαλιστικών μέτρων. Η αίτηση αναστολής, όμως, απερρίφθη. 
      Κατόπιν των ανωτέρω και δεδομένης της μεγάλης σπουδαιότητας του έργου, για την αγροτική ανάπτυξη της περιοχής, κρίνεται απαραίτητη η υλοποίηση των αναγκαστικών, όπως είπαμε, αναδασμών, έστω και αν θίγονται ορισμένα ιδιωτικά συμφέροντα.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
      Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Εμείς φέρνουμε για συζήτηση σήμερα ένα σοβαρότατο πρόβλημα, ακριβώς γιατί υπάρχει ομόφωνη απόφαση του δημοτικού συμβουλίου να μη γίνει ο αναδασμός. Υπάρχει απόφαση του Τοπικού Συμβουλίου της Μανάγουλης να μην γίνει ο αναδασμός, γιατί η πλειοψηφία των κατοίκων της περιοχής δεν θέλει και ζητάει μάλιστα και δημοψήφισμα. 
      Πρέπει να πούμε και τους λόγους για τους οποίους δεν θέλουν οι κάτοικοι τον αναδασμό. Δεν υπάρχει ανάγκη εκτέλεσης εγγειοβελτιωτικών και αρδευτικών έργων. Δεν υπάρχει μεγάλος κλήρος. Ο κλήρος είναι οκτώ στρέμματα περίπου ανά άτομο. Και βεβαίως θα σας δώσουμε και συγκεκριμένα στοιχεία. Από μηδέν έως δέκα στρέμματα έχει το 73% των κατοίκων. Επίσης το 93% των κατοίκων της περιοχής, των κτηματιών, έχει έως δύο τεμάχια. Δηλαδή ένα 80% έχει από ένα τεμάχιο και ένα άλλο 13% έχει από δύο τεμάχια. Συνεπώς, λοιπόν, είναι τόσο υψηλά τα ποσοστά και τόσο μικρός ο κλήρος που δεν θα αλλάξει επί της ουσίας κάτι και μάλιστα θα γίνουν και μεγάλες δαπάνες. 
      Όσον αφορά το οικιστικό, από το 1993 μέχρι σήμερα, παρά το γεγονός ότι η απόφαση του κυρίου Νομάρχη απαγόρευε την ανοικοδόμηση στην αναδασωτέα περιοχή, η Νομαρχία Φωκίδας έχει εκδώσει εκατοντάδες άδειες και δίνει ακόμα και σήμερα, με αποτέλεσμα να έχουν κατασκευαστεί βίλες εκατομμυρίων. 
      Να σημειωθεί ότι η αναδασωτέα περιοχή είναι γη παραγωγική, υψηλής παραγωγικότητας και ως εκ τούτου απαγορεύεται η ανοικοδόμηση. Σας είπα για την απόφαση του Τοπικού Συμβουλίου, σας είπα για την ομόφωνη απόφαση του Δημοτικού Συμβουλίου Ευπαλίου (είκοσι επτά -μηδέν ήταν η απόφαση) να μη γίνει ο αναδασμός. 
      Βεβαίως, πρέπει να πούμε ότι δεν έχουν τηρηθεί και οι διαδικασίες και παραβιάζονται και σχετικά άρθρα. Από τους οκτακόσιους εξήντα κτηματίες, που είναι μέσα στον αναδασμό, οι τετρακόσιοι έχουν υπογράψει κατά του αναδασμού. Βεβαίως πρέπει να σημειώσουμε ότι πολλοί από αυτούς δεν βρίσκονται και στην περιοχή και δεν έχουν βρεθεί, γι΄ αυτό και οι κάτοικοι ζητούν να εκφράσουν την άποψή τους, τη γνώμη τους και μ΄ ένα τοπικό δημοψήφισμα. Να μη γίνει δηλαδή αναγκαστικός και υποχρεωτικός. 
      Ευχαριστώ.  
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Τσιόγκα. 
      Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Όπως είπα στην πρωτολογία μου, είναι απαραίτητο να προχωρήσει το έργο της άρδευσης της κοιλάδας του Μόρνου. Για να γίνει αυτό, είναι απαραίτητο να γίνει ο αναδασμός και μιλούμε για έναν αναγκαστικό αναδασμό. Οι αναδασμοί χωρίζονται σε δύο κατηγορίες: Η μία κατηγορία είναι οι προαιρετικοί αναδασμοί, όπου το 50% και κάτι των κατοίκων–ιδιοκτητών πρέπει να συμφωνήσουν για να γίνει ο αναδασμός και η άλλη κατηγορία είναι οι αναγκαστικοί αναδασμοί, όπως είναι ο αναφερόμενος αναδασμός, που γίνονται για να προχωρήσουν μεγάλα έργα.
      Η Νομαρχιακή Αυτοδιοίκηση της Φωκίδας, η οποία έχει και την ευθύνη της υλοποίησης του πολύ μεγάλου έργου, έκρινε ότι πρέπει να προχωρήσει ο αναδασμός αυτός. Πρέπει στη συγκεκριμένη περιοχή να συμφωνήσουν για να γίνει το μεγάλο έργο. Κατά συνέπεια, θίγονται κάποια συμφέροντα –το  αντιλαμβανόμαστε αυτό- αλλά προκειμένου να προχωρήσει το έργο της άρδευσης της κοιλάδας του Μόρνου πρέπει να γίνουν οι αναδασμοί.
      Επειδή, όμως, αναφερόμαστε σ΄ ένα πολύ μεγάλο έργο, το έργο των αναδασμών, πρέπει να πούμε ότι οι αναδασμοί προχωρούν στη χώρα μας με πολύ αργούς ρυθμούς. Εάν συνεχίσουν να προχωρούν έτσι όπως μέχρι τώρα υλοποιούνται, χρειάζονται ογδόντα χρόνια για να τελειώσουν. Και γνωρίζουμε ότι οι αναδασμοί μειώνουν το κόστος παραγωγής των αγροτικών προϊόντων τουλάχιστον κατά 20%. 
      Έχουμε, λοιπόν, εξαγγείλει και προχωρούμε και φέρνουμε στη Βουλή ένα πρόγραμμα για να επιταχυνθούν οι αναδασμοί στη χώρα μας. Θεσμοθετούμε τη δυνατότητα να αυξηθούν κατ’ αρχήν τα κονδύλια μέσω του προϋπολογισμού για τους αναδασμούς και ήδη έχουμε βάλει πιστώσεις στον προϋπολογισμό του 2005 για να προχωρήσουν οι αναδασμοί.
      Πέρα απ’ αυτό, θεσμοθετούμε τη δημιουργία υπηρεσιών σε κάθε περιφέρεια της χώρας, οι οποίες θα παρακολουθούν την υλοποίηση των αναδασμών. Και βέβαια αυξάνουμε τα εκτός έδρας των τοπογράφων, των γεωπόνων έτσι ώστε να μπορέσουν να προχωρήσουν οι αναδασμοί. Πρέπει οι αναδασμοί να προχωρήσουν διότι, όπως είπα, εκτός από το γεγονός ότι μειώνεται το κόστος παραγωγής, δίνεται και η δυνατότητα να προχωρήσουμε σε αναδιάρθρωση νέων και δυναμικών καλλιεργειών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τρίτη είναι η με αριθμό 375/2.11.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του ν. 3208/2003 για τα δάση, τον αποχαρακτηρισμό εκτάσεων που έχουν κηρυχθεί αναδασωτέες κλπ. 
      Το ειδικότερο περιεχόμενο της επίκαιρης ερώτησης της Βουλευτού κ. Ξηροτύρη έχει ως εξής:
      «Η Κυβέρνηση εκδίδοντας ερμηνευτική εγκύκλιο σπεύδει να εφαρμόσει τον ν.3208/2003 για τα δάση, τον οποίο ως Αξιωματική Αντιπολίτευση είχε καταγγείλει και καταψηφίσει στη Βουλή. Με την εγκύκλιο αυτή το Υπουργείο επιτρέπει το αποχαρακτηρισμό ακόμη και εκτάσεων που έχουν κηρυχθεί αναδασωτέες και δημιουργεί τετελεσμένα εν όψει των αποφάσεων του Συμβουλίου της Επικρατείας.
      Σύμφωνα με το άρθρο 1, παράγραφος 17 του νόμου, φυσικά ή νομικά πρόσωπα δικαιούνται να ζητήσουν με αίτησή τους το χαρακτηρισμό των εκτάσεών τους, εφόσον γι’ αυτές δεν εκδόθηκαν τελεσίδικες αποφάσεις. Με την εγκύκλιο δίνεται «άφεση αμαρτιών» στους καταπατητές με την οριστική παραχώρηση εκτάσεων και τη διαγραφή προστίμων. Τα προσωρινά παραχωρητήρια μετατρέπονται σε οριστικά μετά από απόφαση του Περιφερειάρχη και μάλιστα, όταν τα οριστικά εκδοθούν, οι αποφάσεις προστίμων ανακαλούνται και θεωρούνται ως μηδέποτε εκδοθείσες! 
      Στις περιπτώσεις που έχει επιβληθεί πρόστιμο για εκχέρσωση, το πρόστιμο διαγράφεται, στη συνέχεια υποβάλλεται μήνυση και αναμένεται η καταδικαστική απόφαση για τα περαιτέρω. Σε περίπτωση που οι οικοδομικοί συνεταιρισμοί κατέχουν δημόσιες δασικές εκτάσεις, θα συνεργαστούν με τα δασαρχεία της περιοχής τους προκειμένου να ικανοποιηθούν με ανάλογες ανταλλαγές.
      Ερωτάται ο κύριος Υπουργός: 
      Με ποια δεδομένα η Κυβέρνηση αλλάζει σήμερα την πολιτική της στο θέμα της προστασίας των δασών; 
      Γιατί η Κυβέρνηση εξέδωσε εγκύκλιο για ένα νόμο που θα κριθεί αντισυνταγματικός, αν η ολομέλεια του Συμβουλίου της Επικρατείας δικαιώσει τις προσφυγές ακύρωσης που κατέθεσαν επιστημονικοί και συνδικαλιστικοί φορείς;».
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, η επίκαιρη ερώτηση αναφέρεται στην ερμηνευτική εγκύκλιο που εξέδωσε ο Υπουργός Αγροτικής Ανάπτυξης και Τροφίμων κ. Μπασιάκος του δασικού νόμου 3208 στις 24.12.2003. Πρέπει, λοιπόν, να παρατηρήσουμε τα εξής:
      Είναι απαραίτητο σε κάθε περίπτωση να προστατεύσουμε το δασικό μας πλούτο, μέσα πάντοτε στα συνταγματικά πλαίσια και ταυτόχρονα να αποφύγουμε βιαστικές, ανεύθυνες, άκριτες και χωρίς επαρκή μελέτη και επεξεργασία νομοθετικές μεταβολές σε τόσο ευαίσθητα θέματα, όπως είναι τα δασικά που προκαλούν μια γενικότερη σύγχυση, αναστάτωση και ανεπίτρεπτες θεσμικές ανατροπές.
      Η σημερινή συγκυρία επιβάλλει αφ’ ενός να διευκολύνουμε τη λειτουργία των δασικών υπηρεσιών που δυσκολεύονται να ερμηνεύσουν ασαφείς διατάξεις για την άμεση εξυπηρέτηση του πολίτη και αφ’ ετέρου να σεβαστούμε την εκκρεμή δικαστική διαδικασία ενώπιον του Συμβουλίου της Επικρατείας, χωρίς να προκαταλάβουμε την κρίση του.
      Δυστυχώς η προηγούμενη κυβέρνηση, μετά από δεκαετή κυοφορία της  επεξεργασίας του καταρτισμένου από το έτος 1993 δασικού νομοσχεδίου, ψήφισε το Δεκέμβριο πέρσι, παρά τις επιφυλάξεις μας σε συγκεκριμένα σημεία, νόμο που καλλιεργούσε πολλές ελπίδες χωρίς, όμως, όπως αποδείχθηκε μέχρι τώρα να επιλύσει χρονίζοντα και οξυμένα προβλήματα. 
      Η νέα Κυβέρνηση εντόπισε συστηματικά, κατά το διάστημα της ισχύος του νόμου, τις ατέλειες, τις ασάφειες, τα κενά και τις δυσλειτουργίες του και κατάρτισε μετά από ερωτήματα, μετά από προτάσεις των υπηρεσιών την ερμηνευτική εγκύκλιο που παρέλειψε, δυστυχώς, συνειδητά και αδικαιολόγητα να εκδώσει όπως όφειλε η προηγούμενη κυβέρνηση. Δεν ανταποκρίνεται στην πραγματικότητα αυτό που μας αποδίδετε ότι δηλαδή εμείς αλλάζουμε πολιτική στο θέμα των δασών. Ουδέποτε κατά τη συζήτηση του νομοσχεδίου στη Βουλή δηλώσαμε ότι θα αποσύρουμε το νομοσχέδιο. Επισημάναμε, όμως, την προχειρότητα με την οποία καταρτίστηκε, τις απόψεις και τα προβλήματα που αυτό θα δημιουργούσε κατά την εφαρμογή και δυστυχώς επαληθευτήκαμε. Τις ατέλειες αυτές, λοιπόν, ερχόμαστε να καλύψουμε με την ερμηνευτική μας εγκύκλιο και βέβαια θα προχωρήσουμε σε κάθε πρόσθετη ρύθμιση ή διόρθωση που θα απαιτηθεί προκειμένου να είμαστε συνεπείς ως προς τις δεσμεύσεις που αναλάβαμε μέσω του προεκλογικού μας προγράμματος απέναντι στον ελληνικό λαό για τα δασικά θέματα του τόπου μας. 
    ΠΡΟΕΔΡΕΥΩΝ (Σωτήρης Χατζηγάκης):  Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Κύριε Υπουργέ, είναι καταγεγραμμένο με σαφήνεια ότι, ως Αξιωματική Αντιπολίτευση, είχατε ταχθεί κατά του ν. 3208 και τον χαρακτηρίσατε ως αντιεπιστημονικό και ψηφοθηρικό και δεσμευθήκατε, ως Κυβέρνηση, να επανεξετάσετε τις διατάξεις και ιδιαίτερα αυτές του άρθρου 1, το οποίο μετατρέπει το 15% σε 25% δασοκάλυψη, ενώ το 15%  ίσχυε με το ν. 998 -άρα αμφισβητείται η συνταγματικότητα του άρθρου 1 (στην Ευρωπαϊκή ΄Ενωση ισχύει το 10%) όπως και τα θέματα χαρακτηρισμού των εκτάσεων με βάση τα δασοπονικά είδη. Σ’ αυτό ήταν σαφέστατη η αντίθεσή σας. 
    Τι κάνετε, όμως, τώρα με την ερμηνευτική εγκύκλιο; Αυτήν τη στιγμή ερχόσαστε να καλύψετε ασάφειες, ασάφειες οι οποίες παραμένουν και αυτήν τη στιγμή εκδικάζονται στο Συμβούλιο της Επικρατείας, στην ολομέλεια, γιατί το τμήμα του Συμβουλίου Επικρατείας έχει ήδη θέσει τον προβληματισμό του για αντισυνταγματικότητα αυτών των δύο ρυθμίσεων, του 25% και των δασοπονικών ειδών προκειμένου να χαρακτηριστούν οι εκτάσεις έτσι ή αλλιώς. 
    Εσείς τι έρχεσθε τώρα να κάνετε με την εγκύκλιο; Με το πρόσχημα της αποσαφήνισης προωθείτε αυτές τις αμφισβητούμενες συνταγματικά  διατάξεις. Διότι,  όταν απαριθμείτε ένα, δύο, πέντε  πράγματα στην εγκύκλιό σας, παραβλέπετε ότι παραμένει το 25% σε αμφισβήτηση ως συνταγματικό. Το παραβλέπετε. Από την άλλη πλευρά ασχολείσθε διεξοδικά με τα δασοπονικά είδη και διευκολύνετε τον αποχαρακτηρισμό εκτάσεων ανάλογα με το είδος αυτών. Υπάρχουν εδώ στην εγκύκλιο εκτάσεις που λέτε ότι δεν θα χαρακτηρίζονται δασικές εκτάσεις ή θα αποχαρακτηρίζονται, επειδή δεν θα έχουν ελάτη, πεύκα και άλλα είδη και αφαιρείτε βέβαια τα φρύγανα τις χορτολιβαδικές εκτάσεις κ.λπ. Και εγώ σας ερωτώ: Προωθείτε έτσι αυτήν τη στιγμή τον αποχαρακτηρισμό κατά τη δική μας καταγραφή έως και δεκαπέντε εκατομμυρίων στρεμμάτων; Διευκολύνετε τους καταπατητές, χαρίζετε τα πρόστιμα; ΄Εχετε κάνει και με την προηγούμενη εγκύκλιό σας την αναστολή των προστίμων που είχατε εκδώσει το Μάιο του 2004. 
    Από την άλλη πλευρά δίνετε εντολή να επανεξεταστούν όλες οι πράξεις χαρακτηρισμού των εκτάσεων ως αναδασωτέες και καλούνται οι δασάρχες να ανακαλέσουν  αυτές που δεν καλύπτονται από το νέο ορισμό του δάσους. Απαντήστε μου. Γιατί σας έπιασε τόση βιασύνη, ενόψει των αποφάσεων της ολομέλειας του Συμβουλίου  Επικρατείας;
     Επιτρέψτε μου να σας πω ότι τους καλείτε «άντε στα γρήγορα τελειώστε, ό,τι προλάβατε, προλάβατε». 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη, παρακαλώ.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Τελειώνω, κύριε Πρόεδρε.
     Αυτό κάνετε και με τους οικοδομικούς συνεταιρισμούς. Τους λέτε λίγο πολύ να πάνε να διαπραγματευτούν με τους δασάρχες ποιες εκτάσεις θα ανταλλάξουν. Αυτή είναι η συμμετοχική διαδικασία; Λυπάμαι, κύριε Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
     Κατ΄αρχάς πρέπει να πούμε ότι δεν προωθούμε κανέναν αποχαρακτηρισμό και δεν διευκολύνουμε κανέναν καταπατητή. Διευκολύνουμε τις δασικές υπηρεσίες οι οποίες θα πρέπει να λειτουργήσουν. Βέβαια με βάση το νόμο –τις ασάφειες που έχει ο νόμος που ψηφίστηκε, με την προχειρότητα που έγινε και τα κενά τα οποία έχει- δεν μπορούν να λειτουργήσουν οι υπηρεσίες και δεν μπορεί να προστατευτεί αποτελεσματικά ο δασικός μας πλούτος. 
     Είχαμε πει –εδώ στη Βουλή συζητήθηκε το νομοσχέδιο- ότι έγινε με προχειρότητα και ότι υπάρχουν κενά. Βέβαια εφόσον αυτό εκκρεμεί στο Συμβούλιο της Επικρατείας εμείς δεν πρέπει -και δεν το κάνουμε- να προκαταλάβουμε οποιαδήποτε απόφαση του Συμβουλίου της Επικρατείας. 
     Με πολύ μεγάλη προσοχή, λοιπόν, εμείς έχουμε εκδώσει την ερμηνευτική εγκύκλιο, η οποία έρχεται να καλύψει όσα κενά δεν έχουν προβλεφθεί και υπάρχουν στο νόμο.
     Κατά συνέπεια γίνεται προσπάθεια να λειτουργήσουν οι δασικές υπηρεσίες καλύτερα. Γίνεται προσπάθεια να προστατευθεί με τον καλύτερο τρόπο ο δασικός πλούτος της χώρας μας. Επίσης γίνεται προσπάθεια να μην αποχαρακτηριστούν οι δασικές εκτάσεις και βέβαια γίνεται προσπάθεια έτσι ώστε να αποτραπεί ο οποιοσδήποτε σκέφτεται να καταπατήσει δασικές εκτάσεις. Εκεί κινείται η Κυβέρνηση με την ερμηνευτική εγκύκλιο, την οποία εξέδωσε και βέβαια, όπως είπα, και οποιεσδήποτε νέες ρυθμίσεις χρειαστούν, οποιεσδήποτε νέες διορθώσεις απαιτηθούν θα γίνουν από την Κυβέρνηση, έτσι ώστε να προστατεύσουμε με τον καλύτερο τρόπο το δασικό πλούτο και τα δασικά οικοσυστήματα της χώρας μας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Η τέταρτη με αριθμό 371/2.11.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με τις θέσεις της Κυβέρνησης στην ευρωπαϊκή πορεία της Τουρκίας, την υλοποίηση ή όχι των κεκτημένων του Ευρωπαϊκού Συμβουλίου στο Ελσίνκι κλπ. διαγράφεται λόγω κωλύματος του Υπουργού.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, με συγχωρείτε.
     ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο αλλά αν θέλετε μια φράση, πείτε την.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Ποιο είναι το πρόβλημα; Εγώ είμαι εδώ. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Ανδριανόπουλε, δεν έχει υποχρέωση –ποτέ μέχρι σήμερα- ο Υπουργός να εξειδικεύει το λόγο του κωλύματός του. 
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Με συγχωρείτε πάρα πολύ. Έχει την υποχρέωση…
     ΠΡΟΕΔΡΕΥΩΝ (Σωτήρης Χατζηγάκης): Ακούστε με, σας παρακαλώ. Αυτό ακολουθείται τώρα τόσα χρόνια.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Μα, είναι συνειδητή φυγομαχία. Με συγχωρείτε πάρα πολύ.
     ΠΡΟΕΔΡΕΥΩΝ (Σωτήρης Χατζηγάκης): Δεν θα κάνουμε παρέκκλιση. Αν θέλετε επί της ουσίας να σας απαντήσω, το κώλυμα σήμερα ειδικότερα του Υπουργού είναι ένα κώλυμα το οποίο το καταλαβαίνει όλη η Ελλάδα. Εσείς έπρεπε να το καταλάβετε ακόμα καλύτερα.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Βουλή είναι εδώ, δεν είναι δεξίωση. Μπορεί να έρθει στη Βουλή να εξηγήσει… 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, δεν έχετε το λόγο. 
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Να έρθει στη Βουλή να απαντήσει ...
     ΠΡΟΕΔΡΕΥΩΝ (Σωτήρης Χατζηγάκης): Είναι μια τακτική η οποία ακολουθείται εδώ και χρόνια. Ποτέ Υπουργός δεν εξειδίκευσε το λόγο του κωλύματός του.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Η Κυβέρνηση έχει τρεις Υφυπουργούς…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, ακούστε με. Βάσει του Κανονισμού, μπορείτε να επαναφέρετε την ερώτησή σας. Η ερώτησή σας δεν έχει κανένα επίκαιρο χαρακτήρα. Είναι για τις σχέσεις μας με την Τουρκία ...
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Την άλλη Παρασκευή πηγαίνει στην Κύπρο, κύριε Πρόεδρε. Πάλι θα έχει κώλυμα.
     ΠΡΟΕΔΡΕΥΩΝ (Σωτήρης Χατζηγάκης): Μπορείτε να την επαναφέρετε. Υπάρχει η γνωστή διαδικασία η οποία προβλέπεται από τον Κανονισμό για να συζητηθεί η ερώτησή σας.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Είναι φυγομαχία τώρα, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 20/11/14.10.2004 επερώτηση των Βουλευτών του Πανελλήνιου Σοσιαλιστικού Κινήματος κυρίων Χρήστου Παπουτσή, Βασιλείου Κεγκέρογλου, Κίμωνα Κουλούρη, Νικολάου-Φωτίου Χατζημιχάλη, Αθανασίου Παπαγεωργίου, Δημητρίου Κουσελά, Γεωργίου Ανωμερίτη, Ευάγγελου Αργύρη, Ιωάννη Διαμαντίδη, Ιωάννη Δριβελέγκα, Λάζαρου Λωτίδη, Αθανασίας Μερεντίτη, Αθανασίου Μωραϊτη, Δημητρίου Πιπεργιά, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Εμμανουήλ Στρατάκη, Στέφανου Τζουμάκα, Βασιλείου Τόγια, Απόστολου-Αθανάσιου Τσοχατζόπουλου και Δημητρίου Ρέππα προς τον Υπουργό Ανάπτυξης, σχετικά με τη λειτουργία των λαϊκών αγορών. 
     Πριν προχωρήσουμε στη συζήτηση της επερώτησης θέλω να σας ανακοινώσω ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα ορίζεται ως Κοινοβουλευτικός Εκπρόσωπος του ΠΑΣΟΚ για τη συζήτηση της επερώτησης ο Βουλευτής κ. Χρήστος Παπουτσής.
     Επίσης, κατά τη συζήτηση της επερώτησης των Βουλευτών του ΠΑΣΟΚ ορίζεται ως Κοινοβουλευτικός Εκπρόσωπος ο Βουλευτής κ. Άγγελος Τζέκης, με απόφαση του Κοινοβουλευτικού Εκπροσώπου του ΚΚΕ κ. Κολοζώφ. 
     Ακόμα, κατά τη συζήτηση της επερώτησης αρμοδιότητας του Υπουργείου Ανάπτυξης σχετικά με τις λαϊκές αγορές ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη από τον Πρόεδρο του Συνασπισμού Ριζοσπαστικής Αριστεράς κ. Νίκο Κωνσταντόπουλου.
     Το λόγο έχει ο πρώτος επερωτών κ. Κίμων Κουλούρης.
     Ορίστε, κύριε συνάδελφε, έχετε το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, κυρίες και κύριοι συνάδελφοι, έχω πει και άλλη φορά από αυτό το Βήμα πως έχουμε μία Κυβέρνηση που το τελευταίο οκτάμηνο το μόνο που κάνει είναι να διαχειρίζεται την αδράνεια. Η αδράνεια, όμως, έχει ένα μεγάλο κοινωνικοπολιτικό κόστος, έχει κόστος στην κοινωνία, στην οικονομία και βλέπουμε ήδη χτες πως έχει κόστος και στην εξωτερική πολιτική. 
      Το είδαμε, λοιπόν, με την απώλεια του ονόματος των Σκοπίων. Έχουμε, λοιπόν, μία Κυβέρνηση που με παθητικότητα παρακολουθεί τις εξελίξεις και χωρίς διεκδικητικότητα αιφνιδιάζεται από τις εξελίξεις. Θα έλεγα ότι αυτά, δηλαδή η παθητικότητα και η μη διεκδικητικότητα, είναι τα μέχρι τώρα μετάλλια της  Κυβέρνησης της Νέας Δημοκρατίας.
      Όμως, κυρίες και κύριοι συνάδελφοι, συζητάμε σήμερα ένα θέμα που αφορά τόσο στους εργαζόμενους, στους χαμηλοσυνταξιούχους, στους χαμηλομεροκαματιάρηδες που επισκέπτονται καθημερινά τις λαϊκές αγορές, όσο βεβαίως και τους αγρότες μας, τους χώρους δηλαδή παραγωγής του αγροτικού προϊόντος. Το συζητάμε, όμως, σε ένα οικονομικό περιβάλλον που είναι πολύ ασταθές, γεμάτο ανασφάλεια για τους πολίτες, για τους Έλληνες εργαζόμενους, των χωρίς ακόμη η Κυβέρνηση να έχει ξεδιπλώσει ένα σχέδιο ανάπτυξης για τον τόπο και ιδιαίτερα το μεταολυμπιακό της σχέδιο. Σε ένα επίσης οικονομικό περιβάλλον όπου υπάρχει αναμφισβήτητη μείωση των εσόδων, δραματική μείωση των επενδύσεων με αναμενόμενες ασφαλώς περικοπές στα κοινοτικά κονδύλια. 
      Βεβαίως είναι και ο διατροφικός εφιάλτης παρών. Είχα καταθέσει μία επίκαιρη ερώτηση, ως προς την οποία μίλησα χθες σχετικά μ’ αυτό το θέμα. Έχουμε το διατροφικό εφιάλτη παρόντα διότι έχουν διαλυθεί οι ελεγκτικοί και εποπτικοί μηχανισμοί και εισάγονται τεράστιες ποσότητες αγροτικών προϊόντων από άλλες χώρες του Τρίτου Κόσμου, από το Μαρόκο, από την Τουρκία, από την Αίγυπτο -μέχρι και σιτάρι από το Ιράκ, όπως αποκάλυψα χθες.
       Έτσι έχουμε και την απαξίωση των ελληνικών προϊόντων. Οι τιμές των αγροτικών μας προϊόντων έχουν δραματικά μειωθεί και οι πολίτες τρώνε προϊόντα που δεν γνωρίζει κανείς την ποιότητά τους. Η ανασφάλεια και σ’ αυτόν τον τομέα είναι μεγάλη. 
      Δεν περίμενα, όμως, ειλικρινά μέσα σ’ αυτήν τη συνολική σύγχυση που έχει η Κυβέρνηση να ακολουθήσει ακριβώς την ίδια πολιτική και στον ευαίσθητο κλάδο των λαϊκών αγορών. Τον λέω ευαίσθητο γιατί, όπως είπα και προηγουμένως, αφορά και τους Έλληνες πολίτες χαμηλών εισοδημάτων, αλλά αφορά και τους αγρότες που συνδέονται ασφαλώς με τις τιμές των προϊόντων τους. 
      Η κυβέρνηση του ΠΑΣΟΚ, τον Οκτώβριο του 2003, ψήφισε ένα νόμο στη Βουλή. Είναι ο ν.3190. Είναι ένας νόμος πρότυπο, θα έλεγα, γιατί ψηφίστηκε μετά από έναν ουσιαστικό διάλογο με όλους τους φορείς και προσπάθησε και πέτυχε να συγκεράσει διαφορετικά συμφέροντα. 
      Θα σας υπενθυμίσω τους βασικούς στόχους εκείνου του νόμου. Είχαμε σαν στόχο, που τον πετύχαμε και πέρασε μέσα στη Βουλή, επιτέλους να επικρατήσουν ενιαίοι όροι λειτουργίας σε ολόκληρη τη χώρα –δεν είχε συμβεί ποτέ αυτό στο παρελθόν- να δημιουργήσουμε σταθερότητα στις τιμές, να επιδιώκουμε να πατάξουμε το παραεμπόριο, την κερδοσκοπία. Ιδιαίτερη έμφαση όμως δόθηκε στον έλεγχο των προμηθευτών των λαϊκών αγορών με τη δημιουργία για πρώτη φορά μητρώου χονδρεμπόρων –δεν υπήρχε στον τόπο μας- και βέβαια στο σύστημα αδειοδότησης, ώστε να γίνει πιο δίκαιο και ταυτόχρονα πιο ανταγωνιστικό. 
    Την ίδια στιγμή ο νόμος έβαζε για πρώτη φορά τάξη σ’ αυτόν τον ευαίσθητο χώρο των λαϊκών αγορών, λαμβάνοντας υπόψη την ευαισθησία που έπρεπε να επιδείξουμε –και την επιδείξαμε- για φτωχούς βιοπαλαιστές, όπως είναι οι πωλητές των λαϊκών αγορών, οι επαγγελματίες και βεβαίως, οι άλλες κατηγορίες ευαίσθητων μικροπωλητών, όπως ήταν οι μικροπωλητές του υπαίθριου εμπορίου. 
    Αλλά την ίδια ώρα που θέτουμε κανόνες σ’ αυτά τα ζητήματα, θέταμε βασικά κανόνες και ουσιαστικής προστασίας του στεγασμένου εμπορίου, χτυπώντας καίρια το παραεμπόριο. Έμπαινε λοιπόν για πρώτη φορά τάξη στους όρους διεξαγωγής του υπαίθριου εμπορίου. 
    Στο άρθρο 1 άλλαζε ριζικά ο τρόπος χορήγησης των αδειών, έπαυε να είναι προϊόν διαπραγμάτευσης του φτωχού μεροκαματιάρη με την εξουσία και δημιουργούσαμε μια επιτροπή σε επίπεδο νομαρχίας και σε επίπεδο δήμων, όπου συμμετείχε και το οικείο επιμελητήριο και ο εμπορικός σύλλογος και η ομοσπονδία των πωλητών λαϊκών αγορών και η ομοσπονδία μικροπωλητών. Για πρώτη φορά επίσης, γινόταν καθιέρωση ουσιαστικών ελέγχων με το τριπλότυπο παραστατικό και αναγραφή όλων των στοιχείων σε κάθε προϊόν. 
    Και το πιο σημαντικό. Θεσπίζαμε πρόστιμα που εισεπράττοντο επιτόπου. Όπως δηλαδή ο τροχονόμος βάζει μια κλήση και επιτόπου ουσιαστικά στέλνεται στο ταμείο της οικείας εφορίας για να εισπραχθεί, έτσι θεσπίσαμε αυτό το καθεστώς και για τους παραβάτες τόσο στις λαϊκές αγορές όσο και στο υπαίθριο εμπόριο.   
    Αυτό το νόμο είχε σαν μεγάλο όπλο η Νέα Δημοκρατία, αν ήθελε να ασκήσει μια πολιτική ελέγχων, μια πολιτική χτυπήματος του παραεμπορίου και μια πολιτική προστασίας του καταναλωτή. 
    Δεν έκανε τίποτα από όλα αυτά, κυρίες και κύριοι συνάδελφοι. Η Κυβέρνηση βρίσκεται και εδώ σε μια σύγχυση, που δεν θα έλεγα ότι είναι σύγχυση προσωπική του εκάστοτε Υπουργού. Είναι σύγχυση ιδεολογική, είναι σύγχυση πολιτική. Τα αφήνει όλα να κινούνται, χωρίς να παίρνει θέση σε τίποτα απ’ όλα αυτά. Έτσι φθάνουμε στο σημείο να μη γνωρίζουν σήμερα οι πωλητές τι ισχύει. Ο παλιός νόμος, ο προ του Οκτωβρίου του 2003; Ο νέος νόμος; Και ο κύριος Υπουργός απλά παρακολουθεί και από καιρό σε καιρό εκτοξεύει δημόσια ανακρίβειες πως δήθεν δεν του παραδώσαμε τα προεδρικά διατάγματα και δεν υλοποιήσαμε το νόμο. 
    Πέρασαν, λοιπόν, οκτώ μήνες από τότε. Τα προεδρικά διατάγματα, κυρίες και κύριοι συνάδελφοι –και είναι η πρώτη ανακρίβεια, για να μην πω συνειδητό ψεύδος του αρμόδιου Υφυπουργού κ. Παπαθανασίου- είναι αυτό το έγγραφο που σας επιδεικνύω με φαρδιά-πλατιά την υπογραφή μου στις 3.2.2004. 
    Να σας το στείλω, κύριε Παπαθανασίου, γιατί λέτε ότι δεν το έχω εκδώσει; Έχει υπογραφή 3.2.2004 φαρδιά-πλατιά. Έχει φύγει για επεξεργασία του από το Συμβούλιο της Επικρατείας στις 3.2.2004. Ο νόμος έλεγε μέχρι 31.1.2004, δηλαδή καθυστέρησα δυόμισι μέρες. 
Στη συνέχεια, μεσολάβησαν οι εκλογές και το Συμβούλιο της Επικρατείας το έστειλε πίσω ακριβώς λόγω των εκλογών.
      Άρα η ερώτηση που προκύπτει, είναι η εξής: Εάν πιστεύουν στο νόμο, δεν θα έπρεπε από τις 3.2.2004 μέχρι σήμερα να έχουν προωθήσει το προεδρικό διάταγμα και όλες τις αγορανομικές διατάξεις, για να αρχίζει να εφαρμόζεται αυτός ο νόμος; Εάν δεν πιστεύουν σ’ αυτόν το νόμο, τότε ας τον αλλάξουν.
      Όμως, τελικά δεν κάνουν τίποτα από τα δύο παραπάνω. Τις τελευταίες ημέρες ψελλίζουν ότι έχουν στείλει τα προεδρικά διατάγματα και ότι πρόκειται να εκδώσουν και τις υπόλοιπες υπουργικές αποφάσεις. Κανείς, όμως, δεν έχει ενημερωθεί και δεν ξέρει ποιες υπουργικές αποφάσεις έχουν εκδοθεί.
      Κυρίες και κύριοι συνάδελφοι, όλα αυτά τα προεδρικά διατάγματα ρύθμιζαν τα εξής ζητήματα: τα θέματα χορήγησης και μεταβίβασης αδειών των λαϊκών αγορών, τους όρους και τις προϋποθέσεις πώλησης των προϊόντων, τους ελέγχους και τις κυρώσεις και τη χορήγηση των νέων θέσεων που, όπως είπα, ήταν ένα ζήτημα διαπραγμάτευσης. 
      Εάν τελικά δεν πιστεύουν σ’ αυτόν το νόμο, δεν έχουν υποχρέωση να προτείνουν κάτι άλλο; Δεν κάνουν τίποτα. Περνούν απλώς στα Μέσα Μαζικής Ενημέρωσης ότι πρόκειται να αλλάξουν το νόμο, γιατί δεν τους ικανοποιεί. Γιατί το κάνουν; Για να έρχονται σε διαπραγμάτευση με τους πωλητές των λαϊκών αγορών, να εκβιάζουν και να πιέζουν αυτούς τους φτωχούς, μεροκαματιάρηδες ανθρώπους. Μέσα σε αυτό το ασαφές περιβάλλον διαρρέουν όλες αυτές τις ψευδείς ειδήσεις πως δήθεν η προηγούμενη κυβέρνηση έχει κάνει μεγάλες παραλείψεις.
      Όμως, ο κύριος Υφυπουργός, με αυτήν τη διάθεση που έχει να ισοπεδώνει ό,τι έγινε χθες και ότι ο ίδιος τα έχει αντιμετωπίσει όλα ως διά μαγείας μέσα σ’ αυτό το χρονικό διάστημα, προχωρεί σε μία άλλη σειρά ανακριβειών. Μιλώ για το καθεστώς ατιμωρησίας και ανεπαρκούς ελέγχου. Έλεγε ότι δεν έγιναν έλεγχοι κατά το παρελθόν. Πρέπει να σας πω ότι ποτέ άλλοτε δεν υπήρξαν τόσοι πολλοί και μεθοδικοί έλεγχοι. Άλλωστε, ποτέ άλλοτε δεν είχαμε τόσο θεαματικά αποτελέσματα. 
      Επίσης, λέτε ότι υπήρχε ένα καθεστώς ατιμωρησίας ολόκληρο το προηγούμενο διάστημα. Συγκεκριμένα, μόνο το Φεβρουάριο του 2003 πραγματοποιήθηκαν χιλιάδες έλεγχοι και υπήρξε μία τεράστια προσπάθεια για εύρυθμη λειτουργία της αγοράς, για την υπεράσπιση των καταναλωτών και την εξασφάλιση ίσων ευκαιριών εργασίας για όλους τους πωλητές.
      Κύριε Υφυπουργέ, θέλετε να σας θυμίσω τι συμβαίνει σήμερα; Έχουμε αθρόες εισαγωγές και ταυτόχρονα ελληνοποιήσεις προϊόντων από χώρες κυρίως του Τρίτου Κόσμου, οι οποίες και αποτελούν καθημερινή πρακτική. 
      Εμείς όλο το τελευταίο διάστημα, και κυρίως κατά την εξάμηνη θητεία μου, είχαμε δύο και τρεις ελεγκτές υπαλλήλους σε καθημερινή βάση εκτός από τους ελέγχους του Υπουργείου στους χώρους των λαϊκών αγορών.
      Ο κύριος Υφυπουργός έχει ένα επιχείρημα, το οποίο αναφέρει στις τηλεοπτικές του εμφανίσεις με τον κ. Παπουτσή, αλλά και με εμένα, για το θέμα των εξακοσίων εβδομήντα επτά περιπτώσεων ανεκτέλεστων διοικητικών ποινών για παραβάσεις και τη μη επιβολή προστίμων. Αναφέρεται στην περίοδο του Ιανουαρίου 2004, αν και γνωρίζει ότι υπάρχει πάγια τακτική τα Χριστούγεννα να είμαστε επιεικείς και να μην επιβάλλονται ποινές. Αυτό ισχύει εδώ και πολλά χρόνια. Τότε υπήρξε μία συμφωνία με όλους τους παράγοντες της αγοράς να μην υπάρχουν έλεγχοι για την περίοδο των Χριστουγέννων. 
      Ποια, όμως, είναι η αλήθεια; Μετά από τη φοβερή διαπίστωση που έκανε ο κύριος Υφυπουργός, αναρωτιέμαι το εξής: Το νέο διοικητικό συμβούλιο των λαϊκών αγορών επανεξέτασε ή όχι προς το ευνοϊκότερο όλες τις ποινές; Σήμερα το αποτέλεσμα είναι, μετά από εντολή του προέδρου, να μην έχει επιδοθεί καμία ποινή και να μην έχει εξεταστεί καμία αναφορά.
     Τις έχουν μειώσει όλες τις τιμές και δεν έχουν τίποτα εισπράξει, πέρα βεβαίως από το γεγονός ότι για το θέμα των ποινών δεν είναι υπεύθυνος ο εκάστοτε Υπουργός, όπως δεν είναι και ο ίδιος σήμερα. Έχω τη γενναιότητα να το πω. Αυτό είναι ένα θέμα που έχει να κάνει με το ΔΣ των λαϊκών αγορών. 
     Μιλάει, όμως, και για ένα έλλειμμα. Είναι στη γνωστή λογική της απογραφής που έχει κάνει η Κυβέρνηση και για την οικονομία. Αναφορικά με το έλλειμμα βεβαίως ο κ. Παπαθανασίου, δεν λέει ότι δεν είναι κλοπή. Δεν λείπουν χρήματα από το ταμείο. Αποκρύπτει ο κύριος Υπουργός ότι ο οργανισμός το 2002, όπου και αναφέρεται το έλλειμμα, λειτουργούσε με πενήντα πέντε υπαλλήλους, ενώ μέσα στο 2003 διπλασιάστηκαν αυτοί οι υπάλληλοι. Άρα, είχαμε επιπλέον υποχρεώσεις για τους εργαζόμενους και δεύτερον, δεν αναφέρεται καθόλου στην αύξηση των τελών καθαριότητας στην οποία προχώρησε κυρίως η κ. Μπακογιάννη και προηγουμένως ο κ. Αβραμόπουλος, κατά 45%. Όπως δεν αναφέρεται καθόλου στο γεγονός ότι εμείς κάναμε την επιλογή να δώσουμε τα εκατόν εβδομήντα έξι (176) ευρώ σε κάθε εργαζόμενο. Αυτά είναι τα περιβόητα ελλείμματα των λαϊκών αγορών που με ένα τρόπο θα έλεγα εντυπωσιακό τα παρουσίασε ο Υπουργός, αφήνοντας να διαχέεται στην κοινή γνώμη ότι υπήρξε κλοπή. 
     Κυρίες και κύριοι συνάδελφοι, είμαστε υπερήφανοι για το έργο το οποίο κάναμε και, όπως λέγω, ιδιαίτερα το τελευταίο διάστημα, είμαστε περήφανοι γιατί έχει σήμερα στα χέρια του ο Υπουργός ένα νόμο, που μπορεί να εξασφαλίσει και την ποιότητα των προϊόντων που φθάνουν από τον αγρότη στο σούπερ μάρκετ ή στη λαϊκή αγορά και την καταπολέμηση συγχρόνως της αισχροκέρδειας. Με ποιο τρόπο; Με το τριπλότυπο. Υπάρχει η υποχρέωση, βάσει του νόμου, ο κάθε αγρότης σε κάθε χώρο να βάζει σε κάθε καφάσι –να το πω έτσι παραστατικά- την ταυτότητα του προϊόντος, την ποιότητα, την τιμή, την προέλευση και αυτό το καφάσι να φθάνει με αυτά τα χαρακτηριστικά μέχρι τον πάγκο των λαϊκών αγορών. Έτσι αντιμετωπίζεται το μεγάλο ζήτημα της αισχροκέρδειας και το μεγάλο ζήτημα της προστασίας των καταναλωτών για ζητήματα υγείας. 
     Θα έλεγα ακόμη ότι επαίρεται ο Υπουργός όλη αυτήν την περίοδο πως πέτυχε μειώσεις στις τιμές των οπωροκηπευτικών. Είναι βεβαίως τυχερός και το χαίρομαι που είναι τυχερός. Γιατί; Διότι όλοι οι Έλληνες είδαμε το πόσο ευνοϊκός ήταν ο καιρός μέχρι και σήμερα. Και έτσι βεβαίως έχουμε χαμηλές τιμές, στα οπωροκηπευτικά, όχι βεβαίως σε όλα αλλά κυρίως έχουμε χαμηλές τιμές κύριε Παπαθανασίου, διότι εισάγονται αθρόα από κάθε γωνιά της γης και κυρίως από τρίτες χώρες προϊόντα και από την άλλη σαπίζουν τα δικά μας. Εάν είστε περήφανοι γι’ αυτό να είστε και να σας το αναγνωρίσω. Αλλά είναι μόνο τα οπωροκηπευτικά τα οποία επιβαρύνουν το νοικοκυριό; Έχουμε από το Μάρτιο μέχρι το Σεπτέμβριο του 2004 το ελαιόλαδο το οποίο αυξήθηκε κατά 12%, το ψωμί που αυξήθηκε κατά 11%, η στέγαση κατά 4,8%, η ένδυση και η υπόδηση κατά 20% και έρχονται αυξήσεις στα τιμολόγια και της ΕΥΔΑΠ μετά από τις αυξήσεις των τιμολογίων της ΔΕΗ και έπεται συνέχεια.  Αυτή είναι η μάχη κατά της ακρίβειας που δίνει καθημερινά ο κ. Παπαθανασίου μέσα από μια ατμόσφαιρα ανακριβειών, υπερβολών, χωρίς να συνειδητοποιεί τις ευθύνες που έχει απέναντι στο καταναλωτικό κοινό. Είναι δηλαδή η πιο χαρακτηριστική περίπτωση αόρατου Υπουργού που απλά υπερασπίζεται τα συμφέροντα εκείνων των κοινωνικών ομάδων και εκείνων των επιχειρηματιών που επί χρόνια τον είχαν πρόεδρο. Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Κουλούρη.
      Κυρίες και κύριοι συνάδελφοι, έχω την τιμή να σας ανακοινώσω ότι τη σημερινή μας συνεδρίαση παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, είκοσι εννέα μαθητές και μαθήτριες και δύο διδάσκαλοι από το 2ο Δημοτικό Σχολείο του Αγίου Στεφάνου.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Το λόγο τώρα έχει ο δεύτερος ομιλητής κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, κυρίες και κύριοι συνάδελφοι, είναι πλέον αναμφισβήτητο γεγονός και έχουν γραφεί και λεχθεί πολλά, ότι η Κυβέρνηση με την κοντόφθαλμη και μικροκομματική της πολιτική στον τομέα της οικονομίας, ζημιώνει τη χώρα και την οδηγεί στο περιθώριο των εξελίξεων. Μήπως, όμως, σήμερα θα πρέπει να πούμε και μια κουβέντα για το τελευταίο κρούσμα, όπου η Κυβέρνηση συνελήφθη πράγματι κοιμώμενη, ένα θέμα που ζημιώνει τη χώρα; Μία απόφαση του κ. Μπους, τον οποίο η Νέα Δημοκρατία στήριξε πρόσφατα στις εκλογές κρυφά και φανερά, αμέσως, τη δεύτερη μέρα της εκλογής του. Πραγματικά η Κυβέρνηση φάνηκε απροετοίμαστη και έμεινε άναυδη από την αναγνώριση των Σκοπίων, ακριβώς γιατί όλο το προηγούμενο διάστημα κοιμόταν. Μήπως, όμως, αγαπητοί συνάδελφοι, τα πράγματα στο εσωτερικό πεδίο είναι διαφορετικά; Η επιλογή από την Κυβέρνηση της στάσης του παρατηρητή, του θεατή των εξελίξεων είναι απόρροια της φιλοσοφίας της ότι η αγορά αυτορυθμίζεται. Δεν χρειάζονται, κατά την Κυβέρνηση, κανόνες στην αγορά. Αφήστε, λέει, να δούμε τις εξελίξεις, μη βιάζεστε, αν χρειαστούν κανόνες, θα δούμε ποιοι θα επιβιώσουν και θα βάλουμε αυτούς τους κανόνες για τους αποθανόντες. Και θυμίζω τη δήλωση του Διοικητή της Εθνικής για τις μικρομεσαίες και πολύ μικρές επιχειρήσεις. Έτσι η ανεξέλεγκτη, πλέον, κατάσταση στο χώρο της αγοράς, με την ακρίβεια σε βασικά είδη να επιβαρύνει την ελληνική οικογένεια, τον καταναλωτή, το μισθοσυντήρητο και το συνταξιούχο, δεν ήρθε από μόνη της.
      Για τα καύσιμα, τι έκανε η Κυβέρνηση; Αποδίδει τα πάντα στις διεθνείς εξελίξεις, ενώ είναι γνωστό ότι με την απραξία της και την αδυναμία της να παρέμβει στην αγορά, κερδοσκοπούν πολλοί και οι λαθρέμποροι πλουτίζουν.
      Όλα αυτά είναι απόρροια της φιλοσοφίας της, ότι η αγορά αποφασίζει και η Κυβέρνηση συμπαρίσταται. Αλλά πρέπει να προσθέσω, μάλλον κοιμώμενη. 
      Ας δούμε, όμως, την τακτική του Υπουργείου, συγκεκριμένα στο χώρο των λαϊκών αγορών, στο χώρο του υπαίθριου εμπορίου. Ο θεσμός της λαϊκής αγοράς και του υπαίθριου εμπορίου έρχεται από πολύ παλιά, από πολλά χρόνια πριν και έχει συμβάλει στο παρελθόν και συμβάλλει και σήμερα, όταν λειτουργεί σωστά, στο συμφέρον του καταναλωτή και στο συμφέρον των παραγωγών, είτε βιοτεχνικών είτε αγροτικών προϊόντων, που όλοι ξέρουμε ότι ειδικά φέτος το εισόδημά τους έχει μειωθεί πάνω από 50%, όχι προς όφελος των καταναλωτών, όπως θα ήταν το λογικό, αλλά προς όφελος των μεγαλοεισαγωγέων, είτε οι εισαγωγές αυτές αφορούν νομότυπες και νόμιμες εισαγωγές είτε αφορούν παράνομες. Η αναθεώρηση των διατάξεων του ν.2323/95, βάσει του οποίου λειτούργησαν για πολλά χρόνια οι λαϊκές αγορές, ήρθε μετά από κοπιαστικό και ουσιαστικό διάλογο, που έγινε από το Υπουργείο Ανάπτυξης, με τη συμμετοχή όλων των εμπλεκομένων φορέων και των φορέων που επηρεάζονται από τη λειτουργία των λαϊκών αγορών. 
      Η έκδοση των προεδρικών διαταγμάτων και των υπουργικών αποφάσεων, που προβλέπει ο νόμος, ήταν υποχρέωση της Κυβέρνησης. Το επιχείρημα γιατί δεν είχαν εκδοθεί άμεσα από την προηγούμενη Κυβέρνηση, νομίζω ότι δεν στέκει και μίλησε γι΄ αυτό ο συνάδελφος κ. Κίμωνας Κουλούρης, δίδοντας τα απαραίτητα στοιχεία. Όμως, εσείς είπατε προεκλογικά στον ελληνικό λαό ότι είσαστε έτοιμοι να κυβερνήσετε. Και όπως αποδεικνύεται εκ των υστέρων, αυτό ήταν ένα χονδροειδέστατο ψέμα. Αφήσατε χώρο στο παραεμπόριο να κυριαρχήσει, με τις παραλαϊκές και ναρκοθετήσατε την ομαλή λειτουργία των λαϊκών, πετάξατε στο καλάθι των αχρήστων τη δουλειά που είχε γίνει μέχρι τότε.
      Το προεδρικό διάταγμα, που προέβλεπε το άρθρο 1 του ν.3190, με το οποίο θα ρυθμίζονταν όλα τα θέματα έκδοσης, ανανέωσης, χρονική διάρκεια αδειών, στάσιμο και πλανόδιο εμπόριο και κάθε σχετικό, δεν έχει εκδοθεί. 
      Το προεδρικό διάταγμα που προβλέπεται από το άρθρο 6 του ίδιου νόμου, με το οποίο θα ρυθμίζονταν θέματα λειτουργίας των λαϊκών αγορών, πάλι δεν έχει εκδοθεί. 
      Δεν έχει εκδοθεί η απόφαση του άρθρου 7 που αφορά τα θέματα σε σχέση με τον έλεγχο της τουριστικής αγοράς. Δεν έχει εκδοθεί η προβλεπόμενη από το άρθρο 7, παράγραφος 5 κοινή υπουργική απόφαση που καθορίζει την αμοιβή των μελών των κλιμακίων ελέγχου. Δεν έχει εκδοθεί η προβλεπόμενη από το άρθρο 7 απόφαση του Υπουργείου Ανάπτυξης με την οποία θα ρυθμίζονταν θέματα τήρησης μητρώου χονδρεμπόρων Οπωροκηπευτικών κλπ.
      Δεν έχει συγκροτηθεί από τις περιφέρειες της χώρας η προβλεπόμενη από το άρθρο 7 επιτροπή, η οποία παρακολουθεί την τήρηση της νομοθεσίας και θα εισηγείται στο Υπουργείο Ανάπτυξης τη βελτίωσή της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκδώσατε, κύριε Υπουργέ, στις 25 Μαΐου δύο υπουργικές αποφάσεις, την 1150 και την 1151, για τη συγκρότηση των κλιμακίων και για το ποινολόγιο, αλλά δεν εκδόθηκε καμία απόφαση από γενικό γραμματέα Περιφέρειας της χώρας για σύσταση των κλιμακίων ελέγχου. Και ξέρετε γιατί, κύριε Υπουργέ; Ξεχάσατε να εκδώσετε την απόφαση για το μητρώο ελεγκτών. Την απόφαση αυτήν την εκδώσατε μόλις πριν από μερικές ημέρες και την αποστείλατε στις περιφέρειες. Νομίζω ότι κάπου υπάρχει σύγχυση στην πολιτική του Υπουργείου. Δεν έχετε καν στείλει τα μπλοκ βεβαίωσης των παραβάσεων σε αυτούς που είναι αρμόδιοι, τα ελεγκτικά όργανα να επιβάλουν τα πρόστιμα. 
      Έτσι, λοιπόν, οι επιπτώσεις είναι ότι δεν γίνονται έλεγχοι, δεν μπορούν να υποβληθούν προτάσεις για βελτίωση του πλαισίου αφού δεν έχει συγκροτηθεί επιτροπή. Το παραεμπόριο και η φοροδιαφυγή θριαμβεύουν και δημιουργείται αθέμιτος ανταγωνισμός ως προς το νόμιμο εμπόριο και ως προς το υπαίθριο και ως προς το στεγασμένο. 
      Εκκρεμούν πολλές αιτήσεις πολιτών με σοβαρά οικονομικά προβλήματα, προβλήματα υγείας και δεν μπορούν να απαντηθούν. Τα κλιμάκια ελέγχου έχουν πολύ σοβαρές αρμοδιότητες. Αν είχε ενεργοποιηθεί ο νόμος, τότε πραγματικά θα είχαμε μία διαφορετική εικόνα.
      Μήπως, όμως, όλα αυτά δεν είναι τυχαία;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ ολοκληρώστε, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε.
      Μήπως δεν είναι μόνο αποτέλεσμα της ακυβερνησίας στην οποία έχει περιέλθει ο τόπος;
      Τα ερωτήματα είναι πολλά. Ένα είναι όμως σίγουρο. Έχετε προστεθεί, κύριε Υπουργέ- σαν Υπουργείο σε αυτούς που θέλουν να συκοφαντήσουν το θεσμό και γι’ αυτό αφήνετε τα πράγματα να εξελιχθούν από μόνα τους, για να έρθετε στη συνέχεια να νομοθετήσετε εις βάρος του θεσμού και των συμμετεχόντων.
      Έτσι, λοιπόν, θεωρώ ότι παραλάβατε ένα θεσμό που λειτουργούσε ομαλά, ένα σωστό θεσμικό πλαίσιο και δημιουργήσατε μία κατάσταση σύγχυσης και μπάχαλου, όπως λέει ο λαός μας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Ο κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Συζητάμε σήμερα γι΄ ένα κρίσιμο θεσμό, κύριε Υπουργέ, που χαρακτηρίζεται ως καταφύγιο για τα χαμηλά εισοδηματικά στρώματα, το θεσμό των λαϊκών αγορών. Συζητάμε περισσότερο, όμως, για τη δική σας αδυναμία να λειτουργήσει όχι μόνο αυτός ο θεσμός, αλλά και το σύνολο των θεσμών που θα προστάτευαν τους καταναλωτές και τους παραγωγούς.
      Συζητάμε μέσα σ΄ ένα κλίμα γενικευμένης ανασφάλειας ως αποτέλεσμα της αδιέξοδης οικονομικής σας πολιτικής, της καταστροφικής λογιστικής που επισωρεύει δεινά στην οικονομία της χώρας. 
      Βλέπουμε ότι ως πρόσχημα με την απογραφή σημειώνεται απώλεια πόρων -και θα σημειωθεί στη συνέχεια απώλεια πόρων - για τη χώρα. Σημειώνεται μείωση των εισοδημάτων των πολιτών.
      Υποσχεθήκατε προεκλογικά να μην επιβληθεί κανένας φόρος και ήδη οι έμμεσοι φόροι άρχισαν να επιβαρύνουν τους καταναλωτές. Τα ασφάλιστρα, τα δίδακτρα, τα τσιγάρα, τα ποτά, τα τέλη κυκλοφορίας και έπεται συνέχεια.
      Η ακρίβεια, που δεν καταφέρατε να τιθασεύσετε παρά τις προεκλογικές σας υποσχέσεις, επιβαρύνει το εισόδημα των Ελλήνων πολιτών. Οι ρυθμοί ανάπτυξης μειώνονται διαρκώς. 
      Σήμερα επερωτάσθε για την αδράνεια στην εφαρμογή του θεσμικού πλαισίου για τις λαϊκές αγορές. Επερωτάσθε, όμως, περισσότερο για την αδυναμία σας να κυβερνήσετε.
      Το πρώτο θεσμικό πλαίσιο για το υπαίθριο εμπόριο τέθηκε πριν από δέκα χρόνια. Υπήρξε ανάγκη εκσυγχρονισμού του. Και πριν από ένα χρόνο ακριβώς ψηφίστηκε ο ν. 3190, που προέβλεπε συγκεκριμένες ρυθμίσεις, για να προστατέψει τους καταναλωτές, να προστατέψει τους παραγωγούς, να προστατέψει αυτό το εμπόριο.
      Ακριβώς ένα χρόνο μετά την ψήφιση του νομοσχεδίου, εννέα μήνες μετά την ανάληψη της διακυβέρνησης της χώρας από τη Νέα Δημοκρατία, στο συγκεκριμένο τομέα δεν έχει γίνει τίποτα. Υπάρχει ανάγκη –και είναι αναγνωρισμένη από όλους- σύγχρονης οργάνωσης του υπαίθριου εμπορίου. Αυτό αντιμετωπίστηκε από το θεσμικό πλαίσιο που υπάρχει. Ενιαίο πλαίσιο ελέγχου, διαφάνεια, ανταγωνιστικότητα, έλεγχος της ποιότητας των προϊόντων.
      Όταν ψηφίστηκε ο νόμος, πριν από ένα χρόνο, μας καταγγείλατε για συσσώρευση ελεγκτικών μηχανισμών, όπως λέγατε. Θυμάμαι χαρακτηριστικά τις τοποθετήσεις τότε των κυρίων Λιάσκου, Μητσοτάκη, Σιούφα και Παυλόπουλου. Μας καταγγείλατε γιατί στήναμε με αυτόν το νόμο ελεγκτικούς μηχανισμούς. 
      Ήταν αυτή η τοποθέτηση απόρροια της λογικής σας, της απελευθέρωσης της αγοράς, της ελεύθερης λειτουργίας της αγοράς. 
      Χωρίς, όμως, ελεγκτικούς μηχανισμούς, χωρίς ρυθμιστικές παρεμβάσεις, χωρίς κανόνες, δημιουργούνται στρεβλώσεις στην αγορά.
      Ποιος πληρώνει το μάρμαρο; Στο συγκεκριμένο τομέα που συζητάμε σήμερα, πληρώνουν οι καταναλωτές. Πληρώνουν επίσης οι παραγωγοί. Οι καταναλωτές γιατί πληρώνουν ακριβά χωρίς να ξέρουν τι αγοράζουν. Πού είναι η πολιτική για την τυποποίηση; Πού είναι η πολιτική για τη σήμανση; Πού είναι οι έλεγχοι; Οι παραγωγοί πληρώνουν γιατί γίνονται υποχείρια των χονδρεμπόρων. Και αυτό το βλέπουμε στις μέρες μας.
      Δεν ελέγχετε τι ποσότητες διακινούνται. Δεν ελέγχετε την προέλευση αυτών των ποσοτήτων. Σήμερα ειδικά που ο αγροτικός τομέας πλήττεται βάναυσα από την πολιτική σας -δεν είναι συγκυριακό το φαινόμενο για ένα προϊόν- όλα τα αγροτικά προϊόντα αντιμετωπίζουν μία έντονη κρίση. Από τα σταφύλια ως τα στάρια. Από το ρύζι έως το καλαμπόκι. Από τη βιομηχανική ντομάτα ως τα ροδάκινα, τη σταφίδα. Όλα τα αγροτικά προϊόντα. Αυτήν την περίοδο συντελείται μία βίαιη μεταφορά πόρων από τους παραγωγούς στους εμπόρους και τους μεταποιητές.
      Την ίδια περίοδο που οι παραγωγοί πουλάνε τα προϊόντα τους 50% φθηνότερα απ’ ότι πέρυσι και λόγω των αθρόων, ανεξέλεγκτων εισαγωγών δεν μπορούν να πουλήσουν τα προϊόντα τους ακόμα και σε εξευτελιστικές τιμές, την ίδια ώρα οι τιμές που πληρώνουν οι καταναλωτές γι’ αυτά τα προϊόντα είναι υπέρογκες σε σχέση με την τιμή του παραγωγού.
      Αυτές οι ανεξέλεγκτες εισαγωγές έχουν δημιουργήσει σοβαρά προβλήματα. Υπάρχουν δημόσιες καταγγελίες. Μπορώ να αναφέρω μία χαρακτηριστική προς το Υπουργείο σας. Ο Δήμαρχος Τιρνάβου καταγγέλλει επώνυμα –στέλεχός σας είναι, κύριε Υπουργέ- ότι υπάρχει οινοποιείο που προσκομίζει εκατό τόνους σταφύλια και παράγει πεντακόσιους τόνους τσίπουρο. Ποιος ελέγχει εκεί πέρα τι γίνεται;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυβερνάτε χωρίς σχέδιο. Δυστυχώς, όμως, αυτό έχει σημαντικές επιπτώσεις. Διαλύσατε τους ελεγκτικούς μηχανισμούς με την αντιφατική σας πολιτική. Βλέπε ΣΔΟΕ και μείωση των εσόδων. Διαλύσατε τις υπηρεσίες του Υπουργείου σας, που δεν μπορούν να κινηθούν και να ελέγξουν.
      Έχω χαρακτηριστικό παράδειγμα, κύριε Υπουργέ. Πριν από λίγο συζητήσαμε το νόμο για το Εθνικό Συμβούλιο Ανταγωνιστικότητας. Κατέθεσα μία αναφορά στις 4 Οκτωβρίου για την ένταξη στο Εθνικό Συμβούλιο Ανταγωνιστικότητας του Συνδέσμου Θεσσαλικών Βιομηχανιών. Ο κύριος Υπουργός στις 7 Οκτωβρίου το έκανε αποδεκτό. Στις 27 Οκτωβρίου απαντά η υπηρεσία σας και δικαιολογεί γιατί δεν γίνεται δεκτό το αίτημά μου. Είναι μνημείο ανικανότητας να συντονιστεί η υπηρεσία σας. Θα το καταθέσω στα Πρακτικά.
      Το αστείο είναι ότι η απάντηση προέρχεται από το Τμήμα Νομοθετικού Συντονισμού και Κωδικοποίησης…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε.
      …που δεν μπορεί ούτε να συντονίσει ούτε να κωδικοποιήσει τις αποφάσεις που παίρνετε και τους νόμους που ψηφίζετε. Δεν μπορείτε να συντονιστείτε σε κυβερνητικό επίπεδο. 
      Θα καταθέσω ένα θέμα που είναι ιδιαίτερα σημαντικό. Και θα ήθελα την ανοχή σας για μισό λεπτό, κύριε Πρόεδρε. 
      Σήμερα συζητάμε τον κίνδυνο μιας επόμενης επερχόμενης διατροφικής κρίσης, της κρίσης των διοξινών. Προχθές ο Υφυπουργός Γεωργίας ο κ. Κοντός, έδωσε μία ανακοίνωση στη δημοσιότητα όπου λέει, δηλώνει ότι ελέγχονται όλες οι εισαγωγές γαλακτοκομικών προϊόντων και κρεάτων. Προχθές.
Χθες ο κ. Μπασιάκος έκανε δεύτερη δήλωση –θα καταθέσω και αυτές τις δηλώσεις στα Πρακτικά- όπου λέει ότι το Υπουργείο Αγροτικής Ανάπτυξης και Τροφίμων που προσθέσατε στα πλαίσια της νέας διακυβέρνησης, έχει την ευθύνη μόνο για την εισαγωγή των ζωοτροφών και τη λειτουργία των κτηνοτροφικών μονάδων. Την ευθύνη για τους ελέγχους στα τρόφιμα την έχει –λέει- ο ΕΦΕΤ, ρίχνει δηλαδή το μπαλάκι στο Υπουργείο Ανάπτυξης. Το Υπουργείο Ανάπτυξης σ’ αυτό το επίσης κρίσιμο θέμα είναι ανύπαρκτο. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Χατζημιχάλη, ολοκληρώστε παρακαλώ.
     ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Και πριν από ένα λεπτό ολοκληρώνατε. Έχετε και δευτερολογία. Θέλετε να τη συμψηφίσω; 
     ΦΩΤΗΣ ΧΑΤΖΗΜΙΧΑΛΗΣ: Να τη συμψηφίσετε, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ωραία, συνεχίστε.
     ΦΩΤΗΣ ΧΑΤΖΗΜΙΧΑΛΗΣ: Δεν είναι τυχαίο ότι σε όλη τη συζήτηση στη διάρκεια αυτών των εννέα μηνών που κυβερνάει η Νέα Δημοκρατία, υπάρχει μία αντιπαράθεση για τις τιμές. Δεν είναι τυχαίο ότι ο τρόπος που συγκρίνετε τα μεγέθη είναι μία αλχημεία για να μπορεί να δικαιολογήσει την πολιτική σας. 
     Μιλάμε σήμερα για την ακρίβεια. Μιλάμε για τις τιμές στις λαϊκές αγορές. Κι εσείς συγκρίνετε τις περσινές τιμές, όπου γνωρίζετε ότι υπήρχαν καταστροφές σε συγκεκριμένα προϊόντα και επομένως μειωμένη προσφορά, με τις τιμές σήμερα, με αυξημένη προσφορά, με προϊόντα τα οποία παραμένουν στα αζήτητα στις αποθήκες των παραγωγών και σαπίζουν και με αθρόες εισαγωγές. Συγκρίνετε αυτές τις τιμές για να δικαιολογήσετε την ανεπάρκεια της πολιτικής σας. 
     Στον αγροτικό τομέα, όπως σας είπα και προηγουμένως, υπάρχει μία βίαιη μεταφορά πόρων, απαράδεκτη. Υπάρχει καταλήστευση του εισοδήματος του αγρότη και μεταφορά αυτού του εισοδήματος στους εμπόρους και στους μεταποιητές. Και αυτό γίνεται με την ανοχή σας. 
     Οι πολίτες, όταν αναλάβατε τη διακυβέρνηση της χώρας, σας παρακολουθούσαν στην αρχή με ελπίδα. Στη συνέχεια, με υπομονή. Η υπομονή άρχισε να εξαντλείται. Τώρα σας παρακολουθούν με έκπληξη και με αγωνία. Μετά από εννέα μήνες υπεκφυγών και παρελθοντολογίας, θα πρέπει επιτέλους, κύριε Υπουργέ, να κάνετε κάτι γιατί οι αντοχές των πολιτών εξαντλούνται και το μέλλον φαντάζει δυσοίωνο. 
     Σας ευχαριστώ.
     (Στο σημείο αυτό ο Βουλευτής κ. Φώτης Χατζημιχάλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χατζημιχάλη.
     Ο κ. Αθανάσιος Παπαγεωργίου έχει το λόγο. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ζούμε στη χώρα μας τις ώρες της μεγάλης ακρίβειας, της αύξησης του τιμάριθμου και του πισωγυρίσματος του πληθωρισμού. Ζούμε στις μέρες μας την άνθιση του παραεμπορίου, της παραοικονομίας και της μη λειτουργίας του ανταγωνισμού. Ζούμε στις μέρες μας την κατάρρευση των τιμών των αγροτικών προϊόντων και συνεπώς τη δραματική μείωση των εισοδημάτων, εξαιτίας της αδυναμίας της Κυβέρνησης να ελέγξει και τις ποσότητες, αλλά και τις αθρόες εισαγωγές κακής ποιότητας προϊόντων από το εξωτερικό. Ζούμε τις μέρες των μειωμένων ελέγχων στην αγορά.
     Αυτή είναι πραγματικά η εικόνα και η κατάσταση της αγοράς, παρ’ όλες τις προσπάθειες της Κυβέρνησης να προβάλει μία άλλη εικόνα υποτίθεται ρυθμίσεων και ελέγχων της αγοράς. Στην πράξη, όμως, καταγράφεται η άτολμη συμπεριφορά, καταγράφεται απραξία σε σχέση με την αγορά. Στην πράξη καταγράφεται η κυβερνητική πολιτική σαν μία πολιτική ερασιτεχνισμού και έλλειψη γνώσης. Στην πράξη καταγράφεται η πολιτική σαν μία πολιτική έλλειψης στρατηγικής και συνεκτικής για το μέλλον. 
     Γι’ αυτό τα προβλήματα ανθίζουν, γι’ αυτό ζούμε την κόλαση, αυτήν που περιέγραψα. Ας είναι βαριά η έκφραση. Νομίζω ότι ταιριάζει στις μέρες μας, κύριε Πρόεδρε και κύριε Υπουργέ. Όμως, αυτό είναι αποτέλεσμα ποιας πολιτικής; 
     Κατά τη γνώμη μου, κύριε Υπουργέ, είναι αποτέλεσμα του γεγονότος ότι κατατρύχεστε από τη θεωρία της ελεύθερης δράσης των δυνάμεων της αγοράς. Θα πρέπει να σας πω ότι και εμείς είμαστε υπέρ της ελεύθερης δράσης της αγοράς, στην πράξη, όμως, η δράση αυτή κατατείνει να γίνει ασύδοτη σήμερα στη χώρα μας εξαιτίας τριών κατά τη γνώμη μου παραμέτρων: 
     Πρώτον οι αγορές είναι ατελείς στην Ελλάδα και το ξέρετε πάρα πολύ καλά, κύριε Υπουργέ. Δεύτερον οι αγορές δεν μπορούν να αποφύγουν τις ολιγοπωλιακές και μονοπωλιακές καταστάσεις διότι δεν υπάρχουν στην ουσία κανόνες ρύθμισης. Τρίτον οι αγορές στην ουσία παραμένουν ανέλεγκτες γιατί πάρα πολλές φορές αδυνατεί η Κυβέρνηση, η κάθε κυβέρνηση, να είναι τόσο αποτελεσματική όσο η αγορά, γιατί η αγορά εφευρίσκει τρόπους να ξεφύγει των ελέγχων.
      Κλασικό παράδειγμα, κύριε Υπουργέ, νομίζω ότι αποτελεί η πολιτική σας για τις λαϊκές αγορές, που είναι ένας κυρίαρχος θεσμός διακίνησης και των βιομηχανικών, αλλά κυρίως των αγροτικών και νωπών προϊόντων. Είναι ένας θεσμός που θα έπρεπε να διευκολύνει και τους παραγωγούς και τους καταναλωτές. Στους μεν παραγωγούς να διασφαλίζει εισοδήματα, στους δε καταναλωτές να τους προστατεύει από την αισχροκέρδεια. 
      Η κυβέρνηση του ΠΑΣΟΚ όλα αυτά τα χρόνια έκανε πάρα πολλές σωστές πολιτικές και πήρε νομοθετικές πρωτοβουλίες και με το προηγούμενο νόμο του 1995, και με το ν.2393 και με το νόμο του 2003. 
      Τι είχαμε διαπιστώσει και τι διαπιστώνεται και σήμερα; Πρώτον ότι  υπάρχει έλλειψη ενιαίου θεσμικού πλαισίου λειτουργίας των αγορών. Δεύτερον ότι είναι αποσπασματικός και πελατειακός ο τρόπος αδειοδότησης των ανθρώπων που διακινούν προϊόντα στις λαϊκές αγορές. Τρίτον ότι οι έλεγχοι ήταν πλημμελείς όλα αυτά τα χρόνια στη διακίνηση των προϊόντων. Γι’ αυτό είχαν δημιουργηθεί συνθήκες αδιαφάνειας στην αγορά. Για το λόγο αυτό, ο θεσμός αντί να λειτουργήσει εξυγιαντικά υπέρ των παραγωγών και των καταναλωτών, είχε μετατραπεί σ΄ ένα θεσμό συντήρησης της ακρίβειας των τροφίμων και των προϊόντων.
      Με το νόμο και την πρωτοβουλία που πήρε η προηγούμενη κυβέρνηση, νομίζω ότι ετέθησαν κάποιοι κανόνες. Με το νόμο που ψηφίσαμε επιχειρείται να δημιουργηθούν συνθήκες μεγαλύτερης διαφάνειας. Καθιερώθηκε η συμβολή και η συμμετοχή των τοπικών, δημοτικών και νομαρχιακών οργάνων στη λειτουργία των αγορών. Καθορίστηκαν έλεγχοι για την εύρυθμη λειτουργία της αγοράς, αλλά  και υψηλές ποινές για τους παραβάτες, όπως και τρόποι είσπραξης των ποινών που επιβάλλονται. Τέλος καθιερώθηκαν έλεγχοι αλλά και κλιμάκια ελέγχου της αγοράς.
      Για την ενιαία εφαρμογή –εδώ, κύριε Υπουργέ, είναι το κρίσιμο ζήτημα για το οποίο επερωτάστε- σε όλην την επικράτεια αυτού του νόμου, είχε καθοριστεί η έκδοση προεδρικών διαταγμάτων. Με τον τρόπο αυτό θα αποφεύγονταν οι διαφορετικές ερμηνείες από τα τοπικά όργανα, γιατί και εκεί συντηρείται ένα νοσηρό καθεστώς. Ξέρετε πάρα πολύ καλά ότι και ρουσφετολογικές αδειοδοτήσεις γίνονται και αδιαφάνεια υπάρχει μεταξύ των σχέσεων των λαϊκών αγορών και των τοπικών αρχόντων.
      Οκτώ μήνες τώρα τι παρακολουθούμε; Την αδράνεια. Την έλλειψη πολιτικής. Την έλλειψη παρεμβάσεων. Την έλλειψη ψήφισης ή έκδοσης αυτών των προεδρικών διαταγμάτων. Αντίθετα δε –και αυτό είναι το τραγικό- διαπιστώνουμε ότι στην ουσία με τις παραπομπές που κάνετε και τις ερμηνείες που δίνετε, κλείνετε το μάτι σε ανθρώπους που προσδοκούν να πάρουν μια θέση στις λαϊκές αγορές. Και υφίσταται ήδη το καθεστώς των παράνομων και ρουσφετολογικών αδειοδοτήσεων. 
      Νομίζω, κύριε Υπουργέ, ότι οφείλετε τώρα πια, μπροστά σε αυτήν την σκληρή πραγματικότητα, η οποία σας διέψευσε, διότι είχατε επικεντρώσει –και πολύ καλά κάνατε- την πολιτική σας και προεκλογικά, αλλά και μετεκλογικά στις προγραμματικές σας δηλώσεις στα ζητήματα της καθημερινότητας, στα ζητήματα της αγοράς, στα ζητήματα της ακρίβειας να κάνετε κάτι. Όμως, δεν κάνετε τίποτα. Αντίθετα, αναζωπυρώθηκε η ακρίβεια, η αδιαφάνεια στις συνθήκες λειτουργίας των αγορών και σε όσα σας περιέγραψα νωρίτερα.
      Νομίζω ότι ήρθε η ώρα, κύριε Υπουργέ, να μας πείτε επιτέλους τι θα κάνετε με τις λαϊκές αγορές, ένα σπουδαίο θεσμό για τα εισοδήματα των παραγωγών και των καταναλωτών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
      Ο κ. Κουσελάς έχει το λόγο.
	ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
	Αγαπητοί συνάδελφοι, είναι γνωστό ότι ο θεσμός των λαϊκών αγορών, όπως και το υπαίθριο εμπόριο, παίζει ένα πολύ σημαντικό ρόλο στη διαμόρφωση των τιμών, που αφορά ευρύτερα λαϊκά στρώματα, έχει, όμως, άμεση σχέση και με τα συμφέροντα των παραγωγών, που το τελευταίο χρονικό διάστημα βλέπουμε ότι το εισόδημά τους πλήττεται ανεπανόρθωτα μέσα από μια άγρια ανακατανομή που επιχειρείται στα πλαίσια της διαμόρφωσης των τιμών.
	Ο ν.3190 –ο εισηγητής του ΠΑΣΟΚ αναφέρθηκε σε αυτόν- ήταν ένας νόμος που συμπλήρωσε και βελτίωσε το ν.2323/95 στην κατεύθυνση και της διαφάνειας, αλλά και του αποτελεσματικότερου ελέγχου του υπαίθριου εμπορίου και των λαϊκών αγορών μέσα από τη θέσπιση σαφέστερων κανόνων και μην επιτρέποντας η αδειοδότηση να γίνεται από κλειστά κυκλώματα ή με οποιουσδήποτε άλλους αδιαφανείς τρόπους.
      Όμως, για να υλοποιηθεί ο νόμος αυτός, όπως ελέχθη πολλές φορές μέχρι τώρα σε αυτήν την Αίθουσα, ήταν απαραίτητη η έκδοση δύο προεδρικών διαταγμάτων και μιας σειράς υπουργικών αποφάσεων. Η Κυβέρνηση ενώ έχουν περάσει εννέα ολόκληροι μήνες από την ανάληψη της διακυβέρνησης της χώρας από την ίδια, με εξαίρεση την υπουργική απόφαση για τα πρόστιμα που εξέδωσε τον περασμένο Μάιο, δεν προχώρησε σε καμία άλλη κίνηση για την υλοποίηση του σημαντικού αυτού νόμου. 
      Όμως, κύριε Υπουργέ, και η απόφαση αυτή για την επιβολή προστίμων που εκδώσατε τον περασμένο Μάιο δεν μπορεί να υλοποιηθεί γιατί δεν έχουν συγκροτηθεί τα κλιμάκια ελέγχου του άρθρου 7α του ν. 3190, όπως σαφέστατα ορίζεται. Όπως, επίσης, δεν έχουν συγκροτηθεί και τα κλιμάκια ελέγχου της τουριστικής αγοράς. Τι έγινε με την έκδοση της υπουργικής απόφασης για τη συγκρότηση των μητρώων των χονδρεμπόρων, που είναι απαραίτητα για τον έλεγχο της κερδοσκοπίας και το ξεκαθάρισμα της αγοράς; Προσδιορίστηκε τι είδους παραστατικά, πέραν των υποχρεωτικών, και τι πληρέστερα στοιχεία θα αναγράφονται σ΄ αυτά για τα οπωροκηπευτικά, για τα αλιευτικά προϊόντα, ώστε να υπάρχει διαφάνεια ως προς τα ποσοστά κέρδους, την προέλευση και την ποιότητά τους;
      Όμως, πέρα από τα παραπάνω, δεν έχουν συγκροτηθεί από τους αρμόδιους νομάρχες οι επιτροπές αδειοδότησης για διαφάνεια και πλήρη στάθμιση των τοπικών συνθηκών στη χορήγηση αδειών και στη λειτουργία των αντίστοιχων αγορών του υπαίθριου εμπορίου. Εκδόθηκε η υπουργική απόφαση του άρθρου 6 για τη σύνταξη πινάκων κατάταξης δικαιούχων χορήγησης των αδειών στο πλαίσιο του οργανισμού των λαϊκών αγορών; Σαφέστατα όχι. Όπως, επίσης, δεν έχει εκδοθεί και το άλλο προεδρικό διάταγμα της παραγράφου 2 του άρθρου 6 που αφορά ολόκληρη την επικράτεια. 
      Δεν γνωρίζω και πιστεύω ότι ούτε οι αρμόδιοι περιφερειάρχες δεν έχουν συγκροτήσει κατά περιφέρεια τις επιτροπές των φορέων του άρθρου 7ε του νόμου για την τήρηση της σχετικής νομοθεσίας και για τη βελτίωση των συνθηκών λειτουργίας του υπαίθριου εμπορίου και των λαϊκών αγορών. Εφόσον όμως τίποτα από τα παραπάνω δεν έχει γίνει, εύλογα διερωτάται κανένας: Πού πραγματικά αποβλέπει η Κυβέρνηση; Να ακυρώσει μήπως στην πράξη το σημαντικό νομοθετικό έργο της κυβέρνησης του ΠΑΣΟΚ σε αυτό το τόσο κρίσιμο για την αγορά θέμα και μάλιστα σε μια περίοδο που η προστασία των παραγωγών όσο και των καταναλωτών απαιτεί διαφάνεια, εξυγίανση, συστηματικούς κανόνες, συγκεκριμένα κριτήρια και επαρκείς ελεγκτικούς μηχανισμούς, ώστε να μην παραπλανώνται οι καταναλωτές ούτε να εξανεμίζεται το εισόδημά τους αλλά ούτε από την άλλη πλευρά να κερδοσκοπούν οι χονδρέμποροι σε βάρος των παραγωγών;
      Έτσι, κύριε Υπουργέ, θα χτυπηθεί το παραπεμπόριο, ο τζίρος του οποίου –και το γνωρίζετε αυτό- ανέρχεται σε δισεκατομμύρια, με σημαντικές απώλειες συν τοις άλλοις και για τα δημόσια οικονομικά; Μήπως η Κυβέρνηση θέλει δια της απραξίας και των παραλείψεών της να μας γυρίσει πίσω στις εποχές που η άδεια λαϊκής ή του υπαίθριου εμπορίου ήταν ένα μείζον ρουσφέτι ανεξάρτητα από τα δεδομένα του πωλητή, τη γνώμη και τις ανάγκες των τοπικών κοινωνιών; Θέλει, κατά την προσφιλή της συνήθεια, να αφήσει την ακρίβεια, την ασυδοσία, την κερδοσκοπία να λεηλατούν το  εισόδημα των καταναλωτών; Θα είναι και εδώ -γιατί έτσι φαίνεται ότι είναι- ο διακριτικός παρατηρητής των εξελίξεων στις τιμές και στην αγορά και «γαία πυρί μειχθήτω» για τους παραγωγούς και τους καταναλωτές ή θα πάρει επιτέλους αποφάσεις; 
      Θα καταργήσει, όπως διαδίδει με φημολογίες στα Μέσα Μαζικής Ενημέρωσης, τη συλλογικότητα, τη συμμετοχή των φορέων και τη διαφάνεια στις διαδικασίες αδειοδότησης; Ή θα εφαρμόσει, θα εξειδικεύσει και θα εμπλουτίσει, όπως οφείλει, το σημαντικότατο αυτό θεσμικό πλαίσιο; Και, αν σκοπός της Κυβέρνησης είναι να κάνει κάτι άλλο με πρόσχημα ότι ο νόμος απέτυχε, αφού η ίδια δεν τον υλοποιεί και τον υπονομεύει, τότε τι ακριβώς θα είναι αυτό, με ποια φιλοσοφία θα το κάνει, με ποιους στόχους και με ποια μέτρα θα το υλοποιήσει; Ας μας το πει επιτέλους, προκειμένου να τεθεί στην κρίση και των παραγωγικών τάξεων και των καταναλωτών και των πολιτών αυτής της χώρας.  
      Εάν και πάλι δεν έχει πολιτική και άποψη για όλα αυτά, ας σταματήσει να υπονομεύει το συγκεκριμένο θεσμικό πλαίσιο που βρήκε και ας τηρήσει τους νόμους του κράτους, όπως είναι πρώτιστο καθήκον της. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): O κύριος Υπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, είναι κλασικό να λέγεται ότι ευχαριστούμε τους συναδέλφους για την επερώτηση γιατί μας δίνει την ευκαιρία να αναπτύξουμε την πολιτική μου σε ένα συγκεκριμένο χώρο, αλλά εδώ είναι πολύ ειλικρινής η τοποθέτησή μου. Θέλω πραγματικά να εκφράσω τις ευχαριστίες μου που μου δίνεται η ευκαιρία αυτή. Και όπως φάνηκε και από τις αγορεύσεις των μέχρι τώρα ομιλητών, δεν περιορίστηκαν βέβαια μόνο στην επερώτηση, αλλά ακούσαμε πράγματα που ξεκινούν από τα Σκόπια και φθάνουν στις διοξίνες και λοιπά. Εγώ βέβαια δεν θα απαντήσω σε όλα αυτά, αλλά θα απαντήσω μόνο στο θέμα της επερώτησης.
      Θα κάνω μόνο μία αναφορά για το θέμα των Σκοπίων επειδή ετέθη από πολλούς. Εγώ θα συμβούλευα λιγότερο λαϊκισμό, θα συμβούλευα περισσότερη προσοχή ειδικώς σε εκείνους οι οποίοι με την ενδιάμεση συμφωνία έθεσαν το θέμα του ονόματος στο ράφι, αφού εκχώρησαν όλα τα διαπραγματευτικά όπλα της χώρας αλλού και αφού στο μεταξύ, κατά την έκφραση του Αρχηγού της Αξιωματικής Αντιπολίτευσης, εκατόν τριάντα έξι χαστούκια ή κατά την έκφραση του σφαλιάρες, έχει φάει η χώρα στο μεταξύ, χωρίς βέβαια να ακούσουμε τέτοιες κορώνες, από την τότε υπεύθυνη Αξιωματική Αντιπολίτευση και σήμερα πολύ υπεύθυνη Κυβέρνηση.
      Επίσης μου έχει κάνει εντύπωση αυτή η περιγραφή της εικόνας της αγοράς την οποία έκανε ο πρώτος αγορητής και πρώην Υπουργός ο κ. Κουλούρης, μιας εικόνας ειδυλλιακής. Προφανώς θα ήθελε τα γυρίσματα που έκανε εκείνη την εποχή στις λαϊκές αγορές να γίνονται σε ένα τέτοιο περιβάλλον και σε ένα τέτοιο σενάριο, μόνο που δεν είναι έτσι. 
      Επίσης, θα σας πρότεινα να συνεννοηθείτε μεταξύ σας, διότι ο κ. Παπαγεωργίου που ήταν προτελευταίος ομιλητής περιέγραψε μία εικόνα για τις λαϊκές αγορές αδιαφάνειας, μη ελέγχου, εξαιρετικά αρνητικής, η οποία υποτίθεται ότι ελύθη με την κατάθεση του νόμου. Και αν ακόμα ήταν έτσι, έπρεπε να περάσουν είκοσι χρόνια για να αντιμετωπιστεί αυτή η άθλια εικόνα, την οποία εσείς ο ίδιος περιγράψατε; Συνεννοηθείτε, λοιπόν, ποια από τις δύο εικόνες είναι η αληθινή, η ειδυλλιακή που ακούσαμε από τους προηγούμενους ομιλητές ή η δική σας; 
      O δε νόμος, κατά τα λεγόμενα και του κ. Κουσελά, τα άκουσα με μεγάλη προσοχή, για να εφαρμοστεί –και είναι αλήθεια αυτό- έπρεπε να βγουν οι σχετικές αποφάσεις και τα προεδρικά διατάγματα. Άρα ακόμη και μ΄ αυτόν το νόμο τίποτα δεν έγινε επί των ημερών σας, αφού ούτε οι αποφάσεις ούτε τα προεδρικά διατάγματα είχαν βγει, προκειμένου να εφαρμοστεί και να λύσει το πρόβλημα έστω και τις τελευταίες ημέρες της διακυβερνήσεώς σας, ο συγκεκριμένος νόμος.
      O ν. 3190 που ψηφίστηκε το Σεπτέμβρη, πράγματι ρύθμιζε θέματα λειτουργίας και εποπτείας των λαϊκών αγορών και του υπαίθριου εμπορίου. Μας είπε ο κ. Κουλούρης ότι το Φεβρουάριο είχε στείλει το προεδρικό διάταγμα. Θυμίζω απλώς ότι το Φεβρουάριο, δεν ξέρω εάν είχαμε μπει στην προεκλογική περίοδο ή όχι, πάντως ήταν ένα μήνα προ των εκλογών. Είπατε ότι ήταν στις 2 Φεβρουαρίου, άρα ήταν ένα μήνα προ των εκλογών. Εν πάση περιπτώσει όμως, είχατε στη διάθεσή σας εσείς που σχεδιάσατε, που προγραμματίσατε και που είσαστε είκοσι χρόνια στην εξουσία, έξι μήνες για να βγάλετε πέντε υπουργικές αποφάσεις και δύο προεδρικά διατάγματα. Οι υπουργικές αποφάσεις που δεν είχαν ανάγκη να πάνε στο Συμβούλιο της Επικρατείας δεν βγήκαν. Τα δε σχέδια του προεδρικού διατάγματος στάλθηκαν στο Συμβούλιο της Επικρατείας ένα μήνα προ των εκλογών. Θα επανέλθω στα προεδρικά διατάγματα.
      Είναι χαρακτηριστικό, όσο και αν θέλει ο κύριος, πρώην Υπουργός να μην το παραδεχθεί, ότι βρέθηκαν εξακόσια εβδομήντα επτά ανεκτέλεστες διοικητικές ποινές για παραβάσεις πωλητών λαϊκών αγορών, καθώς και πλήθος αναφορών υπαλλήλων του οργανισμού για παραβάσεις εντός του χώρου των λαϊκών χωρίς να έχουν επιβληθεί ποινές. Και υπάρχει ένα ενημερωτικό σημείωμα το οποίο θέλω να καταθέσω στη Βουλή που είναι από τον Οργανισμό Λαϊκών Αγορών. Είναι η ίδια διοίκηση που υπήρχε και πριν, δεν έχει αλλάξει, η οποία λέει ότι το χρονικό διάστημα από το Νοέμβριο η υπαλληλική…
      ΚΙΜΩΝ ΚΟΥΛΟΥΡΗΣ: H διοίκηση τα λέει αυτά;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτή υπογράφει το σημείωμα, κύριε Κουλούρη, μην ανησυχείτε.
      Λέει, λοιπόν, ότι από το Νοέμβριο του 2003 μέχρι το Φεβρουάριο του 2004 δεν είχαν επιβληθεί ποινές, παρ΄ ότι είχαν συνταχθεί τα σχετικά έγγραφα αποφάσεων, διότι λέει τότε όλο το τμήμα ασχολείτο κατά προτεραιότητα με την καταχώρηση και δακτυλογράφηση των καταστάσεων χορήγησης κενών θέσεων.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά το προαναφερθέν ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Από το Φεβρουάριο ως το Μάρτιο του τρέχοντος έτους με εντολή του προέδρου του ΔΣ –προσέξτε- δεν έγιναν, λέει, ποινές λόγω προεκλογικής περιόδου. Ωραία ελεγχόμενη αγορά! 
      ΚΙΜΩΝΑΣ ΚΟΥΛΟΥΡΗΣ: Ποιος το υπογράφει;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το υπογράφει ο κ. Καφάτος και ο κ. Γιωργάκης. 
      Από το Μάρτιο μέχρι σήμερα –αυτό το έγγραφο έχει ημερομηνία 9 Ιουλίου- δεν επιδόθηκε καμία ποινή με εντολή του τότε προέδρου του Δ.Σ. Μπορεί να μην υπήρχε, λοιπόν, χρόνος για έκδοση προεδρικών διαταγμάτων ή υπουργικών αποφάσεων ή για την επιβολή προστίμων, βρέθηκε χρόνος και επιστρατεύτηκε όλο το προσωπικό προκειμένου να καλυφθούν οι κενές θέσεις στις λαϊκές αγορές και για την εξυπηρέτηση ορισμένων πολιτών πριν από τις εκλογές της 7ης Μαρτίου. 
      Ελπίζω το κίνητρο της κατάθεσης της επερώτησης των συναδέλφων Βουλευτών του ΠΑΣΟΚ να μην εκφράζει την ανησυχία μερικών ψευτοπαραγωγών και νέων επαγγελματιών πολιτών που ευνοήθηκαν ακριβώς κατά την προεκλογική περίοδο, εξασφαλίζοντας άδειες λαϊκών αγορών. 
      Και λέω «ελπίζω», γιατί από το περιεχόμενο της επερώτησης, αλλά και από ορισμένες τοποθετήσεις που άκουσα εδώ, βλέπω ότι δεν είναι τόσο μεγάλη η ανησυχία για το καθεστώς εμπορίας και ελέγχου, όσο για το μην τυχόν αλλάξει το σύστημα αδειοδότησης και συνεπώς θιγούν μερικοί που έχουν εξασφαλίσει με διάφορους τρόπους άδειες λαϊκών αγορών. Και όταν ολοκληρωθεί η έρευνα, θα δούμε και πόσες απ’ αυτές δόθηκαν νόμιμα και πόσες όχι.
      Η αλήθεια είναι ότι οι λαϊκές αγορές δεν αντιμετωπίστηκαν ως μία αγορά που πρέπει να λειτουργεί με καθαρούς και διάφανους κανόνες και να προσφέρει φθηνές τιμές στους καταναλωτές, αλλά αντιμετωπίσθηκαν εν πολλοίς ως ένας ευτελής πελατειακός μηχανισμός παραγωγής ρουσφετιών. Είναι αυτό που περιέγραψε ο κ. Παπαγεωργίου. Είναι άραγε τυχαίο ότι από τον Οργανισμό Λαϊκών Αγορών καμία άδεια δεν έχει δοθεί από την ημέρα που αναλάβαμε μέχρι σήμερα;
      Ακόμα δεν είναι τυχαίο ότι ο Οργανισμός Λαϊκών Αγορών το 1999 είχε πλεόνασμα, το 2000 είχε έλλειμμα εκατόν ογδόντα επτά χιλιάδες επτακόσια (187.700) περίπου ευρώ. Το 2001 είχε έλλειμμα ένα εκατομμύριο οκτακόσιες δέκα εννέα χιλιάδες εκατόν πενήντα δύο (1.819.152) ευρώ. Το 2002 το έλλειμμα ήταν εξακόσιες δέκα έξι χιλιάδες (616.000) ευρώ. Το 2003 το έλλειμμα εκτοξεύεται στα δύο εκατομμύρια εκατόν σαράντα οκτώ χιλιάδες (2.148.000) ευρώ και το 2004 προβλέπεται να έχει έλλειμμα περίπου δύο εκατομμύρια. ευρώ.
      Είναι τυχαίο ότι ο συγκεκριμένος Οργανισμός, μετά από είκοσι χρόνια διακυβέρνησης από το ΠΑΣΟΚ με τόση σημασία σ’ αυτόν τον θεσμό, στεγάζεται σε ένα κτήριο εκατόν εξήντα επτά τετραγωνικά μέτρα και μέσα σ’ αυτά τα τετραγωνικά εξυπηρετούνται σαράντα μόνιμοι υπάλληλοι εσωτερικοί, εξήντα υπάλληλοι εξωτερικοί – ελεγκτές και συναλλάσσονται οκτώ χιλιάδες επαγγελματίες.
      Είναι επίσης τυχαίο ότι ο συγκεκριμένος οργανισμός έχει σημαντική έλλειψη ελεγκτών; Eίναι τυχαίο ότι επιβάλλονταν επιλεκτικές διοικητικές κυρώσεις με ανομοιομορφία ποινών και γινόταν ανεκτή η μη εφαρμογή τους κατά περίεργο τρόπο; Κι έχω παραδείγματα: Παράβαση για αδήλωτο υπάλληλο: άλλος τιμωρείται έως έξι ημέρες στέρηση αδείας και άλλος μέχρι ένα μήνα. Παράβαση για μη αυτοπρόσωπη παρουσία: για άλλους απλή σύσταση, για άλλους είκοσι ημέρες στέρηση αδείας. 
      Όλα αυτά αφορούν το παρελθόν, αλλά είναι χρήσιμο να τα ξέρουμε, προκειμένου να μπορούμε να αξιολογήσουμε τα πράγματα με τον καλύτερο δυνατό τρόπο. 
      Ακούστηκε εδώ ότι υπάρχουν διαρροές και ότι πρόκειται να αλλάξει ο νόμος. 
Δεν υπάρχει καμία διαρροή. Υπάρχει σαφής δήλωση! Ποιος σας μίλησε για διαρροές; Εμείς δεν λειτουργούμε με διαρροές! Έχουμε δηλώσει προς πάσα κατεύθυνση ότι θα τροποποιήσουμε το ν. 3190. Αυτό θα το κάνουμε –και το έχουμε δηλώσει επίσημα- διότι ο νόμος που θέλει να βάλει τάξη σε ορισμένα πράγματα –εγώ δεν το αμφισβητώ και ούτε ήλθαμε να γκρεμίσουμε ό,τι υπάρχει- έχει πάρα πολλές ατέλειες και δυσλειτουργίες.
      Ο νόμος φτιάχτηκε και έχει προβλήματα τα οποία διαπιστώθηκαν από τις αλληλοεπικαλύψεις μεταξύ περιφέρειας, δήμου και νομαρχίας. Διότι κάναμε συσκέψεις για όλα αυτά που λέτε με τους νομάρχες, τους περιφερειάρχες και τους εκπροσώπους των δήμων στο Υπουργείο και διαπιστώθηκαν τα προβλήματα που υπάρχουν. Δεν κατηγορώ κανέναν, αλλά υπάρχουν προβλήματα δυσλειτουργίας τα οποία δεν επιτρέπουν τη σωστή εφαρμογή του νόμου και αυτό όποιος καλόπιστος θέλει να το ψάξει, το βλέπει. Γι’ αυτόν το λόγο θα βελτιώσουμε το νόμο. Είναι δέσμευσή μας! 
      Αυτήν τη στιγμή είμαστε στο στάδιο εκπόνησης του νέου νόμου και μέχρι το τέλος του έτους, θα την φέρουμε στη Βουλή. Δεν είναι καμιά διαρροή! Είναι επίσημη, επισημότατη δήλωση!
      Εμείς τι κάναμε. Άκουσα πριν τα περί αποφάσεων. Στις 25 Μαΐου εκδώσαμε –θυμίζω ότι αναλάβαμε το Υπουργείο τέλη Μαρτίου - τις αποφάσεις. Εγώ δηλώνω αδυναμία μέσα σε δύο ή τρεις μέρες να ενημερωθώ για όλα τα θέματα του Υπουργείου. Αν αυτό είναι ελάττωμα, το παραδέχομαι. Χρειάστηκα λοιπόν ενάμιση μήνα για να ενημερωθώ γι’ αυτά τα θέματα και υπογράφηκαν οι πέντε αποφάσεις. Μάλιστα, σε μία από αυτές τις αποφάσεις αυξήσαμε τα πρόστιμα τα οποία υπάρχουν και τα αυξήσαμε ακριβώς διότι δεν είμαστε εναντίον των ελέγχων. Δεν είμαστε υπέρ της ασύδοτης αγοράς. 
      Έχω τονίσει επανειλημμένως, και δεν θα κουράζομαι να το λέω όσο και αν θέλετε να διαστρεβλώνετε τις θέσεις της νέας διακυβέρνησης, ότι ελεύθερη αγορά δεν σημαίνει ασύδοτη αγορά. Είναι αγορά που έχει νόμους, οι οποίοι όμως εφαρμόζονται αδιακρίτως και ανεξαιρέτως. Και αυτοί οι οποίοι μας κάνουν κριτική για έλλειψη ελέγχων, νομίζω ότι θα έπρεπε τουλάχιστον να σιωπούν. 
      Εκδώσαμε, λοιπόν, πράγματι τις αποφάσεις που προβλέπουν τη διακίνηση, τα πρόστιμα. Ερωτώμεθα γιατί δεν εκδώσαμε την απόφαση που αφορά το μητρώο. Δεν την εκδώσαμε γιατί στα πλαίσια αυτά των αλληλοεπικαλύψεων και ενδεχόμενων προβλημάτων που υπάρχουν μεταξύ περιφέρειας, που συγκαλεί τα κλιμάκια, της νομαρχίας και των δήμων που δίνει τις άδειες, θέλουμε να επανεξετάσουμε στον καινούργιο νόμο ποιος και υπό ποιες προϋποθέσεις θα πρέπει να τηρεί αυτό το μητρώο. Και θα γίνει αυτό το μητρώο. Είναι ξεκάθαρο. Δεν το ξεχάσαμε. Άλλοι ξέχασαν να κάνουν αυτά τα οποία έπρεπε σε ένα νομοσχέδιο που εκείνοι ψήφισαν και έπρεπε εντός έξι μηνών. Βέβαια, είπα ότι δεν το ξέχασαν, αλλά απλά είχαν άλλες προτεραιότητες. 
      Τώρα έρχομαι στα προεδρικά διατάγματα για τα οποία πάλι έγινε πολύ συζήτηση. Το προεδρικό διάταγμα το οποίο είπε ο κ. Κουλούρης ότι είχε αποσταλεί, ήταν η βάση με την οποία και εμείς προσπαθήσαμε να βγάλουμε τα δύο προεδρικά διατάγματα, διότι είχε προηγηθεί διάλογος, όπως πληροφορηθήκαμε, και διότι επαναλαμβάνω ότι δεν είναι στις αρχές μας να γκρεμίσουμε και να αναθεωρούμε οτιδήποτε υπάρχει ως άχρηστο ή ότι πρέπει υποχρεωτικά να το αλλάξουμε. 
      Πλην όμως, την πρώτη φορά, στις 13 Ιουλίου 2004, που στείλαμε και τα δύο προεδρικά διατάγματα μετά από ορισμένη επεξεργασία που κάναμε και εμείς στο Συμβούλιο της Επικρατείας και ήταν οι βάσεις αυτού που ήταν έτοιμο, μας επεστράφη πίσω, διότι όλα όσα είχαν συμφωνηθεί, όλα όσα είχαν συζητηθεί, τελικά τα περισσότερα εξ’ αυτών ήταν καθ’ υπέρβαση του νόμου και το Συμβούλιο της Επικρατείας δεν τα δέχθηκε. 
      Το να φτιάξεις ένα προεδρικό διάταγμα στο πόδι και δη παραμονές εκλογών και κάθε αίτημα να το βάζεις μέσα στο προεδρικό διάταγμα για να το ικανοποιήσεις, μπορεί να ακούγεται ωραίο και εύκολο, αλλά υπάρχει και το Συμβούλιο της Επικρατείας το οποίο ελέγχει και μας το επέστρεψε. 
      Αφού, λοιπόν κάναμε τις απαραίτητες διορθώσεις, στείλαμε ξανά τα προεδρικά διατάγματα στις 8 Οκτωβρίου. Αυτήν τη στιγμή, είναι στην τελική φάση στο Συμβούλιο της Επικρατείας να μας έλθουν εγκεκριμένα, μετά τις παρατηρήσεις, επαναλαμβάνω, που έγιναν στα αρχικά προεδρικά διατάγματα. 
      Τώρα, ερχόμαστε λίγο στο θέμα των τιμών. Κατ΄ αρχήν, επειδή  πολλά ελέχθησαν, εγώ χαίρομαι που έστω και για τις ανάγκες αυτής της συζήτησης οι Βουλευτές του ΠΑΣΟΚ αναγνωρίζουν ότι φέτος οι τιμές στις λαϊκές αγορές είναι φθηνότερες. Είναι φθηνότερες και λόγω του καιρού. Εγώ το λέω πάντοτε. Αλλά μέχρι τώρα στα παράθυρα στις τηλεοράσεις και στις εφημερίδες ακούω και έχω ακούσει από συγκεκριμένους συναδέλφους του ΠΑΣΟΚ να μην αναγνωρίζει κανείς την πραγματικότητα που σήμερα εδώ επικαλείστε για άλλους λόγους, δηλαδή ότι οι τιμές στις λαϊκές αγορές είναι φθηνότερες από πέρυσι. Και λυπούμαι που λυπάστε ότι είναι φθηνότερες, αλλά αυτή είναι η πραγματικότητα. 
      ΦΩΤΗΣ ΧΑΤΖΗΜΙΧΑΛΗΣ:  Για ελάχιστα προϊόντα!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αλλά εγώ σας παραπέμπω στα Πρακτικά όσων μίλησαν προ ολίγου. 
      Επειδή ετέθη ένα θέμα της Στατιστικής Υπηρεσίας, πως αυξήθηκαν οι τιμές από τον περσινό Αύγουστο μέχρι το φετινό Αύγουστο ή από τον περσινό Σεπτέμβριο μέχρι το φετινό Σεπτέμβριο, θα καταθέσω στη Βουλή από τη Στατιστική Υπηρεσία -γιατί είναι στοιχεία της ΕΣΥΕ- τις αυξήσεις που είχαμε σε ετήσια βάση και τις αυξήσεις που είχαμε από το Μάρτιο μέχρι το Σεπτέμβριο, όχι από το Σεπτέμβριο μέχρι το Σεπτέμβριο -διότι τους πρώτους έξι μήνες αυτού του διαστήματος εμείς δεν ήμασταν Κυβέρνηση, εμείς είμαστε από το Μάρτιο και μετά-  για να δείτε ότι το συντριπτικά μεγαλύτερο ποσοστό της ετήσιας αύξησης είναι στο πρώτο εξάμηνο. Ήταν οι περιβόητες συμφωνίες κυρίων, ήταν όλα τα περιβόητα προεκλογικά κόλπα, τα οποία δήθεν είχαν λύσει το πρόβλημα και αποδεικνύεται πόσο κομμάτι αφορά τη δική σας περίοδο και πόσο τη δική μας. Είναι πάρα πολύ χαρακτηριστικό, διότι το συντριπτικά μεγαλύτερο κομμάτι της ετήσιας αύξησης είναι στο πρώτο εξάμηνο του έτους που δεν ήμασταν εμείς Κυβέρνηση. 
      Επίσης, θα ήθελα να καταθέσω έναν πίνακα πάλι από τη Στατιστική Υπηρεσία ειδικά για τα αγροτικά προϊόντα, από τα οποία φαίνεται ότι ενώ στα οπωροκηπευτικά από τον Αύγουστο του 2003 έως το Φεβρουάριο του 2004 είχαμε κάθε μήνα αυξήσεις, από το Μάρτιο του 2004 έως τον Αύγουστο του 2004 έχουμε κάθε μήνα μειώσεις. Αυτός ο πίνακας δείχνει κάθε μήνα το βαθμό που αυξάνονταν οι τιμές και στη συνέχεια μειώνονται.
      (Στο σημείο αυτό ο Υφυπουργός Ανάπτυξης κ. Ι. Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλάω με στοιχεία, δεν μιλάω με πυροτεχνήματα. Τα στοιχεία είναι της Στατιστικής Υπηρεσίας. Δεν άλλαξε ο τρόπος υπολογισμού της Στατιστικής Υπηρεσίας. 
      Ερχόμαστε στο περιβόητο «δεν κάνουμε ελέγχους». Ποτέ δεν είχαν γίνει από τη Γενική Γραμματεία Εμπορίου τόσοι έλεγχοι. Έντεκα φορές περισσότερο είναι το προσωπικό ελέγχου που διατέθηκε αυτό το διάστημα. Είκοσι τρεις χιλιάδες έλεγχοι έγιναν από την αρχή, από το Μάρτιο μέχρι τον Αύγουστο. Επιβλήθηκαν πρόστιμα και κυρώσεις προς πάσα κατεύθυνση χωρίς εξαιρέσεις. Εμείς δεν χαρίσαμε πρόστιμα ούτε στα ιδιωτικά εκπαιδευτήρια ούτε στις λαϊκές αγορές ούτε κάναμε το κορόιδο. Και ήρθαμε και αφήνουμε την Επιτροπή Ανταγωνισμού να επέμβει σε θέματα ανταγωνισμού και βλέπετε τι γίνεται. Θα ήθελα να ξέρω, εσείς τόσο καιρό πού ήσασταν; Τόσο καιρό τι την κάνατε την Επιτροπή Ανταγωνισμού; Ποια μεγάλη υπόθεση ήταν αυτή που είχε αποφασίσει να επιβάλλει και να συγκρουστεί; Και τι θέση παίρνετε τώρα; Διότι εμείς αποδεικνύουμε ότι ο νόμος εφαρμόζεται προς κάθε κατεύθυνση χωρίς διακρίσεις και χωρίς εξαιρέσεις.
      Έρχομαι στο τελευταίο, που λέτε ότι δεν έχουμε σχέδιο, ούτε πρόγραμμα, ότι δεν ξέρουμε πού πάμε, ότι η χώρα είναι σε ακυβερνησία. Δεν θα σας μιλήσω για τα γενικότερα σχέδια. Νομίζω ότι έχει κουραστεί ο κόσμος να ακούει τα ίδια και τα ίδια, αλλά θα σας μιλήσω για τη συγκεκριμένη επερώτηση, ποιο είναι το σχέδιο και ποια είναι η στρατηγική μας για τις λαϊκές αγορές.
      Κατ’ αρχήν, θα φέρουμε την τροποποίηση του ν. 3190, για να έχουμε ένα πράγματι ξεκάθαρο πλαίσιο -δεν λέω ότι ο προηγούμενος νόμος είναι καθ’ όλα άχρηστος και το τονίζω αυτό- που θα βελτιώνει τον προηγούμενο νόμο και θα ξεκαθαρίζει προβλήματα τα οποία υπάρχουν. Όσον αφορά το καθεστώς αδειοδότησης  κι εκεί θα γίνουν βελτιώσεις. Και ξανατονίζω ότι εμείς καμία εμπορική άδεια δεν έχουμε δώσει, μόνο άδειες παραγωγών, που ούτως ή άλλως δίνονται, για να πάψουν να υπάρχουν παράθυρα και πίσω πόρτες και για να μην υπάρχει και η οποιαδήποτε υπόνοια ότι χρησιμοποιείται ο θεσμός των λαϊκών αγορών για μικρορουσφετάκια, όπως πολύ σωστά κατήγγειλαν Βουλευτές του ΠΑΣΟΚ.
      Δεύτερον, θα κάνουμε έναν κώδικα δεοντολογίας που θα προέλθει από διάλογο με τους συνδικαλιστικούς φορείς και με τον οργανισμό. Επίσης ενίσχυση των εξωτερικών ελεγκτών του οργανισμού. Και έχουμε παραχωρήσει από τη Γενική Γραμματεία Εμπορίου και από τα άτομα που έχουμε πάρει από τον ΟΑΕΔ και βοηθά στο έργο των ελεγκτών, ενενήντα άτομα, τα οποία επί καθημερινής βάσεως ασχολούνται με τον έλεγχο των λαϊκών αγορών. Θα μεταφέρουμε υπηρεσίες του οργανισμού, που σήμερα δεν μπορεί να λειτουργήσει, στο κτήριο της Γενικής Γραμματείας που έχει χώρο, με στόχο τη βελτίωση των συνθηκών εργασίας και των εργαζομένων αλλά και όσων συναλλάσσονται με τον οργανισμό.
      Έχουμε ένα πρόγραμμα τριετούς εξυγίανσης των οικονομικών του οργανισμού και η έμφαση θα δοθεί στη μείωση των λειτουργικών εξόδων και στην επαναδιαπραγμάτευση με τους δήμους για τα ποσά πληρωμής για τα τέλη καθαριότητας, καθώς και στην αξιοποίηση κοινοτικών προγραμμάτων των οποίων μπορεί η λαϊκή αγορά να κάνει χρήση. 
      Βεβαίως, θα πληρωθούν οι κενές διοικητικές θέσεις. Υπάρχει ένα πρόγραμμα σεμιναρίων επιμόρφωσης των υπαλλήλων στη χρήση ηλεκτρονικών υπολογιστών. Είμαστε έτη φωτός πίσω σε αυτό. Θα γίνει επανεξέταση όλων των εφαρμογών των ηλεκτρονικών υπολογιστών, για να αποκτήσει, επιτέλους, ο οργανισμός ένα σύγχρονο μηχανογραφικό εξοπλισμό που είναι απαραίτητος για τον έλεγχο. Ιδίως δε μετά τις υπογραφές των αποφάσεων για τα τριπλότυπα, χωρίς μηχανογράφηση δεν μπορείς να κάνεις τίποτα. 
      Επίσης, υπάρχει ένα πρόγραμμα αναβάθμισης του χώρου και της λειτουργίας των λαϊκών αγορών, σύμφωνα με τις οδηγίες και τους κανονισμούς της Ευρωπαϊκής Ένωσης, που στην ουσία είναι η βελτίωση της εικόνας των λαϊκών αγορών με πάγκους που θα είναι σύμφωνοι με τις προδιαγραφές και του ΕΦΕΤ. Μάλιστα, η σκέψη που έχουμε συζητήσει με τους φορείς είναι να καθοριστούν οι προδιαγραφές των πάγκων ανάλογα με τα πωλούμενα είδη. Μετά, να κάνουμε ανοιχτή πρόσκληση σε όποιον κατασκευαστή-εισαγωγέα μπορεί να κατασκευάσει πάγκους με αυτές τις προδιαγραφές και να φέρει συγκεκριμένο δείγμα, να εγκριθούν τα συγκεκριμένα δείγματα και να είναι στη διακριτική ευχέρεια του κάθε πωλητή από όλους όσους έχουν εγκεκριμένα δείγματα να διαπραγματευτεί μόνος του και από ποιον θα πάρει και με ποιους οικονομικούς όρους και με ποιον τρόπο πληρωμής, για να αποφευχθεί ένας διαγωνισμός που θα έδινε σε έναν όλους τους πάγκους. 
      Αυτός ο διαγωνισμός σίγουρα δεν θα τελείωνε ποτέ και θα ήγειρε και πάρα πολλές αμφιβολίες ούτως ή άλλως εάν και κατά πόσο κάτι ή κάτι άλλο είναι ή δεν είναι φωτογραφία. Όλοι όσοι έχουν προδιαγραφές σύμφωνες με τον ΕΦΕΤ έχουν δικαίωμα να υποβάλλουν δείγματα. Από όλα τα εγκεκριμένα δείγματα ο κάθε πωλητής λαϊκών αγορών μπορεί να διαλέξει όποιον πάγκο τον συμφέρει. 
      Είμαστε σε συνεννόηση με τους φορείς των λαϊκών αγορών για τον τρόπο με τον οποίο το Ταμείο Λαϊκών Αγορών θα συνεισφέρει οικονομικά στους πωλητές, για να τους βοηθήσει το ταχύτερο δυνατό, ώστε να αλλάξει η εικόνα των λαϊκών αγορών και να μπορέσουν οι λαϊκές αγορές να ξανακερδίσουν τον κόσμο που με την πολιτική σας και το διασυρμό που έχουν υποστεί τόσο καιρό έχει σοβαρές αμφιβολίες. Εν πάση περιπτώσει, η εικόνα είναι ένας τρόπος προσέλκυσης πελατείας που τον θέλουμε και για τους πωλητές και για τους παραγωγούς και για τους καταναλωτές. 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Νομίζω πως από όλα αυτά προκύπτει –και κλείνω την πρωτολογία μου- ότι η Κυβέρνηση και ενεργοποίησε την κείμενη νομοθεσία και έχει να παρουσιάσει ολοκληρωμένο πρόγραμμα δράσης για την εξυγίανση και αναβάθμιση των λαϊκών αγορών και ότι βελτιώνεται κάθε μέρα το καθεστώς ελέγχου και αυστηρής εποπτείας και ότι μέχρι στιγμής οι καταναλωτές συνεχίζουν να βρίσκουν στις λαϊκές αγορές και καλή ποιότητα, που ελέγχεται περισσότερο, και καλύτερες τιμές, τις οποίες έχουμε σκοπό να συγκρατήσουμε όσο μπορούμε με μέτρα, όμως, τα οποία ταυτόχρονα να μην υπονομεύουν το μέλλον των ίδιων των λαϊκών αγορών. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμο του Υπουργείου Υγείας και Κοινωνικής Αλληλεγγύης «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις».
      Επίσης, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή σύμφωνα με το άρθρο 86 του Συντάγματος και το ν. 3126/2003 ποινική ευθύνη των Υπουργών, δικογραφία που αφορά τους πρώην Υφυπουργούς Πολιτισμού κυρίους Γεώργιο Φλωρίδη, Γεώργιο Λιάνη και Ιωάννη Κουράκη. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Σας ευχαριστώ, κύριε Πρόεδρε. 
      Κυρίες και κύριοι συνάδελφοι, ελέγχουμε σήμερα την Κυβέρνηση για τη σοβαρότατη καθυστέρηση να εφαρμόσει το νομικό πλαίσιο που διέπει την οργάνωση των λαϊκών αγορών. Το 1995 μετά από εξαντλητικό κοινωνικό διάλογο, με τη συναίνεση του ΕΒΕΑ, του οποίου ήσασταν Πρόεδρος την εποχή εκείνη, εσείς, κύριε Παπαθανασίου, είχατε χαρακτηρίσει εκείνο το νομοθέτημα «νοικοκύρεμα του χώρου». Πρόκειται για ένα νομοθέτημα που όλοι οι φορείς την εποχή εκείνη είχαν χαιρετίσει.
      Σήμερα έχετε ένα νομικό πλαίσιο, το οποίο είναι αποτέλεσμα μιας συνολικής στρατηγικής επιλογής του τότε Υπουργού Ανάπτυξης Κώστα Σημίτη, του Υφυπουργού Μιχάλη Χρυσοχοΐδη, του Γενικού Γραμματέα την εποχή εκείνη και σημερινού συναδέλφου Βουλευτού Επικρατείας κ. Σωκράτη Κοσμίδη. Στη συνέχεια ήλθε ο ν. 3190, με την προσωπική δέσμευση, τη στράτευση, την ενασχόληση, τη συνειδητή προσπάθεια του Υπουργού Άκη Τσοχατζόπουλου, του Υφυπουργού κ. Κίμωνα Κουλούρη και της Γενικής Γραμματέως την εποχή εκείνη και σημερινής επικεφαλής της Κοινοβουλευτικής Ομάδας του ΠΑΣΟΚ στο Ευρωπαϊκό Κοινοβούλιο κ. Μαριλίζας Ξενογιαννακοπούλου, για να εκσυγχρονίσει ένα νομικό πλαίσιο, το οποίο χαιρέτισαν όλοι.
      Έκανα αυτήν την εκτεταμένη εισαγωγική αναφορά, γιατί θέλω να σας πω, κύριε Υπουργέ, κυρίες και κύριοι συνάδελφοι, ευθύς εξ αρχής ότι το ΠΑΣΟΚ αισθάνεται υπερήφανο για το νομικό και θεσμικό πλαίσιο, το οποίο διέπει τις λαϊκές αγορές. Και γι’ αυτό εγκαλούμε την Κυβέρνηση της Νέας Δημοκρατίας, γιατί δεν εφαρμόζεται αυτό το νομικό πλαίσιο. Και κυρίως ελέγχουμε τις προθέσεις, στις οποίες θα αναφερθούμε στη συνέχεια, για τις καθυστερήσεις οι οποίες υπάρχουν.
      Κυρίες και κύριοι συνάδελφοι, η σύγχρονη οργάνωση του υπαίθριου εμπορίου απαιτεί ομοιόμορφη εφαρμογή σε κεντρικό και περιφερειακό επίπεδο, απαιτεί αποτελεσματικό ελεγκτικό μηχανισμό και ένα σαφές πλαίσιο αποτροπής της παράνομης δραστηριότητας. Και επιπλέον και εδώ, όπως και στο σύνολο του εμπορίου, απαιτείται μία συνεχής, μία διαρκής προσαρμογή του θεσμικού πλαισίου, ενσωματώνοντας κάθε φορά και σε κάθε εποχή τις αλλαγές που επέρχονται στις κοινωνικές και οικονομικές συνθήκες. 
      Αυτούς τους δύο στόχους θέλησε να υπηρετήσει ο ν. 3190/2003, με τη θέσπιση ενιαίων κανόνων, ενιαίων προϋποθέσεων και ενιαίων όρων λειτουργίας του υπαίθριου εμπορίου για ολόκληρη τη χώρα. Αυτοί οι στόχοι όμως σήμερα δεν υπηρετούνται. Και δεν υπηρετούνται με αποκλειστική ευθύνη της δικής σας Κυβέρνησης, καθιστώντας ανενεργό ένα νόμο, η επεξεργασία του οποίου ήταν αποτέλεσμα ευρύτατου κοινωνικού διαλόγου και βεβαίως έτυχε της ευρύτατης συναίνεσης όλων των φορέων. 
      Επιπλέον καθυστερεί με δική σας αποκλειστική ευθύνη η προσπάθεια για την ενίσχυση της διαφάνειας και της ομαλής λειτουργίας, όπως επίσης και της αποφασιστικής εποπτείας της αγοράς των οπωροκηπευτικών, η εγγύηση του υγιούς ανταγωνισμού, η διαμόρφωση των τιμών, ένα σταθερό, συγκεκριμένο και σύγχρονο πλαίσιο χονδρεμπορίας. Ποιοι ωφελούνται μ’ αυτήν την καθυστέρηση; Θα μου απαντήσετε κάποτε εσείς, κύριε Υπουργέ, δημοσίως και παντού και όπου θέλετε, αλλά στο Σώμα κυρίως. Ποιοι ωφελούνται απ’ αυτήν την καθυστέρηση; 
      Καθυστερείτε επίσης τη συγκρότηση των κλιμακίων ελέγχου με νέες, ταχείες και αποτελεσματικές διαδικασίες ελέγχου για την προστασία των καταναλωτών από την κερδοσκοπία και το παρεμπόριο. Ποιοι ωφελούνται από την καθυστέρηση; Να μας απαντήσετε, κύριε Υπουργέ. Καθυστερεί η τήρηση του μητρώου χονδρεμπόρων, όπως επίσης και του μητρώου των επιχειρήσεων χονδρεμπορίου οπωροκηπευτικών και αλιευτικών με υποχρεωτική εγγραφή όλων των χονδρεμπόρων που διακινούν και εμπορεύονται οπωροκηπευτικά και αλιευτικά προϊόντα σ’ ολόκληρη τη χώρα. Ποιοι ευνοούνται απ’ αυτές τις καθυστερήσεις; Να μας απαντήσετε, κύριε Υπουργέ. Καθυστερεί ο εκσυγχρονισμός και η αναβάθμιση του πλαισίου λειτουργίας των λαϊκών αγορών. Ποιοι ευνοούνται απ’ αυτό; Ποιοι παρατείνουν τις άδειές τους; Ποιοι, κύριε Υπουργέ; Να μας απαντήσετε και γι’ αυτό. 
      Ας μην ξεχνάμε ότι όσο οργανώνεται το πλαίσιο λειτουργίας των αγορών, όσο γίνεται περισσότερο επαγγελματική η σχέση των παραγωγών, των χονδρεμπόρων, των εμπόρων, των πωλητών, τόσο περισσότερο εμπεδώνεται και η αναγκαία σχέση εμπιστοσύνης με τους καταναλωτές που ζητούν καλύτερη ποιότητα και προσιτές τιμές. 
      Είμαι βέβαιος ότι όλοι θα συμφωνήσετε ότι εφόσον υπήρχαν αυτές οι προϋποθέσεις, τότε με τον εκσυγχρονισμό και την επαγγελματική αναβάθμιση των λαϊκών αγορών, θα μπορούσαμε να συμβάλουμε σε μια καλύτερη οργάνωση και να εγγυηθούμε φθηνότερες τιμές και καλύτερα προϊόντα. Επιπλέον ας μην ξεχνάμε ότι το ισχύον ενιαίο πλαίσιο που διαμορφώθηκε με το ν. 3190 προβλέπει ότι η αδειοδότηση δεν αφορά μόνο τις λαϊκές εδώ του κέντρου, αφορά εξήντα συγκροτήματα λαϊκών αγορών σε ολόκληρη τη χώρα, δηλαδή, αφορά περίπου πενήντα χιλιάδες εργαζόμενους.
      Ποιους ευνοεί κύριε Υπουργέ, η μη εφαρμογή του νόμου; Ποιους ευνοεί η αναρχία η οποία σήμερα επικρατεί; Να μας απαντήσετε. ‘Ακουσα προηγουμένως με  πολύ μεγάλη έκπληξη ότι οι δήμαρχοι, οι διάφοροι φορείς Τοπικής Αυτοδιοίκησης είπαν ότι έχει προβλήματα ο νόμος. 
      Μα στην επεξεργασία του νόμου δεν συμμετείχαν οι δήμαρχοι, δεν συμμετείχε η Κεντρική Ένωση Δήμων και Κοινοτήτων, δεν συμμετείχε η ΕΝΑΕ, δεν συμμετείχαν όλα τα επιμελητήρια της χώρας, δεν συμμετείχαν όλες οι Ομοσπονδίες πωλητών των αγορών, δεν συμμετείχαν όλοι οι σύλλογοι των πλανοδίων εμπόρων; Ναι ή όχι; Αυτοί συμμετείχαν. 
      Επίσης συμμετείχαν και οι σύλλογοι των ατόμων με ειδικές ανάγκες και οι σύλλογοι των παλιννοστούντων, στους οποίους ο νόμος αυτός της κυβέρνησης του ΠΑΣΟΚ δίνει προνομιακή μεταχείριση και προτεραιότητα και την οποία στερούνται με το να μην την εφαρμόζετε. 
      Ο κοινωνικός διάλογος πραγματοποιήθηκε σε τρεις φάσεις. Ξεκίνησε από το 2002 η πρώτη φάση, για να εξαχθεί το πρώτο πόρισμα. Στη συνέχεια το Μάρτιο του 2003 παρουσιάστηκε το προσχέδιο του νομοσχεδίου για την τροποποίηση του προηγούμενου νόμου. Έγιναν παρατηρήσεις, φθάσαμε στην τελική επεξεργασία, φθάσαμε στην τελική φάση. Ψηφίστηκε ο νόμος μέσα από συνθήκες ευρύτατης διαβούλευσης και μέσα από δηλώσεις αντιφατικές της Αντιπολίτευσης –τότε- της Νέας Δημοκρατίας. 
      Εσείς, κύριε Υπουργέ, προσωπικά είχατε πει ότι είναι ένας καλός νόμος και να δούμε τι αλλαγές υπάρχουν. Ο κ. Παυλόπουλος σ’ αυτήν εδώ την Αίθουσα κατακεραύνωνε το νομικό πλαίσιο, όπως επίσης και το συγκεκριμένο νομοσχέδιο, λέγοντας ότι είναι ένας νόμος απαράδεκτος, άρα αναποτελεσματικός και δεν πρόκειται να φέρει κανένα απολύτως αποτέλεσμα.
      Φυσικά, φαίνεται ότι ο κ. Παυλόπουλος δέσμευε τότε τη συνείδηση, τη λογική και τη φιλοσοφία της Νέας Δημοκρατίας, την οποία εσείς κύριε Υπουργέ, που είχατε πριν δηλώσει ότι είναι καλός νόμος, έρχεστε τώρα να υπηρετήσετε προσπαθώντας να βρείτε διάφορα επιχειρήματα. ‘Ολοι οι φορείς έδωσαν τότε στην πολιτική ηγεσία του Υπουργείου Ανάπτυξης δημοσίως συγχαρητήρια. Δεν υπήρξε κανένας φορέας ο οποίος να εξέφρασε την οποιαδήποτε διαφορετική γνώμη. 
      Αυτή είναι η πραγματικότητα. Δυστυχώς, αποδεικνύεται για μια ακόμη φορά ότι η Κυβέρνησή σας, από τις λαϊκές αγορές μέχρι το μεγάλο θέμα της ακρίβειας, από τους επιμέρους τομείς συνολικά της κεντρικής πολιτικής σκηνής μέχρι τις κεντρικές μεγάλες επιλογές, συμπεριφέρεται με τον ίδιο τρόπο. Ο λαός έχει αρχίσει πλέον να σας παίρνει είδηση. Η Κυβέρνηση δεν κυβερνά, απογράφει, ερευνά, σκιαμαχεί με το παρελθόν. Η αδυναμία σας είναι προφανής. Η αγορά είναι ήδη προβληματισμένη και επιπλέον είναι και ανήσυχοι. Μέσα σε οκτώ μήνες έχουν όλα βαλτώσει και όλα αμφισβητούνται. Όλοι νιώθουν ότι το μέλλον είναι αβέβαιο όσο και αν αγωνίζεστε εσείς προσωπικά, κύριε Υπουργέ, όσο και αν προσπαθείτε. Θέλω να σας πω ευθύς εξ αρχής ότι -όπως γνωρίζετε πολύ καλά- όπως και στο παρελθόν, έτσι και τώρα, είμαστε έτοιμοι να στηρίξουμε την οποιαδήποτε θετική σας πρωτοβουλία. Σας το είπα εξάλλου και στην υπόθεση των super market. Θα υποστηρίξουμε την οποιαδήποτε θετική πρωτοβουλία. 
      Αναγνωρίζουμε το πάθος σας και την αγωνία σας να παράσχετε ένα συγκεκριμένο έργο. Αλλά δυστυχώς, όσο και αν αγωνίζεστε, εσείς και ορισμένοι δυστυχώς ελάχιστοι εκ των συναδέλφων σας, το συνολικό αποτέλεσμα της πολιτικής της Κυβέρνησης είναι η ύφεση της οικονομικής δραστηριότητας, με ό,τι αυτό συνεπάγεται. 
      Είναι το αποτέλεσμα της περίφημης απογραφής, αυτής της τεράστιας επιλογής εθνικής σημασίας την οποία έκανε η Νέα Δημοκρατία, της απογραφής με την οποία όχι μόνο βάλατε την ελληνική οικονομία στο γύψο -με σημαντικές επιπτώσεις στην προοπτική της ανάπτυξης, στη λειτουργία της αγοράς και στο εισόδημα των πολιτών, δυστυχώς ακόμα και στο εισόδημα των πολιτών θα έχει επιπτώσεις αυτή η μεγάλη σας επιλογή- αλλά πάνω από όλα αυτά κάνατε κάτι χειρότερο. Καταρρακώσατε το κύρος της χώρας στη διεθνή σκηνή.
      Ο ελληνικός λαός παρακολουθεί με αγανάκτηση και με οργή όλα τα τελευταία γεγονότα και ιδιαίτερα τα χθεσινά, οργή για τις Ηνωμένες Πολιτείες της Αμερικής, αγανάκτηση για την πολιτική αφασία της Κυβέρνησης, της Κυβέρνησης της Νέας Δημοκρατίας η οποία γνωρίζει σήμερα τι σημαίνει διεθνής ανυποληψία, όπως αποδεικνύεται από τη συμπεριφορά των Αμερικανών να αναγνωρίσουν τα Σκόπια με το όνομα Δημοκρατία της Μακεδονίας χωρίς να σας ενημερώσουν. Εκτός αν το γνωρίζατε και δεν το είπατε στον ελληνικό λαό και δεν ενημερώσατε την Εθνική Αντιπροσωπεία. 
     Όπως αποδεικνύεται και από τη συμπεριφορά των Τούρκων, οι οποίοι με συνεχείς παραβιάσεις επιχειρούν να δρομολογήσουν την ενταξιακή τους πορεία στην Ευρωπαϊκή Ένωση με κατοχυρωμένες τις αμφισβητήσεις των κυριαρχικών μας δικαιωμάτων, γιατί είχατε και εδώ τη φαεινή ιδέα να αποδεσμεύσετε τη συμφωνία του Ελσίνκι από τη διαδικασία κρίσης και ένταξης της Τουρκίας στην Ευρωπαϊκή Ένωση!
     Προσπαθείτε εκ συστήματος παντού σε όλους τους τομείς -και σήμερα το ακούσαμε και εδώ- να δημιουργείτε εντυπώσεις. Τη δική σας κυβερνητική αδυναμία τη βαφτίζετε «παραλείψεις, λάθη, σκάνδαλα του παρελθόντος». 
     Τι παραλάβατε, κύριε Υπουργέ, από τον Υπουργό Ανάπτυξης; Τι παραλάβατε από τον κ. Κουλούρη και τον κ. Τσοχατζόπουλο; Παραλάβατε έτοιμα –όπως κατέθεσε προηγουμένως ο κ. Κουλούρης στη Βουλή- υπογεγραμμένα τα προεδρικά διατάγματα, πλήρως επεξεργασμένα από όλους τους νομικούς συμβούλους. 
     Η δική σας ηγεσία ήταν αυτή η οποία έπρεπε να στείλει από εκεί και πέρα τα προεδρικά διατάγματα χωρίς αλλαγές και προσθήκες. Γιατί; Διότι όπως θα έπρεπε να σας είχαν συμβουλεύσει, κύριε Υπουργέ –και φθάνω πλέον και στο «ψαχνό»- οι σύμβουλοί σας, αυτά τα προεδρικά διατάγματα εκδίδονται κατ’ εξουσιοδότηση του νόμου και ως εκ τούτου δεν μπορούν να υπάρξουν αλλαγές επί της ουσίας. Όμως εσείς επιχειρήσατε αλλαγές! Επιχειρήσατε αλλαγές στα προεδρικά διατάγματα και αυτή είναι η αλήθεια, την οποία πρέπει να πείτε κάποτε.
     Εγώ σας θέτω ευθέως το ερώτημα: Αληθεύει ότι επιχειρήσατε να καταργήσετε το όριο ηλικίας για τη χορήγηση των αδειών, ναι ή όχι; Αληθεύει ότι επιχειρήσατε να καταργήσετε το χρόνο κατοχής για τη μεταβίβαση αδειών, ναι ή όχι; Αληθεύει ότι επιχειρήσατε να καταργήσετε το ποινικό μητρώο ως προϋπόθεση για την απόκτηση της άδειας, ναι ή όχι; 
     Αληθεύει ότι τον Ιούνιο του 2004 –τον Ιούνιο, το ξανατονίζω- στείλατε τα προεδρικά διατάγματα, τα οποία παραλάβατε υπογεγραμμένα και πλήρως νομοτεχνικά επεξεργασμένα, στο αρμόδιο κυβερνητικό όργανο της Κυβέρνησής σας, προκειμένου να τα εξετάσει για το αν θα προχωρήσουν στο Συμβούλιο της Επικρατείας, αλλά επεστράφησαν το Σεπτέμβριο γιατί είχαν γίνει οι προσθήκες από τους συμβούλους σας και από εσάς προσωπικά, κύριε Υπουργέ, προσθήκες οι οποίες δεν μπορούσαν να γίνουν αποδεκτές από το νόμο και επομένως έπρεπε να προλάβει η Κυβέρνηση για να μη διασυρθεί στο Συμβούλιο της Επικρατείας;
     Στις υπουργικές αποφάσεις τις οποίες εξέδωσε το Υπουργείο και βρίσκονται πλέον στην Εφημερίδα της Κυβερνήσεως, οι οποίες φέρουν την υπογραφή σας, κύριε Υπουργέ, πέστε μου σας παρακαλώ πολύ ποιες λέξεις –γιατί περαιτέρω λέξεις δεν υπήρχαν, εγώ δεν βρήκα ούτε λέξη- προσθέσατε σε αυτές τις υπουργικές αποφάσεις που σας παρέδωσε ο κ. Κουλούρης; Δεν πραγματοποιήσατε καμία αλλαγή, αλλά για να βάλετε την υπογραφή στις έτοιμες υπουργικές αποφάσεις που σας παρέδωσαν χρειαστήκατε τρεις μήνες! 
     Μας είπατε προηγουμένως: «Μα ήμουν καινούργιος Υπουργός, έπρεπε να ενημερωθώ». Μα, κύριε Παπαθανασίου, σε εμάς τα λέτε αυτά; Πρώτα απ’ όλα εσείς δεν συμμετείχατε στην επεξεργασία αυτού του νομικού πλαισίου ως Πρόεδρος του ΕΒΕΑ ήδη από το 1995; Εσείς δεν ήσασταν ο αρμόδιος της Νέας Δημοκρατίας, ο οποίος παρακολουθούσε την εξέλιξη του νόμου; Εσείς δεν πήρατε το λόγο εδώ στη Βουλή; Εσείς δεν κάνατε δημόσιες δηλώσεις κατά την επεξεργασία του ν. 3190 λέγοντας ότι είναι ένας καλός νόμος; Τι άλλο περιμένατε με έτοιμο φαγητό δοσμένο από την προηγούμενη πολιτική ηγεσία; 
     Σήμερα οι υπουργικές αποφάσεις, τις οποίες εσείς εκδώσατε παρ’ όλα αυτά μετά από τόση καθυστέρηση, δεν υλοποιούνται. Γιατί δεν υλοποιούνται;
     Πρώτα απ’ όλα γιατί δεν έχουν εκδοθεί ακόμα τα μπλοκ για τα δελτία που χρειάζονται για την επιβολή των προστίμων. Προφανώς εκεί καθυστερεί το τυπογραφείο. Δηλαδή η επάρατος κυβέρνηση του ΠΑΣΟΚ ήταν πάλι αυτή που δημιουργεί προβλήματα στο σημερινό τυπογραφείο, το οποίο εσείς έχετε ορίσει για να βγάλετε τα μπλοκ! Και έρχεστε εδώ και μας λέτε ότι φταίει η κυβέρνηση του ΠΑΣΟΚ γιατί δεν υλοποιούνται οι δικές σας υπουργικές αποφάσεις; 
     Δεύτερον, γιατί δεν έχουν ακόμα συγκροτηθεί τα κλιμάκια ελέγχου. Αυτά τα κλιμάκια ελέγχου προβλέπονται από το νόμο και ακόμα βεβαίως δεν έχουν συγκροτηθεί!
     Τρίτον, δεν έχει ακόμα εκδοθεί η απόφαση για την αμοιβή των κλιμακίων ελέγχου.
Συμπερασματικά δεν λειτουργεί ο ελεγκτικός μηχανισμός και όλο το σύστημα ελέγχου σήμερα βρίσκεται στον αέρα.
	Ως προς τις άδειες των λαϊκών αγορών, ελλείψει του προεδρικού διατάγματος τι συμβαίνει σήμερα; Οι μεταβιβάσεις γίνονται μέσα στο πνεύμα του προϋπάρχοντος νομοθετικού πλαισίου. Οι χορηγήσεις προς τους παραγωγούς γίνονται μέσα στο πνεύμα του προϋπάρχοντος νομοθετικού πλαισίου. Είναι ένα νομοθετικό πλαίσιο όμως το οποίο έχει καταργηθεί από το ν. 3190, δεν υφίσταται. Τι θα συμβεί αν γίνουν προσφυγές στα διοικητικά δικαστήρια τώρα που το σύστημα και τα πρόστιμα είναι στον αέρα με την άρνηση της Νέας Δημοκρατίας να εκδώσει τα προεδρικά διατάγματα; Έχετε αναλογιστεί;
      Επιπλέον, αφού τόσο πολύ «κόπτεστε» και ενδιαφέρεστε, γιατί επιτέλους δεν προχωράνε αυτά τα προεδρικά διατάγματα, ώστε να λυθούν αυτά τα προβλήματα που έχουν δημιουργηθεί; Γιατί καθυστερείτε;
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, θα αφαιρεθεί ο χρόνος από τη δευτερολογία σας. Πρέπει να ολοκληρώσετε.
      ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε, με μία ακόμα ερώτηση και θα κρατήσω τις υπόλοιπες για τη δευτερολογία μου.
      Το κυριότερο όλων: Ποιον κοροϊδεύετε; Γιατί κάποιον κοροϊδεύετε; Προωθείτε προεδρικά διατάγματα για την εφαρμογή του νόμου ή ετοιμάζεστε να αλλάξετε το νόμο, όπως ανακοινώσατε πριν από λίγο; Και σε ποιες συνθήκες, διαφάνειας ή αδιαφάνειας; Συνθήκες διαφάνειας δεν υπάρχουν γιατί κανείς δεν το ξέρει, κανείς δεν το γνωρίζει. Προφανώς, αδιαφάνειας. Είπατε μάλιστα μέχρι το τέλος του χρόνου, δηλαδή σε ενάμισι μήνα.
      Σας ρωτώ λοιπόν: Είστε έτοιμος σήμερα να παρουσιάσετε εδώ στο Σώμα τα ονόματα της νομοπαρασκευαστικής επιτροπής την οποία συστήσατε για να διαμορφώσετε το νόμο; Εκτός αν τον διορθώνετε μόνος σας, οπότε είστε άριστος γνώστης του νόμου. Άρα δεν είναι αλήθεια αυτό που λέγατε προηγουμένως ότι χρειαζόσασταν πολύ χρόνο για να τον μάθετε ή τον οργανώνατε και τον φτιάχνατε μαζί με τους συμβούλους σας, μακριά όμως από τους κοινωνικούς φορείς και χωρίς να αναζητείτε κοινωνική συναίνεση γιατί δεν θέλετε τον κοινωνικό έλεγχο, γιατί δεν θέλετε να δημιουργηθεί ένα νομικό πλαίσιο, ένα θεσμικό πλαίσιο, το οποίο έχει τη συμφωνία όλων των εταίρων, όλων των αρμοδίων παραγόντων, για να μπορεί να έχει και την υποστήριξη όλων.
      Κύριε Πρόεδρε, θα επανέλθω στη δευτερολογία μου.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Με αφορμή μία αναφορά που έκανε ο κ. Παπουτσής στα εθνικά θέματα που φυσικά δεν μας αφήνουν αδιάφορους όλους, αλλά όμως το Προεδρείο πρέπει να τηρεί τον Κανονισμό και επειδή δεν θεώρησε σκόπιμο να σας διακόψει, κύριε Παπουτσή, θέλω να θυμίσω ότι οι αγορητές δεν μπορεί να απομακρύνονται από το υπό συζήτηση θέμα γενικότερα. Δεν σας διέκοψα γιατί και σοβαρό είναι αυτό το θέμα και είχατε και μία ροή στο λόγο σας. Όμως, το λέω έτσι για να θυμηθούμε ότι εμείς εδώ του Προεδρείου, εντεταλμένοι να τηρούμε τον Κανονισμό, πρέπει να το υπενθυμίζουμε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Παπουτσή. Μπορείτε να μιλήσετε.
      ΧΡΗΣΤΟΣ ΠΑΠΟΥΤΣΗΣ: Σας ευχαριστώ πάρα πολύ για την υπενθύμιση του Κανονισμού τον οποίο γνωρίζω. Ωστόσο όμως έπρεπε να αντιδράσω λαμβάνοντας το λόγο ως Κοινοβουλευτικός Εκπρόσωπος στην προηγούμενη ομιλία του κυρίου Υπουργού, του κ. Παπαθανασίου, ο οποίος επίσης είχε αναφερθεί με προκλητικούς μάλιστα χαρακτηρισμούς –τους οποίους δεν θα ήθελα να σχολιάσω αυτή τη στιγμή γιατί δεν είναι της ώρας- στους χειρισμούς της κυβέρνησης του ΠΑΣΟΚ όσον αφορά την εξωτερική πολιτική και το σκοπιανό.
      Όμως, οι απαντήσεις για τον κύριο Υπουργό και για τα σχόλιά του όσον αφορά αυτό το θέμα, θα δοθούν στις ανάλογες συζητήσεις στη Βουλή. Σήμερα θέλω να μείνουμε στις λαϊκές αγορές και περιορίστηκα μόνο στη γενική αναφορά.
      Τίποτα άλλο. 
      Ευχαριστώ πολύ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Αμέσως, κύριε Υπουργέ, θα έχετε το λόγο τον οποίο δικαιούσθε.
      Η ίδια παρατήρηση ισχύει για τον κύριο Υπουργό. Παρακαλώ να γίνεται σεβαστός ο Κανονισμός γιατί έτσι μόνο μπορούμε να προχωρήσουμε σ’ ένα επίπεδο ικανοποιητικό. Πιστεύω ότι είναι και στις υποχρεώσεις και στις προθέσεις σας να βοηθήσετε για την εύρυθμη λειτουργία της Βουλής.
      Ορίστε, κύριε Παπαθανασίου, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα να θυμίσω στον κ. Παπουτσή ότι οι αναφορές για το θέμα αυτό της εξωτερικής πολιτικής έγιναν από όλους τους επερωτώντες και ήταν σε πολύ μεγαλύτερη έκταση απ’ αυτά που είπα εγώ. Εγώ απλώς ανέφερα δύο προτάσεις και καθόλου προκλητικές. Αν σας ενοχλεί η πραγματικότης και τη θεωρείτε προκλητική, είναι δικό σας πρόβλημα, αλλά απάντησα σε όσα εκτός θέματος ετέθησαν από τους επερωτώντες.
      ΠΡΟΕΔΡΕΥΩΝ (Γεώργιος Σούρλας): Εντάξει. Προχωρούμε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είναι μια επερώτηση που εμάς, τουλάχιστον, μας δίνει την ευκαιρία να βγάλουμε και ορισμένα νέα συμπεράσματα.
    Γιατί συμπεράσματα πιστεύω ότι βγήκαν και για το λαό, αλλά και γι’ αυτούς τους οποίους ενδιαφέρουν οι λαϊκές αγορές και κατά τη συζήτηση του ν. 2323/95, αλλά και κατά τη συζήτηση του ν. 3190/2003. Ποια είναι αυτά τα συμπεράσματα; Και εμείς θέλουμε να υπάρχουν ελεγκτικοί μηχανισμοί. Θέλουμε να υπάρχει ένας μηχανισμός ο οποίος δεν θα επιτρέπει να υπάρχει αυτό το φαινόμενο. Δηλαδή να μη δίνονται οι άδειες ή να δίνονται και να δίνονται σε άλλους και τα σχετικά. 
    Πιστεύουμε ότι εάν μείνουμε στο ζήτημα των ελεγκτικών μηχανισμών, τότε θα παραβλέψουμε άλλα σημαντικότερα ζητήματα που αφορούν τις λαϊκές αγορές, τους παραγωγούς, τους προμηθευτές, τους εμπόρους και τους καταναλωτές. Έτσι, λοιπόν, πιστεύω ότι η αναφορά στους ελεγκτικούς μηχανισμούς πρέπει να μας βάλει σε μία σκέψη γιατί δεν συμπληρώθηκαν. Και όχι μόνο για το συγκεκριμένο τομέα αλλά σε όλους τους τομείς. Αν θα πάμε στην Επιθεώρηση Εργασίας και εκεί θα δείτε άδειες θέσεις. Αν πάμε στον τομέα υγείας ασφάλειας των τροφίμων κλπ. και εκεί θα δούμε άδειες θέσεις. Και βέβαια το ζήτημα είναι γενικότερο: Ότι οι ελεγκτικοί μηχανισμοί δεν θα υπάρχουν όσο συγκρούονται και με συγκεκριμένα συμφέροντα. 
    Έτσι, λοιπόν, δεν μπορούμε να δεχθούμε να μεταβιβάζονται αρμοδιότητες στην Τοπική Αυτοδιοίκηση και να έχει το δικαίωμα ο νομάρχης και ο δήμαρχος να δίνουν τις άδειες και να μη λαμβάνει υπόψη το δημοτικό ή νομαρχιακό συμβούλιο γι’ αυτές τις άδειες. Μπορεί να δημιουργούνται βέβαια και διάφορα φαινόμενα αδιαφάνειας. 
    Πιστεύουμε ότι η ύπαρξη του Μητρώου χονδρεμπόρων θα λύσει το πρόβλημα; Δηλαδή, θα βάλουμε πλαίσιο στη δράση του χονδρεμπορίου; Όχι, λέμε εμείς κατά τη δική μας την άποψη. Γιατί; Υπήρχε και το Μητρώο αγροτών. Ξέρετε, αυτό το περίφημο Μητρώο αγροτών, το οποίο για χρόνια η προηγούμενη κυβέρνηση επεδίωκε να το κάνει και ούτε και η σημερινή το έχει προχωρήσει, που βέβαια εκεί έβαζε το μικρομεσαίο αγρότη με τον επαγγελματία παραγωγό, με τις μεγάλες επιχειρήσεις κλπ. Πιστεύουμε, δηλαδή, ότι ο ελεγκτικός μηχανισμός πρέπει να έχει συγκεκριμένα χαρακτηριστικά και να ξέρουμε πού απευθύνεται και ποιανού τα συμφέροντα θα προστατεύσει, διότι, πραγματικά, οι ελεγκτικοί μηχανισμοί μέχρι σήμερα είδαμε πώς λειτουργούν. 
    Το ζήτημα για μας είναι πολύ σημαντικό γιατί πιστεύαμε ότι το πρόβλημα των λαϊκών αγορών μπορεί να λυθεί. Ως Κομμουνιστικό Κόμμα Ελλάδας στις προηγούμενες συζητήσεις τα είχαμε αναφέρει. Εν περιλήψει τώρα να πω πού είναι οι περίφημες περιφερειακές αγορές -γιατί ήταν και παλιά πρόταση του ΠΑΣΟΚ, αλλά και άλλων κομμάτων- που μέσα από αυτές τις περιφερειακές αγορές θα είχαμε το εμπόριο και τη διακίνηση που θα γίνονταν μέσω των παραγωγικών, προμηθευτικών και εμπορικών συνεταιρισμών. Και τονίζω το «συνεταιρισμών» διότι, πραγματικά, δεν μπορούμε να θεωρούμε ως αληθές αυτό το οποίο λέγεται. Ότι φταίνε, δηλαδή, οι αγρότες γιατί δεν συμμορφώνονται με το νόμο. Δηλαδή, πρέπει να κόβουν το τριπλότυπο να γράφουν την πραγματική τιμή, την πραγματική ποσότητα που αυτό να φθάνει ύστερα και στους ελεγκτικούς μηχανισμούς. Αλλά όμως η αγορά δεν δουλεύει κατ’ αυτόν τον τρόπο. Όταν έχει φτάσει το συνεταιριστικό κίνημα εκεί που έφτασε με ευθύνη των μέχρι τώρα κυβερνήσεων, ανύπαρκτο και στην παραγωγή και στην εμπορία και στη διακίνηση των αγροτικών προϊόντων, είναι επόμενο ο αγρότης ως φυσικό πρόσωπο να είναι έρμαιο στα χέρια του χονδρεμπόρου. Γιατί έχει παρατηρηθεί αυτό το φαινόμενο και το τι έλεγχος γίνεται. Να βάζει, δηλαδή, πάνω στο τιμολόγιο ο παραγωγός με την πίεση και τον εκβιασμό του χονδρεμπόρου μία άλφα τιμή, δηλαδή λέω 10 δραχμές, αλλά να εισπράττει όμως ο παραγωγός 5 δραχμές. Ποιος μπορεί να το ελέγξει αυτό; Μέσα όμως από την πίεση και τον εκβιασμό του χονδρεμπόρου γινόταν και γίνεται αυτό. Όπως ποιος μπορεί να ελέγξει την ποσότητα; Εκεί που γράφει ότι δίνω δέκα κιλά πατάτες, αλλά στην ουσία όμως να δίνει πέντε κιλά πατάτες στο χονδρέμπορο. Οι ελεγκτικοί μηχανισμοί μπορούν να ελέγξουν; Όχι. Εάν υπήρχε όμως ο παραγωγικός, ο προμηθευτικός, ο εμπορικός συνεταιρισμός αυτό το φαινόμενο μπορούμε να χτυπηθεί. Γι’ αυτό λέμε ότι, πραγματικά. έχουν ευθύνες οι προηγούμενες κυβερνήσεις. 
    Και είναι σωστό αυτό που είπε ο  κ. Κουλούρης  ότι έχουμε μεγάλη αύξηση των τιμών και για το λάδι και για το ψωμί και για τα υπόλοιπα. Να σας πω εγώ κάποια στοιχεία Ιανουάριος 2002-Ιούλιος 2002. Είναι, αν θέλετε, τιμοληψία του Υπουργείου Ανάπτυξης από πέντε σούπερ-μάρκετ. Μέσα σε ένα εξάμηνο το «λάδι, παρθένο ελαιόλαδο Σπιτικό», πήρε 20% επάνω. Το ρύζι καρολίνα πήρε 33% πάνω. Το ελαιόλαδο «ΑΛΤΙΣ» πήρε 20% πάνω.
     Όλα τα προϊόντα είναι πάνω κατά 15%, 20% και 30%. 
     Τι σημαίνει αυτό; Σημαίνει ότι υπάρχει η διαχρονικότητα του συστήματος και της πολιτικής που ακολουθείται. Γιατί αν έχεις μια νεοφιλελεύθερη πολιτική, αν, πραγματικά, λες ότι πρέπει να λειτουργήσει η αγορά με την προσφορά και τη ζήτηση, είναι επόμενο μέσα από τις ολιγοπωλιακές καταστάσεις που δημιουργούνται, να δημιουργούνται και τέτοιες αυξήσεις τιμών. Και βέβαια εκεί ακριβώς οι ελεγκτικοί μηχανισμοί δεν παρεμβαίνουν. Δεν παρεμβαίνουν, δηλαδή, στην προμήθεια της πρώτης ύλης, άρα και στην κατανάλωση.
     Ακόμα θέλω να πω το εξής. Οι τιμές των προϊόντων συνδέονται και με τους μισθούς. Γιατί μπορεί να μου πείτε, όπως είπε και ο κύριος Υπουργός, ότι υπάρχει μια σταθερότητα στις τιμές. Ναι αλλά όταν οι μισθοί και τα μεροκάματα και το εισόδημα γενικότερα των λαϊκών στρωμάτων είναι προς τα κάτω, είναι επόμενο πάλι να υπάρχει διαφορά ως προς την ακρίβεια. 
     Ως προς το ζήτημα βέβαια των στοιχείων της ΕΣΥΕ, εμείς έχουμε ορισμένες αμφιβολίες, γιατί, πραγματικά, η λαϊκή οικογένεια που ζει στο πετσί της την καθημερινή ακρίβεια δεν συμβιβάζεται με τα νούμερα, τα οποία μας δώσατε. Και δεν είναι μόνο τα γεωργικά ή τα κτηνοτροφικά προϊόντα. Είναι και η παροχή υπηρεσιών. Και βέβαια οι υπηρεσίες αυξάνουν, αν θέλετε και με πρόσθετους φόρους, όπως είναι και τα δημοτικά τέλη. Το λέω γιατί αναφερθήκατε και στα δημοτικά τέλη. Αναφέρθηκε και ο κ. Κουλούρης στην Αθήνα, στον Πειραιά. Εγώ λέω και στη Θεσσαλονίκη και στην Καλαμαριά συμβαίνει αυτό, σε όλους τους δήμους που ελέγχονται, είτε από εκπροσώπους του ΠΑΣΟΚ, είτε από εκπροσώπους της Νέας Δημοκρατίας. 
     Τι σημαίνει αυτό; Σημαίνει ότι λειτουργεί φορομπηχτικά και η Τοπική Αυτοδιοίκηση στην αύξηση των τιμών, διότι είναι γνωστό ότι οι μαγαζάτορες των καταστημάτων θα μετακυλήσουν αυτό το τέλος στην κατανάλωση. Ποιος πληρώνει; Πληρώνει και πάλι ο καταναλωτής. Άρα, λοιπόν, πιστεύουμε ότι το ζήτημα είναι πολύ σημαντικό για να το περνάμε έτσι εύκολα.
     Ο ν. 2323 περιείχε και μια τροπολογία που επέτρεπε στα πολυκαταστήματα μεγάλη έκταση δύο χιλιάδων τετραγωνικών μέτρων. Δηλαδή αυτό δεν είναι αθέμιτος ανταγωνισμός; Δηλαδή δεν είναι επόμενο ότι, όπου φυτρώνει ένα τέτοιο μεγάλο πολυκατάστημα, με την ολιγοπωλιακή κατάσταση που διαμορφώνεται, θα εξαφανίσει το μικροεπαγγελματία; Και μάλιστα ένα μικροεπαγγελματία που δεν του δίνετε κίνητρα. Του δίνετε μάλλον αντικίνητρα, για να μην ενωθούν όλοι μαζί  και κάνουν ένα συνεταιρισμό για να αντιμετωπίσουν τον αθέμιτο ανταγωνισμό. 
     Και κλείνω, κύριε Πρόεδρε, με κάτι για τους μικρομεσαίους. Δεν υπάρχουν κίνητρα. Εγώ στέκομαι σε αυτό που δήλωσε ο διοικητής της Εθνικής Τράπεζας κ. Αράπογλου, σημαίνον στέλεχος της Νέας Δημοκρατίας, τοποθετημένο από τη σημερινή Κυβέρνηση, ο οποίος άρα απηχεί τις πολιτικές της Κυβέρνησης. Είπε «όσοι μικροί δεν μπορούν, να κλείσουν». Όταν, λοιπόν, πρόθεση της Κυβέρνησης είναι να κλείσουν, είναι επόμενο ότι όλα θα λειτουργούν σε βάρος τους.
     Και κλείνω, κύριε Πρόεδρε, με το εξής. Για τους αγρότες πολύ δάκρυ έχυσε και η Νέα Δημοκρατία, αλλά και η Κυβέρνηση. Και βέβαια οι τιμές είναι αυτές που είναι και είναι και περσινές και προπέρσινες. 
     Το ζήτημα όμως, κύριε Πρόεδρε –είστε και από αγροτική περιοχή- είναι το εξής. Γίνεται κανένας έλεγχος στα γεωργικά εφόδια, στα μηχανήματα; Οι τιμές όμως είναι καθηλωμένες και λόγω της Κοινής Αγροτικής Πολιτικής, αλλά και λόγω του Παγκόσμιου Οργανισμού Εμπορίου. Και το ΠΑΣΟΚ ας μην χύνει κροκοδείλια δάκρυα, διότι ο Γιώργος Παπανδρέου ως Υπουργός Εξωτερικών ήταν εκείνος ο οποίος συμφώνησε στο ελεύθερο εμπόριο για την αύξηση των εισαγωγών, για να μην υπάρχει περιορισμός και για να έρχεται σήμερα η Κυβέρνηση και να λέει «εσείς συμφωνήσατε και εμείς υλοποιούμε», παρόλο ότι συμφώνησαν και οι δύο. 
     Κύριε Πρόεδρε, ήταν σωστή η παρατήρησή σας ότι δεν πρέπει να μπούμε σε άλλο θέμα, αλλά επιτρέψτε μου μια σύντομη δήλωση.
     Το Κομμουνιστικό Κόμμα Ελλάδα αντιμετωπίζει το ζήτημα της ονομασίας της FYROM με πολύ μεγάλη προσοχή. Λέμε ότι έχουν ευθύνες και τα δύο κόμματα και η Νέα Δημοκρατία και το ΠΑΣΟΚ και ως Κυβέρνηση και ως Αξιωματική Αντιπολίτευση. Είδαμε στις δηλώσεις τους να κατηγορεί ο ένας τον άλλο, αλλά δεν είδαμε όμως να κατηγορούν αυτόν, ο οποίος αναγνώρισε τη FYROM με το όνομα «Δημοκρατία της Μακεδονίας» και είναι οι Ηνωμένες Πολιτείες της Αμερικής. 
     Βέβαια λέμε στο λαό να επαγρυπνεί, γιατί τα κυριαρχικά δικαιώματα της χώρας, η ασφάλεια της χώρας, η ειρήνη της περιοχής δεν μπορούν να αφεθούν στα χέρια, ούτε των Ηνωμένων Πολιτειών, ούτε της Ευρωπαϊκής Ένωσης, πολύ περισσότερο όμως εκείνων των πολιτικών δυνάμεων που, είτε στην Κυβέρνηση, είτε στην Αξιωματική Αντιπολίτευση, συμφωνούν σε αυτές τις επιλογές και τις κατευθύνσεις.
      Το ζήτημα για εμάς είναι ότι ο κυρίαρχος λαός μπορεί να διαφυλάξει την εδαφική του ακεραιότητα, την ασφάλεια της χώρας και την ειρήνη. Ας αναλάβουν και οι πολιτικές δυνάμεις την ευθύνη τους και να μην κοροϊδεύουν το λαό, γιατί ο λαός είναι εκείνος που μπορεί, πραγματικά, να βάλει φραγμό στα σχέδια των ιμπεριαλιστών, είτε του ΝΑΤΟ είτε της Ευρωπαϊκής Ένωσης.
      Κύριε Πρόεδρε, είναι τραγικό να μιλάμε για τις παραβάσεις που κάνουν οι Τούρκοι στο Αιγαίο, ενώ την ίδια ώρα ο διοικητής στην ναυτική άσκηση του ΝΑΤΟ είναι Έλληνας. Αυτό αποδεικνύει την υποτέλεια που υπάρχει στη χώρα μας έναντι του ΝΑΤΟ, των Ηνωμένων Πολιτειών και των άλλων ιμπεριαλιστικών δυνάμεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, αφού άρχισε από το πρωί η παρέκκλιση και η αναφορά στα εθνικά θέματα, πιστεύω ότι θα ολοκληρωθεί στη συνέχεια με την κ. Ξηροτύρη.
      Κύριοι συνάδελφοι, έχω την τιμή να σας ανακοινώσω ότι σαράντα πέντε Βουλευτές του ΠΑΣΟΚ, ο κύριοι:  ΕΙΣΗΓΗΤΙΚΗ ΕΚΘΕΣΗ ΣΤΗΝ ΠΡΟΤΑΣΗ ΝΟΜΟΥ

ΡΥΘΜΙΣΕΙΣ ΓΙΑ ΤΟΥΣ ΕΡΓΑΖΟΜΕΝΟΥΣ ΟΡΙΣΜΕΝΟΥ ΧΡΟΝΟΥ ΚΑΙ ΜΕΤΡΑ ΓΙΑ ΤΗΝ ΑΠΟΤΡΟΠΗ ΚΑΤΑΣΤΡΑΤΗΓΗΣΗΣ ΤΩΝ ΕΡΓΑΣIΑΚΩΝ ΤΟΥΣ ΔΙΚΑΙΩΜΑΤΩΝ ΣΤΟΝ ΙΔΙΩΤΙΚΟ ΚΑΙ ΤΟ ΔΗΜΟΣΙΟ ΤΟΜΕΑ


      Στο άρθρο 1 ορίζονται οι βασικές έννοιες της σχετικής ρύθμισης, σύμφωνα ιδίως με την Οδηγία 1999/70/EK και το πνεύμα που τη διέπει και με όσα ήδη γίνονται δεκτά στο ελληνικό δίκαιο.
      Σύμφωνα με αυτά, ως προς τη σχέση εργασίας ορισμένου χρόνου υιοθετείται το λειτουργικό (και όχι το τυπικό) κριτήριο, ώστε ενδιαφέρει το πραγματικό γεγονός της παροχής εργασίας από κάποιο φυσικό πρόσωπο για ορισμένο χρονικό διάστημα, ανεξαρτήτως του ειδικότερου χαρακτηρισμού της σχέσης και ανεξαρτήτως αν έχει συναφθεί τηρουμένων τυπικών όρων ή μη. Με τον τρόπο αυτό δεν διασφαλίζεται μόνο η προστασία του εργαζομένου αλλά και η αποτελεσματική ενσωμάτωση της ως άνω Οδηγίας, η οποία δεν μπορεί να διασφαλιστεί αν εμμείνει κανείς σε τυπικούς όρους και προϋποθέσεις.
      Περαιτέρω, για πρώτη φορά προτείνεται ο ορισμός των παγίων και διαρκών αναγκών, ώστε να ξεκαθαριστεί οριστικά το - αυτονόητο βεβαίως - ότι πάγιες και διαρκείς δεν είναι οι ανάγκες που είναι εκ των προτέρων βέβαιο ότι θα διαρκέσουν ες αεί, αφού τέτοιες ανάγκες δεν υπάρχουν και -σε κάθε περίπτωση - μια τέτοια αντιμετώπιση θα ερχόταν σε σύγκρουση με το τεκμήριο υπέρ της σύμβασης αορίστου χρόνου, αλλά, σύμφωνα με τη φύση του πράγματος, οι ανάγκες που εκ της φύσεώς τους δεν είναι εκ των προτέρων βέβαιο ότι θα λήξουν καθώς και οι ανάγκες των οποίων το χρονικό σημείο λήξης δεν .είναι εκ των προτέρων ούτε κατά προσέγγιση προβλέψιμο, ανεξαρτήτως αν πρόκειται για την ολοκλήρωση έργων ή προγραμμάτων, πραγματοποίηση γεγονότων κ.λπ.
      Επίσης ορίζεται η έννοια του εργοδότη. Είναι σαφές ότι, σύμφωνα με την Οδηγία 1999/70/ΕΚ, και ο ορισμός αυτός, όπως και ο ορισμός της σχέσης εργασίας, oφείλει να υιοθετεί το λειτουργικό κριτήριο και να είναι απαλλαγμένος από τυπικούς όρους, ώστε ως εργοδότης στην προτεινόμενη ρύθμιση θεωρείται ο φυσικός κάθε φορά εργοδότης, ήτοι το φυσικό ή νομικό πρόσωπο, στο οποίο παρέχεται εν τοις πράγμασι η εργασία ή/και ανάγκες του οποίου εξυπηρετεί η παροχή της εργασίας, που ενδέχεται σε κάποιες περιπτώσεις να μην ταυτίζεται με τον τυπικό εργοδότη, ήτοι τον αναφερόμενο στη σύμβαση ως αντισυμβαλλόμενο. Διαφορετική εξάλλου αντιμετώπιση θα οδηγούσε σε ασυνέπεια και αντίφαση μεταξύ του ορισμού της «σχέσης εργασίας» και του ορισμού του «εργοδότη». Επιπλέον, στη θέση αυτή διευκρινίζεται ότι οι όμιλοι επιχειρήσεων και οι εποπτεύοντες και εποπτευόμενοι φορείς του δημοσίου και του ευρύτερου δημοσίου τομέα θεωρούνται ενιαίος εργοδότης, στον οποίο παρέχεται η εργασία, ανεξαρτήτως της νομικής αυτοτέλειας των επιμέρους επιχειρήσεων ή φορέων και ανεξαρτήτως της παροχής της εργασίας σε διάφορες επιμέρους αυτοτελείς νομικά επιχειρήσεις ή φορείς που υπάγονται στον ίδιο όμιλο ή εποπτεύοντα φορέα. Και η διευκρίνιση αυτή υπηρετεί την ανάγκη αποτελεσματικής και ουσιαστικής προστασίας, ως απαιτεί η Οδηγία 1999/70/ΕΚ, και είναι συνεπής προς την υιοθέτηση του λειτουργικού κριτηρίου ως προς την έννοια του εργοδότη, λόγω της -παρά την τυπική διάσπαση σε επιμέρους νομικά πρόσωπα ουσιαστικήςΙ εν τοις πράγμασι ενότητας και του ενιαίου συμφέροντος των ομίλων επιχειρήσεων και των εποπτευόντων και εποπτευόμενων φορέων του δημοσίου

τομέα.
      Αναγκαίος περαιτέρω κρίνεται ο ορισμός των ομίλων επιχειρήσεων, ο οποίος υιοθετεί τα κριτήρια των ήδη υπαρχόντων νομοθετικών ορισμών, τόσο στο χώρο του εργατικού δικαίου (άρθρα 3-4 Π.Δ. 40/1997, που εκδόθηκε σε συμμόρφωση προς την Οδηγία 94/45/ΕΚ, άρθρο 16 παρ. 1 Ν. 1767/1988), όσο και σε άλλους χώρους (ιδίως άρθρα 42ε και 36 παρ. 1 Ν. 2190/1920), και ανταποκρίνεται στην ανάγκη ελαστικής και ευρείας αντιμετώπισης του φαινομένου της ομιλοποίησης. Εξυπακούεται ότι, όταν γίνεται λόγος στον ορισμό αυτό για «ενιαία διοίκηση» μεταξύ περισσότερων νομικών προσώπων, εννοείται η ενιαία διοίκηση κάποιου κεντρικού τομέα της επιχειρηματικής πολιτικής τους, ήτοι ο ενιαίος σχεδιασμός ορισμένων βασικών ζητημάτων και όχι η στενή διαχείρισή τους. Ως προς τον ορισμό, τέλος, του δημοσίου τομέα υιοθετείται η ήδη υπάρχουσα ευρεία νομοθετική προσέγγιση.
      Στο άρθρο 2 προσδιορίζονται οι ανάγκες για την κάλυψη των οποίων και μόνο είναι επιτρεπόμενη η σύναψη συμβάσεων ή σχέσεων εργασίας ορισμένου χρόνου, ενώ εισάγεται η βασική αρχή της απαγόρευσης κάλυψης παγίων και διαρκών αναγκών με συμβάσεις ή σχέσεις εργασίας ορισμένου χρόνου. Η προσέγγιση αυτή είναι σύμφωνη με το Σύνταγμα (άρθρα 22 παρ. 1, 103 παρ. 2 Σ), τις αρχές του ορθού νομικού χαρακτηρισμού των συμβάσεων και της απαγόρευσης των καταχρήσεων, το εργατικό δίκαιο (ιδίως άρθρο 8 παρ. 3 Ν. 2112/1920) και την Οδηγία 1999/70/ΕΚ που, αφενός, απαγορεύει τη συρρίκνωση της προϋπάρχουσας στις έννομες τάξεις των κρατών μελών νομοθετικής προστασίας κα\, αφετέρου, επιτρέπει την ευνοϊκότερη προστασία του εργαζομένου από την ελάχιστη που αυτή επιτάσσει. Παράλληλα και προς αποφυγή παρερμηνειών διευκρινίζεται ότι σημασία κάθε φορά αποκτούν οι ανάγκες οι οποίες καλύπτoνται «στην πραγματικότητα» και όχι αυτές για την κάλυψη των οποίων συνήφθη η σύμβαση- ώστε να αποφευχθούν τα παράλογα φαινόμενα που μέχρι σήμερα συναντήσαμε αρκετά συχνά στην ελληνική νομολογία για τις συμβάσεις ή σχέσεις εργασίας ορισμένου χρόνου του δημοσίου τομέα, κατά την οποία σημασία βασικά δεν είχε αν στην πραγματικότητα καλύπτονταν πάγιες και διαρκείς ανάγκες του εργοδότη αλλά ο σκοπός για τον οποίο τυπικά συνήφθη η σύμβαση που ήταν η κάλυψη πρόσκαιρων κ.λπ. αναγκών, ώστε κάθε φορά κρινόταν δικαιολογημένος ο χαρακτηρισμός της σχέσης ως ορισμένου χρόνου.
      Περαιτέρω, για λόγους κυρίως προστασίας του εργαζομένου και ασφάλειας δικαίου, εισάγεται η αρχή του έγγραφου τύπου των συμβάσεων ή σχέσεων εργασίας ορισμένου χρόνου και της αιτιολογίας, με τη θέσπιση της υποχρέωσης οι συμβάσεις ή σχέσεις εργασίας ορισμένου χρόνου να καταρτίζονται εγγράφως και να αναφέρονται στο σχετικό έγγραφο οι λόγοι που στη συγκεκριμένη περίπτωση δικαιολογούν τη σύναψη σύμβασης ή σχέσης εργασίας ορισμένου χρόνου. Διευκρινίζεται δε -και για λόγους αποφυγής του κινδύνου που προεκτέθηκε και καταστρατηγήσεων- ότι η σχετική αιτιολογία οφείλει να είναι ειδική και εμπεριστατωμένη και να ανταποκρίνεται στην πραγματικότητα. Περαιτέρω, ορίζεται ότι αντίγραφο των σχετικών συμβάσεων οφείλει να δίδεται στον εργαζόμενο και να κατατίθεται στην Επιθεώρηση Εργασίας εντός πέντε (5) ημερών από την ημερομηνία πραγματικής κατάρτισής τoυς, ήτοι από την ημερομηνία έναρξης παροχής της εργασίας.
      Επίσης διευκρινίζεται ότι οι συμβάσεις ή σχέσεις εργασίας ορισμένου χρόνου θεωρούνται συμβάσεις εξαρτημένης εργασίας αορίστου χρόνου αν έχουν καταρτισθεί χωρίς τον έγγραφο τύπο και την ειδική αιτιολογία. Η συνέπεια αυτή είναι δικαιολογημένη, καθώς προστατεύει επαρκώς τον εργαζόμενο και επιβάλλει στον εργοδότη, στον οποίο και ανήκει εκ των πραγμάτων, τον κίνδυνο από την παράβαση των υποχρεώσεων με τις οποίες τον επιφορτίζει. Eξάλλoυ, η παράβαση των υποχρεώσεων αυτών υποκρύπτει καταχρηστική σύναψη σύμβασης ή σχέσης εργασίας ορισμένου χρόνου, η οποία πρέπει να θεωρείται αορίστου χρόνου.
       Διευκρινίζεται περαιτέρω, ότι η σύναψη σύμβασης εργασίας ορισμένου χρόνου με αιτιολογία τη δοκιμασία του εργαζομένου απαγορεύεται, πράγμα που βεβαίως ήδη προκύπτει από το Ν. 2112/1920, ο οποίος επιτρέπει την καταγγελία της σύμβασης εργασίας στο πρώτο δίμηνο (δοκιμαστικός χρόνος) χωρίς την καταβολή αποζημίωσης. Η παροχή της δυνατότητας σύναψης συμβάσεων ή σχέσεων εργασίας ορισμένου χρόνου με δικαιολογία τη δοκιμασία του εργαζομένου θα οδηγούσε σε καταστρατήγηση των διατάξεων αυτών και σε συρρίκνωση της προστασίας του Ν. 2112/1920, που, όπως και προηγουμένως τονίστηκε, δεν επιτρέπεται από την Οδηγία 1999/70/ΕΚ.
      Πέραν αυτών, για λόγους ιδίως αποφυγής φαινομένων παραβίασης της συνταγματικής επιταγής στελέχωσης του δημοσίου τομέα βάσει αντικειμενικών κριτηρίων (άρθρο 103 παρ. 7 Σ), χωρίς παράλληλα να αναιρείται η συνταγματικά επιβαλλόμενη προστασία του δικαιώματος εργασίας (άρθρο 22 παρ. 1 Σ), προβλέπεται η ποινή της ~λά1Cισης και η σοβαρή πειθαρχική ευθύνη για τα όργανα του δημοσίου και του ευρύτερου δημόσιου τομέα που προσλαμβάνουν και απασχολούν εργαζομένους με συμβάσεις ή σχέσεις εργασίας ορισμένου χρόνου κατά παράβαση των επιταγών του άρθρου 2. Διευκρινίζεται δε ότι η διάταξη αυτή ισχύει από την ημερομηνία δημοσίευσης στην Εφημερίδα της Κυβερνήσεως, πράγμα, βεβαίως αυτονόητο, δεδομένης της αρχής της απαγόρευσης αναδρομικής ισχύος τέτοιων διατάξεων που επιβάλλουν ποινικές και πειθαρχικές κυρώσεις.
      Στο άρθρο 3 αναφέρονται οι συνέπειες της παράνομης, ήτοι κατά παράβαση των επιταγών του άρθρου 2, σύναψης συμβάσεων ή σχέσεων εργασίας ορισμένου χρόνου. Ως βασική συνέπεια της παράνομης σύναψης συμβάσεων ή σχέσεων εργασίας ορισμένου χρόνου θεσπίζεται η θεώρηση της σχέσης ως σύμβασης εξαρτημένης εργασίας αορίστου χρόνου.
      Έτσι, η σύμβαση ή σχέση εργασίας που συνήφθη ως ορισμένου χρόνου θεωρείται σύμβαση εξαρτημένης εργασίας αορίστου χρόνου, αν στην πραγματικότητα και κατά παράβαση των επιταγών του άρθρου 2 παρ. 1 υπηρετεί την κάλυψη παγίων και διαρκών αναγκών του εργοδότη. Η συνέπεια αυτή δεν ανταποκρίνεται μόνο στις αρχές που απορρέουν από την υποχρέωση προστασίας του δικαιώματος εργασίας και του κοινωνικού κράτους, του ορθού νομικού χαρακτηρισμού των συμβάσεων, του άρθρου 8 παρ. 3 Ν. 2112/1920, που προβλέπει μια τέτοια έννομη συνέπεια, αλλά και στην Οδηγία 1999/70/ΕΚ, που, καίτοι δεν το αναφέρει ρητά, είναι ωστόσο σαφές ότι απαιτεί μια τέτοια έννομη συνέπεια. Τούτο προκύπτει τόσο από την υιοθέτηση του τεκμηρίου υπέρ της σύμβασης αορίστου χρόνου και την ρητή κατοχύρωση της αρχής της ίσης μεταχείρισης μεταξύ εργαζομένων με συμβάσεις ή σχέσεις εργασίας ορισμένου χρόνου και αντίστοιχων εργαζομένων με συμβάσεις αορίστου χρόνου όσο και από την ανάγκη αποτελεσματικής πρoστασίας από την κατάχρηση των εργαζομένων με συμβάσεις ή σχέσεις εργασίας ορισμένου χρόνου, που ουσιαστικά μπορεί να πραγματοποιηθεί μόνο με μια τέτοια έννομη συνέπεια. Επιπλέον, αποσαφηνίζεται ότι το βάρος απόδειξης για τη μη συνδρομή του σχετικού όρου, ήτοι της κάλυψης παγίων και διαρκών αναγκών, το φέρει ο εργοδότης, ο οποίος σε κάθε περίπτωση, σύμφωνα με την Οδηγία 1999/701ΕΚ, οφείλει να αποδεικνύει τη δικαιολογημένη σύναψη σύμβασης ή σχέσης εργασίας ορισμένου χρόνου.
      Στο άρθρο 4 θεσπίζονται τεκμήρια κάλυψης παγίων και διαρκών αναγκών εκ μέρους του εργαζομένου και θεώρησης της / των σύμβασης / συμβάσεων ή σχέσης / σχέσεων εργασίας ορισμένου χρόνου ως σύμβασης εξαρτημένης εργασίας αορίστου χρόνου.
      Εισάγεται τεκμήριο κάλυψης πάγιων και διαρκών αναγκών με βάση το συνολικό χρόνο των διαδοχικών συμβάσεων ή σχέσεων εργασίας ορισμένου χρόνου, σύμφωνα με το β' κριτήριο της ρήτρας 5 της Οδηγίας 1999/701ΕΚ, η οποία παρέχει στα Κράτη-μέλη την ευχέρεια επιλογής ενός ή περισσότερων από τα τρία μέτρα για την αποφυγή κατάχρησης. Διαδοχικές θεωρούνται οι συμβάσεις που έχουν ανανεωθεί ή παραταθεί τουλάχιστον μία φορά.
      Ως προς την πραγματική συνολική διάρκεια των επιλέξιμων διαδοχικών συμβάσεων υιοθετείται μία διαβάθμιση 18 και 24 μηνών. Στην περίπτωση πραγματικής απασχόλησης 18 μηνών θεσπίζεται ότι η τυχόν ενδιάμεση διακοπή πρέπει να είναι όχι μεγαλύτερη των 4 μήνων, ώστε να περιλαμβάνονται και οι εργαζόμενοι που κατά το Ν. 2190/1994 οι διαδοχικές συμβάσεις τους υποχρεωτικά έπρεπε να απέχουν τουλάχιστον 4 μήνες η μία από την άλλη.
      Περαιτέρω, εισάγεται τεκμήριο κάλυψης παγίων και διαρκών αναγκών του εργοδότη και, επομένως, ύπαρξης συμβάσεως εξαρτημένης εργασίας αορίστου χρόνου, αν οι περισσότερες συμβάσεις ή σχέσεις εργασίας ορισμένου χρόνου που έχουν συναφθεί μεταξύ εργοδότη και εργαζομένου έχουν συνολική χρονική διάρκεια άνω των είκοσι τεσσάρων (24) μηνών, ανεξαρτήτως διακοπών μεταξύ των συμβάσεων ή σχέσεων αυτών. Πρέπει σχετικά να τονιστεί ότι και στο πλαίσιο που ήδη ισχύει (Π.Δ. 81/2003, όπως στη συνέχεια τροποποιήθηκε με το Π.Δ. 180/2004, και Π.Δ. 164/2004) αναγνωρίζεται ως καταχρηστική η απασχόληση με συμβάσεις ή σχέσεις εργασίας ορισμένου χρόνου συνολική διάρκεια είκοσι τεσσάρων (24) μηνών, ανεξαρτήτως αριθμού ή διάρκειας των διακοπών μεταξύ των συμβάσεων ή σχέσεων εργασίας.
      Στο άρθρο 5 ρυθμίζονται ειδικότερα ζητήματα σε σχέση με τους εργαζομένους με συμβάσεις ή σχέσεις εργασίας ορισμένου χρόνου στο δημόσιο τομέα που έχουν συμπληρώσει τις προϋποθέσεις του προηγούμενου άρθρου μέχρι τη δημοσίευση του νόμου αυτού, χωρίς βεβαίως να τίθενται ως προς αυτούς διαφορετικές χρονικές προϋποθέσεις από αυτές που τίθενται για τους εργαζομένους στον ιδιωτικό τομέα.
      Σύμφωνα με την παράγραφο 1 το προσωπικό αυτό κατατάσσεται οργανικές θέσεις με σύμβαση εργασίας ιδιωτικού δικαίου αορίστου χρόνου.
      Για το προσωπικό ειδικότερα που έχει απασχοληθεί με συμβάσεις έργου ή και με συμβάσεις έργου ή άλλη σχέση (π.χ. ανάθεσης εργασίας κατ' αποκοπή, χωρίς έγγραφη σύμβαση κ.λπ.), δηλαδή για όλους όσους δεν συμπληρώνουν τις αναφερόμενες στο άρθρο 4 χρονικές προϋποθέσεις με συμβάσεις εργασίας ορισμένου χρόνου αλλά με κάποια άλλη σχέση, απαιτείται, σύμφωνα με την παράγραφο 2, η προηγούμενη κρίση, εντός πέντε (5) μηνών από τη δημοσίευση του παρόντος νόμου, του αρμόδιου υπηρεσιακού συμβουλίου ή του εξομοιούμενου με αυτό οργάνου (ή, όταν τέτοιο δεν υπάρχει του Διοικητικού Συμβουλίου ή του διοικούντος οργάνου του οικείου νομικού προσώπου ή του οργάνου που εξομοιώνεται με αυτό κατά την κείμενη διαδικασία) ότι η σχέση αυτή είχε στην πραγματικότητα τα χαρακτηριστικά της εξαρτημένης εργασίας, ότι δηλαδή πράγματι επρόκειτο για « σχέση εργασίας».
      Λαμβάνοντας περαιτέρω υπόψη ότι η χώρα μας όφε1λε να προσαρμοστεί στην Οδηγία 1999/70ιΕΚ το αργότερο ως τις 10 Ιουλίου 2001 και ότι, συνεπώς, αυτό πρέπει να είναι το χρονικό σημείο αναφοράς ως προς την αντιμετώπιση της κατάχρησης που προκύπτει από τη χρήση διαδοχικών συμβάσεων ή σχέσεων εργασίας ορισμένου χρόνου, στην παράγραφο 3 διευκρινίζεται ότι σε οργανικές θέσεις με σύμβαση εργασίας ιδιωτικού δικαίου αορίστου χρόνου κατατάσσεται και το προσωπικό του οποίου η σύμβαση ή η σχέση εργασίας είχε λήξει στο διάστημα από 10 Ιουλίου 2001 ως τη δημοσίευση του παρόντος νόμου. Επιπρόσθετος όρος για την κατάταξη του προσωπικού αυτού αποτελεί η προηγούμενη κρίση, εντός πέντε (5) μηνών από τη δημοσίευση του παρόντος νόμου, του αρμόδιου κατά τα οριζόμενα στην προηγούμενη παράγραφο (2) οργάνου, ότι κατά τη διάρκεια των συμβάσεων ή σχέσεων εργασίας ορισμένου χρόνου κάλυπτε πάγιες και διαρκείς ανάγκες της υπηρεσίας του. Η προηγούμενη αυτή κρίση απαιτείται στις περιπτώσεις αυτές, δεδομένου ότι η λήξη της σύμβασης ή σχέσης εργασίας ενδέχεται να οφειλόταν στον πράγματι πρόσκαιρο χαρακτήρα των αναγκών που κάλυπτε η εργασιακή σχέση, στο γεγονός δηλαδή ότι το προσωπικό αυτό δεν κάλυπτε πάγιες και διαρκείς ανάγκες της υπηρεσίας του σύμφωνα με τα οριζόμενα στο άρθρο 1 του παρόντος νόμου. Επίσης, σύμφωνα με τα οριζόμενα και στην προηγούμενη παράγραφο (2), απαιτείται και στις περιπτώσεις αυτές, όταν πρόκειται ειδικότερα για εργαζομένους που είχαν απασχοληθεί με σύμβαση έργου ή άλλη σχέση ορισμένου χρόνου, η προηγούμενη κρίση του αρμόδιου οργάνου ότι στην πραγματικότητα υποκρυπτόταν σχέση εξαρτημένης εργασίας.
      Τέλος, προκειμένου να μην καταλείπεται καμία αμφιβολία σχετικά, στην παράγραφο 4, διευκρινίζεται ότι τα οριζόμενα στο άρθρο αυτό ισχύουν και για το προσωπικό Δήμων ή Κοινοτήτων και Δημοτικών ή Κοινοτικών Επιχειρήσεων και ότι, ανάλογα με τα οριζόμενα στο άρθρο 1 και λόγω της εν τοις πράγμασι ενότητάς τους και της εξυπηρέτησης ενιαίων συμφερόντων, οι Δήμοι και οι Δημοτικές τους Επιχειρήσεις ως και οι Κοινότητες και οι Κοινοτικές τους επιχειρήσεις θεωρούνται ενιαίος εργοδότης. Περαιτέρω διευκρινίζεται ότι η κατάταξη γίνεται κάθε φορά σε οργανικές θέσεις του οικείου Ο.Τ.Α., ανάγκες του οποίου εξάλλου κάλυπτε άμεσα ή έμμεσα η εργασία του προσωπικού αυτού.
      Με την παράγραφο 5 ο πεδίο εφαρμογής του νόμου αναφέρεται και στο προσωπικό που προσελήφθη και απασχολήθηκε με σχέση κατάρτισης στο δημόσιο τομέα μέσω ΟΑΕΔ ή μέσω της Α.Ε. Επαγγελματική Κατάρτιση, το οποίο στην ουσία παρείχε εξαρτημένη εργασία και δεν υπήρχε περίπτωση μαθητείας.
      Στην παράγραφο 6 του ίδιου άρθρου, προς αποφυγή παραβιάσεων των όρων του παρόντος άρθρου, παρέχεται δικαίωμα ελέγχου στο ΑΣΕΠ, ο οποίος μπορεί να λάβει χώρα είτε αυτεπάγγελτα είτε κατόπιν ερωτήματος του Υπουργού Εσωτερικών, Δημόσιας Διοίκησης και Αποκέντρωσης ή του οικείου Υπουργού. Για λόγους, ωστόσο, ασφάλειας δικαίου και προστασίας της εμπιστοσύνης του εργαζομένου, το δικαίωμα αυτό δεν είναι απεριόριστο χρονικά αλλά μπορεί να ασκείται μόνο μέσα σε αποκλειστική προθεσμία έξι (6) μηνών από την κατάταξη. Το δικαίωμα να ζητήσουν έλεγχο από το ΑΣΕΠ παρέχεται και στους εργαζομένους των οποίων οι αιτήσεις κατάταξης απερρίφθησαν, προκειμένου να διασφαλιστεί η μεγαλύτερη προστασία τους.
      Στο άρθρο 6 διευκρινίζονται διαδικαστικά ζητήματα και λεπτομέρειες σχετικά με τους όρους, τις προϋποθέσεις και τον τρόπο κατάταξης των εργαζομένων του προηγούμενου άρθρου (5). Ειδικότερα τάσσεται ορισμένη προθεσμία (τρεις μήνες από τη δημοσίευση του νόμου) για την υποβολή των αιτήσεων κατάταξης, διευκρινίζεται σε ποιον φορέα οφείλει να υποβληθεί η αίτηση, ορίζεται, για λόγους διασφάλισης της αντικειμενικότητας της διαδικασίας, ειδικό πενταμελές υπηρεσιακό συμβούλιο, συγκροτούμενο από έναν πάρεδρο του Νομικού Συμβουλίου του Κράτους ως πρόεδρο και από τέσσερις (4) μονίμους υπαλλήλους, δύο εκ των οποίων ορίζει ο Γενικός Γραμματέας της Περιφέρειας και δύο η ΑΔΕΔΥ. Διευκρινίζονται περαιτέρω ζητήματα σχετικά με τις οργανικές θέσεις, την ειδικότητα στην οποία θα γίνει η κατάταξη, λαμβανομένων κάθε φορά υπόψη και των τυπικών προσόντων των εργαζομένων, τις αποδοχές που θα λαμβάνουν και ορίζεται ως υποχρεωτική η μετάταξη αν δεν προβλέπεται από τον οργανισμό της υπηρεσίας τους αντίστοιχη ή παρεμφερής ειδικότητα.
      Στο άρθρο 7 παράγραφος 1 προβλέπεται η αυτοδίκαιη παράταση για 8 μήνες από τη δημοσίευση του νόμου αυτού (ανάλογα βεβαίως με το χρόνο λήξης της τελευταίας σύμβασης ή σχέσης εργασίας ορισμένου χρόνου) των συμβάσεων του προσωπικού των παραγράφων 1, 2 και 4 του άρθρου 5 που έχει τις χρονικές προϋποθέσεις του άρθρου 4. Τούτο δε, δεδομένου ότι το προσωπικό αυτό το πιθανότερο είναι να καταταγεί σε θέσεις με σύμβαση εργασίας ιδιωτικού δικαίου αορίστου χρόνου και θα ήταν, συνεπώς, όλως αντιφατικό να απομακρυνθεί από τη θέση εργασίας του μέχρι την ολοκλήρωση της διαδικασίας για την κατάταξή του, τη στιγμή μάλιστα που τεκμαίρεται ότι καλύπτει πάγιες και διαρκείς ανάγκες της υπηρεσίας του.
      Στην παράγραφο 2 διευκρινίζεται ότι δικαίωμα υποβολής αίτησης με βάση το άρθρο 5 του παρόντος νόμου έχουν και οι εργαζόμενοι των οποίων ΟΙ συμβάσεις ή σχέσεις εργασίας δεν θα θεωρηθούν συμβάσεις εργασίας ιδιωτικού δικαίου αορίστου χρόνου, στο πλαίσιο των διαδικασιών που σήμερα βρίσκονται σε εξέλιξη, δηλαδή σύμφωνα με τα προβλεπόμενα στο άρθρο 8Α Π.Δ. 81/2003 (που προστέθηκε με το άρθρο 4 Π.Δ. 180/2004) και το άρθρο 11 Π.Δ. 164/2004 και ορίζεται για τις
      
περιπτώσεις αυτές τρίμηνη ανατρεπτική προθεσμία η οποία αρχίζει εκ των πραγμάτων από την ολοκλήρωση της ήδη ευρισκόμενης σε εξέλιξη διαδικασίας.
      Στο άρθρο 8 προβλέπονται οι περιπτώσεις οι οποίες εξαιρούνται από το πεδίο εφαρμογής των σχετικών ρυθμίσεων, σε συμφωνία με την Οδηγία 1999/70/ΕΚ. Ειδικότερα, κατά την ως άνω Οδηγία (ρήτρα 2) τα κράτη μέλη ύστερα από διαβουλεύσεις με τους κοινωνικούς εταίρους μπορούν να προβλέψουν εξαιρέσεις μόνο (α) για τις σχέσεις βασικής επαγγελματικής κατάρτισης και τα συστήματα μαθητείας και (β) για τις συμβάσεις ή σχέσεις εργασίας που έχουν συναφθεί στο πλαίσιο ενός ειδικού δημόσιου ή από το δημόσιο υποστηριζόμενου προγράμματος κατάρτισης, ένταξης και επαγγελματικής εκπαίδευσης. Με βάση αυτά και δεδομένου ότι δεν είναι υποχρεωτική η εξαίρεση όλων των ανωτέρω αναφερόμενων περιπτώσεων από τα κράτη μέλη αλλά απλά δυνατή, ύστερα από διαβουλεύσεις με τους κοινωνικούς εταίρους, δεν προβλέφθηκε εν προκειμένω η εξαίρεση από το πεδίο εφαρμογής του παρόντος νόμου των συμβάσεων ή σχέσεων εργασίας που έχουν συναφθεί στο πλαίσιο ενός ειδικού δημόσιου ή από το δημόσιο υποστηριζόμενου προγράμματος κατάρτισης, ένταξης και επαγγελματικής εκπαίδευσης, προκειμένου να εξουδετερωθεί ο 1dνδυνoς να μείνουν απροστάτευτοι οι εργαζόμενοι σε τύποις μόνο προγράμματα κατάρτισης, ένταξης και επαγγελματικής εκπαίδευσης. Επίσης, σύμφωνα με τα αναφερόμενα στο προοίμιο της συμφωνίας πλαισίου που ενσωματώθηκε σε παράρτημα στην Οδηγία 19991701Εκ, η συμφωνία εφαρμόζεται στους εργαζομένους ορισμένου χρόνου, εξαιρούμενων εκείνων που έχουν τοποθετηθεί από ένα πρακτορείο παροχής προσωρινού προσωπικού στη διάθεση μιας επιχείρησης. Με βάση αυτό προβλέπεται η εξαίρεση των συμβάσεων προσωρινής απασχόλησης που συνάπτονται νόμιμα και σύμφωνα με τους όρους και τη διαδικασία του Κεφαλαίου Δ' (άρθρα 20, 21, 22, 23, 24, 25, 26) Ν. 2956/2001, δεδομένου εξάλλου ότι στο νόμο αυτό έχει προβλεφθεί ειδικός μηχανισμός προστασίας τόσο από τις καταχρήσεις που πρo1Cόπτει από τη χρήση διαδοχικών συμβάσεων ορισμένου χρόνου όσο και ως προς τον προσδιορισμό του εργοδότη. Δεν εξαιρούνται όμως οι περιπτώσεις που, σύμφωνα με τις ανωτέρω διατάξεις Ν. 2956/2001, πρόκειται για μη επιτρεπόμενη σύναψη συμβάσεων προσωρινής απασχόλησης (π.χ. όταν ο «έμμεσος» εργοδότης υπάγεται στις διατάξεις του Ν. 2190/1994), και δη λαμβανομένου υπόψη του σοβαρού κινδύνου οι εργαζόμενοι αυτοί να μείνουν χωρίς απολύτως καμία προστασία. Εξυπακούεται βέβαια ότι ως «εργοδότης» στις περιπτώσεις μη επιτρεπόμενης σύναψης συμβάσεων προσωρινής απασχόλησης για την εφαρμογή του παρόντος νόμου θεωρείται ο πραγματικός - «έμμεσος» εργοδότης, με τον οποίο πράγματι υφίσταται η σχέση εργασίας.
      Στο άρθρο 9 διευκρινίζεται στην παράγραφο 1 ότι δεν θίγονται από τον παρόντα νόμο και εξακολουθούν να ισχύουν ευνοϊκότερες διατάξεις για τους εργαζομένους διατάξεις εν γένει και για τους εργαζομένους με αναπηρίες καθώς και διατάξεις που αφορούν στην ίση μεταχείριση και τις ίσες ευκαιρίες ανδρών κα γυναικών. Επίσης, με τις παραγράφους 2 και 3, αντικαθιστώνται οι διατάξεις τω, Π.Δ. 81/2003, όπως τροποποιήθηκε με το Π.Δ. 180/2004, και του Π.Δ. 164/2004 που είναι δυσμενέστερες των διατάξεων του παρόντος νόμου και, με την παράγραφο 4, προκειμένου να μην καταλείπεται ουδεμία αμφιβολία σχετικά, καταργείται ρητά κάθε διάταξη νόμου ή κανονιστικής πράξης της διοίκησης αντίθετη προς τις διατάξεις του νόμου αυτού. 

ΠΡΟΤΑΣΗ ΝΟΜΟΥ


ΡΥΘΜΙΣΕΙΣ ΠΓΙΑ ΤΟΥΣ ΕΡΓΑΖΟΜΕΝΟΥΣ ΟΡΙΣΜΕΝΟΥ ΧΡΟΝΟΥ ΚΑΙ ΜΕΤΡΑ ΓΙΑΠΑ ΤΗΝ ΑΠΟΤΡΟΠΗ ΚΑΤΑΣΤΡΑΤΗΓΗΣΗΣ ΤΩΝ ΕΡΓΑΣIΑΚΩΝ ΤΟΥΣ ΔΙΚΑΙΩΜΑΤΩΝ ΣΤΟΝ ΙΔΙΩΤΙΚΟ ΚΑΙι ΤΟ ΔΗΜΟΣΙΟ ΤΟΜΕΑ

Άρθρο 1
Ορισμοί

Για την εφαρμογή του παρόντος νόμου  νοείται ως:
      «Σύμβαση ή σχέση εργασίας ορισμένου χρόνου» κάθε εν τοις πράγματσι παροχή εργασίας από φυσικό πρόσωπο που έχει τα χαρακτηριστικά σχέσης εξαρτημένης εργασίας και που η λήξη της έχει καθοριστεί από αντικειμενικούς όρους όπως ιδίως παρέλευση συγκεκριμένης ημερομηνίας, ολοκλήρωση συγκεκριμένου έργου ή πραγματοποίηση συγκεκριμένου γεγονότος, ανεξαρτήτως του χαρακτηρισμού της ως σύμβασης έργου, παροχής ανεξαρτήτων υπηρεσιών, σχέση κατάρτισης1κ.λπ. κ.α.  κλπ και ανεξαρτήτως αν έχει συναφθεί εγκύρως ή ακύρως, εγγράφως ή ατύπως. 
      «Πάγιες και διαρκείς ανάγκες» οι ανάγκες που εκ της φύσεώς τους δεν είναι εκ των προτέρων βέβαιο, ότι θα λήξουν καθώς και οι ανάγκες των οποίων το χρονικό σημείο λήξης δεν είναι εκ των προτέρων ούτε κατά προσέγγιση προβλέψιμο, ανεξαρτήτως αν πρόκειται για την ολοκλήρωση έργων ή προγραμμάτων, πραγματοποίηση γεγονότων ή άλλες δραστηριότητες.
      «Εργοδότης» το φυσικό ή νομικό πρόσωπο, στο οποίο παρέχεται εν τοις πράγμασι η εργασία ή/και ανάγκες του οποίου εξυπηρετεί η παροχή της εργασίας. Οι όμιλοι επιχειρήσεων  του ιδιωτικού και του δημόσιου τομέα και οι εποπτεύοντες και εποπτευόμενοι φορείς του δημοσίου και του ευρύτερου δημοσίου τομέα θεωρούνται ενιαίος εργοδότης στον οποίο παρέχεται η εργασία, ανεξαρτήτως της νομικής αυτοτέλειας των επιμέρους επιχειρήσεων ή φορέων και ανεξαρτήτως της παροχής της εργασίας σε διάφορες επιμέρους αυτοτελείς νομικά επιχειρήσεις ή φορείς που υπάγονται στον ίδιο όμιλο ή εποπτεύοντα φορέα.
      «'Όμιλοι επιχειρήσεων» οι απαρτιζόμενοι από περισσότερα αυτοτελή νομικά πρόσωπα μεταξύ των οποίων ασκείται ενιαία διοίκηση ή έλεγχος, λόγω ιδίως άμεσης ή έμμεσης συμμετοχής στο κεφάλαιο, άμεσου ή έμμεσου ελέγχου των δικαιωμάτων ψήφου ή του δικαιώματος διορισμού ή ανάκλησης των μελών ενός ή περισσοτέρων των οργάνων ενός άλλου ή άλλων νομικών προσώπων.
      «Δημόσιος τομέας» ο οριοθετούμενος από τις διατάξεις του άρθρου 51 παρ. 1 του Ν. 1892/1990 (ΦΕΚ Α' 101) ή από άλλες ειδικές διατάξεις, όπως εκάστοτε ισχύουν.

Άρθρο 2
Επιτρεπόμενη σύναψη συμβάσεων ή σχέσεων εργασίας ορισμένου χρόνου

      
Η σύναψη «συμβάσεων ή σχέσεων εργασίας ορισμένου χρόνου» επιτρέπεται μόνο εφόσον με αυτές καλύπτονται στην πραγματικότητα πρόσκαιρες ή εποχικές ή απρόβλεπτες ή επείγουσες ανάγκες του εργοδότη, ανεξαρτήτως του τυχόν, με οποιοδήποτε τρόπο, χαρακτηρισμού των συμβάσεων ή σχέσεων αυτών.  Η κάλυψη στην πραγματικότητα παγίων και διαρκών αναγκών του εργοδότη με συμβάσεις ή σχέσεις εργασίας ορισμένου χρόνου κατά την έννοια του άρθρου 1 του παρόντος  επιτρέπεται μόνο εφόσον με αυτές καλύπτονται στην πραγματικότητα πρόσκαιρες ή εποχικές ή απρόβλεπτες ή επείγουσες ανάγκες του εργοδότη, ανεξαρτήτως του τυχόν νομοθετικού χαρακτηρισμού των συμβάσεων ή σχέσεων αυτών, ως συμβάσεων ή σχέσεων για την κάλυψη πρόσκαιρων ή εποχικών ή απρόβλεπτων ή επειγουσών αναγκών του εργοδότη. 
Η κάλυψη στην πραγματικότητα παγίων και διαρκών αναγκών του εργοδότη με συμβάσεις ή σχέσεις εργασίας ορισμένου χρόνου κατά την έννοια του άρθρου 1 του παρόντος νόμου απαγορεύεται. 
      Τα όργανα του δημοσίου και του ευρύτερου δημοσίου τομέα που παραβιάζουν την απαγόρευση του προηγούμενου άρθρου τιμωρούνται με φυλάκιση (άρθρο 5 Ν. 1338/1983, όπως αντικαταστάθηκε με το άρθρο 6 παρ.5 του Ν. 1440/1984). Αν το αδίκημα διαπράχθηκε από αμέλεια, ο υπαίτιος τιμωρείται με φυλάκιση μέχρι ενός έτους. Η ίδια παράβαση στοιχειοθετεί παράλληλα και σοβαρό πειθαρχικό παράπτωμα.
      Οι «συμβάσεις ή σχέσεις εργασίας ορισμένου χρόνου» πρέπει να καταρτίζονται εγγράφως, στο δε σχετικό έγγραφο να αναφέρονται οι λόγοι που στη συγκεκριμένη περίπτωση δικαιολογούν τη σύναψη σύμβασης ή σχέσης εργασίας ορισμένου χρόνου αντί της κατάρτισης σύμβασης ή σχέσης εργασίας αορίστου χρόνου. 
      Η σχετική αιτιολογία οφείλει να είναι ειδική και εμπεριστατωμένη και να ανταποκρίνεται στην πραγματικότητα. Αντίγραφο των σχετικών συμβάσεων πρέπει να δίδεται στον εργαζόμενο και να κατατίθεται στην Επιθεώρηση Εργασίας μέσα σε πέντε (5) ημέρες από την ημερομηνία πραγματικής κατάρτισής τους, ήτοι από την ημερομηνία έναρξης παροχής της εργασίας. Η παράβαση της διάταξης αυτής δημιουργεί τεκμήριο ότι πρόκειται για σύμβαση εξαρτημένης εργασίας αορίστου χρόνου. Η σύναψη σύμβασης εργασίας ορισμένου χρόνου κατά την έννοια του άρθρου 1 παρ. 1 του παρόντος νόμου με σκοπό τη δοκιμασία του εργαζομένου απαγορεύεται.
      Μέσα σε διάστημα δύο (2) μηνών από τη δημοσίευση του παρόντος νόμου και κατά το διάστημα από την 1/1 μέχρι την 1/3 εκάστου έτους κάθε εργοδότης υποχρεούται να υποβάλει στην οικεία Επιθεώρηση Εργασίας συγκεντρωτική κατάσταση αναφορικά με τις υφιστάμενες συμφωνίες μεταξύ αυτού και εργαζόμενων από αυτόν με σύμβαση ή σχέση εργασίας ορισμένου χρόνου, στην οποία θα αναγράφονται η χρονολογία κατάρτισης των συμφωνιών αυτών και το ονοματεπώνυμο του εργαζόμενου καθώς και η αιτιολογία για την κατάρτιση σύμβασης ορισμένου χρόνου. 
      Σε περίπτωση παραλείψεως υποβολής της κατάστασης αυτής θεωρείται ότι όλες οι σχετικές συμφωνίες υποκρύπτουν σύμβαση εξαρτημένης εργασίας αορίστου χρόνου. 
      Η παράβαση της διάταξης αυτής δημιουργεί τεκμήριο ότι πρόκειται για σύμβαση εξαρτημένης εργασίας αορίστου χρόνου. Η σύναψη σύμβασης εργασίας ορισμένου χρόνου κατά την έννοια του άρθρου 1 παρ. 1 του παρόντος νόμου με σκοπό τη δοκιμασία του εργαζομένου απαγορεύεται.

Άρθρο 3
      Συνέπεια της σύναψης μη επιτρεπόμενων συμβάσεων ή σχέσεων εργασίας ορισμένου χρόνου
      
      Οι συμβάσεις ή σχέσεις εργασίας ορισμένου χρόνου κατά την έννοια του άρθρου 1 του παρόντος νόμου συνιστούν συμβάσεις εξαρτημένης εργασίας αορίστου χρόνου, αν στην πραγματικότητα καλύπτουν πάγιες και διαρκείς ανάγκες του εργοδότη. Σε κάθε περίπτωση το βάρος της απόδειξης φέρει ο εργοδότης. 
      
      
Άρθρο 4
      Μέγιστη συνολική διάρκεια διαδοχικών συμβάσεων ή σχέσεων εργασίας ορισμένου χρόνου

	Τεκμαίρεται ότι οι ανάγκες που καλύπτονται με συμβάσεις ή σχέσεις εργασίας ορισμένου χρόνου είναι πάγιες και διαρκείς στις ακόλουθες περιπτώσεις:
      Αν οι συμβάσεις ή σχέσεις εργασίας ορισμένου χρόνου που έχουν συναφθεί μεταξύ εργοδότη και εργαζομένου, κατά την έννοια του άρθρου 1 του παρόντος νόμου, έχουν ανανεωθεί ή παραταθεί τουλάχιστον μία φορά και έχουν συνολική χρονική διάρκεια δέκα οκτώ (18) μηνών τουλάχιστον με ενδιάμεση διακοπή όχι μεγαλύτερη των τεσσάρων (4) μηνών.
      Αν οι συμβάσεις ή σχέσεις εργασίας ορισμένου χρόνου, που έχουν συναφθεί μεταξύ εργοδότη και εργαζομένου, κατά την έννοια του άρθρου 1 του παρόντος νόμου έχουν ανανεωθεί ή παραταθεί τουλάχιστον μία φορά και έχουν συνολική χρονική διάρκεια άνω των είκοσι τεσσάρων (24) μηνών, ανεξαρτήτως διακοπών.
      Αν ο εργαζόμενος έχει συμπληρώσει το 58ο έτος της ηλικίας του.
      Σε όλες τις ανωτέρω περιπτώσεις τεκμαίρεται ότι οι συμβάσεις ή σχέσεις εργασίας ορισμένου χρόνου κατά την έννοια του όρθρου άρθρου 1 του παρόντος νόμου συνιστούν συμβάσεις εξαρτημένης εργασίας αορίστου χρόνου. 

      Οι διατάξεις του άρθρου όρθρου αυτού ισχύουν από την 10η lουλίου10η  Ιουλίου 2001 2002.


Άρθρο 5
Ρυθμίσεις Ειδικότερες ρυθμίσεις για τους εργαζόμενους με συμβάσεις ορισμένου χρόνου στο Δημόσιο και στον ευρύτερο Δημόσιο Τομέα

1.	Προσωπικό με «σύμβαση» ή άλλη «σχέση εργασίας» ιδιωτικού δικαίου ορισμένου χρόνου, που υπηρετεί στο Δημόσιο και στον ευρύτερο « «Δημόσιο Τομέα», θεωρούμενο ως «εργοδότη»,», θεωρούμενο ως «εργοδότη», και συμπληρώνει τις προϋποθέσεις του προηγούμενου όρθρου 4 κατά τη δημοσίευση του νόμου αυτού, κατατάσσεται με απόφαση του αρμοδίου για την πρόσληψη οργάνου σε οργανικές θέσεις με σύμβαση εργασίας ιδιωτικού δικαίου αορίστου χρόνου.
2.	Το προσωπικό που έχει συνάψει σύμβαση έργου ή άλλη σχέση εργασίας ορισμένου χρόνου που υποκρύπτει σχέση εξαρτημένης εργασίας έργου ή η σχέση εργασίας ορισμένου χρόνου που υποκρύπτει σχέση εξαρτημένης εργασίας κατατάσσεται σε οργανικές θέσεις με σύμβαση εργασίας ιδιωτικού δικαίου αορίστου χρόνου, αν συμπληρώνει τις προϋποθέσεις τις προϋποθέσεις του άρθρου 4, εφόσον αποφανθεί το αρμόδιο υπηρεσιακό συμβούλιο σχετικά με το αν η σχέση του υποκρύπτει σχέση εξαρτημένης εργασίας.  Το αρμόδιο υπηρεσιακό συμβούλιο οφείλει να αποφανθεί εντός πέντε (5) μηνών από τη δημοσίευση του παρόντος νόμου.  Όπου δεν υπάρχει υπηρεσιακό συμβούλιο ή όργανο που εξομοιώνεται με αυτό, αρμόδιο όργανο να κρίνει είναι το Διοικητικό Συμβούλιο ή το διοικούν όργανο του οικείου νομικού προσώπου ή το όργανο που εξομοιώνεται με αυτό κατά την κείμενη νομοθεσία.
., εφόσον αποφανθεί το αρμόδιο υπηρεσιακό συμβούλιο σχετικό με το αν η σχέση του υποκρύπτει σχέση εξαρτημένης εργασίας. Τ ο αρμόδιο υπηρεσιακό συμβούλιο οφείλει να αποφανθεί εντός πέντε (5) μηνών από τη δημοσίευση του παρόντος νόμου. Όπου δεν υπάρχει υπηρεσιακό συμβούλιο ή όργανο που εξομοιώνεται με αυτό, αρμόδιο όργανο να κρίνει είναι το Διοικητικό Συμβούλιο ή το διοικούν όργανο του οικείου νομικού προσώπου ή το όργανο που εξομοιώνεται με αυτό κατά την κείμενη διαδικασία.
3.	Προσωπικό που έχει συνδεθεί με «σύμβαση ή σχέση σχέση εργασίας ιδιωτικού δικαίου ιδιωτικού δικαίου ορισμένου χρόνου» ή με σύμβαση έργου, ή με σύμβαση έργου, του οποίου η σχέση ή η σύμβαση με το «Δημόσιο» ως «εργοδότη» με το «Δημόσιο» ως «εργοδότη» έχει λήξει κατά το χρονικό διάστημα από 10ης Ιουλίου 2002 2001 ως τη δημοσίευση του παρόντος νόμου στην Εφημερίδα της Κυβερνήσεώς και το οποίο συγκέντρωνε τις προϋποθέσεις του προηγούμενου άρθρου κατά το χρόνο λήξης της σύμβασής του, υπάγεται στις διατάξεις του παρόντος άρθρου, εφόσον εξυπηρετούσε πάγιες και διαρκείς ανάγκες της υπηρεσίας, κατά την κρίση του οικείου υπηρεσιακού συμβουλίου ή του οργάνου που είναι αρμόδιο, όπως στην παρ. 2, αποφαινόμενου μέσα σε πέντε (5) μήνες από τη δημοσίευση του παρόντος νόμου.  Για το προσωπικό αυτής της παραγράφου που είχε συνάψει σύμβαση έργου ή άλλη σχέση εργασίας ορισμένου χρόνου, που υποκρύπτει σχέση εξαρτημένης εργασίας, το αρμόδιο όργανο πρέπει περαιτέρω να εξετάσει αν υποκρυπτόταν σχέση εξαρτημένης εργασίας. σύμφωνα με τους ορισμούς του παρόντος νόμου., κατά την κρίση του οικείου υπηρεσιακού συμβουλίου ή του οργάνου που είναι αρμόδιο, όπως στην παρ.2, αποφαινόμενου μέσα σε πέντε (5) μήνες από τη δημοσίευση του παρόντος νόμου. 

4.	Οι διατάξεις του παρόντος άρθρου εφαρμόζονται και στο προσωπικό των Δήμων και Κοινοτήτων και των δημοτικών και κοινοτικών επιχειρήσεων. Οι Δήμοι με τις δημοτικές τους επιχειρήσεις και οι Κοινότητες με τις κοινοτικές τους επιχειρήσεις θεωρούνται ενιαίος εργοδότης. Η κατάταξη του προσωπικού αυτού σε θέσεις εργασίας ιδιωτικού δικαίου αορίστου χρόνου γίνεται σε κάθε περίπτωση στον οικείο Δήμο ή Κοινότητα.
5.	Οι διατάξεις του παρόντος εφαρμόζονται και στο προσωπικό, που προσελήφθη και απασχολήθηκε με σχέσης κατάρτισης στο Δημόσιο Τομέα είτε μέσω του ΟΑΕΔ είτε μέσω της εταιρίας «Επαγγελματική Κατάρτιση Α.Ε.». υπό την ρητή επιφύλαξη ότι παρείχε εν τοις πράγμασι εργασία που είχε τα χαρακτηριστικά σχέσης εξαρτημένης εργασίας και δεν αποτελούσε επ’ ουδενί σύμβαση ή σχέση μαθητείας. Η κατάταξη του προσωπικού αυτού σε θέσεις εργασίας ιδιωτικού δικαίου αορίστου χρόνου γίνεται σε κάθε περίπτωση στον οικείο φορέα, όπου το προσωπικό αυτό παρείχε τις υπηρεσίες τουτην εργασία.


65.	Για την ορθή εφαρμογή του παρόντος όρθρου, το ΑΣΕΠ ασκεί έλεγχο είτε αυτεπαγγέλτως είτε ύστερα από ερώτημα του Υπουργού Εσωτερικών, Δημόσιας Διοίκησης και Αποκέντρωσης ή του οικείου Υπουργού, μέσα σε αποκλειστική προθεσμία έξι (6) μηνών από την κατάταξη.  Δικαίωμα προσφυγής στο ΑΣΕΠ έχουν και οι εργαζόμενοι των οποίων οι αιτήσεις απερρίφθησαν.  Το δικαίωμα αυτό ασκείται από τον εργαζόμενο μέσα σε αποκλειστική προθεσμία τριών (3) μηνών και το ΑΣΕΠ αποφαίνεται σχετικά μέσα σε αποκλειστική προθεσμία έξι (6) μηνών..

Άρθρο 6
Όροι, προϋποθέσεις και τρόπος κατάταξης

1. 	Οι εργαζόμενοι στο Δδημόσιο, τους φορείς του ευρύτερου Δδημόσιου Ττομέα και στις Δημoτικές και Κοινοτικές Επιχειρήσεις, που υπάγονται στο πεδίο εφαρμογής του παρόντος νόμου αυτού μπορούν να ζητήσουν μέσα σε αποκλειστική προθεσμία τριών μηνών αυτού μπορούν υποβάλλουν εντός να ζητήσουν μέσα σε αποκλειστικής προθεσμίας τριών μηνών από τη δημοσίευση του παρόντος νόμου νόμου αίτηση για την , την μετατροπή των συμβάσεων ή σχέσεων  τους σε συμβάσεις εργασίας αορίστου χρόνου ή την σύναψη σύμβασης εργασίας αορίστου χρόνου, εάν δεν υπάρχει ενεργή σύμβαση κατά την έναρξη της ισχύος του νόμου αυτού, καθώς και την κατάταξή τους σε οργανικές θέσεις με σύμβαση εργασίας ιδιωτικού δικαίου αορίστου χρόνου, σύμφωνα με τι διατάξεις του προηγούμενου άρθρου 5.
2. 	Οι αιτήσεις της προηγούμενης παραγράφου υποβάλλονται στον οικείο φορέα και σε αυτή αναφέρονται τα στοιχεία από τα οποία προκύπτει η συνδρομή των προϋποθέσεων του παρόντος νόμου σε συνδυασμό με τα τεκμήρια που αυτός εισάγει. Σε περίπτωση απασχόλησης του εργαζόμενου σε περισσότερους από έναν φορέα η αίτηση υποβάλλεται στο φορέα στον οποίο εργάσθηκε την τελευταία φοαρά ο εργαζόμενος. Για τους εργαζόμενους σε οργανισμούς τοπικής αυτοδιοίκησης, οι αιτήσεις κρίνονται από ειδικό πενταμελές υπηρεσιακό συμβούλιο που συγκροτείται σε κάθε περιφέρεια με απόφαση του οικείου Γενικού Γραμματέα.  Στο ειδικό αυτό υπηρεσιακό συμβούλιο προεδρεύει πάρεδρος του Νομικού Συμβουλίου του Κράτους και μετέχουν ως μέλη δύο μόνιμοι, δημόσιοι ή δημοτικοί ή νομαρχιακοί υπάλληλοι που ορίζονται από τον Γενικό Γραμματέα της Περιφέρειας και δύο μόνιμοι δημόσιοι, δημοτικοί ή νομαρχιακοί υπάλληλοι που υποδεικνύονται από την ΑΔΕΔΥ.  Με την ίδια απόφαση ορίζονται για τον Πρόεδρο και τα μέλη αντίστοιχοι αναπληρωτές με τις ίδιες ιδιότητες.
Για τους εργαζόμενους σε οργανισμούς τοπικής αυτοδιοίκησης, οι αιτήσεις κρίνονται από ειδικό πενταμελές υπηρεσιακό συμβούλιο που συγκροτείται σε κάθε περιφέρεια με απόφαση του οικείοι Γενικού Γραμματέα. Στο ειδικό αυτό υπηρεσιακό συμβούλιο προεδρεύει πάρεδρος του Νομικού Συμβουλίου του Κράτους και μετέχουν ως μέλη δύο μόνιμοι, δημόσιοι ή δημοτικοί και νομαρχιακοί υπάλληλοι που ορίζονται από τον Γενικό Γραμματέα της Περιφέρειας και δύο μόνιμοι δημόσιοι, δημοτικοί ή νομαρχιακοί υπάλληλοι που υποδεικνύονται από την ΑΔΕΔΥ. Με την ίδια απόφαση ορίζονται για τον Πρόεδρο και τα μέλη αντίστοιχοι αναπληρωτές με τις ίδιες ιδιότητες.
3.	 Για όλες τις περιπτώσεις κατάταξης, πέραν της υποβολής αιτήσεως απαιτείται η συνδρομή των προβλεπόμενων από την κείμενη νομοθεσία γενικών προσόντων διορισμού. Αντίθετα οι διατάξεις του Π.Δ. 50/2001 δεν τυγχάνουν εφαρμογής.
	4. 	Η κατάταξη γίνεται με απόφαση του αρμοδίου για την πρόσληψη οργάνου ενώ ΟοΟι κατατασσόμενοι εντάσσονται  σε υφιστάμενες κενές οργανικές θέσεις αντίστοιχης ίδιας αντίστοιχης ή παρεμφερούς 	ειδικότητας και αν δεν υπάρχουν τέτοιες, σε προσωρινές θέσεις αντίστοιχης ειδικότητας, που συνιστώνται με την απόφαση κατάταξης.
5. 	Η κατάταξη γίνεται σε ειδικότητα αντίστοιχη με την ειδικότητα και τους όρους, με τους οποίους κάθε υπάλληλος είχε προσληφθεί ή με τα καθήκοντα που ασκεί, ανάλογα με τα τυπικά του προσόντα. Όσοι έχουν πτυχίo ή δίπλωμα τριτοβάθμιας εκπαίδευσης κατατάσσονται σε θέσεις ειδικότητας αντίστοιχης με τα προσόντα αυτά, ανεξάρτητα από την ειδικότητα με την οποία είχαν προσληφθεί. Αν δεν υπάρχει αντίστοιχη ειδικότητα και θέση, συνιστάται με την απόφαση κατάταξης και εφαρμόζεται περαιτέρω η παράγραφος 5 7 του παρόντος άρθρου.
6. 	Οι κατατασσόμενοι λαμβάνουν τις αποδοχές της νέας θέσης τους από την ημερομηνία που δημοσιεύεται στην Εφημερίδα της Κυβερνήσεως η πράξη κατάταξής τους. Αν οι αποδοχές αυτές είναι ακατώτερες από εκείνες που τους καταβάλλονταν, οι υπάλληλοι διατηρούν τις αποδοχές που ελάμβαναν κατά την κατάταξή τους, ώσπου να εξισωθούν με αυτές της θέσης τους.
7.	Υπάλληλοι που κατατάσσονται σύμφωνα με το άρθρο αυτό με βάση το πτυχίο ή δίπλωμα τριτοβάθμιας εκπαίδευσης, εφόσον δεν προβλέπεται από τον οργανισμό της υπηρεσίας τους αντίστοιχη ή παρεμφερής ειδικότητα, μετατάσσονται υποχρεωτικώς, μέσα σε έξι (6) μήνες από την κατάταξή τους, σε κενές οργανικές θέσεις υπηρεσιών του Δημοσίου ή Ν.Π.Δ.Δ. αντίστοιχης ειδικότητας, με την ίδια σχέση εργασίας.  Αν δεν υπάρχει κενή θέση, μεταφέρεται η θέση που κατέχουν.  Η μετάταξη ενεργείται με κοινή απόφαση των οικείων υπουργών, ύστερα από σύμφωνη γνώμη των αρμόδιων υπηρεσιακών συμβουλίων.  Οι υπαγόμενοι στην παράγραφο αυτή ασκούν ως τη μετάταξή τους τα καθήκοντα που ασκούσαν κατά τη δημοσίευση του παρόντος νόμου.Αν οι αποδοχές αυτές είναι κατώτερες από εκείνες που τους καταβάλλονταν, οι υπάλληλοι διατηρούν τις αποδοχές που ελάμβαναν κατά την κατάταξή τους, ώσπου να εξισωθούν με αυτές της θέσης τους.
7. Υπάλληλοι που κατατάσσονται σύμφωνα με το άρθρο αυτό με βάση το πτυχίο ή δίπλωμα τριτοβάθμιας εκπαίδευσης, εφόσον δεν προβλέπεται από τον οργανισμό της υπηρεσίας τους αντίστοιχη ή παρεμφερής ειδικότητα, μετατάσσονται υποχρεωτικώς, μέσα σε έξι (6) μήνες από την κατάταξή τους, σε κενές οργανικές θέσεις υπηρεσιών του Δημοσίου ή Ν.Π.Δ.Δ. αντίστοιχης ειδικότητας, με την ίδια σχέση εργασίας. Αν δεν υπάρχει κενή θέση, μεταφέρεται η θέση που κατέχουν. Η μετάταξη ενεργείται με κοινή απόφαση των οικείων υπουργών ύστερα από σύμφωνη γνώμη των αρμόδιων υπηρεσιακών συμβουλίων. Οι υπαγόμενοι στην παράγραφο αυτή ασκούν ως τη μετάταξή τους τα καθήκοντα που ασκούσαν κατά την δημοσίευση του παρόντος νόμου.

Άρθρο 7
Αυτοδίκαιη παράταση των επιλέξιμων συμβάσεων
      
      Σχέσεις ή συμβάσεις εργασίας προσωπικού υπαγόμενου στις παρ. 1,2 και 5 4 του άρθρου 5 παρατείνονται αυτοδικαίως για οκτώ (8) μήνες  από την δημοσίευση του παρόντος νόμου έκδοση του παρόντος και μέχρι την έκδοση της απόφασης κατάταξης, για οκτώ (8) μήνες από τη δημοσίευση του παρόντος νόμου, εφόσον συντρέχουν οι χρονικές προϋποθέσεις του άρθρου 4.
Οι διατάξεις του άρθρου 5 του παρόντος νόμου εφαρμόζονται και στους εργαζόμενους των οποίων οι συμβάσεις δεν θα θεωρηθούν συμβάσεις εργασίας ιδιωτικού δικαίου αορίστου χρόνου σύμφωνα με το άρθρο 8ΒΑ Π.Δ. 81/2003 (ΦΕΚ Α΄ Ί777), όπως προστέθηκε με το άρθρο 4 του Π.Δ. 180/12004 (ΦΕΚ Α΄Α 160) και το άρθρο 11 του Π.Δ. 164/2004 (ΦΕΚ Α΄Α 134).
      Η προθεσμία για την υποβολή της αίτησης στις περιπτώσεις αυτές λήγει μέσα σε ανατρεπτική προθεσμία 23 μηνών από την ολοκλήρωση της διαδικασίας του άρθρου 11 του Π.Δ. 164/2004 (ΦΕΚ Α΄ Α' 134).
      


Άρθρο 8
Εξαιρέσεις

1. Οι διατάξεις του παρόντος νόμου δεν  εφαρμόζονται: 
α) στις συμβάσεις ή σχέσεις μαθητείας.
β) στις συμβάσεις προσωρινής απασχόλησης που συνάπτονται νόμιμα και σύμφωνα με τους όρους και τη διαδικασία των άρθρων 20,21,22,23,24,25,26 του Ν. 2956/2001 (ΦΕΚ Α΄ Α 258)


Άρθρο 9

1. Ευνοϊκότερες για τους εργαζόμενους διατάξεις εν γένει καθώς και για τους εργαζόμενους με αναπηρίες, καθώς και διατάξεις που αφορούν στην ίση μεταχείριση και τις ίσες ευκαιρίες ανδρών και γυναικών, δεν θίγονται με τον παρόντα νόμο και εξακολουθούν να ισχύουν.
2. Τα άρθρα 3 έως 7 του Π.δΔ. 16412004 164/2004 «ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (Φ.Ε.Κ. Α' 134) αντικαθίστανται από τότε που ίσχυσαν από τις ρυθμίσεις του παρόντος νόμου.
3. Τα άρθρα 2 παρ. 2 περίπτ. α και β, 3 περίπτ. α και 5 του π.δΠ.Δ.81/ 12003 «ρυθμίσεις για τους εργαζόμενους με συμβάσεις ορισμένου χρόνου» (Α' 77) όπως αυτό τροποποιήθηκε με το πΠ.δΔ. 180/2004 «τροποποίηση του πΠ.δΔ. 81/2003 «ρυθμίσεις για τους εργαζόμενους με συμβάσεις ορκισμένου χρόνου» (ΑΙ Α΄ 160) αντικαθίστανται από τότε που ίσχυσαν από τις ρυθμίσεις του παρόντος νόμου.
4. Κάθε διάταξη νόμου ή κανονιστικής πράξης της διοίκησης αντίθετη προς τις διατάξεις του παρόντος νόμου καταργείται


Άρθρο 10
Χρόνος έναρξης ισχύος

	Η ισχύς του παρόντος νόμου, αν δεν ορίζεται διαφορετικά στις επιμέρους διατάξεις του, αρχίζει από τη δημοσίευσή του στην Εφημερίδα της Κυβερνήσεως.

Αθήνα, 22–10–2004

Οι προτείνοντες Βουλευτές

ΑΚΡΙΒΑΚΗΣ ΑΛΕΞΑΝΔΡΟΣ
ΑΡΑΠΟΓΛΟΥ ΧΡΥΣΑ
ΒΑΡΒΑΡΙΓΟΣ ΔΗΜΗΤΡΗΣ
ΒΛΑΤΗΣ ΙΩΑΝΝΗΣ
ΚΑΪΣΕΡΛΗΣ ΚΩΝΣΤΑΝΤΙΝΟΣ
ΚΑΣΤΑΝΙΔΗΣ  ΧΑΡΑΛΑΜΠΟΣ
ΚΑΤΣΕΛΗ ΕΛΕΩΝΟΡΑ
ΚΑΤΣΙΛΙΕΡΗΣ  ΠΕΤΡΟΣ
ΚΟΣΜΙΔΗΣ ΣΩΚΡΑΤΗΣ
ΚΟΥΤΣΟΥΚΟΣ  ΙΩΑΝΝΗΣ
ΛΟΒΕΡΔΟΣ ΑΝΔΡΕΑΣ
ΜΑΝΩΛΑΚΗΣ ΑΓΓΕΛΟΣ
ΜΠΕΝΟΣ ΣΤΑΥΡΟΣ
ΜΠΟΛΑΡΗΣ ΜΑΡΚΟΣ
ΝΑΣΙΩΚΑΣ ΕΚΤΟΡΑΣ
ΝΤΟΛΙΟΣ  ΓΕΩΡΓΙΟΣ
ΟΘΩΝΑΣ  ΕΜΜΑΝΟΥΗΛ
ΠΑΝΤΟΥΛΑΣ  ΜΙΧΑΛΗΣ
ΠΑΠΑΓΕΩΡΓΙΟΥ ΓΕΩΡΓΙΟΣ
ΠΑΠΑΔΗΜΑΣ ΛΑΜΠΡΟΣ
ΠΑΠΑΔΟΠΟΥΛΟΣ ΑΛΕΞΑΝΔΡΟΣ
ΠΑΠΑΗΛΙΑΣ ΗΛΙΑΣ
ΠΑΠΑΪΩΑΝΝΟΥ ΜΙΛΤΙΑΔΗΣ
ΠΑΡΑΣΚΕΥΑΣ ΙΩΑΝΝΗΣ
ΠΕΡΛΕΠΕ-ΣΗΦΟΥΝΑΚΗ ΑΙΚΑΤΕΡΙΝΗ
ΠΕΤΣΑΛΝΙΚΟΣ ΦΙΛΙΠΠΟΣ
ΡΟΒΛΙΑΣ ΚΩΝΣΤΑΝΤΙΝΟΣ
ΣΑΛΑΓΙΑΝΝΗΣ ΝΙΚΟΛΑΟΣ
ΣΚΑΝΔΑΛΙΔΗΣ ΚΩΝΣΤΑΝΤΙΝΟΣ
ΣΚΟΥΛΑΚΗΣ  ΕΜΜΑΝΟΥΗΛ
ΣΧΟΙΝΑΡΑΚΗ-ΗΛΙΑΚΗ ΕΥΑΓΓΕΛΙΑ
ΤΣΟΥΡΗ  ΕΛΠΙΔΑ
ΧΡΙΣΤΟΦΙΛΟΠΟΥΛΟΥ ΠΑΡΑΣΚΕΥΗ
ΓΡΗΓΟΡΑΚΟΣ  ΛΕΩΝΙΔΑΣ
ΔΗΜΑΡΑΣ ΙΩΑΝΝΗΣ
ΚΟΥΣΕΛΑΣ  ΔΗΜΗΤΡΗΣ
ΜΟΥΣΙΩΝΗΣ  ΑΡΙΣΤΕΙΔΗΣ
ΝΙΩΤΗΣ  ΓΡΗΓΟΡΗΣ
ΠΑΣΧΑΛΙΔΗΣ ΓΕΩΡΓΙΟΣ
ΠΡΩΤΟΠΑΠΑΣ ΧΡΗΣΤΟΣ
ΤΖΟΥΜΑΚΑΣ  ΣΤΕΦΑΝΟΣ
ΤΣΟΥΡΑΣ ΑΘΑΝΑΣΙΟΣ
ΦΡΑΓΚΙΑΔΟΥΛΑΚΗΣ  ΕΜΜΑΝΟΥΗΛ
ΧΑΪΔΟΣ ΧΡΗΣΤΟΣ
ΧΩΡΕΜΗΣ  ΑΝΑΣΤΑΣΙΟΣ
      κατέθεσαν πρόταση νόμου: «Ρυθμίσεις για τους εργαζομένους ορισμένου χρόνου και μέτρα για την αποτροπή καταστρατήγησης των εργασιακών τους δικαιωμάτων τον ιδιωτικό και δημόσιο τομέα.» Η πρόταση νόμου παραπέμπεται στην αρμόδια Διαρκή Επιτροπή.
      Επίσης, οι Βουλευτές κύριοι Ανδρέας Φούρας και Πέτρος Μαντούβαλος ζητούν άδεια ολιγοήμερης απουσίας στο εξωτερικό.
      Η Βουλή εγκρίνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τις ζητηθείσες άδειες. 
      Το λόγο έχει η Κοινοβουλευτικός Εκπρόσωπος του Συνασπισμού, η κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Καταρχήν σήμερα εξακολουθεί να ισχύει μία χαώδης κατάσταση που έχει να κάνει με τις λαϊκές αγορές, γιατί πολλά θέματα δεν έχουν διορθωθεί, παρ΄ όλο που οι κυβερνήσεις του ΠΑΣΟΚ έλεγαν ότι διόρθωναν το θεσμικό πλαίσιο. Έγινε πράγματι διόρθωση σε δύο θέματα, αυτά που αφορούν τα δύο προεδρικά διατάγματα τα οποία έχουν καθυστερήσει να εκδοθούν. Το πρώτο αφορά το υπαίθριο εμπόριο, στάσιμο και πλανόδιο, και το άλλο αφορά το θέμα που κατεξοχήν συζητούμε σήμερα, δηλαδή, την ενοποίηση των διαδικασιών και του τρόπου χορήγησης των αδειών από όλες τις νομαρχίες της χώρας σε σχέση με αυτά τα οποία συμβαίνουν στο κέντρο.
      Εμείς νομίζουμε ότι έχει ευθύνες η Νέα Δημοκρατία, γιατί δεν έχει επισπεύσει την έκδοση αυτών των προεδρικών διαταγμάτων. Αν υπήρχαν κάποια κενά και παραλείψεις, δεν είναι δικαιολογία το ότι στείλαμε προς έγκριση το προεδρικό διάταγμα και ήρθε πίσω γιατί υπήρχαν παραλείψεις κλπ. Όταν κανείς διαπιστώνει την ανάγκη εφαρμογής πρόσθετων διατάξεων βελτίωσης αυτής της χαώδους κατάστασης, νομίζω ότι πρέπει να είναι έτοιμος να συντάσσει τα προεδρικά διατάγματα με αυτόν τον τρόπο που να μπορεί να επιτευχθεί και η ταχεία αποδοχή τους. Υπάρχουν ευθύνες σ’ αυτό το θέμα ως προς την ενοποίηση που είναι ανάγκη να γίνει στον τρόπο έκδοσης αδειών.
      Επί τη ευκαιρία αυτής της σημαντικής ρύθμισης, η οποία πρέπει επιτέλους να ολοκληρωθεί, εμείς θέλουμε να επισημάνουμε κάποια άλλα σοβαρά θέματα τα οποία δεν υπάρχουν στην επερώτηση, αν και οι συνάδελφοι της Αξιωματικής Αντιπολίτευσης τα τόνισαν στις τοποθετήσεις τους. Υπάρχει ένα σοβαρό κενό στην εφαρμογή του νόμου ως προς το ότι δεν έχουν λειτουργήσει σήμερα τα κλιμάκια του νόμου που προβλέπονται στο άρθρο 7 και δεν έχουν δημιουργηθεί τα αντίστοιχα μητρώα μελών των κλιμακίων που καταρτίζονται κάθε δύο χρόνια. 
      Κύριοι συνάδελφοι, είναι άμεση ανάγκη να προχωρήσει η σύνταξη του μητρώου των χονδρεμπόρων. Υπάρχουν κάποιοι λόγοι που δεν προχωρά αυτό το πράγμα; Δεν θέλουμε, τελικά, να εξυγιάνουμε αυτήν την κατάσταση; Δεν θέλουμε να δούμε τι γίνεται; Είμαστε ευχαριστημένοι από τη λειτουργία και τις τιμές των λαϊκών αγορών; Αναδεικνύονται, κατά κύριο λόγο, οι παραγωγοί και τα προϊόντα τους; Υπάρχει μείωση των τιμών ή, τελικά, υπάρχει ακρίβεια και στις λαϊκές αγορές, ενώ άλλος ήταν ο στόχος της δημιουργίας και της λειτουργίας τους; 
      Εμείς επιμένουμε ότι μπορούν και πρέπει να λειτουργούν, αλλά όχι υπό το βάρος των χονδρεμπόρων ή της επιβάρυνσης των τιμών που δημιουργεί αυτή η ενδιάμεση σχέση.
      Από την άλλη πλευρά, όλοι αυτοί οι πλημμελείς έλεγχοι που υπάρχουν, δεν μας δίνουν, τελικά, τη δυνατότητα να εξακριβώσουμε την προέλευση των αγροτικών προϊόντων που πωλούνται στη λαϊκή. Αυτόν τον τελευταίο καιρό -και το ξέρετε πάρα πολύ καλά, είναι ένα τεράστιο πρόβλημα -έχουν πληθύνει τα φαινόμενα της εισαγωγής προϊόντων από τρίτες χώρες και τα οποία μάλιστα προωθούνται στην αγορά ως ελληνικά. Δεν φτάνει που δεν μπορούμε να διαθέσουμε -και υπάρχει μεγάλο πρόβλημα σ΄ αυτό- τα ελληνικά προϊόντα στις άλλες αγορές -υπάρχει μια τεράστια υποχώρηση σ΄ αυτό το θέμα- από την άλλη πλευρά τα προϊόντα τα οποία εισάγονται εμφανίζονται, και μάλιστα στις λαϊκές αγορές, ως ελληνικά προϊόντα. Είναι ευνόητες βέβαια όλες αυτές οι συνέπειες από αυτήν την κατάσταση. Τα ελληνικά προϊόντα παραμένουν αδιάθετα και αποθηκεύονται για καλύτερες τιμές. Τα εισαγόμενα είναι συνήθως κατώτερης ποιότητας. Οι καταναλωτές, τελικά, πληρώνουν όσο και για τα ελληνικά προϊόντα και βέβαια το κέρδος για τους εμπόρους είναι μεγαλύτερο.
      Δηλαδή τι κάνετε; Καθυστερείτε και λίγο-πολύ αφήνετε αυτήν την κατάσταση; Το εμπόριο έτσι όπως έχει εξελιχθεί αυτήν τη στιγμή και με τα μεγάλα σούπερ-μάρκετ και γενικά με τους κανόνες της παγκοσμιοποιημένης αγοράς ευνοείται πάρα πολύ στα κέρδη του και έχει ευνοηθεί ιδιαίτερα όταν εισάγει προϊόντα και έχει αυτό το κέρδος και όχι όταν προωθεί τα ελληνικά προϊόντα. Αυτό είναι γεγονός και έχει καταγραφεί. Είναι δε μία από τις οδυνηρές συνέπειες της νεοφιλελεύθερης παγκοσμιοποίησης για κράτη και χώρες όπως και η δική μας, μικρές, με μεγάλη όμως αγροτική παραγωγή. Και δεν ξέρω για πόσο ακόμη αυτές οι συνέπειες θα αυξάνονται και θα μεγαλώνουν και πού θα πάει η κατάσταση. Αλλά, τουλάχιστον, όπου μπορούμε να περιορίσουμε, έστω με ορισμένους ελέγχους και διατάξεις όλη αυτήν την κατάσταση, θα πρέπει να το κάνουμε.
      Είναι ιδιαίτερα σοβαρό επίσης το θέμα για τα κενά στη λειτουργία, στην οργάνωση και στην αποτελεσματικότητα του οργανισμού αγορών Αθήνας-Πειραιά και συγκεκριμένα εμφανίζονται –βέβαια υπάρχουν και στοιχεία γι΄ αυτό- ελλείμματα και ελλείψεις προσωπικού και κυρίως ανεπαρκής έλεγχος, που περιέρχονται στην έκθεση της νέας διοίκησης. Ο οργανισμός είναι αυτοχρηματοδοτούμενος και το 2002 και το 2003 παρουσίασε έλλειμμα, με πρόβλεψη το ίδιο να συμβεί και τη φετινή χρονιά.
      Εμφανίστηκαν εξακόσιες εβδομήντα επτά περιπτώσεις ανεκτέλεστων ποινών για παραβάσεις πωλητών λαϊκών αγορών, καθώς και πλήθος αναφορών υπαλλήλων για παραβάσεις εντός του χώρου των λαϊκών αγορών.
      Υπάρχει, λοιπόν, απουσία σημαντικού αριθμού ελεγκτών, κενές διοικητικές θέσεις, έλλειψη προσωπικού και βέβαια εμείς λέμε πολιτικής βούλησης, προκειμένου να αφήσουμε να διαιωνίζεται το χάος των αγορών. Και σ΄ αυτό έχει ευθύνες και η προηγούμενη κυβέρνηση και η καινούργια, που συνεχίζει την ίδια κατάσταση. Το ενδιαφέρον, λοιπόν, της Κυβέρνησης θα πρέπει να είναι και να προωθήσει την έκδοση των προεδρικών διαταγμάτων, αλλά κυρίως να μπει στην ουσία του θέματος των ελεγκτικών μηχανισμών. Σε αυτό το πράγμα θα μας βοηθήσει και κάτι άλλο. Εμείς λέμε και όλοι οι συνάδελφοι και όλες οι παρατάξεις το λένε ότι ο θεσμός των λαϊκών αγορών, που καθιερώθηκε ιδίως για κοινωνικούς λόγους, είχε σαν στόχο να δώσει φτηνά και καλά προϊόντα στους καταναλωτές και κυρίως να έδινε την ευκαιρία στους παραγωγούς τα προϊόντα τους απευθείας να μεταφέρονται στους καταναλωτές, χωρίς τη διαμεσολάβηση των χονδρεμπόρων. Αυτό όχι μόνο δεν έχει επιτευχθεί, αλλά συνεχώς αντιμετωπίζουμε κρίση στην αγορά λόγω ακρίβειας των προϊόντων, ψαλίδα στην τιμή πώλησης και σ΄ αυτό το οποίο εισπράττει ο παραγωγός και βέβαια αδιάθετα ελληνικά προϊόντα.
      Τι χρειάζεται, λοιπόν, πέρα απ’ όλα τα άλλα που πρέπει να κάνουμε; Χρειάζεται ενίσχυση και αναβάθμιση στο συνεταιριστικό κίνημα, οι συνεταιρισμοί των πολιτών, αλλά κυρίως οι συνεταιρισμοί των παραγωγών, ούτως ώστε, πράγματι σιγά σιγά να ξεκινήσει μέσα από την ενίσχυση αυτή, να μπορέσουμε να έχουμε και τη καλύτερή τους οργάνωση, να έχουμε μια προσπάθεια για μείωση των τιμών, να έχουμε μείωση του χονδρεμπορικού κέρδους και να έχουμε μια κατά το δυνατόν καλύτερη, ποσοτικά και ποιοτικά και οικονομικά διάθεση απευθείας των ελληνικών προϊόντων και στις λαϊκές αγορές. 
    Θα πρέπει, λοιπόν, να δούμε αυτό το θέμα. Η Πανελλήνια Ομοσπονδία των παραγωγών των λαϊκών αγορών κάνει κάποιες προτάσεις, θα μπορούσαμε να τις συζητήσουμε. Κυρίως κάνει κάποιες προτάσεις για μια καλύτερη περιφερειακή οργάνωση των αγορών αυτών και διάφορες άλλες προτάσεις. Εκείνο όμως το οποίο πρέπει να δούμε είναι η ανάγκη να υπάρξει ένα υγιές ενισχυμένο και αναβαθμισμένο συνεταιριστικό κίνημα. 
    Όσον αφορά το πολύ κρίσιμο και σοβαρό θέμα το οποίο δημιουργήθηκε από χθες με την απόφαση των ΗΠΑ για ονομασία της FYROM ως Δημοκρατία της Μακεδονίας, εμείς θεωρούμε ότι είναι μια ωμή παρέμβαση των ΗΠΑ και μάλιστα σε μια περίοδο αμέσως μετά τις εκλογές, μια ημέρα και αυτό δημιουργεί τεράστιες ανησυχίες και μάλιστα σε μια περίοδο που τα δύο μέρη Ελλάδα και FYROM έχουν συμφωνήσει σε διαπραγματεύσεις υπό την αιγίδα του ΟΗΕ. 
    Είναι γεγονός ότι υπάρχει ένα σχέδιο προδιαγεγραμμένο, ένα μακρύ σχέδιο από χρόνια, της ηγεμονίας των ΗΠΑ στα Βαλκάνια. Τώρα, γιατί οι Κυβερνήσεις ΠΑΣΟΚ και Νέας Δημοκρατίας δεν αντιλαμβάνονται όλα αυτά, δεν έχουν τη διορατικότητα και μένουν μόνο σε δικομματικές αντιπαραθέσεις, είναι ένα τεράστιο πρόβλημα.
    Και δεν έχουν κάνει καμια πρόοδο σε μια λογική αμοιβαίου συμβιβασμού, σε μια λογική ευόδωσης αυτών  των διαπραγματεύσεων, μέσα στα πλαίσια του ΟΗΕ σε μια αξιοποίηση και των όποιων πλεονεκτημάτων δίδει η ένταξη πολλών χωρών των Βαλκανίων στον ευρωπαϊκό χώρο. Δεν έχουν αξιοποιήσει καθόλου αυτήν εδώ τη λογική και παραμένουν μόνο σε επίπεδο, όπως είπα, διπλωματικών αντιπαραθέσεων ενώ έχουν κάνει σοβαρότατα λάθη σ΄ αυτή την κατεύθυνση.
    Κύριοι συνάδελφοι, νομίζω, εκείνο που θα πρέπει να αντιληφθούμε απ’ όλη αυτή την κατάσταση είναι ότι στα Βαλκάνια πρέπει να επικρατήσει ειρήνη, ασφάλεια, συνεργασία και φιλία μεταξύ των λαών και της χώρας μας. Αυτό υπονομεύεται συστηματικά από τις ΗΠΑ. Αυτό, όμως, για μας σημαίνει ένα αμοιβαίο σεβασμό με τους υπόλοιπους λαούς των Βαλκανίων και ενίσχυση των σχέσεων συνεργασίας. 
    ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, τη συνεδριασή μας παρακολουθούν από τα άνω δυτικά θεωρία της Βουλής αφού ξεναγήθηκαν σε χώρους του κτηρίου της Βουλής, τριάντα πέντε μαθητές και μαθήτριες και δύο συνοδοί από το 20ο Δημοτικό Σχολείο Ιλίου. 
    Η Βουλή τους καλωσορίζει. 
    (Χειροκροτήματα)
    Και τους ενημερώνουμε ότι σήμερα είναι ημέρα κοινοβουλευτικού ελέγχου και παρίστανται εδώ οι Βουλευτές της Αντιπολίτευσης οι οποίοι είναι οι επερωτώντες - οι ελέγχοντες- και οι Υπουργοί. Γι’ αυτό δεν υπάρχει η παρουσία των άλλων Βουλευτών.
    Εισερχόμαστε στις δευτερολογίες και το λόγο έχει ο πρώτος επερωτών κ. Κίμωνας Κουλούρης.
    ΚΙΜΩΝ ΚΟΥΛΟΥΡΗΣ: Κύριε Πρόεδρε, άκουσα με προσοχή τον κύριο Υπουργό. Και ευθύς εξ’ αρχής πρέπει να σας πω ότι όλη η ομιλία του διακρινόταν από μια μεγάλη αντίφαση.
      Από τη μία μεριά λέει, αφού βεβαίως αναγνώρισε επιτέλους ότι τα προεδρικά διατάγματα, εντός του πλαισίου του νόμου, υπογράφηκαν και προωθήθηκαν επί των ημερών μου. Επιτέλους το αναγνωρίσατε. Ελπίζουμε να μην επανέλθετε ξανά με αυτό το μόνιμο και σταθερό ψέμα. 
      Λέω, όμως, για την αντίφαση. Από τη μία μεριά είπατε στη Βουλή, όταν πήρατε το λόγο, πως σε ένα με ενάμιση μήνα έχετε σχέδιο να αλλάξετε το νόμο και από την άλλη από αυτόν το νόμο, τον οποίο θεωρείτε πότε καλό πότε κακό και πρόκειται να τον αλλάξετε, λέτε ότι προωθείτε τις υπουργικές αποφάσεις και τα προεδρικά διατάγματα που προβλέπει. Επιτέλους, αυτή τη σύγχυση που έχετε ας την ξεκαθαρίσετε για τα καταλάβουμε κι εμείς ποια είναι η πολιτική που θα εφαρμόσετε σε σχέση με αυτόν το νόμο. Έχει μεγάλη αντίφαση αυτό. Σε κάθε λογικό άνθρωπο ακούγεται τρελό. Τι από τα δύο ισχύει; 
      Το δεύτερο. Πονηρά μας έδωσε εδώ τα στοιχεία –λέει- της Εθνικής Στατιστικής Υπηρεσίας. Τα έχει μπλέξει εδώ όπως τον συμφέρουν βεβαίως για να μπερδέψει τους συναδέλφους. Λέει η μία στήλη «Σεπτέμβριος 2004» και η άλλη «Αύγουστος 2004 – Μάρτιος 2004». Αν δεν κάνω λάθος, όμως, ο Σεπτέμβριος του 2004 επικαλύπτει και τον Αύγουστο του 2004. Διαλέξτε και σ’ αυτό ποιες από τις δύο στήλες θέλετε.
      Η αλήθεια, όμως, κύριε Παπαθανασίου, είναι οδυνηρή για εσάς. Όποιες μειώσεις υπάρχουν στα οπωροκηπευτικά οφείλονται στον καλό καιρό από τη μία μεριά και στην απαξίωση των ελληνικών γεωργικών προϊόντων από την άλλη. Αυτό είναι το βασικό ζήτημα, διότι επιτρέπετε αθρόες εισαγωγές προϊόντων, χωρίς υγεινομικό έλεγχο, που έχουν πνίξει την αγορά κι έχουν απαξιώσει τα ελληνικά αγροτικά προϊόντα. Έτσι, λοιπόν, διατυμπανίζετε ότι χτυπήσατε την ακρίβεια στα οπωροκηπευτικά, τσακίζοντας, όμως, το εισόδημα των αγροτών. Αυτή είναι η αλήθεια.
      Όσο, λοιπόν, αφορά στα άλλα προϊόντα, διότι ο Έλληνας δεν τρέφεται μόνο με τη ντομάτα, το αγγούρι και το λάχανο, αλλά πηγαίνει και στο σούπερ μάρκετ και τρέφεται με βασικά προϊόντα, όπως το ψωμί που αυξήθηκε επί των ημερών σας κατά 12%. Επίσης, η στέγαση αυξήθηκε κατά 5%, η ένδυση κατά 20%, τα φροντιστήρια που εσείς επιτρέψατε και τα ινστιτούτα ξένων γλωσσών που αφορούν όλους τους Έλληνες κατά 8%, το λάδι κατά 15%. 
      Και πάω τώρα σε εκείνη τη μεγάλη επίσης πολιτική, αλήθεια, την οποίαν αποκρύβετε. Επί των ημερών σας δεν έχουμε αύξηση των άμεσων φόρων στα τέλη κυκλοφορίας κατά 15%; Επί των ημερών σας δεν έχουμε αύξηση στη ΔΕΗ; Επί των ημερών σας δεν έχουμε αύξηση στο νερό; Επί των ημερών σας δεν έχουμε αύξηση στα τέλη κυκλοφορίας των δικύκλων; Επί των ημερών σας δεν έχουμε αύξηση, που προβλέπεται από τον προϋπολογισμό, στις τιμές του καπνού των τσιγάρων κατά 40% και σε όλα τα είδη σούπερ μάρκετ; Αυτά δεν είναι ακρίβεια; Εσείς ως μάγος τα αντιμετωπίσατε όλα αυτά; 
      Άρα, λοιπόν, ένα είναι το συμπέρασμα από όλη αυτή την ιστορία: Ότι έχετε και σύγχυση και μπέρδεμα και ανικανότητα, αλλά και ηθελημένη στρέβλωση των πραγματικών στοιχείων που συναντάει η κάθε εργαζόμενη και ο κάθε εργαζόμενος στην αγορά και στα σούπερ μάρκετ.
      Επανήλθατε, όμως, και σε ένα άλλο μεγάλο ψεύδος. Το έχω ξαναπεί μέσα στη Βουλή, αλλά συνεχίζετε. Ελπίζω και εδώ κάποια στιγμή να έχετε τη γενναιότητα να το αποδεχθείτε. Ναι, έκανα εγώ το χάρισμα των τριών χιλιάδων και δύο χιλιάδων και πέντε χιλιάδων ευρώ –το μεγάλο θέμα- στα εκπαιδευτήρια, όπως στις καλόγριες και όπως τόσα άλλα. Αλλά εσείς αναγνωρίσατε ότι τα εκπαιδευτήρια έβαλαν κατά 15% υψηλότερα δίδακτρα απ’ ό,τι προέβλεπε ο νόμος και εσείς δεν επιβάλλατε αυτό το πρόστιμο.
      Γιατί δεν το επιβάλλατε, κύριε Παπαθανασίου; Αφού είδατε ότι όλα τα εκπαιδευτήρια παραβίασαν το νόμο, δεν έπρεπε να εφαρμόσετε το νόμο και να τους επιβάλλετε τα πρόστιμα; Άρα ποιος χαρίστηκε; Εγώ που δημόσια και ανοικτά είπα: «Εφαρμόζουμε από εδώ και πέρα το νόμο, τα παγώνουμε και θα χαριστούν. Αν παραβιάσετε, όμως, το νόμο, τότε επανέρχονται σε ισχύ και επιπλέον θα τηρηθούν οι προβλέψεις του νόμου για επιβολή προστίμου»;
      Επομένως, σας καταγγέλλω επίσημα μέσα στη Βουλή ότι δεν εφαρμόσατε το νόμο, δεν εισπράξατε αυτά τα πρόστιμα που προβλέπει και έτσι ζημιώσατε το Δημόσιο, κύριε Παπαθανασίου. Επιτέλους!
      Γελάτε, βέβαια, γιατί δεν ξέρετε τίποτε άλλο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μόνο για γέλια είναι αυτά που λέτε.
      ΚΙΜΩΝ ΚΟΥΛΟΥΡΗΣ: Γέλωτας, θρασύτητα και ψεύδος. Αυτά έχετε ως όπλα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, να προσέχει τα λόγια του.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, όταν γελά ένας Υπουργός την ώρα που μιλώ, με ειρωνεύεται. 
      ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, ας ηρεμήσουμε λίγο. Είναι και θέμα πολιτικής.
      ΚΙΜΩΝ ΚΟΥΛΟΥΡΗΣ: Είδατε ότι μιλούσα με έντονο ύφος μεν, αλλά πολιτικά. Την ώρα που γελά ένας Υπουργός, τότε υπάρχει θέμα πολιτικής ηθικής μέσα στην Αίθουσα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όταν γελά ένας Υπουργός, είναι πολιτικό θέμα, κύριε Κουλούρη;
      ΚΙΜΩΝ ΚΟΥΛΟΥΡΗΣ: Σας παρακαλώ, κύριε Παπαθανασίου. Ηρεμήστε!
      ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, ας χαμηλώσουμε τους τόνους. Είναι θέμα και πολιτικής υγείας και ανθρωπίνου οργανισμού.
      ΚΙΜΩΝ ΚΟΥΛΟΥΡΗΣ: Εγώ είπα κάτι πολύ απλό με τετράγωνη λογική. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το γέλιο δεν θα μου το κόψετε.
      ΚΙΜΩΝ ΚΟΥΛΟΥΡΗΣ: Κύριε Παπαθανασίου, επαναλαμβάνω, ηρεμήστε και μην εκνευρίζεστε. 
      Λέω, λοιπόν, ότι ναι, έκανα συμφωνία με τα εκπαιδευτήρια, τα μη κερδοσκοπικά -προσέξτε το αυτό- για τρεις χιλιάδες ευρώ, για πέντε χιλιάδες ευρώ ότι από εδώ και πέρα, εάν εφάρμοζαν το νόμο του 3,8%, θα τα χάριζα και εάν παραβίαζαν το νόμο, θα έπρεπε να επιβληθούν και αυτά και όσα αυτή τη χρονιά προέκυπταν.
      Εσείς έρχεστε στη Βουλή, αναγνωρίζετε ότι παραβίασαν το νόμο με αυξήσεις κατά 15% και δεν τους επιβάλατε δραχμή πρόστιμο. Αυτό είναι το γεγονός και πάνω σε αυτό να μου απαντήσετε.
      Άλλο μεγάλο ψεύδος που είπατε, είναι για το έλλειμμα του ταμείου των λαϊκών αγορών. Επίτηδες αφήνετε να διαχέεται η άποψη ότι αυτό το έλλειμμα είναι κλοπή. Και δεν έχετε και εδώ τη γενναιότητα να αναγνωρίσετε ότι το έλλειμμα του 2002, σας το έκανε βεβαίως στέλεχος της Νέας Δημοκρατίας και ο Πρόεδρος που εσείς διορίσατε.
      Με την ευκαιρία θα ήθελα να σας πω ότι επί των ημερών μου και επί των ημερών ΠΑΣΟΚ, εφαρμόσαμε το νόμο και δεν τοποθετήσαμε στα υπηρεσιακά συμβούλια υπηρεσιακούς παράγοντες που έχουν καταδικαστεί με βαριές ποινές. Τους έχετε βάλει. Επιπλέον, κάνατε προχθές το σφάλμα στο Υπουργείο Εμπορίου και σαρώσατε όλους τους διευθυντές που ήταν ΠΑΣΟΚ. Έχετε εγκαταστήσει μόνο διευθυντές προσκείμενους στη Νέα Δημοκρατία και έχετε βαρύτατες ευθύνες γι’ αυτό. 
      Σας έλεγα, όμως, για το έλλειμμα. Πρώτον, γιατί δεν έχετε τη γενναιότητα να πείτε ότι το έλλειμμα δεν είναι κλοπή; Δεύτερον, γιατί δεν λέτε ότι το έλλειμμα προέκυψε από το πολύ απλό γεγονός ότι μέσα στο 2002-03 αυξήθηκαν κατά 100% οι υπάλληλοι, άρα διπλασιάστηκαν τα έξοδα μισθοδοσίας;
      Τρίτον, αυξήθηκαν μέχρι 45% τα έξοδα καθαριότητας των δήμων. Και τέταρτον, δώσαμε το επίδομα των εκατόν εβδομήντα έξι ευρώ, που δόθηκε σε όλους τους δημοσίους υπαλλήλους.
      Από αυτήν την πολιτική έχουμε το μεγαλύτερο έλλειμμα, την ώρα που δεν αυξήσαμε τα έσοδα, για να μην επιβαρυνθεί το κόστος των προϊόντων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, και εγώ και όλοι οι συνάδελφοι αναγνωρίζουμε ότι είστε ίσως ένας από τους καλύτερους προέδρους που πέρασαν από τη Βουλή, γιατί μας δίνετε την ευχέρεια να μιλάμε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Κουλούρη…
      ΚΙΜΩΝ ΚΟΥΛΟΥΡΗΣ: Μετά από εσάς, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Όποιος σας αφήνει να μιλάτε όσο θέλετε, δεν είναι καλός Πρόεδρος.
      ΚΙΜΩΝ ΚΟΥΛΟΥΡΗΣ: Καλά, κύριε Πρόεδρε. Ξέρω ότι ήσασταν πολύ αυστηρός, κυρίως με εμάς.
      ΠΡΟΕΔΡΕΥΩΝ (Γεώργιος Σούρλας): Κανείς δεν διεκδικεί να επισκιάσει τον κύριο Κακλαμάνη.
      ΚΙΜΩΝ ΚΟΥΛΟΥΡΗΣ: Κλείνω με τα εξής: Πρώτον, αναγνωρίστε ότι αυτό το έλλειμμα, γιατί ως ζήτημα συνδέεται με την ηθική οικογενειαρχών, δεν είναι κλοπή.
Δεύτερον, πού οφείλεται το έλλειμμα; Τρίτον, τα εκπαιδευτήρια και τι σημαίνει το επιπλέον 15%, το οποίο αυτοί έβαλαν. Το αναγνωρίσατε, το διαπιστώσατε και δεν έχετε εισπράξει δραχμή.
      Τέλος, αναγνωρίστε ότι σας παραδώσαμε ένα εργαλείο για να μπορέσουμε να προστατεύσουμε το εισόδημα των αγροτών μας και να προστατεύσουμε και τους καταναλωτές και αυτό το εργαλείο, όμως, το αχρηστεύσατε. Επιτέλους, πείτε μας τι πρόκειται να κάνετε σε αυτά τα συγκεκριμένα πολιτικά ερωτήματα. Απαντήστε επιτέλους και αφήστε τους γενικόλογους αφορισμούς.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα ήθελα να κάνω μια συναδελφική σύσταση. Επειδή γνωρίζω ότι διαθέτετε πλούσιο λεξιλόγιο και ευπρέπεια, αν αποφεύγουμε καμιά φορά χαρακτηρισμούς όπως «ψεύτης», είναι καλό.
      ΚΙΜΩΝ ΚΟΥΛΟΥΡΗΣ: Μα, με έχει τρελάνει, κύριε Πρόεδρε. Λέει συνεχώς ψέματα.
      ΠΡΟΕΔΡΕΥΩΝ (Γεώργιος Σούρλας): Είναι καλό για την ευπρέπεια της Βουλής.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, να φύγει η λέξη «ψέμα» και να μπει η λέξη «ανακρίβεια». Κανένα πρόβλημα.
      ΠΡΟΕΔΡΕΥΩΝ (Γεώργιος Σούρλας): Μπράβο.
      Δεύτερον, επειδή εγώ ακόμα δεν ξέχασα την Ιατρική, ενδιαφέρομαι και για τη λειτουργία των στεφανιαίων αγγείων! Διότι αυτές οι εντάσεις, επιβαρύνουν την υγεία.
      ΚΙΜΩΝ ΚΟΥΛΟΥΡΗΣ: Μην ανησυχείτε γι’ αυτό, έχω κάνει πρόσφατο τσεκ απ! 
      ΠΡΟΕΔΡΕΥΩΝ (Γεώργιος Σούρλας): Ο κ. Παπαθανασίου είναι σοβαρός και ευπρεπής και δεν το έκανε ειρωνικά.
      Δεν νομίζω να υπάρχει λόγος, κύριε Υπουργέ, να απαντήσετε στον κ. Κουλούρη. Άλλωστε ο ίδιος ζήτησε τη διαγραφή της λέξης αυτής.
      Προχωράμε τώρα στο δεύτερο επερωτώντα, τον κ. Βασίλειο Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Εγώ κατανοώ τον κύριο Υπουργό, γιατί πραγματικά κινείται μέσα στη γενικότερη κυβερνητική πολιτική που έχει τα χαρακτηριστικά που είπαμε και στις πρωτολογίες μας με κύριο αυτό του θεατή των εξελίξεων, είτε αφορά τα θέματα των διεθνών και ευρωπαϊκών εξελίξεων είτε τα θέματα του εσωτερικού τοπίου.
      Κύριε Υπουργέ, μπορείτε να αλλάξετε το νόμο όποτε θέλετε. Αλλά δεν μπορείτε να αιτιολογείτε την καθυστέρηση έκδοσης των προεδρικών διαταγμάτων και των υπουργικών αποφάσεων λόγω του ότι έχετε πρόθεση κάποτε να αλλάξετε το νόμο. Ο νόμος λέει σαφέστατα ότι υποχρεούται το Υπουργείο, ο Υπουργός, ο αρμόδιος Υφυπουργός να εκδώσει τις υπουργικές αποφάσεις και τα προεδρικά διατάγματα και οφείλετε να το πράξετε. Άλλως, κατά την άποψή μου -και αφήνω ένα σημείο να κάνω λάθος, γιατί είμαι και νέος Βουλευτής, κύριε Πρόεδρε- πρέπει να φέρετε και να ψηφίσετε στη Βουλή -διάταξη που να σας απαλλάσσει απ’ αυτήν την υποχρέωση όταν ο νόμος λέει ρητά ότι πρέπει να εκδοθούν υπουργικές αποφάσεις και προεδρικά διατάγματα.
      Είπατε ότι δεν ξεχάσατε να εκδώσετε την απόφαση για τη συγκρότηση του μητρώου, αλλά είναι ένα ζήτημα το οποίο δεν μπορεί να γίνει, γι’ αυτό θα φέρετε την τροποποίηση του νόμου μέχρι το τέλος του χρόνου. Θέλω να σας επαναλάβω ότι πράγματι το ξεχάσατε. Και αν δεν το ξεχάσατε εσείς προσωπικά, το ξέχασαν οι σύμβουλοί σας ή αυτοί που συνεργάζεστε από τις υπηρεσίες με τους νέους διευθυντές τους οποίους κάνατε όπως είπε ο συνάδελφος κ. Κουλούρης προηγουμένως. Και το ξεχάσατε, γιατί απλούστατα στις 25 του Μάη, όπως σας είπα, εκδώσατε δυο αποφάσεις, τη 1150 και τη 1151, που αφορούν στο ποινολόγιο και τη συγκρότηση των κλιμακίων από τις περιφέρειες. Οι περιφέρειες μέχρι τον Οκτώβριο δεν συγκρότησαν τα κλιμάκια ελέγχου και αυτό γιατί δεν τους είχατε πει πώς θα συγκροτηθεί το μητρώο των ελεγκτών. Έρχεστε, λοιπόν, στις 29 Σεπτεμβρίου με την Α2 2212 την οποία υπογράφει ο Γενικός Γραμματέας του Υπουργείου να τους πείτε πώς θα συγκροτήσουν το μητρώο, πέντε μήνες μετά. Και αν πάλι δεν ισχύει αυτό το οποίο λέω τώρα, τότε σημαίνει ότι οι περιφερειάρχες από το Μάιο αδράνησαν και δεν έπραξαν αυτό που τους παραγγείλατε. Έχετε κανένα έγγραφο που να τους ζητήσατε ευθύνες γιατί από τις 25 του Μάη μέχρι σήμερα δεν έχουν συγκροτήσει τα κλιμάκια; Κάποιος έχει την ευθύνη. Ή εσείς και οι υπηρεσίες του Υπουργείου, κύριε Υπουργέ, ή οι γενικοί γραμματείς των περιφερειών.
     Όμως, θα ήθελα να πω ότι και αυτή η πολιτική σας δεν ζημιώνει μόνο τους νόμιμα συμμετέχοντες στις λαϊκές αγορές και τους καταναλωτές. Ζημιώνει και το εστεγασμένο εμπόριο, ζημιώνει τον εμπορικό κόσμο που μέχρι προχθές ήσασταν εκπρόσωπός του. Και πρέπει να ξέρει ο εμπορικός κόσμος πώς σήμερα ευνοείτε την παρανομία με το να μην εκδίδετε αυτές τις υπουργικές αποφάσεις και πως, όχι μόνο την ευνοείτε, αλλά λέτε στους παράνομους ότι μέχρι τέλος Δεκέμβρη που θα φέρουμε τον καινούργιο νόμο, μπορείτε να παρανομείτε, μπορείτε να κάνετε οποιαδήποτε παράβαση του Κώδικα Βιβλίων και Στοιχείων, μπορείτε ανεξέλεγκτα να λειτουργείτε. Και νομίζω ότι αυτό το μήνυμα δεν δικαιούται να το δίνει ο Υφυπουργός Ανάπτυξης. Δεν δικαιούται αυτός ο οποίος είναι εντεταλμένος από την Κυβέρνηση και από το λαό να εφαρμόζει και να βάζει κανόνες στην αγορά. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αθανάσιος Παπαγεωργίου.
     ΦΩΤΙΟΣ ΧΑΤΖΗΜΙΧΑΛΗΣ: Κύριε Πρόεδρε, είμαι και εγώ να μιλήσω. Δεν εξαντλήθηκε ο χρόνος της δευτερολογίας μου.
     ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, βλέπω ότι ο Προεδρεύων πριν από μένα ο κ. Χατζηγάκης έχει σημειώσει ότι μιλήσατε εννιάμισι λεπτά.
     ΦΩΤΙΟΣ ΧΑΤΖΗΜΙΧΑΛΗΣ: Όχι. 
     ΠΡΟΕΔΡΕΥΩΝ (Γεώργιος Σούρλας): Μην το λέτε το «όχι». Να κάνουμε μία παραχώρηση να μιλήσετε για δύο λεπτά, να το κάνουμε. 
     ΦΩΤΙΟΣ ΧΑΤΖΗΜΙΧΑΛΗΣ: Δεν θέλω παραχώρηση. Ό,τι δικαιούμαι. 
     ΠΡΟΕΔΡΕΥΩΝ (Γεώργιος Σούρλας): Δεν μπορώ να δεχθώ, κύριε Χατζημιχάλη, ότι ανέγραψε ψευδώς ο προκάτοχός μου. Αλλά το να μιλήσετε για δύο λεπτά αφού έχουμε την ανοχή και την έγκριση της Βουλής, να το κάνουμε. 
     Ορίστε, έχετε το λόγο.
     ΦΩΤΙΟΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
     Με την ανοχή σας, λοιπόν, εγώ θα προσπαθήσω να μιλήσω ένα λεπτό και προφανώς δεν υπονοώ για τον Προεδρεύοντα προηγουμένως.
     Κύριε Υπουργέ, σας καλέσαμε εδώ πέρα για να καταλάβουμε, για να δούμε, να διαπιστώσουμε τις προθέσεις σας και να μας εξηγήσετε πού πρόκειται να πάει το θεσμικό πλαίσιο.
     Πρέπει να σας ομολογήσω ότι εμείς και φαντάζομαι και ο ελληνικός λαός που μας παρακολουθεί, φεύγει απ’ αυτήν τη συζήτηση με μεγαλύτερη σύγχυση. Διότι η ιστορία των προεδρικών διαταγμάτων -της έκδοσής τους όπως την αναφέρατε- προοιωνίζει το μέλλον. Τώρα στέλνετε προεδρικά διατάγματα, θα εγκριθούν τα προεδρικά διατάγματα -είχατε την εμπλοκή του Συμβουλίου της Επικρατείας όπως είπατε- και όταν εκδοθούν τα προεδρικά διατάγματα δεν θα εφαρμοστούν γιατί θα αλλάξετε το νόμο. Και αφού φέρετε το νόμο και τον αλλάξετε και ψηφισθεί στη Βουλή, θα αναγκαστείτε να φτιάξετε καινούργια προεδρικά διατάγματα κοκ. Παραπέμπετε τη λειτουργία αυτού του θεσμικού πλαισίου στις καλένδες ή μάλλον στο τέλος της τετραετίας.
     Κύριε Υπουργέ, θα ήθελα να πω ότι δεν χρειάζονται σε επίπεδο δηλώσεων λεονταρισμοί για σύγκρουση με συμφέροντα και αυτό το κάνατε και τώρα και παλαιότερα. Αναφερθήκατε στο ποιοι δίνουν τις άδειες και με ποιο καθεστώς. Φαντάζομαι ότι υπονοούσατε την πλειοψηφία των νομαρχών, γνωστής πολιτικής τοποθέτησης.
     Όταν λέτε ότι συγκρούεστε με τα συμφέροντα, τους κλείνετε ταυτόχρονα το μάτι, παράδειγμα η ιστορία σούπερ μάρκετ και οι δηλώσεις του κ. Αράπογλου. Ταυτόχρονα, είπατε επί λέξει και το σημείωσα, ότι συγκρούεστε με συμφέροντα και επιβάλλετε ποινές, δε χαρίζετε, δε διαγράφετε χρέη. Υπενθυμίζω τις τροπολογίες του κ. Ρεγκούζα, «ντροπολογίες» όπως χαρακτηρίστηκαν για τις οποίες όπως συνηθίζει ο κύριος Πρωθυπουργός δήλωσε με κύκλους του δυσαρεστημένος ή ενοχλημένος ή λυπημένος, τις εκφράσεις που κατά καιρούς χρησιμοποιεί όταν θέλει να δηλώσει κάτι και δεν το δηλώνει ο ίδιος προσωπικά. 
     Φέρατε κάποια στατιστικά στοιχεία τα οποία είναι και πάλι η απόδειξη μιας αλχημείας. Τι συγκρίνετε; Οπωροκηπευτικά ποιων μηνών; Του Δεκεμβρίου και Ιανουαρίου με τον Ιούλιο και τον Αύγουστο; Τι συγκρίνετε; Το αλεύρι του Ιράκ, της Ουκρανίας ή το ελληνικό σιτάρι που είναι ακόμη στις αποθήκες, σαπίζει και δεν έχει πουληθεί; Γιατί οι παραγωγοί προσπαθούν με εξευτελιστικές τιμές να το πουλήσουν και δεν μπορούν να το πουλήσουν. Και συγκρίνετε αυτήν την πτώση των τιμών; Θα συγκρίνετε τη μείωση κατά 50% των τιμών του παραγωγού με τη μείωση, όπου θεωρείτε εσείς ότι υπάρχει μείωση, σε κάποια προϊόντα;
     Όλα αυτά που λέμε, κύριε Υπουργέ, είναι μια αγωνία για έναν κόσμο, τον κόσμο των καταναλωτών και τον κόσμο των παραγωγών, αυτόν τον κόσμο που υποσχεθήκατε προεκλογικά ψηφοθηρώντας να στηρίξετε και που τώρα έχετε εγκαταλείψει στο έλεος μιας ασύδοτης αγοράς και μιας ανεύθυνης ή εν πάση περιπτώσει αναποτελεσματικής διακυβέρνησης. Και αυτό δεν μπορεί να το αντέξει για πολύ ακόμη ο έλληνας πολίτης, ο έλληνας καταναλωτής, ο έλληνας παραγωγός. 
     Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Παπαγεωργίου έχει λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, καταθέσατε δύο πίνακες με τους οποίους καταδεικνύεται μια μεγάλη αντίφαση, γιατί αναφέρονται σε διαφορετικές χρονικές περιόδους και δεν μπορούν να συγκριθούν άνισα πράγματα για να βγουν ορθά συμπεράσματα.
      Αν ακολουθήσω, κύριε Υπουργέ, τη μέθοδό σας, ξέρετε τι συμπεραίνω; Ότι την περίοδο που τα αγροτικά προϊόντα και το στάρι που από 55 δραχμές το κιλό πήγε 38, την ίδια χρονική περίοδο έχουμε αύξηση 0,13% στο ψωμί και στο αλεύρι 2,77%. Ξέρετε τι σημαίνει αυτό; Ότι ο ίδιος ομολογείτε την καταλήστευση του εισοδήματος των αγροτών γιατί την ίδια χρονική περίοδο δεν έχουμε μείωση ή μεταφορά της μείωσης της τιμής των προϊόντων για να τις απολαύσουν και οι καταναλωτές.
      Δεύτερον, σας είπαν οι συνάδελφοί μας ότι έχουμε αθρόες εισαγωγές υποβαθμισμένων προϊόντων. Έχουνε κατάρρευση των αγροτικών τιμών και εισαγωγή προϊόντων ανέλεγκτων και ποιοτικά υποβαθμισμένων και την ίδια στιγμή έχουμε αύξηση των τιμών καταναλωτή. Αυτή είναι μεγάλη αντίφαση.
      Χρησιμοποιήσατε μερικά επιχειρήματα, που ήταν καταγεγραμμένα και στο νόμο που ψηφίσαμε -το ν. 2931- και μας είπατε  ότι οι έλεγχοι είναι ατελείς. Είπατε ακόμα ότι υπάρχει έλλειψη ενιαίου θεσμικού πλαισίου και ότι υπάρχει πελατειακός τρόπος έγκρισης των αδειών. Βέβαια ήρθε ο καινούργιος νόμος για να θεραπεύσει όλα αυτά. Καθιέρωσε σύστημα ελέγχων. Καθιέρωσε ισχυρή παρουσία και γνωμοδότηση των περιφερειακών οργάνων, νομαρχιών και δημοτικών αρχών, στην έγκριση των αδειών. Καθιέρωσε αυστηρές ποινές για τους παραβάτες και είσπραξη των προστίμων. Αυτά προβλέπει ο νέος νόμος.
      Το 2003 ήρθαμε και λέμε ότι χρειάζεται αυτός ο νόμος και τα προεδρικά διατάγματα για την ενιαία εφαρμογή και την ενοποίηση της πολιτικής. Υπάρχουν προβλήματα κατά τη διαδικασία των αδειοδοτήσεων στις νομαρχίες και στους δήμους. Υπάρχουν αδιαφανή σημεία με το παλαιό καθεστώς. Αντί, λοιπόν, να λέτε ότι αυτός ο νόμος έχει προβλήματα και θα τα θεραπεύσετε, έρχεστε και μας λέτε ότι θα τον εφαρμόσω κλπ. και δεν θα τον εφαρμόσω, θα βγάλω προεδρικά διατάγματα και δεν θα βγάλω προεδρικά διατάγματα. Κλείνετε τα μάτια κυριολεκτικά, γιατί οι άδειες εκδίδονται με το παλιό καθεστώς του 1995 και όσο καθυστερείτε δίνονται άδειες κάτω από το τραπέζι με αδιαφανή τρόπο. Το κάνετε κατ’ εμέ για τα δικά σας παιδιά. Δεν υπάρχει άλλη εξήγηση. Όμως δεν χρωστά τίποτα η αγορά ούτε οι πολίτες ούτε η οικονομία ούτε ο θεσμός των λαϊκών αγορών για τέτοιες πολιτικές και τέτοια μεταχείριση των καταναλωτών.
      ΠΡΟΕΔΡΕΥΩΝ (Γεώργιος Σούρλας): O κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Κύριε Υπουργέ, θα ξεκινήσω από μια λαϊκή παροιμία που λέει «εκεί που μας χρώσταγαν, μας πήραν και το βόδι». Αντί η Κυβέρνηση και ο Υπουργός να απαντήσει στα συγκεκριμένα και καυτά ερωτήματα που τέθηκαν, γιατί στο 9μηνο της διακυβέρνησης της Νέας Δημοκρατίας δεν υλοποίησε τις συγκεκριμένες διατάξεις του νόμου, προσπάθησε κατά την προσφιλή της μέθοδο η Κυβέρνηση δια του στόματός σας να επιρρίψει τις ευθύνες στο ΠΑΣΟΚ.
      Μα, δεν κυβερνάμε πλέον εμείς. Πρέπει επιτέλους να συνειδητοποιήσετε ότι εδώ και εννιά μήνες είστε Κυβέρνηση εσείς.
      Ακούσαμε και εξαπολύθηκαν μύδροι εναντίον του ν. 2323/1995. Θέλω να σας θυμίσω ότι εκείνη την περίοδο, ως Πρόεδρος του ΕΒΕΑ, είχατε συναινέσει και είχατε στηρίξει αυτόν το νόμο, εναντίον του οποίου βάλλεστε σήμερα, και μιλήσατε για μια σειρά από τεράστιες δυσλειτουργίες και προβλήματα που εμφανίζονται στο νέο νόμο, το ν. 3190. Πρέπει επιτέλους να ξεκαθαρίσετε τη θέση σας, γιατί εδώ όντως υπάρχουν σοβαρότατες αντιφάσεις.
      Από τη μια πλευρά λέτε ότι θα προχωρήσετε στην έκδοση των προεδρικών διαταγμάτων και μάλιστα με μικρές τροποποιήσεις και από την άλλη πλευρά λέτε ότι υπάρχει δυσλειτουργία στο ν. 3190 και θέλετε να τον αλλάξετε. Μα, πώς είναι δυνατόν να υπάρχει δυσλειτουργία, αφού αυτός ο νόμος δε λειτούργησε καν, αφού δεν τον λειτουργήσατε; Πού τις είδατε εσείς τις δυσλειτουργίες, αφού ακόμα δεν έχει λειτουργήσει προκειμένου αυτές να εμφανιστούν; Και προς ποια κατεύθυνση θα τον αλλάξετε; Δεν ακούσαμε σήμερα ποια είναι η φιλοσοφία και ο στόχος των αλλαγών αυτών που θέλετε να κάνετε.
      Κλείνω με το μεγάλο ζήτημα που έχει σχέση με τις τιμές. Οι χαμηλές τιμές τις οποίες αναφέρατε στα δειγματολόγια που μας μοιράσατε, δεν έχουν σχέση μόνο με τον καλό καιρό, όπως ελέχθη. Έχουν σχέση και με την ασύδοτη και χωρίς κανένα έλεγχο εισαγωγή και κυκλοφορία αγροτικών προϊόντων από τρίτες χώρες. 
      Μπορείτε να πάρετε ως παράδειγμα την περίπτωση των σταφυλιών. Φέτος, οι παραγωγοί στο συγκεκριμένο προϊόν, θα πάρουν τη μισή τιμή σε σχέση με την περσινή, γιατί επιτρέψατε να υπάρξει εισαγωγή χωρίς κανέναν έλεγχο και επιπλέον επιτρέψατε να «βαφτίζονται» σταφύλια που προέρχονται είτε από τη Βουλγαρία, είτε από τη Ρουμανία, είτε από τρίτες χώρες, όπως την Αργεντινή και τη Χιλή, σαν ελληνικά, χωρίς ουσιαστικά να υπάρχει κανένας έλεγχος. 
      Όμως έτσι, κύριε Υπουργέ, δεν αντιμετωπίζονται τα προβλήματα που υπάρχουν στην αγορά. Αυτό το οποίο γίνεται είναι ότι ένας ολόκληρος κόσμος, ο αγροτικός κόσμος, οδηγείται σε απόγνωση. Είναι καιρός, λοιπόν, να σκύψετε σοβαρά και να υλοποιήσετε το συγκεκριμένο νόμο.
      Διαφορετικά, θα πρέπει να εξηγήσετε στο Εθνικό Κοινοβούλιο και στον ελληνικό λαό τι θέλετε να αλλάξετε και σε ποια κατεύθυνση. Όμως, όχι στα κρυφά, αλλά με τη συμμετοχή των παραγωγικών τάξεων όλων των φορέων τους οποίους φαίνεται να αγνοείτε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα προσπαθήσω να απαντήσω σε όσα περισσότερα μπορώ. Ξεκινώ πρώτα από αυτά που δεν έχουν άμεση σχέση με τις λαϊκές αγορές, αλλά ετέθησαν. 
      Πρώτα, θα απαντήσω σε μία παρατήρηση που αφορούσε το ότι κλείνουμε το μάτι. Σε κανέναν δεν κλείνουμε το μάτι! Και αυτό, τουλάχιστον σε μένα, μην το πείτε ξανά, σας παρακαλώ πάρα πολύ. 
      Δεύτερον, για τις τιμές έχω να σας πω ότι οι τιμές που έδωσα είναι από τη Στατιστική Υπηρεσία. Οι μεν πρώτες είναι Σεπτέμβριο με Σεπτέμβριο και οι άλλες ήταν Σεπτέμβριο με τέλη Αυγούστου, δεν είναι οι τιμές του Σεπτεμβρίου μέσα. οι διαφορές μεταξύ Αυγούστου και Σεπτεμβρίου… 
      ΒΑΣΙΛΕΙΟΣ ΚΕΓΚΕΡΟΓΛΟΥ: Μάρτιο!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μάρτιο με Αύγουστο, με συγχωρείτε. 
      Διότι δεν βγάζω κάθε μέρα αυτό -τότε, το είχαμε χρησιμοποιήσει πάλι, διότι είχε γεννηθεί ένα θέμα και είχαμε τιμές μέχρι τέλος Αυγούστου- από το οποίο λέω ότι το μεγαλύτερο ποσοστό των αυξήσεων που έγιναν σε ετήσια βάση αφορά το πρώτο εξάμηνο. Είναι στοιχεία της Στατιστικής Υπηρεσίας. Με τον ίδιο τρόπο γίνονταν οι τιμοληψίες και εκείνο το διάστημα και τώρα και αυτή είναι η αλήθεια. Λυπούμαι εάν σας ενοχλεί, αλλά αυτή είναι η αλήθεια!
      Τώρα, εάν θέλετε να μεταφέρουμε τη συζήτηση αλλού για τις εισαγωγές, για ένα πρόβλημα της αγροτικής παραγωγής -παρ’ όλο που δεν είμαι αρμόδιος Υπουργός, ευχαρίστως να το κάνω- θα σας έλεγα πρώτον, ότι δεν είναι αλήθεια ότι γίνονται εισαγωγές χωρίς έλεγχο, δεύτερον, ότι αθρόες εισαγωγές γίνονται στα πλαίσια μιας παγκοσμιοποιημένης αγοράς που ξεφεύγει και από τις δυνατότητες παρέμβασης της χώρας μας και το πρόβλημα των ελληνικών προϊόντων είναι ότι δεν είναι ανταγωνιστικά, διότι δεν υπάρχει τυποποίηση, διότι το πρόβλημα της ελληνικής πατάτας είναι ότι δεν υπάρχουν ψυγεία. Να μπουν οι πατάτες στο ψυγείο, να βγαίνουν με ρυθμό τέτοιο που να μην μπορούν να εκβιάζουν οι έμποροι τους πατατατοπαραγωγούς, διότι το γεγονός ότι…
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μην διακόπτετε. Θα δευτερολογήσει ο Κοινοβουλευτικός Εκπρόσωπός σας.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για το γεγονός ότι  χρησιμοποιήθηκαν χρήματα από τα Κοινοτικά Πλαίσια Στήριξης και αντί να κάνουμε πραγματικά τις υποδομές που έπρεπε για να επωφελούνται οι αγρότες μας σε μόνιμη βάση αυτά πήγαν αλλού, ή δεν έγιναν αυτά που έπρεπε, γι’ αυτά μην εγκαλείτε την παρούσα Κυβέρνηση.
     Υπάρχουν διαρθρωτικές αδυναμίες και προβλήματα στην ελληνική αγροτική παραγωγή που έχουν επίπτωση στο εισόδημα του παραγωγού, αλλά γι’ αυτό να μην εγκαλείτε τη σημερινή Κυβέρνηση.
     ΦΩΤΗΣ ΧΑΤΖΗΜΙΧΑΛΗΣ: Μη ζητάτε άλλοθι.
     ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριοι συνάδελφοι. Είδατε ότι ο κύριος Υπουργός άκουσε όλους σας χωρίς καμιά διακοπή. Έχετε τον Κοινοβουλευτικό Εκπρόσωπό σας για να απαντήσει και επομένως δεν υπάρχει κανένα πρόβλημα. Σας παρακαλώ να μην επαναληφθούν οι διακοπές.
     Συνεχίστε, κύριε Υπουργέ.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μια παρατήρηση θα κάνω για ένα θέμα που έθιξε ο κ. Κουλούρης όσον αφορά τις κρίσεις. Καθόλου έτσι δεν είναι. Βέβαια εγώ δεν μπορώ να ξέρω ή να κρίνω τις πολιτικές διαθέσεις οποιουδήποτε, αλλά δεν αφήσαμε κανέναν διευθυντή. Υπάρχουν και μερικοί που έχουν δηλώσει ευθαρσώς την τοποθέτησή τους στο ΠΑΣΟΚ και δημοσίως και διά τηλεοράσεως και είναι διευθυντές. Αλλού αυτές οι λογικές και αυτές οι πρακτικές. Αυτό το λέω για την αποκατάσταση της αλήθειας.
     Πάμε στα περί λαϊκών αγορών. Κατηγορήθηκα για αντίφαση. Λέει τι θα κάνετε; Εδώ έχουμε ένα νόμο, το προεδρικό διάταγμα. Θα βγάλετε το προεδρικό διάταγμα; Θα εφαρμόσετε το νόμο; Από τη μια μεριά υπήρξε κριτική, τι θέλετε να φέρετε καινούργιο νόμο, αφού έχουμε τα προεδρικά διατάγματα, ή γιατί κρατήσατε τα προεδρικά διατάγματα αυτά αφού θα βγάλετε τον καινούργιο νόμο. Και από την άλλη ακούστηκε από ένα συνάδελφο να λέει ότι αν θέλετε να φέρετε καινούργιο νόμο, φέρτε τον, αλλά στο μεταξύ πρέπει να ισχύσει ο υπάρχων. Εγώ συμφωνώ με αυτήν την τοποθέτηση. Το γεγονός ότι θέλουμε να φέρουμε, ή όποια κυβέρνηση θέλει να φέρει έναν καινούργιο νόμο, είναι θέμα πολιτικής απόφασης, αλλά αυτό δεν σημαίνει ότι στο μεταξύ δεν εφαρμόζεται ο υπάρχων. Γι’ αυτό, λοιπόν, επειδή μέχρι να έρθει ο καινούργιος νόμος, πρέπει να εφαρμοστεί ο υπάρχων, έχουμε προωθήσει τα προεδρικά διατάγματα. Και δεν είναι αλήθεια αυτό που λέτε «φτιάξτε τα». 
     Και κάτι άλλο για το νόμο. Κάποιος είπε ότι είναι άσπρο και μαύρο. Κανένας νόμος δεν είναι άσπρο και μαύρο. Εγώ δεν αναφέρθηκα κατ’ αρχήν στο ν.2323. Μπορεί αυτό να σας συμφέρει για να κάνετε αναφορά, ότι τότε ήμουν στο Επιμελητήριο και ήμουν υπέρ. Εγώ είπα εδώ δημοσία στη Βουλή ότι ο νόμος χρήζει βελτιώσεων, δεν είπα ότι είναι άχρηστος. Τις βελτιώσεις, λοιπόν, θα φέρουμε. Και είπα ευθέως ότι αυτή η Κυβέρνηση δεν γκρεμίζει τα πάντα, έρχεται να κτίσει και ό,τι είναι καλό, το κρατάει. Ό,τι είναι, λοιπόν, καλό από το ν.3190 θα το κρατήσουμε. 
     Όσον αφορά για τις βελτιώσεις έγινε διάλογος πράγματι, κύριε Παπουτσή, δεν τον αρνούμαι, αλλά κατέληξε σε ένα νομοσχέδιο, που στην πράξη διαπιστώσαμε ότι έχει προβλήματα. Να μην τα λύσουμε; Ποια είναι τα προβλήματα; Τα προβλήματα αλληλοεπικαλύψεων είναι μεταξύ περιφέρειας νομαρχίας και δήμων. Κάναμε δύο-τρεις συσκέψεις στο Υπουργείο και φέραμε εκπροσώπους από τις νομαρχίες της περιφέρειας και τους δήμους και διαπιστώσαμε στην πράξη προβλήματα λειτουργικότητας. Και αυτά πάμε να διορθώσουμε. Άρα, λοιπόν, μπορεί να έχει γίνει διάλογος, μπορεί τελικά το αποτέλεσμα να μην ήταν αυτό που και εσείς ενδεχομένως θα θέλατε στην πράξη. Το ζητούμενο από όλους μας είναι να έχουμε ένα νόμο που να μην είναι μια άσκηση επί χάρτου, όπου συμφωνούν όλοι, αλλά μετά αυτό στην πράξη να μην έχει εφαρμογή. Ή όπου διαπιστώσουμε δυσλειτουργία στην εφαρμογή, δεν θα παρέμβουμε, αφού πράγματι θέλουμε να μην συνεχιστεί αυτή η κατάσταση και να λειτουργήσει ο νόμος περί των λαϊκών αγορών; Και αυτό κάνουμε.
     Στο μεσοδιάστημα, εφαρμόσαμε το νόμο. Είναι λάθος αυτό που λέτε –δεν είναι ακριβές, για να χρησιμοποιήσω την έκφραση που θέλει ο Πρόεδρος- ότι δεν εφαρμόσαμε το νόμο.
	Ας ξεκινήσουμε από τις αποφάσεις. Είπε ο κ. Παπουτσής ότι ήταν έτοιμο φαγητό αυτές οι αποφάσεις, γιατί δεν τις βγάζατε; Λέω γι’ αυτές που είχε ετοιμάσει ο κ. Κουλούρης. Και ερωτώ εγώ, αφού το είχε έτοιμο το φαγητό ο κ. Κουλούρης, γιατί δεν το σερβίριζε; Το Σεπτέμβριο ψηφίστηκε ο νόμος, ο νόμος που η ίδια η Κυβέρνηση είχε σχεδιάσει, άρα είχε και κατά νου και ήταν πλήρως ενημερωμένη. Γιατί τις υπουργικές αποφάσεις, που δεν χρειάζονται Συμβούλιο της Επικρατείας, δεν τις έβγαλε το ΠΑΣΟΚ, αφού ήταν έτοιμο το φαγητό; Και τι είπα εγώ; Ότι βρήκαμε ορισμένες υπουργικές αποφάσεις, τις κοιτάξαμε και δήλωσα ευθαρσώς ότι παρ’ όλα όσα λέτε, δεν είμαι ο superman, χρειάζομαι ένα μήνα για να ενημερωθώ για τα του Υπουργείου και για τις αποφάσεις και δεν ντρέπομαι να το πω. Και τις βγάλαμε τις αποφάσεις στις 25 Μαΐου, άρα ενεργοποιήθηκε ο νόμος. O νόμος δεν είχε ενεργοποιηθεί μέχρι τις 25 Μαΐου, γιατί δεν είχαν βγει οι αποφάσεις. Ένα το κρατούμενο, λοιπόν, για τις αποφάσεις.
      Και δεν είναι ότι δεν έχουμε βγάλει όλες τις αποφάσεις. Διότι έχουν βγει οι αποφάσεις για τα τριπλότυπα. Και χρειάζεται ένα διάστημα, για να υπάρξει ενημέρωση όλων των ενδιαφερομένων για τα τριπλότυπα. Είναι μεγάλη αλλαγή στον τρόπο διακίνησης των προϊόντων. Και είναι αλλαγή στον τρόπο ελέγχου που τέθηκε από συνάδελφο του Κομμουνιστικού Κόμματος και σχετικά με το πόσες ποσότητες διακινούνται, πόσες μπαίνουν στην αγορά και πόσες βγαίνουν.
     Αυτό χρειάζεται και μια περίοδο προσαρμογής ακόμη και για τους ίδιους τους ενδιαφερομένους. Δεν είναι αλήθεια ότι τα μπλοκ δεν έχουν ετοιμαστεί. Έχουν ετοιμαστεί και έχουν σταλεί όλα τα μπλοκ στις περιφέρειες. Δεν είναι αλήθεια ότι δεν έχουν συσταθεί τα κλιμάκια. Τα κλιμάκια ελέγχου για την περιοχή των Αθηνών έχουν αποσταλεί, όπως προβλέπει ο νόμος σε όλες τις δημόσιες υπηρεσίες. Έχουν εκδηλώσει ενδιαφέρον επτακόσιοι ένδεκα δημόσιοι υπάλληλοι και απ’ αυτούς, επειδή θα αλλαχθούν ανά διετία, οι πρώτοι διακόσιοι πενήντα, τριακόσιοι θα αποτελούν την πρώτη ομάδα των κλιμακίων ελέγχου για την Αθήνα και το Λεκανοπέδιο.
     Στο μεταξύ, ποιος σας είπε ότι δεν γίνονται έλεγχοι; Ακριβώς αυτό το οποίο είπα εγώ, είναι ότι έλεγχοι γίνονται και πρόστιμα επιβάλλονται και δεν γίνονται έλεγχοι, οι οποίοι μένουν στα χαρτιά ή δεν προχωρούν, είτε λόγω της προεκλογικής περιόδου είτε για όλα εκείνα τα φαιδρά που σας κατέθεσα πριν και δεν θέλω να επαναλάβω. Ποιος σας είπε ότι αυτήν τη στιγμή που μιλάμε, δεν γίνονται καθημερινοί έλεγχοι από πολυπληθέστερα συνεργεία απ’ ό,τι γίνονταν μέχρι σήμερα;
     Πάμε τώρα στα προεδρικά διατάγματα. Άκουσα ότι τα παραλάβαμε έτοιμα. Ο κ. Παπουτσής λέει κάτι που δεν είναι ακριβές, ότι δηλαδή επειδή εμείς πήγαμε να κάνουμε αλλαγές, γι’ αυτό μας τις επέστρεψε το Συμβούλιο της Επικρατείας.
     Κύριε Παπουτσή, είστε προφανώς κακώς ενημερωμένος. Σας ενημερώνω, ότι δεν είναι έτσι. 
     ΧΡΗΣΤΟΣ ΠΑΠΟΥΤΣΗΣ: Όχι το Συμβούλιο της Επικρατείας, αλλά το κυβερνητικό όργανο. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το Συμβούλιο της Επικρατείας. Κάνετε λάθος. Γι’ αυτό σας λέω ότι δεν είστε ενημερωμένος σωστά. Το Συμβούλιο της Επικρατείας μας τα έστειλε και μάλιστα έχει μέσα την παρατήρηση ότι στο ν. 2323/1995, όπως τροποποιήθηκε από το ν. 3190/2003, δεν υπήρχαν οι εξουσιοδοτικές διατάξεις για τον τρόπο χορήγησης των αδειών και για άλλες περιπτώσεις που προέβλεπαν τα έτοιμα, κατ’ εσάς, προεδρικά διατάγματα. Ούτε βέβαια ήταν δυνατόν το Συμβούλιο της Επικρατείας να επιτρέψει -υπήρχε και μια προεκλογική εξαγγελία - την ελεύθερη μεταβίβαση αδειών, άρα την εμπορία των αδειών. Αυτό που δεν το προέβλεπε κανένας νόμος, δεν μπορεί κανένα Συμβούλιο της Επικρατείας να το επιτρέψει. Ο λόγος για τον οποίο τα προεδρικά διατάγματα, που εστάλησαν, επεστράφησαν από το Συμβούλιο της Επικρατείας, είναι ότι είχαν μέσα ρυθμίσεις καθ’ υπέρβαση του νόμου και μάλιστα όχι δικές μας. 
     ΧΡΗΣΤΟΣ ΠΑΠΟΥΤΣΗΣ: Μα, δικές σας ήταν. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Παπουτσή, το δηλώνω ευθέως: Όχι δικές μας! 
     Μετά απ’ αυτό προσαρμόσαμε τα προεδρικά διατάγματα στις  υποδείξεις του Συμβουλίου της Επικρατείας. Βρίσκονται ήδη εδώ και καιρό στο Συμβούλιο της Επικρατείας και αναμένουμε από το Συμβούλιο της Επικρατείας τα προεδρικά διατάγματα. Άρα, δεν τίθεται θέμα αν θα τα προχωρήσουμε ή όχι. Έχουν προχωρήσει, είναι στο Συμβούλιο της Επικρατείας και τα περιμένουμε. Θέλουμε και εμείς να έρθουν από το Συμβούλιο της Επικρατείας μια ώρα αρχύτερα. Μακάρι να έρθουν μια ώρα αρχύτερα, αλλά πλέον δεν είναι θέμα δικό μας το αν θα το κάνουμε ή όχι. Αυτό να το ξεκαθαρίσουμε.
     Από εκεί και πέρα για το τι έχουμε σκοπό να κάνουμε για τις λαϊκές αγορές, νομίζω ότι εξήγησα πως είναι μέσα στις προτεραιότητές μας. Με συγκεκριμένα πράγματα εξήγησα πώς θα προχωρήσουμε. Είμαστε σε συνεννόηση. Έθεσε ο κ. Παπουτσής και ένα άλλο θέμα –να μην το ξεχάσω- αν δηλαδή η τροποποίηση του ν. 3190/2003 θα είναι αντικείμενο διαλόγου, αν θα είναι αδιαφανής ή όχι η οποιαδήποτε ρύθμιση. Δεν υπάρχει αδιαφάνεια. Έχουμε απευθύνει -και το ξέρουν όλοι οι φορείς- την πρόθεσή μας να επιφέρουμε τροποποίηση στο ν. 3190/2003. Έχουμε ζητήσει τη γνώμη όλων των φορέων για τις τροποποιήσεις, που κατά τη γνώμη τους πρέπει να επιφέρουμε. Έχουμε πάρει, λοιπόν, τις απόψεις όλων. Η υπηρεσία ετοιμάζει ένα σχέδιο, το οποίο την ερχόμενη εβδομάδα –ελπίζω- θα δοθεί στους φορείς για διαβούλευση, στη δημοσιότητα και, βεβαίως, σε όλους για να υπάρξει συζήτηση. Υπάρχει ένα κομμάτι για τις λαϊκές αγορές και ένα κομμάτι για το υπαίθριο εμπόριο. Έτσι, δεν υφίσταται θέμα αδιαφάνειας ή μη ενημέρωσης. Απλώς χρειάζεται λίγη υπομονή. Αν το πρόβλημα είναι ότι η τροποποίηση του ν. 3190/2003 έρχεται με μερικές εβδομάδες καθυστέρηση σε σχέση μ’ αυτό που θα θέλατε, εντάξει. Όμως δεν είναι αυτό το θέμα.
     Ο νόμος που υπάρχει σήμερα, ισχύει. Έχει ενεργοποιηθεί με δικές μας αποφάσεις -επαναλαμβάνω- και όχι, όπως θα έπρεπε, της προηγούμενης κυβέρνησης. Τα προεδρικά διατάγματα έχουν αποσταλεί στο Συμβούλιο της Επικρατείας και περιμένουμε την απάντηση από εκεί. Δεν έχουμε αυτήν τη στιγμή καθυστερήσει σε τίποτα απ’ αυτά για τα οποία μας εγκαλείτε. Σε τίποτα!
     ΒΑΣΙΛΕΙΟΣ ΚΕΓΚΕΡΟΓΛΟΥ: Πείτε μας μια περιφέρεια όπου έχει συσταθεί κλιμάκιο ελέγχου.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η απόφαση για τα κλιμάκια ελέγχου -επαναλαμβάνω- έχει αποσταλεί από τις υπηρεσίες, από εμάς. Από εκεί και πέρα η εφαρμογή του νόμου ανήκει στις περιφέρειες. Εγκαλείτε την Κυβέρνηση, διότι δεν έχει προχωρήσει στην έκδοση των προεδρικών διαταγμάτων και των αποφάσεων. Σας επαναλαμβάνω ότι έχουν προχωρήσει όλα.
      Θεωρώ, λοιπόν, ότι πέρα από την ανάγκη να υπάρξει και στο σημείο αυτό μια αντιπολιτευτική φωνή -θα μου επιτρέψετε να πω- για θέματα άσχετα με τις λαϊκές αγορές, όλοι αναγνωρίζουμε ότι στον τομέα των λαϊκών αγορών η κατάσταση δεν ήταν ικανοποιητική. Άλλωστε αυτός ήταν ο λόγος που έφερε η προηγούμενη κυβέρνηση το ν. 3190. Η καθυστέρηση κανένα δεν ευνοεί. Και απαντώ και σε κάποιους που μίλησαν για άδειες: Στο μεταξύ, καμία εμπορική άδεια -όχι βεβαίως παραγωγών- δεν έχει εκδοθεί.
      Η Κυβέρνηση και στηρίζει το θεσμό των λαϊκών αγορών και έχει συγκεκριμένη πολιτική, την οποία σας ανέπτυξα, για την ανάπτυξη του θεσμού και είναι αποφασισμένη να αυξήσει τους ήδη αυξημένους ελέγχους χωρίς εξαιρέσεις, χωρίς διακρίσεις και χωρίς να κλείνει το μάτι σε κανένα, μικρό ή μεγάλο. Και αυτό το έχουμε αποδείξει, τα νούμερα το αποδεικνύουν και οι συγκρίσεις μεταξύ των ελέγχων της περιόδου αυτής και της προηγούμενης το αποδεικνύουν. Και είμαστε αποφασισμένοι να λειτουργήσουμε μέσα σ’ ένα πλαίσιο, το οποίο επιτέλους να βάζει τις λαϊκές αγορές σ’ ένα σύγχρονο δρόμο και όχι σε μια λογική ρουσφετολογικών ικανοποιήσεων και μηχανισμού ικανοποίησης πελατειακών σχέσεων.
      Εάν σ’ αυτό είστε και εσείς σύμφωνοι, τότε στηρίξτε μας, για να εξυγιάνουμε ένα χώρο, ο οποίος θα αποβεί επωφελής και για τους καταναλωτές και για τους παραγωγούς.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι έξι μαθητές και μαθήτριες και τρεις καθηγητές από το Γυμνάσιο Μαντουδίου Ευβοίας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Πληροφορούμε τους μαθητές και τους καθηγητές ότι σήμερα είναι ημέρα κοινοβουλευτικού ελέγχου, που σημαίνει ότι εδώ στη Βουλή παρίστανται οι επερωτώντες Βουλευτές, που είναι πέντε, με τον Κοινοβουλευτικό τους Εκπρόσωπο και ο επερωτώμενος Υπουργός.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής, για να δευτερολογήσει.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα επιμείνω να προσπαθώ να συνεννοηθώ με τον κύριο Υφυπουργό. Γιατί γνωρίζω, κύριε Πρόεδρε, ότι όταν θέλει ο κύριος Υφυπουργός, μπορούμε να συνεννοηθούμε. Όταν, όμως, δεν θέλει και βρίσκεται σε δύσκολη θέση για λόγους κυβερνητικής αδυναμίας και πρακτικής, τότε πράγματι δυσκολεύουν τα πράγματα.
      Επαναλαμβάνω: Ελέγχουμε την Κυβέρνηση σήμερα, επειδή ακριβώς δεν ενεργοποιεί το θεσμικό και νομικό πλαίσιο που αφορά τη λειτουργία των λαϊκών αγορών. Ελέγχουμε την Κυβέρνηση για την κυβερνητική της απραξία. Ο Υπουργός επιμένει ότι υπήρξε κυβερνητική πράξη. Και αναφέρεται στις υπουργικές αποφάσεις.
      Τον προκάλεσα κατά τη διαδικασία της πρώτης μου ομιλίας να μας πει ποιες αλλαγές επέφερε στα κείμενα των υπουργικών αποφάσεων, που του παρέδωσαν ο κ. Κουλούρης και ο κ. Τσοχατζόπολος. Καμία αλλαγή. Είναι ίδια. Απλώς καθυστέρησε τρεις μήνες, για να βάλει μια υπογραφή.
      Μας κατηγορεί ότι υπήρξε καθυστέρηση από την ψήφιση του νόμου μέχρι την έκδοση των προεδρικών διαταγμάτων. Ο ίδιος ο νόμος και η φιλοσοφία του προέβλεπε τη διαβούλευση με τους κοινωνικούς εταίρους, με τους φορείς. Ο νόμος δημοσιεύτηκε στις 30 Οκτωβρίου 2003, οι φορείς όλοι έδωσαν δημοσίως συγχαρητήρια για το νόμο ολόκληρο, χωρίς καμία απολύτως διαφοροποίηση. Τα προεδρικά διατάγματα ήταν αμέσως έτοιμα και την επόμενη μέρα δόθηκαν σε όλους τους φορείς για διαβούλευση, μετά τις υπεράνθρωπες προσπάθειες των υπηρεσιών του Υπουργείου και με προθεσμία για να υποβάλουν τις παρατηρήσεις τους μέχρι το τέλος Νοεμβρίου του 2003. Οι φορείς καθυστέρησαν στη διαβούλευση, δηλαδή να απαντήσουν, να φέρουν τις παρατηρήσεις τους. Το αποτέλεσμα ήταν ότι στις 3 Φεβρουαρίου του 2004 υπογράφτηκαν από τον κ. Κουλούρη, όπως κατατέθηκαν σήμερα στη Βουλή, τα προεδρικά διατάγματα για τις λαϊκές αγορές και για το υπαίθριο εμπόριο και αμέσως μετά εστάλησαν στο Συμβούλιο της Επικρατείας, από το οποίο επεστράφησαν, κύριε Πρόεδρε, με την αιτιολογία ότι υπάρχει φόρτος λόγω των εκλογών που ήδη είχαν προκηρυχθεί.
      Συμπέρασμα: Τα προεδρικά διατάγματα ήταν όλα έτοιμα. Να συνεννοηθούμε επιτέλους. Τα παραλάβατε, δεν τα προχωρήσατε. Δεύτερον, τα προεδρικά διατάγματα ήταν αποτέλεσμα κοινωνικού διαλόγου και θέλετε να το ξεχνάτε. Και αναφέρετε γενικά ότι υπήρχαν καθυστερήσεις.
      Ήταν στον κοινωνικό διάλογο, κύριε Παπαθανασίου. Γιατί αυτήν τη φιλοσοφία είχε το ΠΑΣΟΚ. Γιατί το ΠΑΣΟΚ θέλει να νομοθετεί με τη συμφωνία και τη συναίνεση των κοινωνικών εταίρων. Θα την ακολουθήσετε και σεις. Δεν το βλέπω όμως.
      Εξαγγείλατε σήμερα εδώ, από το Βήμα της Βουλής, ότι αλλάζετε το νόμο μέχρι το τέλος του μηνός. Σας ρώτησα: «Υπάρχει νομοπαρασκευαστική επιτροπή»; Και μου απαντάτε ότι υπάρχουν οι διευθύνσεις, που ετοιμάζουν τις αλλαγές. Ποιες διευθύνσεις; Είστε σε θέση να μας πείτε ποια διεύθυνση σήμερα ετοιμάζετε και να το ακούσουν και οι αρμόδιοι υπάλληλοι στο Υπουργείο σας, για να πληροφορηθούν ότι πράγματι εργάζονται για την αλλαγή του νόμου; Εγώ σας λέω ότι μόνο με τους συμβούλους σας ετοιμάζετε το νόμο και κανένας φορέας δεν το ξέρει.
      Ξέρετε, υπάρχει και η διαδικασία του κοινοβουλευτικού ελέγχου με την αίτηση κατάθεσης εγγράφων. Θέλετε να υπογράψουμε οι συνάδελφοι και εγώ μια αίτηση κατάθεσης εγγράφων, για να μας παρουσιάσετε εδώ πού είναι τα κείμενα, όπως και τις παρατηρήσεις των φορέων που ζητούν αλλαγές; Θέλετε να μας πείτε ποια είναι τα υπηρεσιακά σημειώματα που ετοιμάζουν το νομοσχέδιο; Θέλετε να κάνουμε αίτηση κατάθεσης εγγράφων και να μας πείτε ποιες είναι οι διαφορές στις υπουργικές αποφάσεις που αλλάξατε; Τίποτα δεν έχετε κάνει.
      Επιπλέον, δεν μας δώσατε καμιά απολύτως απάντηση στα θέματα που σας έθεσαν οι συνάδελφοι. Ποιοι ήταν οι φορείς της Τοπικής Αυτοδιοίκησης που αντέδρασαν; 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζητώ την ανοχή σας.
      Ποιοι ήταν οι φορείς που αντέδρασαν; Μήπως ήταν εκείνος ο γνωστός φορέας, εκείνος που κρατάει τη σημαία του πατριωτισμού και της Νέας Δημοκρατίας, ο κ. Ψωμιάδης, ο οποίος έδινε τη μάχη του από όλα τα τηλεοπτικά παράθυρα κατά τη διαδικασία ψήφισης αυτού του νόμου εδώ στη Βουλή; Γιατί δεν ήθελε να περάσει, δηλαδή να δημιουργηθεί ο Οργανισμός Λαϊκών Αγορών Θεσσαλονίκης, γιατί ήθελε να κρατάει ο ίδιος στη Νομαρχία Θεσσαλονίκης τη δυνατότητα να δίνει τις άδειες προς τους Πόντιους και τους κομματικούς φίλους της Νέας Δημοκρατίας; Αυτός είναι ο εκπρόσωπος της Τοπικής Αυτοδιοίκησης, τον οποίο επικαλείστε; Γιατί εγώ σας ανέφερα ότι οι εκπρόσωποι της ΚΕΔΚΕ και της ΕΝΑΕ, των νομαρχών δηλαδή και των δήμων και κοινοτήτων, ήταν εκείνοι οι οποίοι είχαν συμφωνήσει με το νόμο. 
      Μιλήσατε επίσης ή μάλλον δεν μιλήσατε -γιατί αναφέρθηκαν όλοι οι συνάδελφοι στο θέμα αυτό- για το θέμα για το οποίο επιχειρείτε δημοσίως και δια των τηλεοπτικών παραθύρων, αλλά και στην Αίθουσα αυτή, στην πρωτομιλία σας, να δημιουργήσετε εντυπώσεις σχετικά με τα χρήματα του Οργανισμού Λαϊκών Αγορών.
      Και δεν έχετε πει σε κανένα, δεν λέτε πουθενά την αλήθεια, ότι αυτά τα χρήματα δεν τα διαχειρίστηκε κανένας άνθρωπος κατά το δοκούν, ούτε πρόεδρος ούτε διοίκηση. Γιατί τα χρήματα αυτά δεν υπάρχουν σε κανένα ταμείο που Οργανισμού Λαϊκών Αγορών. Γιατί όλα τα χρήματα, τα οποία έρχονται από τις εισφορές των παραγωγών, βρίσκονται κατατεθειμένα στην Τράπεζα της Ελλάδος και όλες οι συναλλαγές πραγματοποιούνται με τραπεζικές επιταγές και  για οποιαδήποτε δαπάνη απαιτείται η έκδοση εντάλματος και υπόκειται σε προληπτικό και καταστατικό έλεγχο από το Γενικό Λογιστήριο του Κράτους και από το Ελεγκτικό Συνέδριο.
      Γιατί δεν λέτε την αλήθεια, κύριε Παπαθανασίου; Γιατί ψεύδεστε; Γιατί κατηγορείτε αθώους ανθρώπους; Γιατί δημιουργείτε κλίμα σκανδαλολογίας, ξανά, σύμφωνα με τη μόνιμη πρακτική της Νέας Δημοκρατίας. Γιατί δεν αναφέρεστε στην αύξηση των τελών καθαριότητας που επέβαλαν όλοι οι δήμοι, με πρώτο και καλύτερο το Δήμο της Αθήνας; Γιατί δεν αναφέρεστε στις αυξημένες ανάγκες του προσωπικού; 
      Μας λέτε ότι υπάρχουν και κενές θέσεις. Και εγώ σας ρωτώ. Γιατί παγώσατε τη διαδικασία που είχε ολοκληρωθεί από το ΑΣΕΠ -ήδη από το Μάιο- και δεν προσλαμβάνετε στις κενές θέσεις, για τις οποίες μας εγκαλείτε εμάς ότι τις αφήσαμε κενές; Η δική μας κυβέρνηση προχώρησε τη διαδικασία. Την παραλάβατε, ολοκληρώθηκε από το ΑΣΕΠ. Γιατί δεν την προχωρήσατε; Γιατί; Τι σκοπιμότητα έχετε;
      Επιπλέον, μας λέτε ότι το Υπουργείο δεν λειτουργεί, είχε προβλήματα. Ρωτώ: Με τις πολιτικές και κομματικές διώξεις που κάνατε την προηγούμενη εβδομάδα, στο επίπεδο των διευθυντών, θα αλλάξουν τα πράγματα; ΄Η μήπως είναι ψέματα ότι οι δέκα νέοι διευθυντές, που ορίσατε, είναι επιφανή στελέχη της συνδικαλιστικής παράταξης της Νέας Δημοκρατίας στο χώρο του Υπουργείου, γνωστά και αναγνωρίσιμα από όλους; Είναι ψέμα και αυτό;
      Τέλος, κύριε Πρόεδρε, υπάρχει ένα άλλο εξαιρετικής σημασίας θέμα, το οποίο μου έχει κάνει τρομακτική εντύπωση και γι’ αυτό ζητώ επιπλέον την ανοχή σας. Ο συνάδελφος κ. Χατζημιχάλης αναφέρθηκε σ’ ένα μείζον θέμα, το οποίο απασχολεί όλη την Ευρώπη, το θέμα της διοξίνης που βρέθηκε στα κρέατα και στα γαλακτοκομικά προϊόντα στην Ολλανδία, που είχε σαν αποτέλεσμα να κλείσουν εκατόν σαράντα φάρμες. Και την επόμενη μέρα διαπιστώθηκε ότι υπήρχε το ίδιο πρόβλημα -η αναζήτηση του ίδιου προβλήματος- και στο Βέλγιο και στη Γερμανία.
      Αναφέρθηκε επίσης στις αντιφάσεις που υπάρχουν στις δηλώσεις των δύο Υπουργών. Ο Υπουργός Γεωργίας, ο κ. Μπασιάκος, λέει ότι: «Αυτοί δεν είναι έλεγχοι δικοί μας, εμείς ελέγχουμε τις ζωοτροφές. Τα υπόλοιπα τα ελέγχει ο ΕΦΕΤ, ο οποίος είναι υπό την εποπτεία του Υπουργείου Ανάπτυξης».
       Ο δε κ. Κοντός, ο αρμόδιος Υφυπουργός Γεωργίας, λέει ότι όλοι οι έλεγχοι γίνονται κανονικά. Ο κ. Παπαθανασίου ο οποίος τα ακούει όλα, τα σημειώνει και απαντάει σε όλα, εδώ δεν βρήκε ούτε μία λέξη να πει. Ούτε μια λέξη να πει! Και αναρωτιέμαι τι συμβαίνει. Τι συμβαίνει;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα τα πούμε, μη στενοχωριέστε.
     ΧΡΗΣΤΟΣ ΠΑΠΟΥΤΣΗΣ: Παρεπιμπόντως σήμερα, ερχόμενος, άκουγα στο ραδιοφωνικό σταθμό 9.84 τον Πρόεδρο του ΕΦΕΤ, ο οποίος καλούσε τους πολίτες και τους καταναλωτές να μην αγοράζουν ολλανδικά γαλακτοκομικά προϊόντα για δέκα μέρες μέχρι να δούμε τι γίνεται. Και εγώ ερωτώ: Ποια είναι η κινητοποίηση της Κυβέρνησης; Αυτό είναι; Ποιος είναι ο έλεγχος ο οποίος γίνεται;
     Χθες καταθέσαμε μια πρόταση, μια συγκεκριμένη πρόταση, με την οποία ζητούμε, κύριε Πρόεδρε, να κινητοποιηθούν άμεσα όλα τα συναρμόδια Υπουργεία και οι υπηρεσίες για να πραγματοποιηθούν δειγματοληπτικοί έλεγχοι για τυχόν εντοπισμό διοξίνης, από το «ΔΗΜΟΚΡΙΤΟ» όμως και όχι γενικά και αόριστα. Γιατί, όπως ξέρετε πολύ καλά, η διοξίνη μπορεί να εντοπιστεί μόνο από το «ΔΗΜΟΚΡΙΤΟ» ή από άλλα επιστημονικά εργαστήρια τα οποία έχουν αναγνωριστεί από την Ευρωπαϊκή Ένωση.
     Επίσης ζητήσαμε να σταματήσουν προσωρινά οι εισαγωγές των κρεάτων και των γαλακτοκομικών προϊόντων που θεωρούνται ύποπτα, όπως κάνουν και οι υπόλοιπες χώρες. Επίσης ζητήσαμε να δεσμευτούν ύποπτα προϊόντα που έχουν εισαχθεί και βρίσκονται στα ράφια και βρίσκονται στην αγορά και βρίσκονται στις αποθήκες. Δεν μας αρκεί η δήλωση του κ. Μπασιάκου και του κ. Κοντού ότι ελέγχονται. Ποιοι ελέγχονται; Και αυτά που είναι ήδη μέσα στην αγορά, πότε θα ελεγχθούν; Ιδιαίτερα μάλιστα όταν η διοξίνη λειτουργεί σωρευτικά όπως, κύριε Πρόεδρε, γνωρίζετε πολύ καλά εσείς ως γιατρός.
     Τέλος ζητήσαμε η Κυβέρνηση να απευθυνθεί στην Ευρωπαϊκή Επιτροπή και στην ολλανδική κυβέρνηση και να ζητήσει εγγυήσεις ασφαλείας για τις εξαγωγές που γίνονται προς τη χώρα μας, όπως επίσης και στην υπόλοιπη ευρωπαϊκή αγορά. Ζητήσαμε να ζητήσει η Κυβέρνηση από την Ευρωπαϊκή Επιτροπή να μας ενημερώσει πλήρως και συγκεκριμένα για την έκταση του προβλήματος και να πάρει και τα ανάλογα μέτρα. Δεν έκανε τίποτε και το κυριότερο όλων -μιλούμε τρεις ώρες, ο κ. Χατζημιχάλης έχει μιλήσει από την αρχή και έθεσε το θέμα και δεν πήρε καμία απάντηση από τον αρμόδιο Υπουργό, τον Υπουργό, δηλαδή, ο οποίος εποπτεύει τον οργανισμό τροφίμων, τον ΕΦΕΤ και ο οποίος υποτίθεται, σύμφωνα με τον κ. Μπασιάκο, είναι και ο αρμόδιος για να κάνει τους ελέγχους.
     Κύριε Πρόεδρε, απευθύνω έκκληση και εδώ θέλω να ενθαρρύνω την Κυβέρνηση να πάρει όσο το δυνατόν αυστηρότερα μέτρα, να μη σταματήσει πουθενά, να μην επιτρέψει κανένα οικονομικό συμφέρον κανενός να επικρατήσει της μεγάλης ανάγκης για την προστασία της υγείας του λαού, ιδιαίτερα των παιδιών μας, γιατί τα γάλατα αφορούν τα παιδιά και τις ευπαθείς ομάδες του πληθυσμού και επιπλέον να μην επιτρέψει κανένα οικονομικό συμφέρον να εμποδίσει το κράτος και την πολιτεία να ασκήσει το ρόλο, που είναι υποχρεωμένη να ασκήσει.
     ΠΡΟΕΔΡΕΥΩΝ (Γεώργιος Σούρλας): Είναι γεγονός, κύριε Υπουργέ, ότι τέθηκαν θέματα πολύ σοβαρά, που έχουν να κάνουν με τη δημόσια υγεία και πιστεύω ότι στην αγόρευσή σας θα συμπεριλάβετε απαντήσεις. Άλλωστε είναι γνωστό ότι και ευαισθησία έχετε και υπευθυνότητα.
     Ορίστε, κύριε Υφυπουργέ, έχετε το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): O λόγος, κύριε Πρόεδρε και κύριε Παπουτσή, που δεν αναφέρθηκα στο θέμα των διοξινών, ήταν διότι ήταν ένα από τα θέματα που ήταν εκτός της σημερινής συζήτησης. Αλλά μια που το θέτετε, κύριε συνάδελφε, επειδή είναι σοβαρό, θέλω να σας πω το εξής:
     Πρώτον, το Υπουργείο Αγροτικής Ανάπτυξης είναι εκείνο το οποίο πράγματι είναι υπεύθυνο, όπως είπε ο κ. Μπασιάκος, για τις εισαγωγές των ζωοτροφών και των ζώων. Και το Υπουργείο Ανάπτυξης, ως εποπτεύον του ΕΦΕΤ, έχει την ευθύνη για τον έλεγχο των τροφίμων. Άρα δεν υπάρχει καμία αντίφαση σ’ αυτό. Είναι απλώς η επανάληψη των γνωστών αρμοδιοτήτων, που έχει κάθε Υπουργείο.
     Συμφωνώ μαζί σας ότι δεν πρέπει πουθενά να κάνει πίσω και αυτή η Κυβέρνηση και οποιαδήποτε κυβέρνηση σε οικονομικά συμφέροντα, όταν πρόκειται για θέματα υγείας. Εκεί δεν χωρούν εκπτώσεις, δεν χωρούν συμβιβασμοί και δεν χωρούν οικονομικοί λογαριασμοί. ‘Όποιο και αν είναι το οικονομικό κόστος, αν υπάρχει πρόβλημα σε θέμα υγείας, πρέπει να είμαστε όλοι εξαιρετικά αυστηροί, αμείλικτοι και θα είμαστε.
     Από την άλλη μεριά θα ήθελα να σας πω ότι με την ίδια σοβαρότητα πρέπει να αντιμετωπίσουμε το ζήτημα και να μη δημιουργούμε υπερβολικό πανικό εκεί που δεν χρειάζεται και δεν δικαιολογείται, να μη μεγεθύνουμε τα θέματα, πριν να έχουμε στοιχεία συγκεκριμένα και να μη δημιουργούμε μια γενικευμένη ανησυχία εκεί που δεν χρειάζεται. Το έχουμε ξαναζήσει στο παρελθόν αυτό, έχει γίνει πολλές φορές. Και επειδή το ζήτημα δεν αφορά μόνο τη χώρα μας, αλλά αφορά όλες τις χώρες, θα ήθελα να σας ενημερώσω ότι σήμερα είχα την πληροφορία -πρέπει να ελεγχθεί- ότι έχει μεταφερθεί το πρόβλημα και στη Γαλλία. Άρα βλέπετε ότι το πρόβλημα δεν είναι ελληνικό. Και νομίζω ότι σ’ αυτό, αυτό το οποίο χρειάζεται είναι σοβαρότητα, υπευθυνότητα και συνεργασία με όλους τους διεθνείς φορείς και με όλες τις χώρες.
      Αυτό κάνει και ο ΕΦΕΤ. Ήδη έχει ξεκινήσει ελέγχους στα τρόφιμα, για να δούμε –και αυτό έχει σημασία γιατί το πρόβλημα ξεκίνησε από συγκεκριμένες περιοχές και από συγκεκριμένη χρονική στιγμή- για ποιες ζωοτροφές είχαν γίνει προμήθειες από τους συγκεκριμένους χώρους το συγκεκριμένο χρονικό διάστημα και ποια ενδεχομένως τρόφιμα επηρέασαν.
      Τα κάνει αυτά ο ΕΦΕΤ. Είναι σε συνεχή συνεργασία με τους διεθνείς οργανισμούς και σ’ αυτά τα πράγματα πρέπει να πω ότι υπάρχει πανευρωπαϊκή αλληλεγγύη και μόλις υπάρξει ένα εύρημα, αυτόματα ενημερώνονται όλοι -όπως ξέρετε πολύ καλά- οι ευρωπαϊκοί φορείς, ακριβώς γιατί αυτά τα ζητήματα δεν μπορεί ποτέ να περιορίζονται -και δεν περιορίζονται- σε μία χώρα.
      Θα ήθελα, λοιπόν, να σας διαβεβαιώσω και να διαβεβαιώσω και το Σώμα και τον ελληνικό λαό ότι η Κυβέρνηση, ο ΕΦΕΤ κάνουν ό,τι είναι δυνατόν, ό,τι πρέπει, ό,τι απαιτείται και σε συνεργασία με άλλους φορείς, για να γίνουν οι έλεγχοι. Και εάν χρειαστεί και υπάρξει ανάγκη, είτε περιορισμού ορισμένων εισαγωγών, ορισμένων προϊόντων είτε επεμβάσεων οποιασδήποτε μορφής, η Κυβέρνηση δεν πρόκειται να κάνει πίσω και θα τις κάνει, όπως πρέπει να τις κάνουν και οι υπόλοιπες ευρωπαϊκές χώρες.
      Θα ήθελα να το σταματήσω εδώ, διότι από εδώ και πέρα αρχίζει και γίνεται εξαιρετικά εξειδικευμένο το θέμα. Αν θέλετε περισσότερα στοιχεία, ο ΕΦΕΤ θα τα ανακοινώνει και θα ενημερώνει τους πολίτες. Εγώ πολιτικά σας διαβεβαιώνω πως ό,τι πρέπει να γίνει, θα γίνει.
      Τώρα έρχομαι στα υπόλοιπα. Θα συμφωνήσω σε κάτι που είπατε: Όταν θέλουμε να συνεννοηθούμε, μπορούμε να συνεννοηθούμε. Το κακό είναι ότι μου φαίνεται πως εσείς δεν θέλετε να συνεννοηθούμε. Δηλαδή είπατε ότι μας εγκαλείτε για απραξία. Μας εγκαλείτε, διότι δεν εφαρμόζουμε το νόμο. Εγώ να δεχθώ την άποψή σας, ότι δεν αλλάξαμε ούτε μία λέξη στις αποφάσεις. Αφού τις εκδώσαμε τις αποφάσεις, πώς δεν τον ενεργοποιούμε; 
      ΧΡΗΣΤΟΣ ΠΑΠΟΥΤΣΗΣ: Τρεις μήνες μετά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τώρα θα με αναγκάσετε να πω ότι εσείς που καθυστερήσατε έξι μήνες, δεν δικαιούστε να κατηγορείτε εμάς για τους τρεις. Μην αρχίσουμε τέτοιο συμψηφισμό και τέτοια λόγια, όταν μάλιστα μέσα στους τρεις μήνες μόνος μου παραδέχτηκα ότι, επειδή δεν είμαι σούπερμαν, μου είναι απαραίτητος και ενάμισης μήνας για ενημέρωση -έστω και για να μην αλλάξω μία λέξη. Εκτός εάν είχατε την απαίτηση ο καινούργιος Υπουργός μιας καινούργιας Κυβέρνησης να υπογράφει τυφλά οτιδήποτε ήταν έτοιμο. 
      Δεν δικαιούται ο καινούργιος Υπουργός να ενημερωθεί; Δεν δικαιούται να ελέγξει; Δεν δικαιούται στα πλαίσια -που και η δική μας Κυβέρνηση σέβεται- του διαλόγου να ρωτήσει τους υπόλοιπους φορείς, εάν αυτά που μας λέει ο κ. Παπουτσής ή ο κ. Κουλούρης -π.χ. ότι συνεργάστηκε- είναι έτσι, αν συμφωνεί ή διαφωνεί; Δεν δικαιούται να το κάνει;
      Άρα, λοιπόν, μας εγκαλείτε ότι καθυστερήσαμε τρεις μήνες. Ποιοι; Εσείς που φτιάξατε το νόμο, τον είχατε στο μυαλό σας, ξέρατε τι θέλατε και κάνατε έξι μήνες! Έλεος, έλεος!
      Το ίδιο ισχύει και για τα προεδρικά διατάγματα. Ξαναλέω ότι τα προεδρικά διατάγματα είναι πιο πολύπλοκα και διαπιστώσαμε από την αρχή -σας το λέω ευθέως- ότι είχαν μέσα τόσες ρυθμίσεις, ίσως ενόψει εκλογών. Ξαναλέω, λοιπόν, το εξής: Το δικαίωμα του να πουλάς την άδεια, είναι δυνατόν ποτέ να στο επιτρέψει το Συμβούλιο της Επικρατείας, το προβλέπει μέσα ο νόμος; Όμως αυτή η υπόσχεση είχε δοθεί. 
      Άρα, λοιπόν, από τις συζητήσεις με τους φορείς διαπιστώσαμε ορισμένα πράγματα, γι’ αυτό για το προεδρικό διάταγμα μας πήρε τέσσερις-πέντε μήνες μέχρι να το εξετάσουμε. Αλλά προχωρήσαμε το προεδρικό διάταγμα κατά βάση -και το είπα και στην πρωτολογία μου- όπως ήταν προετοιμασμένο από πριν. 
      Όμως ως προς τις ρυθμίσεις που είχε έτοιμες και ως προς αυτό που είπατε εσείς, ότι υπέγραψε ο κ. Κουλούρης στις 2 Φεβρουαρίου θέλω να πω τα εξής: Όταν το υπογράφεις στις 2 Φεβρουαρίου -εδώ πολύ εμπειρότεροι εμού το ξέρουν- το Συμβούλιο της Επικρατείας θα το φέρει οπωσδήποτε πίσω στην καινούργια Κυβέρνηση -εκτός αν κάνω λάθος, δεν ξέρω- γιατί θα πρέπει να το υπογράψει ο καινούργιος Υπουργός. Έτσι δεν είναι, κύριε Πρόεδρε; Με συγχωρείτε, αν κάνω λάθος, αλλά δεν έχω τη δική σας εμπειρία. Άρα, λοιπόν, όταν το υπογράφω και το στέλνω στις 2 Φεβρουαρίου -παραμονές που αρχίζει η προεκλογική περίοδος- δεν είναι προφανές ότι το κάνω για να πω ότι το έκανα και επί της ουσίας δεν ενεργοποιώ το νόμο;
      Ερχόμαστε, λοιπόν, εμείς και φέρνουμε το προεδρικό διάταγμα, το οποίο κατά βάση –επαναλαμβάνω- είναι αυτό που είχατε ετοιμάσει, αλλά ήταν λάθος ετοιμασμένο, ήταν στο πόδι ετοιμασμένο. Το προεδρικό διάταγμα ήταν ετοιμασμένο με ρυθμίσεις καθ’ υπέρβαση του νόμου για ικανοποίηση προεκλογικών υποσχέσεων και οτιδήποτε άλλο αντιληπτό μέχρις ενός σημείου. Άλλωστε ήταν ένα προεδρικό διάταγμα, που εν γνώσει του ο συντάξας ήξερε ότι δεν θα περάσει έτσι -και δεν το λέω εν σχέσει με το αποτέλεσμα των εκλογών- και θα ερχόταν οπωσδήποτε πίσω.
      Λέω, λοιπόν, ότι γι’ αυτό το πράγμα μας κατηγορείτε, διότι το στείλαμε τον Ιούλιο. Αυτό το λάθος ή το πρόχειρο ή το ασαφές ή το οτιδήποτε άλλο θέλετε προεδρικό διάταγμα μάς επεστράφη από το Συμβούλιο της Επικρατείας και το έχουμε ξαναστείλει και περιμένουμε την τελική έγκριση εντός των ημερών. Άρα πώς μας εγκαλείτε ότι δεν ενεργοποιήσαμε το νόμο; Αν θέλετε να μας πείτε γιατί δεν κάνουμε κάτι, ώστε η δικαιοσύνη ή το Συμβούλιο της Επικρατείας να στείλει την έγκριση νωρίτερα, αυτό δεν είναι στις δικές μας αρμοδιότητες.
      Άρα ο νόμος έχει ενεργοποιηθεί. Τα μπλοκ έχουν σταλεί, τα κλιμάκια έχουν γίνει και επαναλαμβάνω για άλλη μια φορά ότι είναι λάθος αυτό που λέτε, ότι δεν γίνονται έλεγχοι. Έλεγχοι γίνονται. Έχω νούμερα και στοιχεία, που αποδεικνύουν ότι οι έλεγχοι που γίνονται αριθμητικά με βάση το αποτέλεσμα, με βάση τις ποινές, είναι ασυγκρίτως περισσότεροι από την περσινή χρονιά. Δεν μου αρέσει να κάνω αυτήν τη σύγκριση. Μου αρέσει να κοιτάω μπροστά. Αλλά δεν μπορώ να μην την κάνω, όταν εγκαλούμαι για κάτι από κάποιους, οι οποίοι σ’ αυτό το σημείο είναι οπωσδήποτε έκθετοι, για να χρησιμοποιήσω την ελαφρότερη έκφραση.
      Είπατε κάτι για την Τοπική Αυτοδιοίκηση. Λέτε με ποιους έγινε. Καμία σχέση δεν έχει με τον κ. Ψωμιάδη που αναφέρατε. Έγινε σύσκεψη στο Υπουργείο -και υπάρχουν πρακτικά- όπου φωνάξαμε εκπροσώπους απ’ όλους τους δήμους, απ’ όλες τις περιφέρειες, απ’ όλες τις νομαρχίες, όπως και υπηρεσιακούς παράγοντες και  νομάρχες και  δημάρχους. Εκεί εξέφρασαν τα προβλήματα τα οποία αντιμετωπίζουν. Είναι καταγεγραμμένα και υπάρχουν πρακτικά.
      Επαναλαμβάνω ότι εγώ δεν λέω ότι ο ν. 3190 είναι για πέταμα. Ίσα-ίσα που είπα ευθύς εξ αρχής να τον βελτιώσουμε. Να μη λάβουμε υπόψη μας τις παρατηρήσεις που έγιναν εκεί από τους εκπροσώπους της περιφέρειας, που έχει  σοβαρό πρόβλημα και που εν πάση περιπτώσει ό,τι και να λέμε εμείς, δεν μπορείς από το γραφείο σου στην Αθήνα να ξέρεις τα πρακτικά προβλήματα που αντιμετωπίζει η λαϊκή αγορά; Ένα σας λέω: Υπάρχει ένα θέμα, ότι τις θέσεις των λαϊκών αγορών στους δήμους δεν ξέρουμε αν θα τις καθορίζει ο δήμος ή η νομαρχία, λες και είναι δυνατόν η νομαρχία να καθορίζει αυτό το πράγμα! Αυτό δεν είναι το θέμα; Δεν πρέπει να λυθεί;
      Αυτή, λοιπόν, την πληροφόρηση πήραμε και παίρνοντας αυτήν την πληροφόρηση, κάθε άνθρωπος που θέλει να ενεργοποιήσει το νόμο αποτελεσματικά, πρέπει να τη λάβει υπόψη του.
      Θα σας στείλουμε, λοιπόν, τον καινούργιο νόμο με τις ρυθμίσεις που θέλουμε. Μην κολλάτε στο ποιο είναι το όνομα. Δεν έχω κάνει νομοπαρασκευαστική επιτροπή. Δεν χρειάζεται για κάθε νόμο -δεν είναι υποχρεωτικό- να κάνεις νομοπαρασκευαστική επιτροπή…
      ΧΡΗΣΤΟΣ ΠΑΠΟΥΤΣΗΣ: Ποια υπηρεσία το κάνει; Πείτε μας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): H υπηρεσία του Υπουργείου…
      ΧΡΗΣΤΟΣ ΠΑΠΟΥΤΣΗΣ: Ονομάστε την.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): H Υπηρεσία Τροφίμων και Ποτών.  
      Η Υπηρεσία Τροφίμων και Ποτών, με όλες αυτές τις πληροφορήσεις που έχουμε, θα φτιάξει ένα νόμο, θα τον φέρουμε, θα τον δείτε και θα δώσουμε τις τροποποιήσεις του νόμου σε διαβούλευση. Δεν έχουμε σκοπό να κάνουμε τίποτα εν κρυπτώ. Δεν έχουμε λόγο να το κάνουμε, διότι ο στόχος μας -όπως και ο δικός σας, πιστεύω- είναι να λειτουργήσει αυτός ο θεσμός. 
      Άρα επιτρέψτε μου να πω ότι υπάρχουν πάρα πολλά σημεία στα οποία μπορείτε να κάνετε αντιπολίτευση, δικαιολογημένη ή όχι. Αλλά μη συνεχίζετε μετά από τρεις ώρες συζήτηση να εγκαλείτε την Κυβέρνηση ότι δεν ενεργοποίησε το νόμο ή να την κατηγορείτε ότι τυχόν τροποποίηση του νόμου ακυρώνει τον υπάρχοντα. Αυτά δεν έχουν ξαναγίνει. Μέχρις ότου ψηφιστεί ο νέος νόμος ή υπάρχει αυτός που λειτουργεί σήμερα, έχουμε ορισμένες υποχρεώσεις και σ’ αυτές θα είμαστε εντάξει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε, με μία τελευταία κουβέντα για τα χρήματα. Πού είδατε εσείς ότι κατηγόρησα εγώ για κλοπή; 
      ΧΡΗΣΤΟΣ ΠΑΠΟΥΤΣΗΣ : Αυτό το κλίμα δημιουργείται συνέχεια. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα, παρακαλώ, να δείτε σε ποια πρότασή μου, φράση μου -το είπε και ο κ. Κουλούρης πριν και χαίρομαι που μπαίνει στην Αίθουσα- … 
      ΚΙΜΩΝ ΚΟΥΛΟΥΡΗΣ: Πείτε μου ό,τι θέλετε. Είμαι παρών. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): …μίλησα περί κλοπής. Εγώ δεν είπα τέτοιο πράγμα και δεν καταλαβαίνω γιατί λέγεται αυτό. Εγώ είπα ότι το έλλειμμα ήταν τόσο, εκτινάχθηκε στο τόσο και πήγε τόσο. Θέλετε να σας πω εγώ κάτι; Μπορεί να βρείτε εσείς εκατό δικαιολογίες. Εγώ πάντως λέω αυτό για το Ταμείο Λαϊκών Αγορών, θέλετε από κακοδιαχείριση, θέλετε από κακό υπολογισμό, διότι το να διπλασιάζω το προσωπικό, αν δεν έχω τα κονδύλια, είναι κακοδιαχείριση, είναι κακός υπολογισμός. Δεν μπορεί ένα ταμείο, το οποίο το 1999 είχε περίσσευμα, να έχει δύο εκατομμύρια (2.000.000) ευρώ κάθε χρόνο έλλειμμα τα επόμενα χρόνια κι εγώ να λέω ότι κανένας δεν φταίει. Μπορεί να φταίει ο επικεφαλής του Ταμείου και να πρέπει να τον αλλάξω. Μπορεί να πρέπει να κάνω κάτι άλλο. Μπορεί οι αποφάσεις που έχω πάρει …
      ΚΙΜΩΝ ΚΟΥΛΟΥΡΗΣ: O κρατικός προϋπολογισμός είναι κλοπή…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κουλούρη, να τελειώσουμε ήρεμα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μπορεί οι αποφάσεις που έχω πάρει, να είναι λάθος. Εγώ δεν είπα αυτό το πράγμα. Ανέφερα στοιχεία  και λέω αν συμφωνείτε εσείς ότι πρέπει να συνεχιστεί μία κατάσταση, όπου το έλλειμμα κάθε χρόνο μεγαλώνει. Εμείς δεν συμφωνούμε και θα το αλλάξουμε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, εξαντλήσατε το χρόνο σας. Τα είπατε όλα και ο κύριος Υπουργός με μεγάλη άνεση και με μεγάλη ανοχή απάντησε.
      Κηρύσσεται περαιωμένη η συζήτηση επί της υπ’ αριθμόν 20/11/14.10.2004 επερώτησης Βουλευτών του ΠΑΣΟΚ προς τον Υπουργό Ανάπτυξης σχετικά με τις λαϊκές αγορές.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.50΄ λύεται η συνεδρίαση για την προσεχή Δευτέρα 8 Νοεμβρίου 2004 και ώρα 18.30΄ με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών Κομμάτων, με θέμα: «H πορεία της παιδείας και οι επιβαλλόμενες προσαρμογές στα ευρωπαϊκά δεδομένα, ώστε να επιτύχει η αναβάθμισή της σε όλα τα επίπεδα», σύμφωνα με την ειδική ημερήσια διάταξη που έχει διανεμηθεί.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
1  Είναι επιβεβλημένη η ρητή αναφορά στην περίπτωση των εργαζομένων στην Επαγγελματική Κατάρτιση, καθώς είναι εξαιρετικά δύσκολη η υπαγωγή τους σε οποιαδήποτε ρύθμιση. 



226

Συνεδρίαση 5-11-2004


