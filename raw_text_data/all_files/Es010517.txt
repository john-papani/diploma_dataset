ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΟΓ'
Πέμπτη 17 Μαΐου 2001
ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Παρασκευής 18 Μαΐου 2001, 
4. Συζήτηση επικαίρων ερωτήσεων:
α) Προς τον Υπουργό Δημόσιας Τάξης: ι) σχετικά με τα μέτρα αντιμετώπισης των πυρκαγιών κατά τη θερινή περίοδο, 
ΙΙ) σχετικά με τα κυκλοφοριακά προβλήματα που δημιουργούνται στο κέντρο της Αθήνας κατά τη διεξαγωγή ποδοσφαιρικών αγώνων στο γήπεδο της Λεωφόρου Αλεξάνδρας, 
β) Προς τον Υπουργό Γεωργίας, σχετικά με την επικείμενη διάλυση του Οργανισμού Βάμβακος, 
γ) Προς τον Υπουργό Εθνικής Παιδείας και Θρησκευμάτων, σχετικά με τον τρόπο διεξαγωγής των εξετάσεων στη Β' και Γ' Λυκείου στα ιδιωτικά Λύκεια, 
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου αρμοδιότητας του Υπουργείου Υγείας και Πρόνοιας: "Για τη δημιουργία του υγειονομικού χάρτη", 
2. Κατάθεση Εκθέσεων Διαρκών Επιτροπών:
Α. Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Εργασίας και Κοινωνικών Ασφαλίσεων:
α) "Κύρωση της Διεθνούς Σύμβασης Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους", 
β) "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας", 
Β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της:
i) Στα σχέδια νόμων του Υπουργείου Δημόσιας Τάξης:
α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση", 
β) "Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του", 
ιι) Στις αιτήσεις άρσης ασυλίας των Βουλευτών κυρίων Δ. Κοσσυβάκη, Θ. Πάγκαλου, Σ. Παπαδόπουλου, Δ. Ρέππα και Γ. Φλωρίδη, 
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., 
ΒΛΑΣΣΟΠΟΥΛΟΣ Ε., 
ΠΕΤΣΑΛΝΙΚΟΣ Φ., 
ΠΟΛΥΖΟΣ Ε., 
ΣΤΡΙΦΤΑΡΗΣ Σ., 
ΧΟΥΡΜΟΥΖΙΑΔΗΣ Γ., 
ΧΡΥΣΟΧΟΪΔΗΣ Μ., 
Β. Επί της πρότασης νόμου αρμοδιότητας του Υπουργείου Υγείας και Πρόνοιας:
ΓΙΑΝΝΟΠΟΥΛΟΣ Α., 
ΚΑΚΛΑΜΑΝΗΣ Ν., 
ΚΟΡΤΣΑΡΗΣ Ν., 
ΚΟΣΙΩΝΗΣ Π., 
ΜΕΛΑΣ Π., 
ΝΑΣΙΩΚΑΣ Ε., 
ΣΚΡΕΚΑΣ Θ., 
ΣΠΥΡΑΚΗ Χ., 
ΣΠΥΡΟΠΟΥΛΟΣ Ρ., 
ΣΠΥΡΟΥ Σ., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΓ΄
Πέμπτη17 Μαίου 2001
Αθήνα, σήμερα στις 17 Μαΐου 2001, ημέρα Πέμπτη και ώρα 10.40' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Εργοληπτών Δημοσίων Έργων Νομού Καρδίτσας ζητεί τη χρηματοδότηση έργων υποδομής στο Νομό του.
2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Καστοριάς ζητεί τη ρύθμιση οφειλών των μελών του προς το ΤΕΒΕ.
3) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Αστακού Αιτωλ/νίας ζητεί να μην καταργηθεί ο Αστυνομικός Σταθμός Παλαιομάνινας Αιτωλ/νίας.
4) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί επίλυση ασφαλιστικών, εργασιακών και λοιπών προβλημάτων των μελών της.
5) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Κατασκευαστών Οικοδομικών Επιχειρήσεων ζητεί την κατάργηση της υποχρεωτικής παράστασης δικηγόρων για τους κατασκευαστές οικοδομών στις μεταβιβάσεις ακινήτων.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Ιστιοπλοϊκός 'Ομιλος Αγίου Νικολάου Κρήτης "Αίολος" ζητεί να αποτελέσει τόπο δημιουργίας Ολυμπιακού Προπονητικού Κέντρου.
7) Ο Βουλευτής Γρεβενών κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Οικοδόμων και Συναφών Επαγγελμάτων Δεσκάτης Γρεβενών ζητεί επίλυση ασφαλιστικών προβλημάτων των μελών του.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γ.Φραγκιαδάκης, αγρότης κάτοικος Σητείας, ζητεί τη διευθέτηση οικονομικής του εκκρεμότητας στον ΟΓΑ.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου διαμαρτύρεται για την καθυστέρηση των διαδικασιών που αφορούν στην υλοποίηση των εργασιών ανάπλασης και αξιοποίησης του Κουφονησίου (αρχαία Λεύκα).
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάτμηση έργων στο Δήμο Φαρρών Αχαΐας έτσι ώστε να μην ακολουθήσει η διαδικασία της δημοπράτησης.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα των τηλεοπτικών προγραμμάτων για τα παιδιά.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον πλούτο διαθέσιμων υδάτινων πόρων που υπάρχουν στην Αχαΐα.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη προσωπικού στον κλάδο ελέγχου ακατάλληλων σκευασμάτων από τον Εθνικό Οργανισμό Φαρμάκων.
14) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Παγχαλκιδικός Σύλλογος Θεσσαλονίκης "Ο Αριστοτέλης" ζητεί την ένταξη ιστορικής ύλης στα σχολικά εγχειρίδια της Πρωτοβάθμιας και Δευτεροβάθμιας Εκπαίδευσης.
15) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Υπηρεσία Αποκατάστασης Σεισμοπαθών Βορείου Ελλάδος υποβάλλει προτάσεις για την εύρυθμη λειτουργία της υπηρεσίας και την αποφυγή της σχεδιαζόμενης συρρίκνωσής της.
16) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης "Η Κνωσσός" διαμαρτύρεται για την επιβολή επιπρόσθετων ασφαλιστικών εισφορών στα μέλη της.
17) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Δήμος Νέας Αλικαρνασσού Ηρακλείου ζητεί να διακοπούν οι εργασίες που αφορούν στο λοξό διάδρομο του αεροδρομίου Ν.Καζαντζάκης.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για τα προβλήματα των ασφαλισμένων του ΝΑΤ.
19) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Επιμελητήριο Ηλείας ζητεί να παραμείνουν σε ισχύ οι απαγορευτικές διατάξεις για όσους επιθυμούν τώρα την ενασχόλησή τους με την εμπορία γεωργικών λιπασμάτων και εφοδίων.
20) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο κ. Παναγιώτης Αγγελόπουλος, κάτοικος Κροκυλείου Δωρίδας ζητεί η ελεγχόμενη περιοχής Παρνασσίδας να γίνει πρότυπη κυνηγετική περιοχή.
21) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι "ΑΚΡΙΤΕΣ", Πρωτοβουλία Ελλήνων του Εξωτερικού με στρατολογικές εκκρεμότητες ζητούν τη νομοθετική ρύθμιση των στρατολογικών εκκρεμοτήτων των Ελλήνων επιστημόνων του εξωτερικού.
22) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί να επιλυθεί το πρόβλημα της έλλειψης σε διδακτικό προσωπικό του Γυμνασίου Αγίου Βλασίου της περιοχής του.
23) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Ορθόδοξος Χριστιανικός Σύλλογος "'Αγιος Γρηγόριος ο Παλαμάς" εκφράζει τις ανησυχίες του για τη μετανάστευση στη Χώρα.
24) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη νομοθετική ρύθμιση για την τοποθέτηση ατόμων με αναπηρίες σε θέσεις εργασίας του δημόσιου τομέα.
25) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων, Διαμερισμάτων Ελλάδος διαμαρτύρεται για την επιβολή επιπρόσθετων ασφαλιστικών εισφορών στα μέλη του από το ΤΕΒΕ.
26) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων ζητεί την επίλυση του ασφαλιστικού προβλήματος των μελών του.
27) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την τριμερή χρηματοδότηση του ασφαλιστικού μας συστήματος, την μη αύξηση των ορίων ηλικίας συνταξιοδότησης κ.λπ.
28) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Σκοπέλου Νομού Μαγνησίας διαμαρτύρεται για την κατάργηση του εξεταστικού κέντρου των Λυκειακών Τάξεων Γλώσσας.
29) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Μανταμάδου Λέσβου ζητεί την επίλυση του ζητήματος των συντάξεων των αγωνιστών της Εθνικής Αντίστασης.
30) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία 'Ελληνες που ζουν στην Ουγγαρία και είχαν πάει εκεί σαν πολιτικοί πρόσφυγες ζητούν την επίλυση του ζητήματος της συνταξιοδότησής τους στην Ελλάδα, που δεν έχει ακόμη αντιμετωπιστεί και τους εμποδίζει, να επαναπατρισθούν.
31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Μώλου Φθιώτιδας ζητεί την άμεση κατασκευή του 6ου Κέντρου Υγείας Φθιώτιδας και την ένταξη του έργου στο Γ' Κοινοτικό Πλαίσιο Στήριξης.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στις με αριθμό 377/24-5-00, 974/29-6-00 και 1655/28-7-00 ερωτήσεις δόθηκε με το υπ'αριθμ. 523/18-10-00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμό 377/24-5-2000, 974/29-6-2000 και 1655/28-7-2000 τις οποίες κατέθεσαν οι Βουλευτές κύριοι Eυτύχης Κοντομάρης και Σπύρος Σπύρου, σας γνωρίζουμε τα ακόλουθα:
Το Υπουργείο Παιδείας αναμένει τις προτάσεις της νέας Διοικούσας Eπιτροπής του Ιονίου Πανεπιστημίου για την αντιμετώπιση του στεγαστικού προβλήματος του Ιδρύματος, τόσο σε βραχυπρόθεσμη βάση όσο και στην μακροπρόθεσμη προοπτική.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
2. Στην με αριθμό 594/2-6-00 ερώτηση δόθηκε με το υπ'αριθμ. 588/18-10-00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 594/2-6-2000 που κατέθεσε ο Βουλευτής κ. Παν. Κουρουμπλής, σας γνωρίζουμε τα εξής:
Το θέμα χορήγησης σύνταξης στον Πανεπιστημιακό Δάσκαλο Ανδρέα Ράδο που δίδαξε Eλληνικά στο Ιάσιο της Ρουμανίας δεν ανήκει στην αρμοδιότητα του Υπουργείου Παιδείας.
Η δυνατότητα χορήγησης σύνταξης στον ανωτέρω καθηγητή μπορεί να εξεταστεί από τα Υπουργεία Οικονομικών και Γεωργίας στα οποία διαβιβάζουμε αντίγραφο της ερώτησης.
Να εφαρμοσθεί δηλαδή το καθεστώς που εφαρμόστηκε στους ηλικιωμένους της Eλληνικής Μειονότητας στην Αλβανία στους οποίους χορηγήθηκε σύνταξη του ΟΓΑ.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στην με αριθμό 899/26-6-00 ερώτηση δόθηκε με το υπ'αριθμ. 203/19-5-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην 899/26-6-00 ερώτηση που κατέθεσε ο Βουλευτής κ. Δ. Σιούφας, σας πληροφορούμε τα εξής:
Το Υπουργείο Γεωργίας προχώρησε στη λήψη και εφαρμογή μέτρων στήριξης της βαμβακοκαλλιέργειας που ισχύουν για την εμπορική περίοδο 2000/2001. Βάση των μέτρων αυτών αποτέλεσε η εκπεφρασμένη βούληση της Ε. Επιτροπής να επιτρέψει στα Κ-Μ να λάβουν μέτρα περιορισμού των εκτάσεων με βαμβάκι έτσι ώστε να μειωθεί η περιβαλλοντική επιβάρυνση στον τομέα του βάμβακος.
Όσον αφορά την τιμή του βαμβακιού για την εμπορική περίοδο 2000/2001, σημειώνεται ότι καθορίσθηκε σύμφωνα με τους ισχύοντες κανονισμούς η προσωρινή συνυπευθυνότητα της φετινής περιόδου για τη χώρα μας (βάσει των στοιχείων εκτίμησης της παραγωγής που κοινοποίησε η χώρα μας στην Ε Επιτροπή) στο ύψος των 44,540 Εurο/100kg η δε προσωρινή ελάχιστη τιμή παραγωγού στα 56,45 Εurο/100kg που σύμφωνα με την ισοτιμία έναρξης της εμπορικής περιόδου (1/9/2000) που ήταν 337,64 δρχ/Εurο, ισοδυναμεί με 190,598 δρχ/κιλό.
Στο σημείο αυτό επισημαίνεται ότι στην αγορά κατά κανόνα διαμορφώνονται τιμές υψηλότερες έναντι της ελάχιστης, ακόμα και μετά την προσαύξησή της λόγω καλύτερων ποιοτικών χαρακτηριστικών του πωλουμένου βαμβακιού εν σχέσει με την ποιότητα "τύπος". Πολύ δε περισσότερο εκτιμάται ότι αυτό είναι πιθανό να συμβεί κατά τη φετινή εμπορική περίοδο 2000/2001, όταν η κατάσταση της διεθνούς αγοράς θεωρείται ευνοϊκότερη.
Σημειώνεται ότι η οριστική ελάχιστη τιμή παραγωγού θα καθοριστεί στο τέλος της εμπορικής περιόδου βάσει της πραγματικής επιλέξιμης παραγωγής Ελλάδας και Ισπανίας και του ύψους της Διεθνούς Τιμής του βαμβακιού, βελτιωμένη εν σχέσει με την προαναφερθείσα προσωρινή ελάχιστη τιμή Υπενθυμίζεται ότι ο υπολογισμός της προσωρινής συνυπευθυνότητας γίνεται με προσαύξηση της εκτιμώμενης παραγωγής κατά 15% η οποία δεν εφαρμόζεται κατά τον υπολογισμό της οριστικής συνυπευθυνότητας.
Βάσει όλων των ανωτέρω εκτιμάται ότι εφόσον το ύψος παραγωγής Ελλάδας και Ισπανίας δεν μεταβληθεί σημαντικά εν σχέσει με την αρχική πρόβλεψη και η Διεθνής τιμή παραμείνει σε επίπεδα ανάλογα με τα σημερινά θα υπάρξει σημαντική μείωση της συνυπευθυνότητας και ανάλογη αύξηση της ελάχιστης τιμής παραγωγού.
Ο βαμβακόσπορος που εισήχθη στη χώρα μας (ΗΠΑ, ΙΣΠΑΝΙΑ) δεν είναι γενετικά .τροποποιημένος, αλλά συμβατικός, μερικές σπορομερίδες του οποίου, μετά από διενέργεια εργαστηριακών εξετάσεων, διαπιστώθηκε να παρουσιάζουν μικρό ποσοστό πρόσμιξης με γενετικά τροποποιημένο υλικό.
Η μέχρι σήμερα ισχύουσα για τους συμβατικούς σπόρους Νομοθεσία (Εθνική, Κοινοτική ΟΟΣΑ) δεν προβλέπει κάτι σχετικό για την παρουσία προσμίξεων γενετικά τροποποιημένου υλικού. Το θέμα αυτό πρόκειται να καλυφθεί με την έκδοση σχετικής Υπουργικής απόφασης, λαμβάνοντας υπόψη τις συζητήσεις και τα συμπεράσματα που εξήχθησαν κατά τις συζητήσεις στα Κοινοτικά όργανα.
Το σχέδιο της εν λόγω Υπ. Απόφασης, στο οποίο προβλέπονται διατάξεις και η λήψη σχετικών μέτρων για την εμπορία σπόρων προς σπορά, οι οποίοι ενδεχόμενα παρουσιάζουν αυτού του είδους τις προσμίξεις, έχει σταλεί στις αρμόδιες υπηρεσίες και φορείς για τη διατύπωση τυχόν σχολίων.
Το Υπ. Γεωργίας και πριν ακόμη προκύψει με τα διάφορα δημοσιεύματα θέμα πιθανής εισαγωγής γενετικά τροποποιημένων ποικιλιών ή συμβατικών με επιμόλυνση με γενετικά τροποποιημένους, είχε προχωρήσει στην δειγματοληψία σπόρων και βρισκόταν σε διαδικασία εργαστηριακού ελέγχου και διαπίστωσης παρουσίας ή μη επιμόλυνσης με γενετικά τροποποιημένους σπόρους.
Πέραν των αρχικών βεβαιώσεων των εισαγωγέων ότι οι σπόροι βαμβακιού που εισάγονται δεν είναι γενετικά τροποποιημένοι, το Υπ. Γεωργίας εξέδωσε την 332758/10-3-2000 απόφασή του σύμφωνα με την οποία οι σπόροι βαμβακιού δεν μπορούσαν να διατεθούν για σπορά προτού οι εταιρείες προσκομίσουν αποτελέσματα επισήμων εργαστηρίων που να βεβαιώνουν την μη ύπαρξη πρόσμιξης των συμβατικών σπόρων με γενετικά τροποποιημένους.
Η διαδικασία δειγματοληψίας, εργαστηριακών ελέγχων και η ανακοίνωση αποτελεσμάτων καθυστέρησε σε μεγάλο βαθμό κύρια από την προσωρινή αναστολή εφαρμογής των παραπάνω μέτρων που επέτυχαν οι εταιρείες εισαγωγής βαμβακοσπόρου σποράς μετά από προσφυγή τους στο Διοικητικό Πρωτοδικείο.
Ο εργαστηριακός έλεγχος έχει πλέον ολοκληρωθεί και εντοπίσθηκαν οι ποσότητες βαμβακοσπόρου σποράς που ευρέθησαν με πρόσμιξη γενετικών τροποποιήσεων και βρίσκονται στις αποθήκες, είτε των εταιρειών εισαγωγής είτε στα καταστήματα λιανικής πώλησης.
Επίσης, με βάση τα στοιχεία που μας έδωσαν τα καταστήματα λιανικής πώλησης, έχουν εντοπισθεί, όπου αυτό ήταν δυνατόν, και οι παραγωγοί , οι οποίοι προμηθεύτηκαν τον βαμβακόσπορο. Με βάση τα στοιχεία αυτά και σε σύσκεψη που έγινε στο Υπουργείο Γεωργίας με τη συμμετοχή και του Υπουργείου ΠΕΧΩΔΕ και συνοψίστηκαν οι βασικές θέσεις και αποφασίστηκαν συγκεκριμένα μέτρα σχετικά με την υπόθεση των βαμβακοκαλλιεργειών που προήλθαν από "επιμολυσμένο" πολλαπλασιαστικό υλικό, αλλά και γενικότερα για τους Γενετικά Τροποποιημένους Οργανισμούς (ΓΤΟ) στη Γεωργία.
Οι βασικές θέσεις και τα συγκεκριμένα μέτρα είναι τα εξής:
1. Ο όρος "εισαγωγή γενετικά τροποποιημένου βαμβακόσπορου" στη χώρα μας δεν ανταποκρίνεται στην πραγματικότητα Αυτό που συνέβη είναι ότι σε ορισμένες σπορομερίδες βρέθηκαν προσμίξεις από γενετικά τροποποιημένους σπόρους.
2. Η εργαστηριακή έρευνα σε ειδικευμένα εργαστήρια ανίχνευσε τις επιμολυσμένες σπορομερίδες, το ποσοστό επιμόλυνσης, καθώς και τις περιοχές στις οποίες εντοπίζεται το πρόβλημα μετά τη σπορά και την καλλιέργεια των φυτών.
Ένα σημαντικό ποσοστό του επιμολυσμένου βαμβακόσπορου βρίσκεται στις αποθήκες και δεν διοχετεύτηκε στους αγρούς.
4. Σε ό,τι αφορά τα αποθέματα επιμολυσμένου βαμβακοσπόρου αποφασίσθηκε η άμεση δέσμευσή του με στόχο είτε την καταστροφή του, είτε την επανεξαγωγή του στις χώρες προέλευσης.
5 Οι εκτάσεις όπου το πρόβλημα είχε σημαντικές διαστάσεις (επιμολυσμένου άνω του 1%) ανέρχονται σε 5600 στρέμματα και η συγκομιδή θα γίνει ξεχωριστά από τις υπόλοιπες καλλιέργειες και στο ξεκίνημα της περιόδου κατά περιοχή.
6. Σε ό,τι αφορά τις καλλιέργειες αυτές αποφασίστηκε η συγκέντρωση του σύσπορου βαμβακιού σε επιλεγμένα εκκοκκιστήρια, όπου θα γίνει ο διαχωρισμός ανάμεσα στις ίνες του φυτού και τον βαμβακόσπορο.
7. Ο βαμβακόσπορος από τις άνω καλλιέργειες θα δεσμευθεί και θα καταστραφεί. Ο λόγος είναι ότι έτσι αποφεύγεται κάθε κίνδυνος διοχέτευσης ΓΤΟ στην τροφική αλυσίδα.
8, Σε ό,τι αφορά την ίνα των φυτών είναι γνωστό, ότι σύμφωνα με τις σχετικές γνωμοδοτήσεις αρμοδίων καθηγητών των ΑΕΙ δεν υπάρχει κανένα πρόβλημα, δεδομένου ότι γενετικά τροποποιημένα γονίδια δεν ανιχνεύονται σε αυτήν. Παρά ταύτα, αποφασίστηκε να μη διοχετευθούν στην Ελληνική αγορά ούτε οι ίνες του βαμβακιού που προέρχονται από τις ως άνω περιοχές.
Επειδή εκτιμήθηκε ότι:
1. Η ραγδαία εξέλιξη της γενετικής μηχανικής θα συνοδεύεται και με συχνή εμφάνιση προβλημάτων Γ.Τ.Ο.
2. Το γενετικά τροποποιημένο πολ/κό υλικό στα αγροτικά προϊόντα έχει αναδειχθεί σε πεδίο σύγκρουσης καταναλωτών , εταιρειών κτλ.
3. Η κοινή γνώμη και ο Έλληνας παραγωγός ανησυχούν μπροστά στην έλλειψη ασφαλών δεδομένων.
4. Η Πολιτεία είναι αποφασισμένη να προστατεύσει τον καταναλωτή, αλλά και το περιβάλλον.
5. Η διαδικασία αντιμετώπισης τέτοιων καταστάσεων πρέπει να έχει στόχο τα γενεσιουργά αίτια και το πεδίο που εφαρμόζονται αυτά.
6. Η πύλη εισόδου των Γενετικά Τροποποιημένων Οργανισμών στη Γεωργία, στα τρόφιμα και στο περιβάλλον είναι το πολλαπλασιαστικό υλικό των Αγροτικών Προϊόντων.
7. Απαιτείται συντονισμός των ενεργειών και αποφυγή επανάληψης παρόμοιων περιστατικών στο μέλλον.
Για τους λόγους αυτούς, το Υπ Γεωργίας σε συνεργασία με το ΥΠΕΧΩΔΕ αποφάσισαν μεταξύ άλλων ότι:
α. Συγκροτείται το Επιστημονικό Συμβούλιο Βιοτεχνολογίας για το Πολλαπλασιαστικό Υλικό των Αγροτικών Προϊόντων στα πλαίσια του ΕΘΙΑΓΕ. Έτσι η επιστημονική κοινότητα αποκτά ένα αναβαθμισμένο εργαλείο ικανό να απαντήσει στα διλήμματα και στα προβλήματα, τα οποία θέτει η εφαρμογή των νέων τεχνολογιών.
β. Η υλοποίηση των αποφάσεων του Επιστημονικού Συμβουλίου ανατίθεται στο ΕΘΙΑΓΕ, τον ΟΠΕΓΕΠ, το ΙΝΑ κλπ. που θα προγραμματίσουν και την οργάνωση της σχετικής έρευνας.
γ. Εκσυγχρονίζεται η νομοθεσία για την Οργάνωση και Εμπορία το Πολ/κού Υλικού των φυτικών ειδών. Έτσι κατοχυρώνεται ένας σύγχρονος τρόπος λειτουργίας του τομέα, ο οποίος θα συμβάλει στην εξυγίανσή του και θα δημιουργήσει δομές που θα λειτουργούν με την εμφάνιση των φαινομένων, χωρίς την ανάγκη της εκ των υστέρων επέμβασης της Πολιτείας.
δ. Προωθείται το Προεδρικό Διάταγμα το οποίο αναπροσαρμόζει το ισχύον καθεστώς προστίμων για τις σχετικές παραβάσεις από 300.000 που ισχύει σήμερα, μέχρι 10 εκατ. δραχμές για κάθε παράβαση.
Ο Υφυπουργός
Ε. ΑΡΓΥΡΗΣ"
4. Στην με αριθμό 902/26-6-00 ερώτηση δόθηκε με το υπ'αριθμ. 204/19-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 902/26-6-00 που κατέθεσαν οι Βουλευτές κύριοι Π. Κοσιώνης και Σ. Στριφτάρης, σας πληροφορούμε τα εξής:
Το θέμα της τιμής των αγροτικών προϊόντων και ειδικότερα των βερίκοκων καθορίζεται από την προσφορά και την αντίστοιχη ζήτηση του προϊόντος, όπως αυτά διαμορφώνονται στην αγορά.
Η αρχική εκτίμηση εκ μέρους των Οργανώσεων Παραγωγών ήταν για παραγωγή περίπου 90000 τόνων. Τελικά από τα επίσημα στοιχεία των Δ/νσεων Γεωργίας η παραγωγή έφτασε στους 75000 τόνους περίπου με αποτέλεσμα το διαφαινόμενο αρχικό πρόβλημα διάθεσης να μην υφίσταται Παράλληλα η μειωμένη παραγωγή βερίκοκου στις ανταγωνίστριες χώρες (Ισπανία Ιταλία), και οι οργανωμένες προσπάθειες των Οργανώσεων Παραγωγών είχαν σαν αποτέλεσμα την απορρόφηση του προϊόντος. Συγκεκριμένα εξήχθησαν 15.107 τόνοι (12889 τον. προς την ΕΕ) έναντι 10414 τόνων (9129 προς την ΕΕ) την περυσινή περίοδο (αύξηση επί του συνόλου 45%).
Σημειώνεται ότι στη μεταποίηση οδηγήθηκαν 47000 τόνοι ενώ δεν εξαντλήθηκαν οι δυνατότητες για την απόσυρση, αποσύρθηκαν μόνο 2120 τόνοι από την Κορινθία. Οι τιμές τόσο για τις εξαγωγές όσο και για την εγχώρια αγορά κυμάνθηκαν από 70-150 δρχΙκιλό. Τα όποια προβλήματα που διαφαίνονταν στην έναρξη της παραγωγικής περιόδου αμβλύνθηκαν με τα μέτρα που έλαβε το Υπ. Γεωργίας και η παραγωγή απορροφήθηκε ομαλά. Το πλαίσιο των μέτρων περιελάμβανε:
1. Διαφημιστική καμπάνια για την προώθηση του προϊόντος στην αγορά. Μέσω του μέτρου 8.3 του Λειτουργικού Προγράμματος του Υπουργείου Γεωργίας του Κ.Π.Σ. ΙΙ (1994-99), επιχορηγούνται προγράμματα προβολής και προώθησης αγροτικών προϊόντων εν γένει, του οποίου όμως οι συμβατικές υποχρεώσεις έχουν λήξει 31-12-1999.
Στα πλαίσια αυτά το Υπ. Γεωργίας, μαζί με άλλα προϊόντα έχει προβάλει τα μεταποιημένα προϊόντα του βερίκοκου σε χώρες της Κεντρικής και Ανατολικής Ευρώπης (Πολωνία, Ρωσία. Τσεχία, Σλοβακία, Ρουμανία, Ουκρανία, Ουγγαρία, Μολδαβία, Γερμανία) σε συνεργασία με τον Σύνδεσμο Εξαγωγέων Βορείου Ελλάδος (ΣΕΒΕ), Οργανισμό Προώθησης Εξαγωγών (ΟΠΕ) και άλλους φορείς, καθώς και στο εσωτερικό με τη διοργάνωση αγροτικών εκθέσεων από τις ΔΙνσεις Αγροτικής Ανάπτυξης.
Το συνολικό κόστος των δράσεων προβολής και προώθησης των αγροτικών προϊόντων για την 5ετία 1994-1999 στις αγορές του εσωτερικού και του εξωτερικού θα ξεπεράσει το 1.200.000.000 δρχ και οι δράσεις αυτές θα ολοκληρωθούν τέλος του 2000.
Με την έναρξη του ΚΠΣ ΙΙΙ για τα έτη 2000-2006 το Υπουργείο θα εντάξει νέα προγράμματα προβολής και προώθησης στα οποία θα συμπεριλαμβάνεται και το βερίκοκο με τα μεταποιημένα προϊόντα του σε συνεργασία με άλλους φορείς.
2. Αύξηση της κατανάλωσης μέσω των νοσηλευτικών ιδρυμάτων και των Ενόπλων Δυνάμεων.
3. Εθνική επισιτιστική βοήθεια με δεινοπαθούντες πληθυσμούς.
4. Αντιμετώπιση τυχόν προβλημάτων που δημιουργούνται με τις αποσύρσεις στις χωματερές. Έκδοση σχετικών αποφάσεων.
Επίσης το Υπουργείο προβληματίζεται έντονα για την προοπτική του συγκεκριμένου προϊόντος και ήδη μελετά με τους συναρμόδιους φορείς τις δυνατότητες και τις διαδικασίες προώθησης και χρηματοδότησης προγράμματος αναδιάρθρωσης της καλλιέργειας, της ένταξης του εν λόγω προϊόντος στο καθεστώς των εξαγωγικών επιστροφών ενόψει της επικείμενης αναμόρφωσης της ΚΟΑ οπωροκηπευτικών, την υλοποίηση προγράμματος ολοκληρωμένης παραγωγής, καθώς και τη δημιουργία και λειτουργία Διεπαγγελματικής Οργάνωσης για τα φρούτα και τα λαχανικά διαμέσου της οποίας θα αντιμετωπίζονται προβλήματα διάθεσης των προϊόντων.
Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις του στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κλπ.) τα οποία επηρέασαν αρνητικά τις εκμεταλλεύσεις τους.
Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξιπρόθεσμων χρεών, χωρίς τόκους ποινής σ' ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.
Στα πλαίσια αυτά θα αντιμετωπισθούν και οι βερικοπαραγωγοί της περιοχής Κορινθίας.
Ο Υφυπουργός
Ε. ΑΡΓΥΡΗΣ"
5. Στην με αριθμό 1469/20-7-2000 ερώτηση δόθηκε με το υπ' αριθμ. 767/18-10-2000 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 
"Απαντώντας στην 1469/20-7-2000 ερώτηση που κατέθεσε ο Βουλευτής κ. Πολύζος Ευάγγελος, σας πληροφορούμε τα εξής:
Στον υπολογισμό του δείκτου που αφορά στις δημόσιες δαπάνες για την εκπαίδευση έχουν παρατηρηθεί ανομοιομορφίες ανάμεσα στα Κράτη μέλη του Ο.Ο.Σ.Α. καθώς και της Ευρωπαϊκής Ένωσης. Συγκεκριμένα σε πρόσφατη συγκριτική έρευνα για τις οικονομικές δαπάνες της εκπαίδευσης, όπου ο εμπειρογνώμονας του Ο.Ο.Σ.Α. κ. Michael Bruneforth επισκέφθηκε το ΥΠ.Ε.Π.Θ. και μετά από σχετική συζήτηση προέκυψε ότι η Ελλάδα μπορεί στατιστικά να αυξήσει το ύψος του δείκτη των δημοσίων δαπανών για την εκπαίδευση.
Η παραπάνω αύξηση μπορεί να γίνει αφού συμπεριλάβουμε (με κατάλληλη αναγωγή για Α/θμια, Δ/θμια και Τριτοβάθμια Εκπαίδευση α) τις δαπάνες των Γενικών Γραμματειών, Ο.Α.Ε.Δ., Ο.Ε.Δ.Β., τον τακτικό προϋπολογισμό του Ο.Σ.Κ. και λοιπών φορέων, β) τις δαπάνες για εκπαίδευση και κατάρτιση άλλων Υπουργείων όπως Υπουργείο Εργασίας, Εθνικής Άμυνας, Ανάπτυξης. (έρευνα), γ) τις δαπάνες του Κ.Π.Σ., δ) λοιπές δαπάνες φοιτητικής/μαθητικής μέριμνας, όπως επιδότηση φοιτητικού /μαθητικού εισιτηρίου κλπ.
Η τεχνική ομάδα του Ο.Ο.Σ.Α. του ΥΠ.Ε.Π.Θ. που ασχολείται με τα οικονομικά στοιχεία που αφορούν στην εκπαίδευση, έχει συγκεντρώσει τα αναγκαία στοιχεία για το 1998 (1/1-31/12/98) και είναι βέβαιο ότι με τα νέα δεδομένα ο δείκτης δαπανών για την παιδεία θα είναι σημαντικά υψηλότερος από τους μέχρι τώρα δείκτες που παρουσιάζονται από τον Ο.Ο.Σ.Α. ή το Eurostat.
Ο Υπουργός
ΠΕΤΡΟΣ ΕΥΘΥΜΙΟΥ"
6. Στην με αριθμό 1649/28-7-2000 ερώτηση δόθηκε με το υπ' αριθμ.803/19-10-2000 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 
"Απαντώντας στην ερώτηση με αριθμό 1649/28-7-00 την οποία κατέθεσε ο Βουλευτής κ. Γεώργιος Β. Γαρουφαλιάς, σας γνωρίζουμε τα ακόλουθα:
1 - Το Εθνικό Ίδρυμα Νεότητας είναι Επικουρικός Φορέας σε θέματα Φοιτητικής και Σπουδαστικής Μέριμνας.
Την ευθύνη για την ανέγερση Φοιτητικών - Σπουδαστικών Εστιών έχουν τα Α. Ε. Ι. και Τ.Ε.Ι. Το Ε.Ι.Ν. αναλαμβάνει τη λειτουργία Εστιών κατόπιν συμφωνίας (προγραμματικής Σύμβασης) με τα Α.Ε.Ι. και Τ.Ε.Ι.
Είναι γνωστό ότι το Ε.Ι.Ν. έχει κληθεί από το Εθνικό Μετσόβειο Πολυτεχνείο και έχει αναλάβει τη λειτουργία της Φοιτητικής Εστίας Ζωγράφου, η οποία λειτουργεί βάσει Εσωτερικού Κανονισμού και μέσω συλλογικού οργάνου "Εφορία" όπου εκπροσωπούνται οι φοιτητές, δύο μέλη του Καθηγητικού προσωπικού των Ανωτάτων Σχολών που προτείνονται από το Τμήμα του Α.Ε.Ι., οι φοιτητές του οποίου κατά κύριο λόγο εξυπηρετούνται από την Εστία, από εκπρόσωπο των εργαζομένων, εκπρόσωπο της Τοπικής Αυτοδιοίκησης ο οποίος προτείνεται από το Δήμο της περιοχής και τέλος τον Προϊστάμενο της Εστίας.
2. Αναφορικά με τη διακίνηση ναρκωτικών στους γύρω από τα κτίρια χώρους (γήπεδα του μπάσκετ, αύλειος χώρος κλπ.) στη Φοιτητική Εστία Ζωγράφου, σας γνωρίζουμε ότι οι χώροι αυτοί υπάγονται στην Πολυτεχνειούπολη "Εθνικό Μετσόβειο Πολυτεχνείο" και έχουν το Πανεπιστημιακό Άσυλο.
Το Ε.Ι.Ν. δεν ασκεί έλεγχο στους παραπάνω αναφερόμενους χώρους.
Η αρμοδιότητα αυτή ανήκει αποκλειστικά στο Εθνικό Μετσόβειο Πολυτεχνείο.
3. Το Ε.Ι.Ν. έχει ευθύνη για τους εσωτερικούς χώρους της Εστίας Ζωγράφου.
Σύμφωνα με τον ισχύοντα Εσωτερικό Κανονισμό Λειτουργίας των Φοιτητικών Εστιών Άρθρο 10 παράγραφο 9 και 10 ορίζεται: α) παρ. 9 Επέμβαση δημόσιας δύναμης, χωρίς την άδεια ή με την άδεια της Εφορίας της Εστίας, επιτρέπεται μόνον εφ' όσον διαπράττονται αυτόφωρα κακουργήματα ή αυτόφωρα εγκλήματα κατά της ζωής ή αν οι εγκαταστάσεις και οι οικότροφοι της Εστίας διατρέχουν σοβαρό και άμεσο κίνδυνο από πυρκαγιά, σεισμό, πλημμύρα, δολιοφθορά και β) παρ. 10 Για τη ρύθμιση θεμάτων Ασύλου της Εστίας εφαρμόζονται, εκεί όπου συντρέχουν οι προϋποθέσεις οι διατάξεις του νόμου 1268/1982 για τη δομή και λειτουργία των Α.Ε.Ι. Ως προς το θέμα της φύλαξης και ασφάλειας ζωής των οικότροφων έχει ζητηθεί από το Ε.Ι.Ν. η παρέμβαση του Τμήματος Δίωξης Ναρκωτικών και του Αστυνομικού Τμήματος Ζωγράφου.
Επίσης ζήτησε την εφαρμογή του ν. 2622/98, ο οποίος αναφέρεται στην πρόσληψη Ιδιωτών για τις ανάγκες ασφάλειας και φρούρησης εγκαταστάσεων οργανισμών Κοινής Ωφέλειας.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 1907/24-8-2000 ερώτηση δόθηκε με το υπ' αριθμ. 45/16-10-2000 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση 1907/24-8-2000 του Βουλευτή κ. Γ. Καρατζαφέρη, σχετικά με το εν περιλήψει θέμα και κατά το μέρος που μας αφορά (1η ερώτηση), σας πληροφορούμε τα κάτωθι:
1. Μετά την μεταξύ της Ελλάδος και της FYROM ενδιάμεση συμφωνία την 13-9-95 στην Ν. Υόρκη και με βάση το σχετικό Μνημόνιο που υπεγράφη μεταξύ των δύο χωρών στις 13-10-95 στα Σκόπια, σε συνάρτηση και με το καταρτισθέν πρωτόκολλο για την ρύθμιση των τελωνειακών θεμάτων το οποίο υπεγράφη στην Αθήνα στις 20-10-95, δόθηκαν, με την αριθμ. Ε. 2748/315/Α0019/24-10-95 Διαταγή Υπ. Οικονομικών οδηγίες προς τις Τελωνειακές Αρχές της χώρας μας. Με την ανωτέρω Δ.Υ.Ο. επισημαίνεται στις Τελωνειακές Αρχές της χώρας ότι, κατά την είσοδο στην Ελληνική Επικράτεια οχημάτων που φέρουν το σημείο "Μ.Κ.", θα θέτουν πάνω σε ελεύθερο χώρο, στο πίσω τζάμι των οχημάτων αυτών, αυτοκόλλητο επί του οποίου θα αναγράφεται το κείμενο της Ελληνικής επιφύλαξης για τη χρήση του Κωδικού αυτού ως ακολούθως:
"Η χρήση/αναγραφή του χαρακτηριστικού σήματος "Μ.Κ." επί του παρόντος οχήματος δεν συνεπάγεται αναγνώριση από την Ελλάδα της ισχύος αυτού".
2. Από την άσκηση εποπτείας των Τελωνειακών Αρχών από την υπηρεσία μας, προκύπτει η σχολαστική τήρηση των ανωτέρω οδηγιών.
3. Η υπηρεσία μας, επ' ευκαιρία διμερών συναντήσεων, δεν παραλείπει να υπενθυμίζει στη γείτονα χώρα τις σχετικές με τ' ανωτέρω υποχρεώσεις της.
Ο Υφυπουργός
ΑΠ. ΦΩΤΙΑΔΗΣ"
8. Στην με αριθμό 1950/28-8-2000 ερώτηση δόθηκε με το υπ' αριθμ. 317/16-10-2000 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 
"Σε απάντηση του από 28/8/2000 εγγράφου σας, σχετικά με την αριθμ. 1950/28-8-2000 ερώτηση που κατέθεσε ο Βουλευτής κ. Λευτέρης Παπαγεωργόπουλος και μας κοινοποίησε το Υπουργείο Εσωτερικών με το αριθμ. 30060/8-9-2000 έγγραφό του, αναφορικά με το ανταποδοτικό τέλος υπέρ των ΟΤΑ που θεσπίστηκε με το αρθρ. 38 του ν. 2773/1999, σας πληροφορούμε ότι αρμόδιο να απαντήσει είναι το Υπουργείο Ανάπτυξης προς το οποίο επίσης απευθύνεται η ερώτηση.
Το Υπουργείο Οικονομικών κατά την έκδοση της ΚΥΑ, που θα καθορίζει το ανταποδοτικό τέλος, θα συνεκτιμήσει την συμβολή της παραγωγής Η/Ε από ΑΠΕ στην αειφόρο ανάπτυξη, στις δεσμεύσεις της χώρας για μείωση των εκπομπών αέριων ρύπων που είναι υπεύθυνα για το φαινόμενο του θερμοκηπίου σε σχέση με την εξασφάλιση πόρων για τους ΟΤΑ και την αποφυγή στρέβλωσης της αγοράς Ηλεκτρικής Ενέργειας.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
9. Στην με αριθμό 1958/28-8-2000 ερώτηση δόθηκε με το υπ' αριθμ.834/18-10-2000 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 
"Απαντώντας στην ερώτηση με αριθμό 1958/28-8-00 που κατέθεσε ο Βουλευτής κ. Ν. Χ. Κορτσάρης, και η οποία αναφέρεται στις προσλήψεις Βιβλιοθηκονόμων στις Δημόσιες Βιβλιοθήκες, σας γνωρίζουμε τα εξής :
Το Τμήμα Βιβλιοθηκών έχει υπό την εποπτεία του το δίκτυο των δημοσίων βιβλιοθηκών. Οι παραπάνω βιβλιοθήκες σύμφωνα με την ισχύουσα νομοθεσία (Α. Ν. 1362/49) προβλέπεται να απασχολούν βιβλιοθηκονόμους σε οργανικές θέσεις μόνο του κλάδου ΠΕ, θέσεις οι οποίες καλύπτονται με τις ισχύουσες διαδικασίες του ΑΣΕΠ. Θέσεις του κλάδου ΤΕ δεν προβλέπονται.
Επειδή όμως η εφαρμογή της αναλογίας του 1/5 σε θέματα πρόσληψης προσωπικού δεν έχει εξαιρέσει τις βιβλιοθήκες, είναι περιορισμένη η κάλυψη των οργανικών αυτών θέσεων στις παραπάνω Βιβλιοθήκες.
Για την αντιμετώπιση όμως των λειτουργικών και οργανωτικών αναγκών των Βιβλιοθηκών, κάθε χρόνο επιδιώκεται η εξασφάλιση πρόσληψης τακτικού - εποχικού προσωπικού των κλάδων ΤΕ και ΠΕ Βιβλιοθηκονόμων, που τοποθετείται ανάλογα με τις ανάγκες στις διάφορες Βιβλιοθήκες.
Παράλληλα στο πλαίσιο της υλοποίησης των έργων του 2ου Κ.Π.Σ. "Υποστήριξη της εκπαιδευτικής πράξης από Κινητές Βιβλιοθήκες" των Δημοσίων Βιβλιοθηκών, έχει προβλεφθεί και έχουν προσληφθεί 40 περίπου βιβλιοθηκονόμοι των κλάδων ΤΕ και ΠΕ. Επίσης, για την υλοποίηση του 3ου Κ.Π.Σ. στον προγραμματισμό των προσλήψεων έτους 2001 έχει γίνει πρόταση για έγκριση θέσεων ΤΕ Βιβλιοθηκονόμων.
Τέλος, για να εξασφαλιστεί η σωστή στελέχωση των βιβλιοθηκών αυτών από ειδικευμένο προσωπικό (Βιβλιοθηκονόμους, ειδικούς Πληροφορικής, Συντηρητές κλπ.) η αρμόδια υπηρεσία του ΥΠΕΠΘ έχει συγκροτήσει επιτροπή επανεξέτασης της ισχύουσας νομοθεσίας, έτσι ώστε όχι μόνο να αυξηθεί ο αριθμός των απασχολούμενων βιβλιοθηκονόμων αλλά και να συμπληρωθεί, προκειμένου να εναρμονιστεί με τις λειτουργικές και οργανωτικές ανάγκες των βιβλιοθηκών σε συνάρτηση με τις σύγχρονες εξελίξεις στη διαχείριση της πληροφόρησης.
Ο Υπουργός
ΠΕΤΡΟΣ ΕΥΘΥΜΙΟΥ"
10. Στην με αριθμό 2009/30-8-00 ερώτηση δόθηκε με το υπ' αριθμ. 437/19-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2009/30.8.2000 που κατέθεσε ο Βουλευτής κ. Ν. Α. Γκελεστάθης, για τα θέματα της αρμοδιότητάς μας, σας πληροφορούμε τα εξής:
Στο διάστημα των τελευταίων δέκα μηνών δεν εκδόθηκε από το Υπ. Γεωργίας κανένα πιστοποιητικό εισαγωγής ελαιολάδου.
Διευκρινίζουμε ότι η Εισαγωγή ελαιολάδου αφορά τρίτες χώρες και όχι διακίνηση του προϊόντος εντός της Κοινότητας.
Σ' ότι αφορά τον ρόλο της ΕΛΑΙΟΥΡΓΙΚΗΣ στην όλη διαδικασία διάθεσης - πώλησης του ελαιολάδου, επισημαίνουμε ότι, η ΕΛΑΙΟΥΡΓΙΚΗ είναι τριτοβάθμια Αγροτική Συνεταιριστική Οργάνωση, υπάγεται στις διατάξεις της συν/κής νομοθεσίας και σύμφωνα με το Ν. 2810/2000 είναι Ν.Π.Ι.Δ. με εμπορική ιδιότητα. Σύμφωνα με τον παραπάνω νόμο και το καταστατικό της, οι όποιες αποφάσεις για τη λειτουργία της λαμβάνονται από τα όργανα διοίκησής της (Γ.Σ., Δ.Σ.) ως αυτοδιοικούμενες και αυτοδιαχειριζόμενες οικονομικές μονάδες (επιχειρήσεις). Στις αποφάσεις αυτές δεν χωρεί, από τις κείμενες διατάξεις, καμία παρέμβαση της πολιτείας.
Η σύνταξη, προώθηση για έγκριση και η εφαρμογή προγραμμάτων του Καν. 2078/92, ιεραρχήθηκαν ανάλογα με το γενικότερο συμφέρον και με γνώμονα το μέγεθος των περιβαλλοντικών οφελών. Έτσι, προηγήθηκε η Μείωση της νιτρορύπανσης στη Θεσσαλία και η Βιολογική Γεωργία (1995) και ακολούθησαν η Μακροχρόνια Παύση Εκμετάλλευσης Γεωργικών Γαιών (1996) και η Προστασία των Σπάνιων Φυλών Αγροτικών Ζώων (1997).
Το Πρόγραμμα της προστασίας του αγροτικού τοπίου ήταν ένα από αυτά που θα ακολουθούσαν. Όμως, στα τέλη του 1998 η Ε.Ε. ζήτησε από τη χώρα μας την αποφυγή υποβολής επιμέρους μικρών ή τοπικών προγραμμάτων και αντί αυτών τη σύνταξη και υποβολή ενός Εθνικού Περιβαλλοντικού Προγράμματος Πλαισίου, μετά την έγκριση του οποίου θα συντάσσονται και θα αρχίζει η άμεση υλοποίηση τοπικών προγραμμάτων, όπως είναι και το Πρόγραμμα Προστασίας του Ελαιώνα της Άμφισσας.
Το Εθνικό Πρόγραμμα Πλαίσιο που υποβλήθηκε στις 2 Απριλίου 1999 και το οποίο περιελάμβανε και τη δράση "Διατήρηση αισθητικών ελαιώνων" και αφορούσε τους παραδοσιακούς ελαιώνες της Άμφισσας, Κέρκυρας, Παξών και Πάργας, δεν εγκρίθηκε από την Ε.Ε. με το αιτιολογικό ότι θα ετίθετο σε ισχύ εντός του 1999 νέος Κανονισμός Αγροτικής Ανάπτυξης (1257/1999).
Το αγροπεριβαλλοντικό πρόγραμμα που τελικά υποβλήθηκε και εγκρίθηκε από την Ε.Ε. στα πλαίσια του ως άνω Κανονισμού, δεν περιλαμβάνει την παραπάνω δράση λόγω των πολύ περιορισμένων πιστώσεων που κατανεμήθηκαν από την Ε.Ε. στα Κράτη Μέλη για το Σχέδιο Αγροτικής Ανάπτυξης (Σ.Α.Α.) περιόδου 2000-2006.
Κατά συνέπεια η εφαρμογή προγράμματος διατήρησης του αισθητικού ελαιώνα της Άμφισσας θα καταστεί δυνατή μόνο εφόσον εξευρεθούν πρόσθετες πιστώσεις και υποβληθεί συμπληρωματικό πρόγραμμα προς έγκριση στην Ε.Ε..
Ο Υφυπουργός
Ε. ΑΡΓΥΡΗΣ"
11. Στην με αριθμό 2010/30-8-00 ερώτηση δόθηκε με το υπ' αριθμ. 438/19-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2010/30.8.2000, που κατέθεσε ο Βουλευτής κ. Στ. Παπαδόπουλος, σας πληροφορούμε τα εξής:
Στη Διαχειριστική Επιτροπή Κλωστικών Φυτών που έγινε στις Βρυξέλλες στις 25.8.2000 καθορίσθηκε το ύψος της προσωρινής συνυπευθυνότητας, για την εμπορική περίοδο 2000/2001, το οποίο για τη χώρα μας ανέρχεται στα 44,540 EURO/100 KG.
Κατ' αναλογία η προσωρινή ελάχιστη τιμή για τους Έλληνες βαμβακοπαραγωγούς ανέρχεται στα 56,45 EURO/100 KG και σύμφωνα με την ισοτιμία της δραχμής που ίσχυε την 1.9.2000 (337,64 δρχ/ΕURO) ισοδυναμεί με 190,598 δρχ/κιλό.
Στο σημείο αυτό επισημαίνεται ότι στην αγορά κατά κανόνα διαμορφώνονται τιμές υψηλότερες έναντι της ελάχιστης, ακόμα και μετά την προσαύξησή της λόγω καλύτερων ποιοτικών χαρακτηριστικών του πωλουμένου βαμβακιού εν σχέσει με την ποιότητα "τύπος". Πολύ δε περισσότερο εκτιμάται ότι αυτό είναι πιθανό να συμβεί κατά τη φετινή εμπορική περίοδο 2000/2001, όταν η κατάσταση της διεθνούς αγοράς θεωρείται ευνοϊκότερη.
Τέλος σημειώνεται ότι η οριστική ελάχιστη τιμή παραγωγού θα καθορισθεί, όπως προβλέπεται, στο τέλος της εμπορικής περιόδου, βάσει της πραγματικής επιλέξιμης παραγωγής Ελλάδας και Ισπανίας και του ποσού επιστροφής που τυχόν θα προκύψει λόγω ενδεχόμενης μείωσης της προσωρινής συνυπευθυνότητας.
Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κλπ) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σε ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.
Στα πλαίσια αυτά θα αντιμετωπισθούν και οι βαμβακοπαραγωγοί του Ν. Δράμας.
Ο Υφυπουργός
Ε. ΑΡΓΥΡΗΣ"
12. Στις με αριθμό 2074/1-9-00, 2347/14-9-00 ερωτήσεις δόθηκε με το υπ' αριθμ. 135/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση των υπ' αριθμόν 2074/1-9-00 και 2347/14-9-00 ερωτήσεων που κατέθεσαν στην Βουλή των Ελλήνων οι Βουλευτές κύριοι Δ. Πιπεργιάς και Λ. Παπαγεωργόπουλος, σχετικά με τη διαδικασία ανέγερσης του νέου σωφρονιστικού καταστήματος Χαλκίδας, σας πληροφορούμε τα εξής:
1. Η σύμβαση του έργου υπεγράφη την 15-1-1998.
2. Η ανάδοχος κοινοπραξία υπέβαλε εμπρόθεσμα το χρονοδιάγραμμα του έργου, το οργανόγραμμα του εργοταξίου, καθώς και τις μελέτες εφαρμογής σύμφωνα με τις συμβατικές της υποχρεώσεις.
3. Προκειμένου να αρχίσουν οι οικοδομικές εργασίες του έργου έπρεπε να εκδοθεί η κατά νόμο προβλεπόμενη οικοδομική άδεια του έργου.
4. Για την έκδοση της οικοδομικής άδειας απαιτείτο η έγκριση τοπικού ρυμοτομικού σχεδίου στον χώρο κατασκευής του έργου.
5. Μέχρι τέλος του 1995, ουδεμία από τις τοπικές αρμόδιες εμπλεκόμενες υπηρεσίες δεν είχε εκφέρει αντίρρηση για την ανέγερση του έργου στην υπόψη θέση.
Αντίθετα η Δ/νση Περιβάλλοντος και Χωροταξίας της Περιφέρειας Στερεάς Ελλάδας σε έγγραφό της σε απάντηση αιτήματος των Υπηρεσιών του ΥΠΕΧΩΔΕ για χωροθέτηση του έργου, αναφέρει ότι το υπόψη έργο δεν εντάσσεται στην Α' κατηγορία έργων και επομένως δεν απαιτείται προέγκριση χωροθέτησης. Επιπρόσθετα όπως προκύπτει από βεβαίωση της Δ/νσης Χωροταξίας Οικισμού και Περιβάλλοντος της Νομαρχιακής Αυτοδιοίκησης Ευβοίας, το υπόψη ακίνητο ευρίσκεται μέσα σε υπό έγκριση Ζώνη Οικιστικόύ Ελέγχου στην οποία προβλέπονται και εγκαταστάσεις όπως αυτή που ζητήθηκε η χωροθέτησή της.
6. Με το 108/1999 Πρακτικό του Συμβουλίου της Επικρατείας τμήμα Ε της 19-4-99 το τμήμα γνωμοδότησε ότι το υπόψη Σχέδιο Προεδρικού Διατάγματος για έγκριση τοπικού ρυμοτομικού στην ως άνω περιοχή δεν είναι νόμιμο με το αιτιολογικό ότι η επιλογή της θέσης ανέγερσης "Νέας Φυλακής Χαλκίδος" στη "Ριτσώνα" του νομού Ευβοίας έγινε χωρίς η θέση αυτή να εντάσσεται στο πλαίσιο συνολικού τομεακού χωροταξικού σχεδιασμού των φυλακών της χώρας.
7. Όπως από τα παραπάνω προκύπτει δεν είναι δυνατή η συνέχιση του έργου, εξ αιτίας της αδυναμίας ύπαρξης τοπικού ρυμοτομικού σχεδίου απαραίτητου για την έκδοση της κατά νόμο προβλεπόμενης οικοδομικής άδειας.
Η Νομαρχία Ευβοίας ακολούθως πρότεινε δύο νέες θέσεις α) τη θέση "Μνήμα Κατή" και β) τη θέση "Κικιρίτσα" για την ανέγερση του σωφρονιστικού καταστήματος. Ωστόσο είναι απαραίτητο να προχωρήσει η σύνταξη χωροταξικής μελέτης για την κατανομή των σωφρονιστικών καταστημάτων της χώρας σε συνεργασία με το ΥΠΕΧΩΔΕ. Πράγματι προωθήσαμε τις διαδικασίες σύνταξη της μελέτης αυτής, που πιστεύουμε ότι θα είναι έτοιμη στις αρχές Νοεμβρίου τ.έ. Ελπίζουμε ότι μετά από αυτό θα προωθηθούν με ταχύ ρυθμό οι διαδικασίες ανέγερσης του νέου σωφρονιστικού καταστήματος Εύβοιας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
13. Στην με αριθμό 2133/5.9.00 ερώτηση δόθηκε με το υπ' αριθμ.756/23.10.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2133/5.9.2000 που κατέθεσε στη Βουλή η Βουλευτής κ. Έλσα Παπαδημητρίου σχετικά με την κατασκευή αεροδρομίου στο Ν. Αργολίδας, σύμφωνα με το αριθμ. Δ13/43923/1447/3.10.2000 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
Το θέμα της κατασκευής αεροδρομίου στο Ν. Αργολίδας μελετάται σχολαστικά από την Υπηρεσία μας, η οποία είχε αναθέσει στο Πανεπιστήμιο θεσσαλίας την έρευνα Στρατηγικού Σχεδιασμού και Διαχείρισης της Αεροπορικής Υποδομής Περιφερειών Δ. Ελλάδος-Πελοποννήσου.
Η μελέτη αυτή υποβλήθηκε πρόσφατα και οι αρμόδιες υπηρεσίες της ΥΠΑ θα την αξιολογήσουν και αφού συνεξετάσουν όλα τα δεδομένα, θα αποφασίσουν οριστικά για την κατασκευή ή μη του εν λόγω αεροδρομίου. Στη συνέχεια, οι πόροι και ο τρόπος χρηματοδότησης του εν λόγω έργου, θα προσδιοριστούν από το αρμόδιο Υπουργείο Εθνικής Οικονομίας.
Ο Υπουργός
ΧΡΙΣΤΟΣ ΒΕΡΕΛΗΣ"
14. Στην με αριθμό 2163/6.9.00 ερώτηση δόθηκε με το υπ' αριθμ. 30190/20.10.00 έγγραφο από τον Υφυπουργό Εθνικής Οικονομίας, η ακόλουθη απάντηση:
"Απαντώντας στην ερώτηση 2163/6.9.00 που κατέθεσαν στη Βουλή οι Βουλευτές κύριοι Σταύρος Καλογιάννης, Γεώργιος Τρυφωνίδης, Κωνσταντίνος Καραμπίνας, Νικόλαος Αγγελόπουλος, Σπυρίδων Σπύρου και Αντώνιος Μπέζας, σχετικά με την κατασκευή νέας οδικής αρτηρίας ΑΝΤΙΡΙΟΥ-ΙΩΑΝΝΙΝΩΝ, σας γνωρίζουμε ότι:
Οι συμβάσεις παραχώρησης αποτελούν μέσο που χρησιμοποιείται από πολύ παλιά ιδίως για την εκτέλεση και τη χρηματοδότηση μεγάλων έργων υποδομής όπως του οδικού δικτύου.
Οι συμβάσεις παραχώρησης ορίζονται στο παράγωγο κοινοτικό δίκαιο και ειδικότερα στην Οδηγία περί Δημοσίων Έργων, η οποία προβλέπει ένα ειδικό καθεστώς για τις Συμβάσεις Παραχώρησης δημοσίων έργων (Οδηγία 93/37/ΕΟΚ). Η συγκεκριμένη Οδηγία η οποία αφορά τον συντονισμό των διαδικασιών για τη σύναψη συμβάσεων δημοσίων έργων, προς τις διατάξεις των Οδηγιών 71/304, 71/305, 78/669, 89/440 και 89/665 της ΕΟΚ έχει ενσωματωθεί από την Ελληνική Νομοθεσία με το Προεδρικό Διάταγμα 23/93.
Οι συμβάσεις παραχώρησης οι οποίες απορρέουν από κρατικές πράξεις που έχουν ως αντικείμενο την άσκηση δραστηριοτήτων οικονομικού χαρακτήρα ή την προμήθεια αγαθών, υπόκεινται στις σχετικές διατάξεις της Συνθήκης, καθώς και στις αρχές οι οποίες προκύπτουν από τη νομολογία του Δικαστηρίου στον τομέα αυτό.
Όπως ήδη έχει ανακοινωθεί, το Ελληνικό Δημόσιο προσέλαβε κατόπιν διαγωνισμού ένα "Χρηματοοικονομικό Σύμβουλο Συμβάσεων Παραχώρησης Αυτοκινητοδρόμων στην Ελλάδα" με σύμβαση η οποία υπεγράφη στην Αθήνα την 5η Μαίου 1999. Η συμμετέχουσα ομάδα νομικών συμβούλων στον Όμιλο του χρηματοοικονομικού Συμβούλου κατέληξε σε ορισμένα συμπεράσματα σχετικά με αναγκαίες τροποποιήσεις του ισχύοντος ρυθμιστικού πλαισίου παραχωρήσεων στην Ελλάδα προκειμένου να καταστεί δυνατή η ευχερέστερη υλοποίησή τους.
Κρίθηκε ότι τα συμπεράσματα αυτά χρήζουν περαιτέρω εξειδικεύσεως και μελέτης προκειμένου να γίνουν συγκεκριμένες προτάσεις νομοθετικών ρυθμίσεων και τροποποιήσεων. Στο πλαίσιο αυτό το Υπουργείο Εθνικής Οικονομίας σε συνεννόηση με τα άλλα συναρμόδια Υπουργεία προχωρεί στην περαιτέρω διερεύνηση και αποτύπωση υφιστάμενων νομοθετικών ρυθμίσεων καθώς και την επεξεργασία και επιλογή των πλέον πρόσφορων λύσεων για τα καταγραφέντα νομικά και συμβατικά προβλήματα με αξιοποίηση της εμπειρίας των μεγάλων έργων παραχωρήσεων.
Σχετικά με την υλοποίηση των οδικών αξόνων και ιδιαίτερα για την κατασκευή του βορείου τμήματος του Δυτικού Άξονα έχουμε να παρατηρήσουμε τα εξής:
Οι οδικές μεταφορές στην Ελλάδα ανήκουν σε άξονες των Διευρωπαϊκών Οδικών Δικτύων και περιλαμβάνουν 
Το ΠΑΘΕ μεγάλο μήκος του οποίου αναβαθμίζεται σε αυτοκινητόδρομο, με κύριο σκοπό την καλύτερη εξυπηρέτηση της υπάρχουσας συζήτησης.
Την Εγνατία
Την ζεύξη Ρίου-Αντιρρίου, συνδετήρια λειτουργία για το βόρειο και νότιο τμήμα της δυτικής Ελλάδας.
Το Βόρειο Οδικό Άξονα Κρήτης και τον Δυτικό άξονα, τμήματα των οποίων κατασκευάζονται, με συμβολή στην περιφερειακή ανάπτυξη.
Αρκετά από αυτά τα οδικά έργα, εξασφαλίζουν παρακάμψεις μεγάλων αστικών κέντρων (Θεσσαλονίκη, Πάτρα, Κόρινθος, Αγρίνιο, Άρτα κ.α.)
Πέραν των ανωτέρω εξασφαλίζονται βελτιωμένες συνδέσεις προς βορρά, με την Αλβανία και τη Βουλγαρία, χώρες προς τις οποίες επίκειται το άνοιγμα των αγορών της Ευρωπαϊκής Ένωσης και όπου δραστηριοποιούνται αρκετές ελληνικές επιχειρήσεις.
Εκτελούνται επίσης, οδικά έργα προς τη Δυτική Πύλη της χώρας, που συνίσταται κυρίως στη σύνδεση υφισταμένων και προβλεπομένων επιμέρους έργων στην περιοχή της πόλης της Ηγουμενίτσας (συνδέσεις λιμένα με Εγνατία οδό, περιφερειακή οδό, παράπλευρο δίκτυο).
Παράλληλα με τον σχεδιασμό του ο οποίος γίνεται με ευθύνη του ΥΠΕΧΩΔΕ, το ΥΠΕΘΟ διερευνά την βιωσιμότητα και τις δυνατές μεθόδους χρηματοδότησης του βορείου τμήματος του Δυτικού Άξονα, στο πλαίσιο ενός γενικότερου σχεδίου ανάπτυξης για την ολοκλήρωση του δικτύου αυτοκινητοδρόμων. Για τον σκοπό αυτό, η χρηματοοικονομική μελέτη και μελέτη σκοπιμότητας - βιωσιμότητας του βορείου τμήματος του Δυτικού Άξονα, συμπεριλαμβάνεται στο φυσικό αντικείμενο της σύμβασης του Χρηματοοικονομικού Συμβούλου, τον οποίο προσέλαβε το ΥΠΕΘΟ (Μάιος 1999) κατόπιν ανοιχτού διαγωνισμού.
Ο Χρηματοοικονομικός Σύμβουλος για τον συγκεκριμένο άξονα πραγματοποίησε μια προκαταρκτική διερεύνηση σεναρίων χρηματοδότησης με βάση μια σειρά από παραδοχές. Τα όποια αποτελέσματα αυτής της ανάλυσης είχαν κυρίως στόχο τον σχεδιασμό των κατάλληλων συνδυασμών παραχώρησης και δεν αποτελούν προτάσεις χρηματοδότησης. Οι τελικές προτάσεις του Χρηματοοικονομικού Συμβούλου θα υποβληθούν σε μια δεύτερη φάση και θα βασίζονται σε λεπτομερέστερη ανάλυση του κόστους κατασκευής και των κυκλοφοριακών δεδομένων.
Η Κυβέρνηση θα λάβει τις αποφάσεις της σχετικά με την υλοποίηση του έργου με σύμβαση παραχώρησης, αφού μελετήσει τις προτάσεις του Χρηματοοικονομικού Συμβούλου. Στην περίπτωση όπου θα αποδειχθεί ότι η συμμετοχή του ιδιωτικού τομέα δεν είναι η πιο συμφέρουσα λύση, το έργο μπορεί να κατασκευασθεί ως δημόσιο έργο αξιοποιώντας τους διαθέσιμους πόρους.
Ανεξάρτητα από τη μέθοδο χρηματοδότησης η υλοποίηση του βορείου τμήματος του αυτοκινητοδρόμου του Δυτικού Άξονα είναι μία επιλογή της Κυβέρνησης και προς την κατεύθυνση αυτή εργάζεται με γνώμονα την ικανοποίηση των κοινωνικών και αναπτυξιακών αναγκών με τη βέλτιστη χρησιμοποίηση των υφιστάμενων πόρων.
Ο Υφυπουργός
ΧΡ. ΠΑΧΤΑΣ"
15. Στην με αριθμό 2189/7.9.00 ερώτηση δόθηκε με το υπ' αριθμ. 478/19.10.00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2189/7.9.2000 που κατέθεσε ο Βουλευτής κ. Σ. Παπαδόπουλος, σας πληροφορούμε τα εξής:
Η πολιτική του Υπουργείου Γεωργίας στο χώρο της θεσμικής του ανασυγκρότησης, βασίζεται σε μία σύγχρονη, δημοκρατική, αποτελεσματική και αποκεντρωμένη αντίληψη, με βασικό γνώμονα τη στήριξη της αγροτικής μας οικονομίας και του Έλληνα Αγρότη.
Βασικός άξονας αυτής της πολιτικής είναι η ύπαρξη ενός Υπουργείου Γεωργίας επιτελικού χαρακτήρα που θα διαμορφώνει και χαράσσει την πολιτική του αγροτικού χώρου, και παράλληλα τη δημιουργία εξειδικευμένων Οργανισμών με κριτήρια το αντικείμενο εργασίας, συντονισμένο και λειτουργικό σε πανελλαδική κλίμακα, αλλά και αποκεντρωμένο ώστε να εφαρμόζει τις επί μέρους πολιτικές του Υπουργείου κοντά και δίπλα στον Έλληνα Αγρότη.
Προς τούτο η μορφοποίηση αυτής της πολιτικής ήλθε με την δημιουργία νέων Οργανισμών για τις κοινοτικές επιδοτήσεις, την εκπαίδευση και ενημέρωση των αγροτών, την πιστοποίηση της ποιότητας, που μαζί με τους υπάρχοντας στους χώρους της Εφαρμοσμένης Αγροτικής Έρευνας και των Γεωργικών Αποζημιώσεων, ολοκληρώνουν το πλέγμα της προστασίας και στήριξης του αγροτικού χώρου.
Μέσα σ' αυτό το πλαίσιο θεωρήθηκε πιο αποτελεσματικό και πρόσφορο οι υπηρεσίες που προσέφερε επί δεκαετίες ο Οργανισμός Καπνού στον αγροτικό κόσμο να προσαρμοσθούν στα νέα δεδομένα.
Έτσι το ελεγκτικό και διαχειριστικό έργο του Οργανισμού σε θέματα κοινωνικών επιδοτήσεων περνάει στον Οργανισμό Πληρωμών και Ελέγχου και στις Νομαρχιακές Αυτοδιοικήσεις, με αποτέλεσμα όχι μόνο να μην περιορίζεται η αποκέντρωση αλλά αντίθετα να επεκτείνεται αφού όλες οι μέχρι σήμερα αρμοδιότητες παραμένουν στη Νομαρχιακή Αυτοδιοίκηση, και επιπλέον μεταφέρονται σ' αυτή οι αρμοδιότητες του καταργούμενου Οργανισμού 
Επίσης το ερευνητικό επίπεδο εφηρμοσμένης έρευνας και ελέγχου ποιότητας εντάσσεται στο ΕΘΙΑΓΕ, με διατήρηση των Ινστιτούτων και Εργαστηρίων όπου υπάρχουν σε τοπικό επίπεδο (Δράμα, Θες/νίκη κ.λπ) έτσι ώστε όχι μόνο να διατηρείται η προσφορά τους σ' αυτό το προϊόν, αλλά και να εντάσσονται στο συνολικό σχεδιασμό για τη στήριξη του Έλληνα Αγρότη.
Κατά συνέπεια δεν υπάρχει κανένας λόγος η αιτία από την οποία ενδέχεται να προκύψει οποιαδήποτε επίπτωση στα συμφέροντα των καπνοπαραγωγών, αλλά και ούτε στα συμφέροντα των εργαζομένων, αφού και αυτά με βάση το νόμο έχουν διασφαλισθεί.
Όσον αφορά στο εισόδημα των καπνοπαραγωγών τόσο του νομού Δράμας όσο και των άλλων νομών της χώρας, αυτό είναι διασφαλισμένο, αφενός λόγω της συνέχισης της καταβολής της κοινοτικής ενίσχυσης και αφετέρου λόγω της αναβάθμισης του ρόλου των οργανώσεων των παραγωγών στις διαδικασίες εμπορείες του καπνού. Επιπλέον η επικείμενη λειτουργία Εθνικής Διεπαγγελματικής Οργάνωσης Καπνού θα αντιμετωπίσει με τον καλύτερο τρόπο σημαντικά ζητήματα παραγωγής, μεταποίησης, διακίνησης και εμπορίας του προϊόντος προς όφελος όλων των φορέων του τομέα και ιδιαίτερα των καπνοπαραγωγών.
Από τα στοιχεία που τηρεί ο Οργανισμός Καπνού προκύπτει ότι το μέσο ακαθάριστο εισόδημα ανά καπνοπαραγωγό όχι μόνο δεν συρρικνώνεται, αλλά αντίθετα σημειώνει μία σταδιακή αύξηση από έτος σε έτος.
Για παράδειγμα, ενώ το 1998 ανήρχετο στα 2,355 εκατομμύρια δρχ. το 1999 ανήλθε στα 2,475 εκατομμύρια δρχ., σημειώθηκε δηλαδή μία αύξηση της τάξης του 5% περίπου.
Από τα ανωτέρω προκύπτει ότι τόσο το Υπουργείο όσο και οι αρμόδιες υπηρεσίες έχουν λάβει και συνεχίζουν να λαμβάνουν κάθε φορά όλα τα κατάλληλα μέτρα για τη διασφάλιση του εισοδήματος των καπνοπαραγωγών.
Ιδιαίτερα τώρα μέσα από τη νέα διάρθρωση του Υπουργείου στο σύνολό του, τα στοιχεία της τεχνολογίας και της εξειδίκευσης θα γίνουν τα βασικά εργαλεία για μία συνεχή και ακόμη μεγαλύτερη στήριξη του Έλληνα Αγρότη.
Ο Υπουργός
Γ. ΑΝΩΜΕΡΙΤΗΣ"
16. Στην με αριθμό 2190/7-9-00 ερώτηση δόθηκε με το υπ' αριθμό 747/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2190/7-9-2000 που κατέθεσε στη Βουλή ο Βουλευτής κ. Λευτέρης Παπανικολάου σχετικά με την επίσκεψη στη χώρα μας του Προέδρου του Διεθνούς Οργανισμού Πολιτικής Αεροπορίας (ICAO), σύμφωνα με το υπ' αριθμό Δ13/43553/1422/2-10-2000 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
Η επίσκεψη του Προέδρου του Διεθνούς Οργανισμού Πολιτικής Αεροπορίας (ICAO) έγινε στα πλαίσια της αποστολής του Οργανισμού με σκοπό την ανάπτυξη της συνεργασίας μεταξύ των Κρατών - Μελών και την ανταλλαγή απόψεων για τη βελτίωση και την αρτιότερη οργάνωση των αεροπορικών αρχών των Κρατών - Μελών.
Όπως δε προκύπτει από το Δελτίο Τύπου που εκδόθηκε στις 5-9-2000 από το Γραφείο Τύπου της Υπηρεσίας Πολιτικής Αεροπορίας, επ' ευκαιρία της επίσκεψης του Προέδρου του ICAO και της συνέντευξης που παραχώρησε στις 5-9-2000 ο κ. Coteite, στις συναντήσεις που είχε κατά την εδώ παραμονή του δεν συζήτησε το θέμα της τροποποίησης των υφισταμένων αεροδιαδρόμων, αλλά του έγιναν γνωστές οι προσπάθειες για τον συντονισμό των υπηρεσιών Εναέριας Κυκλοφορίας για γειτονικές χώρες.
Ο Υπουργός
ΧΡΙΣΤΟΣ ΒΕΡΕΛΗΣ"
17. Στην με αριθμό 2196/7-9-00 ερώτηση δόθηκε με το υπ' αριθμό 481/17-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2196/7-9-2000 που κατέθεσε ο Βουλευτής κ. Θ. Δημοσχάκης, για τα θέματα της αρμοδιότητάς μας, σας πληροφορούμε τα εξής:
Το έλλειμμα του εμπορικού ισοζυγίου αγροτικών προϊόντων παρουσίασε βελτίωση την προηγούμενη περίοδο (1999) τόσο σε σχέση με όλες τις άλλες χώρες της Ε.Ε. (Πίνακες 1-6).
Η αύξηση των εξαγωγών και η μείωση των εισαγωγών γεωργικών προϊόντων θα επιτευχθεί με τη βελτίωση της ανταγωνιστικότητας της Ελληνικής γεωργίας. Προς αυτή την κατεύθυνση συμβάλλουν σειρά μέτρων και κυρίως η μείωση του κόστους παραγωγής η βελτίωση της ποιότητας και του τρόπου εμπορίας των προϊόντων (συσκευασία, τυποποίηση, μεταποίηση). Σειρά θεσμικών αποφάσεων έχουν πρόσφατα ληφθεί όπως η δημιουργία του Οργανισμού πιστοποίησης και της εταιρίας προώθησης αγροτικών προϊόντων καθώς και η καθιέρωση των διεπαγγελματικών οργανώσεων.
'Οσον αφορά τη μείωση του κόστους παραγωγής αυξήθηκαν από 1-1-2000 οι επιστροφές Φ.Π.Α. και ισχύει η απαλλαγή σε ποσοστό 40% επί του εκάστοτε ισχύοντος συντελεστού Ειδικού Φόρου Κατανάλωσης (Ε.Φ.Κ.) στο πετρέλαιο κίνησης, το οποίο χρησιμοποιείται για την παραγωγή αγροτικών προϊόντων. Σημαντική δε ήταν και η αποκλιμάκωση των επιτοκίων δανεισμού των αγροτών την τελευταίο περίοδο.
Οι επωφελείς συμφωνίες της αγροτικής πτυχής της Agenda 2000 εξασφάλισαν για την επόμενη περίοδο 2000-2006 επαρκή χρηματοδότηση για τη στήριξη της ανάπτυξης της γεωργίας μας που εκτιμάται ότι θα υπερβεί τα 9,5 τρις δραχμές.
Σχετικά με τα κτηνοτροφικά προϊόντα επισημαίνουμε ότι η κατανάλωση είναι συνισταμένη πολλών παραγόντων όπως της τιμής των προϊόντων, της ποιότητας, της ενημέρωσης του καταναλωτή, το πρότυπου διατροφής κλπ που διαμορφώνουν τις συνθήκες εμπορίας.
Η εμπορία των εγχώριων κτηνοτροφικών προϊόντων είναι ελεύθερη τόσο στην Εθνική αγορά και στην ενιαία Κοινοτική Αγορά.
Στα πλαίσια αυτά, το Υπουργείο Γεωργίας λαμβάνει όλα τα απαραίτητα μέτρα ώστε οι παραπάνω παράγοντες που συντελούν στην ανταγωνιστικότητας κάθε προϊόντος, να βελτιωθούν υπέρ των εγχωρίων προΪόντων.
Τα μέτρα αυτά περιλαμβάνουν:
Βελτίωση υποδομής ίδρυση - βελτίωση κτηνοτροφικών εκμ/σεων και εγκαταστάσεων εμπορίας - μεταποίησης - τυποποίησης προϊόντων, μετεγκατάσταση κτηνοτροφικών μονάδων για λόγους προστασίας του περιβάλλοντος, βελτίωση της ποιότητας των προϊόντων, προώθηση προϊόντων ΠΟΠ-ΠΓΕ, αύξης μελιτοπαραγωγικών πηγών κλπ.
Τα μέτρα αυτά εφαρμόσθηκαν στο Β' Κ.Π.Σ. και προβλέπεται να συνεχισθούν και στο Γ' Κ.Π.Σ., όπου εκτός των άλλων με την εφαρμογή ολοκληρωμένων προγραμμάτων ανάπτυξης της υπαίθρου, θα δοθεί έμφαση στη βελτίωση - προστασία του περιβάλλοντος και στην προώθηση προϊόντων ειδικών ποιοτικών προδιαγραφών (Βιολογικα, ΠΟΠ - ΠΓΕ, ειδικές πτηνοτροφικές εκτροφές, συστήματα ολοκληρωμένης περιβαλλοντικής Διαχείρισης για καλύτερη σύνδεση φυτικής και ζωϊκής παραγωγής κλπ) και με την επισήμανση του βοείου κρέατος, θα ωφεληθούν και οι παραγωγοί και οι καταναλωτές.
Σε θεσμικό επίσης επίπεδο, προωθείται η συλλογική οργάνωση των παραγωγών (Διεπαγγελματικές Οργανώσεις νέος Νόμος για Αγροτικούς Συν/σμούς), η εκπαίδευσή τους (εκπαιδευτικός Οργανισμός "ΔΗΜΗΤΡΑ"), η πιστοποίηση των προϊόντων ειδικών ποιοτικών προδιαγραφών (ΟΠΕΓΕΠ) κλπ. 
Επίσης στα μέτρα ενίσχυσης της κτηνοτροφίας περιλαμβάνονται και οι χορηγούμενες εισοδηματικές ενισχύσεις και η εξισωτική αποζημίωση ορεινών και μειονεκτικών περιοχών όπως εμφανίζονται στους συνημμένους πίνακες για τις εισοδηματικές ενισχύσεις.
Η Ευρωπαϊκή Επιτροπή έχοντας ως αντικειμενικό σκοπό αφενός την προστασία και την προώθηση γεωργικών προϊόντων και τροφίμων με ιδιαίτερα ποιοτικά χαρακτηριστικά και την προστασία του εισοδήματος των παραγωγών αλλά και αφετέρου την προστασία των καταναλωτών όσον αφορά τις παραπλανητικές ενδείξεις περί της καταγωγής αυτών των προϊόντων, θέσπισε τον Καν. (ΕΟΚ) 2081/92 του Συμβουλίου περί "προστασίας των γεωργραφικών ενδείξεων και των ονομασιών προέλευση των γεωργικών προϊόντων και των τροφίμων".
Στα πλαίσια αυτού του Κανονισμού τα Κράτη Μέλη έχουν αναγνωρίσει μέχρι στιγμής 529 γεωργικά προϊόντα Προστατευόμενης Ονομασίας (Προέλευσης (ΠΟΠ) και Προστατευόμενης Γεωγραφικής Ένδειξης (ΠΓΕ) εκ των οποίων τα 76 είναι Ελληνικά.
Με την παραπάνω Κοινοτική Νομοθεσία τα παραγόμενα στη Χώρα μας αλλά και στην Ε.Ε. γεωργικά προϊόντα, που έχουν ιδιαίτερα ποιοτικά χαρακτηριστικά, διατίθενται επώνυμα ώστε ο καταναλωτής να είναι σε θέση να διακρίνει την περιοχή προέλευσής τους η οποία άλλωστε και τα χαρακτηρίζει.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
18. Στην με αριθμό 2203/7-9-00 ερώτηση δόθηκε με το υπ' αριθμό 227/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στο 2203/7-9-2000 έγγραφό σας με το οποίο μας διαβιβάσθηκε η από 7-9-2000 ερώτηση του Βουλευτή κ. Αναστασίου Λιάσκου, με θέμα την οικολογική καταστροφή Ν. Ευβοϊκού, σας γνωρίζουμε τα ακόλουθα:
(1) Για την αποκατάσταση των ζημιών που έχουν προκληθεί από τη ρύπανση καθώς και για τις δαπάνες εξουδετέρωσης αυτής, υπεύθυνος είναι ο υπαίτιος πρόκλησης της ρύπανσης, σύμφωνα με την κείμενη νομοθεσία.
(2) Το ΥΕΝ στα πλαίσια των αρμοδιοτήτων του γνωμοδοτεί επί των μελετών λιμενικής ανάπτυξης. Η εκτέλεση και η χρηματοδότηση έργων αποσυμφόρησης του λιμένα Χαλκίδας καθώς και η δημιουργία νέων λιμένων, θα αποτελέσουν αντικείμενο ειδικότερης μελέτης ερευνητικού προγράμματος στα πλαίσια της ενιαίας εθνικής λιμενικής πολιτικής, που ήδη προωθείται και θα ολοκληρωθεί σύντομα.
(3) Οι εργασίες απάντησης πετρελαίου από το πλοίο και περισυλλογής πετρελαιοειδών μειγμάτων στη θάλασσα έχουν ολοκληρωθεί. Επίσης ολοκληρώθηκαν οι εργασίες καθαρισμού των ακτών Σχηματαρίου, Πούντας, Αυλίδας και ναυτικού Ομίλου Δηλεσίου. των παραλιών Μαρκοπούλου και Βαρνάβα, και εσωτερικά Ασωπού ποταμού, ενώ συνεχίζονται με ικανοποιητικά αποτελέσματα οι εργασίες καθαρισμού των ακτών που απέμειναν (καθαρισμός βράχων με ζεστό νερό υπό πίεση), ώστε αυτές να αποδοθούν στο σύνολό τους το ταχύτερο δυνατόν στους χρήστες. Παράλληλα έχει ζητηθεί από το Ε. Κ.Θ.Ε. η διενέργεια δειγματοληψιών και μετρήσεων προκειμένου να εξακριβωθεί εργαστηριακά η ποιότητα των νερών και να γίνει καταγραφή των τυχόν βραχυπρόθεσμων και μεσοπρόθεσμων συνεπειών στη θαλάσσια χλωρίδα και πανίδα.
(4) Δεν υφίσταται Κοινοτική νομοθεσία με την οποία να απαγορεύεται η
προσέγγιση απλώς "γηρασμένων" πλοίων σε κοινοτικούς λιμένες, όταν μάλιστα αυτά πληρούν τις απαιτήσεις ασφαλείας, που προβλέπονται από Διεθνείς Συμβάσεις.
Η Ε,Ε στα πλαίσια ενίσχυσης της ασφάλειας των θαλασσίων μεταφορών, έχει εκπονήσει ένα ττλέγμα τταράγωγου Κοινοτικού Δικαίου όπως η οδηγία 95/21 για το Port State Control και η χώρα μας έχει αναλάβει -στα πλαίσια του Paris MOU- την υποχρέωση να εττιθεωρεί πλοία υπό ξένη σημαία που καταπλέουν στους ελληνικούς λιμένες. Τα θεσμικά όργανα της Ε.Ε. με αφορμή το ναυάγιο του Δ/Ξ "ERIKA" επεξεργάζονται πρόταση τροποποίησης της Οδηγίας 95/21 συγκεκριμένα πέραν της ήδη προβλεπόμενης "απαγόρευσης απόπλου" ως μέτρου συμμόρφωσης, επιχειρείται η εισαγωγή του μέτρου της "απαγόρευσης κατάπλου" σε κοινοτικά λιμάνια στα πλοία που καταλαμβάνονται καθ' υποτροπήν να έχουν μειωμένα επίπεδα ασφάλειας ναυσιπλοΐας και προστασίας θαλασσίου περιβάλλοντος και όχι με μοναδικό κριτήριο την ηλικία τους. Η Ελλάδα και τα άλλα κράτη - μέλη στο πρόσφατο Συμβούλιο Υπουργών Μεταφορών (2-10-2000) συμφώνησαν σε κοινή θέση όσον αφορά σ' αυτό το θέμα, και τώρα πλέον εκκρεμεί η θέση του Ευρωπαϊκού Κοινοβουλίου.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
19. Στην με αριθμό 2204/7-9-00 ερώτηση δόθηκε με το υπ' αριθμ. 228/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση: 
"Επί της ερώτησης 2204/7-9-00 την οποία κατέθεσε ο Βουλευτής κ. Γ. Βλάχος, σας γνωρίζουμε τα ακόλουθα:
1. Το ναυτικό ατύχημα του υπό σημαίαν Καμπότζης M/V "EUROBULKER X", αποτελεί αντικείμενο έρευνας του Γενικού Επιθερωρητή Υ.Ε.Ν. Αρχιπλοιάρχου Λ.Σ. Αγγελόπουλου Πελοπίδα, ο οποίος υπό την εποπτεία και τις οδηγίες της οικείας Εισαγγελικής Αρχής, διενεργεί ένορκη προανάκριση, προκειμένου να διερευνηθούν τα ακριβή αίτια, οι συνθήκες και ο βαθμός ευθύνης των υπαιτίων, ενώ Έκθεση θα συντάξουν και οι πραγματογνώμονες οι οποίοι έχουν ορισθεί για το ίδιο θέμα. Ανάμεσα στ' ανωτέρω υπό εξέταση θέματα περιλαμβάνονται και τα θέματα φόρτωσης καθώς και των πιστοποιητικών - αδειών πλοίου.
2. Για το φορτηγά πλοία δεν έχει θεσπιστεί διεθνώς όριο ηλικίας απόσυρσης. Το συγκεκριμένο πλοίο σημαίας Καμπότζης, έφερε όλα τα προβλεπόμενα από τις Διεθνείς Συμβάσεις πιστοποιητικά αξιοπλοϊας, των οποίων την ευθύνη έκδοσης φέρει η αρχή της σημαίας του. Σημειώνεται ότι στο πλαίσιο των ελέγχων ξένων πλοίων από την αρχή της χώρας λιμένα (Port State Control) σύμφωνα με την Κοινοτική Οδηγία 99/21 την οποία εφαρμόζει η χώρα μας, το συγκεκριμένο πλοίο λόγω της ηλικίας, του τύπου του, της σημαίας και του παρακολουθούντος αυτό νηογνώμονα, υπόκειτο σε κατά προτεραιότητα επιθεώρηση. Η έκτακτη επιθεώρηση είχε διενεργηθεί την 9-4-2000 από το Τμήμα Επιθεώρησης Πλοίων του Κεντρικού Λιμεναρχείου Πειραιά και λόγω ουσιωδών ελλείψεων είχε απαγορευτεί ο απόπλους και το πλοίο είχε υποχρεωθεί να διενεργήσει επισκευές και να εφοδιαστεί με νέα πιστοποιητικά αξιοπλοϊας εκδοθέντα από τον εξουσιοδοτημένο επιθεωρητή της Σημαίας του (Καμπότζης). Επίσης μετά την ολοκλήρωση ολοκλήρωση των επισκευών του πλοίου στην Χαλκίδα, εκδόθηκαν την 7-8-00 νέο Διεθνές Πιστοποιητικό Γραμμής Φορτώσεως από τον CAMBODIA SHIPPING CORPORATION εξουσιοδοτημένο από την Καμπότζη, καθώς και νέο Πιστοποιητικό Κλάσεως από τον Οργανισμό PHOΕNIX REGISTER OF SHIPPING. Tα υπόλοια πιστοποιητικά του πλοίου ήταν σε ισχύ.
3. Με βάση το υφιστάμενο σχεδιασμό του Υ.Ε.Ν., εφαρμόζεται σε εθνική κλίμακα το Σχέδιο "ΡΥΠΑΝΣΗ", το "ΕΓΧΕΙΡΙΔΙΟ ΚΑΤΑΠΟΛΕΜΗΣΗΣ ΡΥΠΑΝΣΗΣ" και το "Μνημόνιο Ενεργειών Πρόληψης/Αντιμετώπισης της Ρύπανσης της Θάλασσας και των Ακτών" από τις κεντρικές και περιφερειακές υπηρεσίες του, ενώ καθήκοντα Εθνικού Συντονιστή αναλαμβάνει το ΕΚΣΕΔ (Άρθρο 4ο ν. 2252/94) το οποίο δρα και παρέχει οδηγίες βάσει των προαναφερθέντων σχεδίων.
4. Με την κοπή και έναρξη βύθισης του M/V "EUROBULKER X" σημαίας Καμπότζης στην περιοχή Λευκαντί Χαλκίδας, άμεση ήταν από το Υ.Ε.Ν. η κινητοποίηση:
Για έγκαιρη τοποθέτηση πλωτών φραγμάτων γύρω από το βυθιζόμενο πλοίο και περιορισμό της θαλάσσιας ρύπανσης.
Για μεταφορά στο χώρο του συμβάντος από άλλες περιοχές κατάλληλων απορρυπαντικών σκαφών, που οι ταχύτητές τους λόγω του εξειδικευμένου χαρακτήρα τους είναι μικρές (5-6 ναυτικά μίλια), εξοπλισμού και υλικών απορρύπανσης.
- Για ενεργοποίηση της πλοιοκτήτριας του πλοίου εταιρείας, βάσει διατάξεων ισχύουσας νομοθεσίας για ανάθεση σε ιδιωτικές εταιρείες απορρύπανσης των σχετικών εργασιών.
Για ενημέρωση των Τοπικών Αρχών για διάθεση τυχόν συμπληρωματικών μέσων και προσωπικού για την αντιμετώπιση του προβλήματος.
Ανεξάρτητα από τα ανωτέρω, θα πρέπει να ληφθούν υπόψη και τα' ακόλουθα: 
Οι μεγάλες ποσότητες μαζούτ, που υπήρχαν στο πλοίο "EUROBULKER X" (680 τόνοι).
- Η μη δυνατότητα έγκαιρης σφράγισης των εξαεριστικών των δεξαμενών, λόγω καθυστέρησης βύθισης του πρυμναίου τμήματος (περί τις 24 ώρες) και του πρωραίου τμήματος του πλοίου (πάνω από 48 ώρες) λόγω του επικινδύνου ανάληψης οποιωνδήποτε μέτρων - πρωτοβουλιών από δύτες, δεδομένου ότι η συνεχής μεταβολή της διαγωγής του πλοίου καθιστούσε επισφαλή την εργασία τους.
- Η θραύση του κεντρικού αγωγού μεταφοράς καυσίμων από τις πρωραίες δεξαμενές, που ήταν κοντά στο σημείο κοπής του πλοίου και η μη δυνατότητα σφράγισής του λόγω καθυστέρησης βύθισης (48 και πλέον ώρες) του πρωραίου τμήματος και του επικίνδυνου ανάληψης μέτρων - πρωτοβουλιών από δύτες, καθ' όλην την προαναφερθείσα χρονική διάρκεια βύθισης.
- Η αντιμετώπιση αναλόγου συμβάντος την ίδια χρονικό περίοδο σε άλλη περιοχή (προσάραξη γερμανικού πλοίου στα Κύθηρα και διαρροή στην θάλασσα 280 τόνων μαζούτ από πρωραίες δεξαμενές του) και η ανάληψη πρωτοβουλιών με μέσα -πλωτά και εξοπλισμό για την περισυλλογή και αποτροπή ρύπανσης των παρακειμένων ακτών, γεγονός που όπως αντιλαμβάνεσθε είχε σαν αποτέλεσμα την μη άμεση χρησιμοποίηση και των σχετικών πλωτών απορρύπανσης για ενίσχυση, μια και οι ταχύτητες αυτών είναι περιορισμένες (5-6 ναυτικά μίλια).
- Οι μεταβαλλόμενες ιδία τις απογευματινές και νυκτερινές ώρες καιρικές συνθήκες.
- Οι συνεχείς εναλλαγές των υπογείων ισχυρών ρευμάτων της περιοχής, που καθιστούσαν σε αρκετές περιπτώσεις την επιχείρηση δυσχερή και προβληματική την ανάληψη πρωτοβουλιών για την περισυλλογή πετρελαιοειδών μειγμάτων.
Λαμβανομένων υπόψη όλων των ανωτέρω δεδομένων , οι αναληφθείσες από το ΥΕΝ πρωτοβουλίες - ενέργειες ήταν άμεσες, με την χρησιμοποίηση όλων των διατιθεμένων μέσων - πλωτών (ιδιωτικών, Λιμενικού Σώματος, εταιρείας απορρύπανσης - χρησιμοποιήθηκαν συνολικά 19 σκάφη από τα οποία 7 ήταν απορρυπαντικά) με όλο το προσωπικό τους (πέραν των 120 ατόμων) τα οποία νυχθημερόν εργάσθηκαν για την περισυλλογή πετρελαιοειδών μιγμάτων στην θάλασσα, αλλά και ικανού αριθμού προσωπικού περί τα 460 άτομα (170 Λιμενοφύλακες, 150 προσωπικό Δήμων και Κοινοτήτων, 120 Ναυπηγείων Χαλκίδας και Τσιμέντων και 20 της εταιρείας απορρύπανσης), τα οποία και ανέλαβαν επί καθημερινής βάσεως τον καθαρισμό ακτών, με ικανοποιητικά πιστεύουμε αποτελέσματα.
Πρέπει να σημειωθεί, ότι το Λιμενικό Σώμα, παρ' ότι από την νομοθεσία έχει τον εποπτικό - συντονιστικό ρόλο, με την παρουσία του Αρχηγού, Αντιναυάρχου Λ.Σ. Συρίγου Α., ο οποίος ανέλαβε τον γενικό συντονισμό, την διάθεση ικανού αριθμού μέσων , εξοπλισμού, υλικών και προσωπικού, συνέβαλε καθοριστικά στην επιτυχή έκβασης της όλης επιχείρισης στην θάλασσα και τον καθαρισμό των ακτών, με την συνεργασία όπως προαναφερθήκαμε και των τοπικών και ιδιωτικών φορέων.
Οι εργασίες εξάντλησης πετρελαίου από το πλοίο και περισυλλογής πετρελαιοειδών μειγμάτων στη θάλασσα έχουν ολοκληρωθεί. Επίσης ολοκληρώθηκαν οι εργασίες καθαρισμού των ακτών Σχηματαρίου, Πούντας Αυλίδας και Ναυτικού Ομίλου Δηλεσίου, των παραλιών Μαρκοπούλου και Βαρνάβα, καθώς και εσωτερικά του Ασωπού ποταμού, ενώ συνεχίζονται με ικανοποιητικά αποτελέσματα οι εργασίες καθαρισμού των ακτών που απέμειναν (καθαρισμός βράχων με ζεστό νερό υπό πίεση), ώστε ν' αποδοθούν στο σύνολό τους το ταχύτερο δυνατόν στους χρήστες.
Τέλος, θα πρέπει να τονισθεί το γεγονός ότι, οι επαγγελματίες - αλιείς δύνανται ν' αξιώσουν μέσω της δικαστικής οδού αποζημιώσεις κατά των υπαιτίων της ρύπανσης, εφόσον έχουν θιγεί από αυτήν, αφού σύμφωνα με το άρθρο 12 του ν. 743/77 όπως κωδικοποιήθηκε με το ΠΔ 55/98 (ΦΕΚ Α' 58), για την αποκατάσταση ζημιών που έχουν προκληθεί από ρύπανση καθώς και για τις δαπάνες που έχουν γίνει για την αποτροπή ή εξουδετέρωση αυτής, υπεύθυνος είναι ο υπαίτιος πρόκλησης της ρύπανσης και γενικά θα εφαρμοσθεί η διεθνώς αποδεκτή αρχή "ο ρυπαίνων πληρώνει".
Ακόμη θα πρέπει να αναφερθεί ότι τα λοιπά θέματα που αναφέρονται στην ερώτηση (ευθύνη φόρτωσης κανόνες φόρτωσης κλπ.,) αποτελούν αντικείμενα έρευνας της προανακριτικής διαδικασίας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
20. Στην με αριθμό 2217/8-9-00 ερώτηση δόθηκε με το υπ' αριθμ. 147/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της ερώτησης 2217/8-9-00 που κατέθεσε στη Βουλή των Ελλήνων ο Βουλευτής κ. Λ. Παπανικολάου, σχετικά με την άμεση πλήρωση των κενών οργανικών θέσεων Ειρηνοδικών, των Ειρηνοδικείων Καλαμάτας και Παμίσου καθώς επίσης και σχετικά με σύσταση δύο (2) ακόμη οργανικών θέσεων Ειρηνοδικών Καλαμάτας, σας γνωρίζουμε τα κατωτέρω:
Σε ό,τι αφορά την πλήρωση μιας κενής οργανικής θέσης Ειρηνοδίκη στο Ειρηνοδικείο Καλαμάτας ήδη εκκρεμεί σχετικό ερώτημα στον 'Αρειο Πάγο.
Ως προς την πλήρωση κενής οργανικής θέσης Ειρηνοδίκη στο Ειρηνοδικείο Παμίσου, το Υπουργείο Δικαιοσύνης προωθεί σχετικά ερωτήματα μόνο όταν υπάρχει κενή οργανική θέση.
Το αίτημα της σύστασης νέων οργανικών θέσεων Ειρηνοδικών στο Ειρηνοδικείο Καλαμάτας θα εξετασθεί σε μελλοντική αύξηση ή ανακατανομή των οργανικών θέσεων των Ειρηνοδικών της χώρας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
21. Στις με αριθμό 2239/11-9-00, 2974/10-10-00 ερωτήσεις δόθηκε με το υπ' αριθμ. 410/23-10-00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 2239/11-9-00 και 2974/10-10-00 που κατέθεσε στη Βουλή ο Βουλευτής κ. Α. Σπηλιόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Οδικών Εργων του ΥΠΕΧΩΔΕ, τα εξής:
Το έργο αυτό αφορά την κατασκευή αστικού αυτοκινητοδρόμου ταχείας κυκλοφορίας στην κεντρική περιοχή Θεσσαλονίκης και μπορεί να παίξει καταλυτικό ρόλο τόσο για την ουσιαστική λύση στα κυκλοφοριακά προβλήματα όσο και στην αναβάθμιση της ποιότητας των πολιτών.
Η μελέτη αυτού του έργου με τις εναλλακτικές λύσεις του έχει προχωρήσει και τελικά ο Οργανισμός Θεσσαλονίκης με σύμφωνη γνώμη των φορέων της πόλης προέκρινε τη "Λύση 2" από τις 4 εναλλακτικές λύσεις ως βέλτιστη.
Το κόστος της λύσης αυτής "Βέλτιστης λύσης" μαζί με τους 5 απαραίτητους χώρους στάθμευσης ανέρχεται στα 100 δις δρχ.
Για τις αρχικές μελέτες που οδήγησαν στην επιλογή της βέλτιστης λύσης έχουν ήδη δαπανηθεί 400 εκατ. δρχ. και για την ολοκλήρωση των μελετών που απαιτούνται για τη δημοπράτηση του έργου το ΥΠΕΧΩΔΕ ενέκρινε επιπλέον πίστωση 500 εκατ. δρχ. ώστε να ολοκληρωθούν οι μελέτες που απαιτούνται για τη δημοπράτηση του έργου. Ηδη τα 295 εκατομμύρια δραχμές διατέθηκαν για το συγκριτικό πίνακα της μελέτης. Επιπλέον ανατέθηκαν η γεωτεχνική μελέτη και η μελέτη περιβαλλοντικών επιπτώσεων με συνολικό προϋπολογισμό 140 εκατ. δρχ.
Μετά την ολοκλήρωση των παραπάνω οικονομικών, τεχνικών και περιβαλλοντικών μελετών που αφορούν τη "Βέλτιστη λύση" και τη διασφάλιση των απαιτούμενων πόρων προβλέπεται η δημοπράτηση του έργου της Υποθαλάσσιας Αρτηρίας ως έργου προτεραιότητας για τη Θεσσαλο9νίκη.
Το έργο προϋπολογισμού 100 δις δρχ. θα χρηματοδοτηθεί από Εθνικούς, Κοινοτικούς και ιδιωτικούς πόρους.
Ο Υπουργός
Κ. ΛΑΛΙΩΤΗΣ"
22. Στην με αριθμό 1400/18-7-00 ερώτηση δόθηκε με το υπ' αριθμ. 305/19-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1400/18-7-00 που κατέθεσε ο Βουλευτής κ. Θ. Δαβάκης, σας πληροφορούμε τα εξής:
Οι παρεμβάσεις και ο καθορισμός των προτάσεων που θα καταθέσει το Υπουργείο Γεωργίας στις διαπραγματεύσεις της υπό διαμόρφωση ΚΟΑ οπωροκηπευτικών θα είναι αποτέλεσμα συνεργασίας όλων των φορέων που εμπλέκονται στον τομέα. 'Ηδη έχουν δρομολογηθεί στα πλαίσια της 398377/17-12-99 απόφασης και οι συνεδριάσεις των αρμοδίων επιτροπών που θα μελετήσουν, αναλύσουν και διαμορφώσουν το τελικό σχέδιο συνολικά για τον τομέα και κατά προϊόν.
Στα πλαίσια αυτής της διαδικασίας θα καταβληθεί κάθε δυνατή προσπάθεια να υιοθετηθούν οι ελληνικές θέσεις και να αντιμετωπισθούν στο μέτρο του δυνατού τα προβλήματα που αντιμετωπίζει ο τομέας οπωροκηπευτικών στη χώρα μας.
Το Υπουργείο Γεωργίας, εκτιμώντας την κατάσταση που έχει δημιουργηθεί στον τομέα "Ενίσχυση στην Παραγωγή Ελαιολάδου", προχώρησε στην τροποποίηση και συμπλήρωση της αρ. πρωτ. 356378/99 απόφασης των Υπουργών Εθνικής Οικονομίας και Γεωργίας με θέμα "Συμπληρωματικά μέτρα για την εφαρμογή του κοινοτικού καθεστώτος ενίσχυσης στην παραγωγή ελαιολάδου" έτσι ώστε από την περίοδο 1999/2000:
Α) η τελική έγκριση των Ομοιογενών Ελαιοκομικών ζωνών θα γίνεται μετά από εισήγηση προς την Δ/νση ΠΑΠ - Δεν/κής και αρμοδίων επιτροπών των Νομ/κών Αυτ/σεων και με απόφαση του Υπουργού Γεωργίας
Β) Με απόφαση του Υπουργού Γεωργίας καθορίζονται για κάθε ελαιοκομική περίοδο για όλη τη χώρα ενιαία κριτήρια αποδεκτών προς ενίσχυση ποσοτήτων ελαιολάδου, αφού ληφθούν υπό
Οι εκτιμήσεις παραγωγής
Στοιχεία αξιολόγησης των αποδόσεων σε ελιές και λάδι
Στοιχεία των ομοιογενών ελαιοκομικών ζωνών
Η εν λόγω απόφαση εκδίδεται μετά την υποβολή των αιτήσεων ενίσχυσης από τους παραγωγούς.
Γ) Ο διοικητικός έλεγχος των περιπτώσεων, που αφορούν ποσότητες που υπερβαίνουν τις αποδεκτές προς ενίσχυση, περιλαμβάνει τον έλεγχο των προβλεπομένων από τον Κ.Β.Σ. (Κώδικα βιβλίων και Στοιχείων) παραστατικών διάθεσης για το σύνολο της παραχθείσης ποσότητας ελαιολάδου καθώς και τον έλεγχο των αποθεμάτων.
Δ) Οι οργανώσεις παραγωγών και η 'Ενωση Οργανώσεων Παραγωγών θέτουν στην διάθεση των αρχών (Ο.Ε.Ε.Ε. Δ/νση Πληροφοριών κλπ.) τα στοιχεία τα σχετικά με την ενίσχυση στην παραγωγή ελαιολάδου, σε μαγνητικά μέσα, για τους σκοπούς ελέγχου του συστήματος. Η μη τήρηση της υποχρέωσης αυτής επισύρει τις προβλεπόμενες κυρώσεις.
Οι σχετικοί κανονισμοί και Υπουργικές αποφάσεις προβλέπουν α) διαδικασίες ελέγχου από τις αρμόδιες Δ/νσεις Γεωργικής Ανάπτυξης, από τον Οργανισμό Ελέγχου Ενισχύσεων Ελαιολάδου και την εποπτεία του συστήματος από τις Κεντρικές Υπηρεσίες του Υπουργείου Γεωργίας και
Β) την επιβολή κυρώσεων στις περιπτώσεις διαπίστωσης παρατυπιών, όπως οικονομικές κυρώσεις, αποκλεισμό από την συμμετοχή στο καθεστώς ενίσχυσης στην παραγωγή ελαιολάδου κλπ.
Ο Υφυπουργός
Ε. ΑΡΓΥΡΗΣ")
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 18 Μαΐου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 926/16-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με τη δημιουργία γραφείων, του Ταμείου Εμπόρων Βιοτεχνών Ελλάδας (ΤΕΒΕ), στους Μολάους και το Γύθειο κλπ.
2. Η με αριθμό 927/16-5-2001 επίκαιρη ερώτηση του Βουλευτή της Νέας Δημοκρατίας κ. Νικολάου Γκελεστάθη, προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την ανάκληση της απόφασης που απαγορεύει την κυκλοφορία στην Εθνική οδό Άμφισσας-Λιδορικίου, στο τμήμα από Άμφισσα έως Αγία Ευθυμία, λόγω των έργων βελτίωσης.
3. Η με αριθμό 919/16-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με καταγγελίες της Ένωσης Προσωπικού Ημερησίων Εφημερίδων Αθηνών για ανάρμοστη συμπεριφορά αστυνομικών σε εργαζόμενους του συγκροτήματος του Δημοσιογραφικού Οργανισμού Λαμπράκη κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 921/16-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων για τη διευθέτηση των προβλημάτων που προκύπτουν, από την άτακτη εμφάνιση των διαφημιστικών πινακίδων στο οδικό δίκτυο. 
2. Η με αριθμό 931/16-5-2001 επίκαιρη ερώτηση του Βουλευτή της Νέας Δημοκρατίας κ. Μάριου Σαλμά προς τον Υπουργό Υγείας-Πρόνοιας, σχετικώς με τη λήψη μέτρων προκειμένου να απαγορευθεί η χρησιμοποίηση ραμμάτων CATGUT, σε δημόσια νοσοκομεία, κλινικές κλπ.
3. Η με αριθμό 918/16-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνιου Σκυλλάκου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την αξιοποίηση του χώρου του αεροδρομίου Ελληνικού. 
4. Η με αριθμό 920/16-5-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικώς με την καταβολή των αποζημιώσεων στους πρώην λεωφορειούχους κλπ."
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 914/14-5-2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ελένης Κούρκουλα προς τον Υπουργό Εθνικής Παιδείας και Θρησκευμάτων, σχετικώς με την ίδρυση λυκείου παράλληλα με το γυμνάσιο στο νοσοκομείο παίδων "ΑΓΙΑ ΣΟΦΙΑ" για την εκπαιδευτική στήριξη των καρκινοπαθών παιδιών. 
Λόγω κωλύματος της κυρίας Βουλευτού, η ερώτηση δεν θα συζητηθεί και συνεπώς διαγράφεται. 
Δεύτερη είναι η με αριθμό 902/14-5-2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών κατά τη θερινή περίοδο. 
Η επίκαιρη ερώτηση του κυρίου συναδέλφου σε περίληψη έχει ως εξής. Πάντως, κύριε συνάδελφε, έτσι όπως την έχετε διατυπωμένη, ναι μεν έχετε εναρμονισθεί πλήρως με τον τύπο της ερώτησης, όπως προβλέπει ο Κανονισμός, ολιγόλογη, αλλά έχω την εντύπωση ότι είναι κυρίως αντικείμενο επερώτησης.
Λέτε: "Καλείσθε να ενημερώσετε την Εθνική Αντιπροσωπεία για τα μέτρα που έχετε λάβει για την αντιμετώπιση των πυρκαγιών". 
Ορίστε, κύριε Υπουργέ της Δημόσιας Τάξης, έχετε το λόγο και καλείσθε μέσα σε τρία λεπτά, αν το καταφέρετε, να αναφέρετε όλα τα μέτρα που έχετε λάβει για την αντιμετώπιση των πυρκαγιών. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Θα είμαι σύντομος, κύριε Πρόεδρε. Εξάλλου πριν από λίγες μέρες απάντησα σε ερώτηση άλλου συναδέλφου εδώ στη Βουλή.
Πράγματι το ζήτημα της αντιμετώπισης των δασικών πυρκαγιών είναι εξαιρετικά κρίσιμο πρόβλημα και ορθώς ο συνάδελφος κ. Πολύζος εκφράζει και αυτός την αγωνία του μέσα από την ερώτηση, για τον τρόπο με τον οποίον προετοιμαζόμαστε εν όψει της νέα αντιπυρικής περιόδου.
Η προετοιμασία μας, κύριε Πρόεδρε, έχει δύο σκέλη: Το πρώτο σκέλος αφορά στον επιχειρησιακό σχεδιασμό και σ' αυτόν θα αναφερθώ κυρίως, γιατί είναι και καθ' ύλην αρμοδιότητα του Υπουργείου Δημόσιας Τάξης. Πρέπει να σας πω ότι αθόρυβα και συστηματικά γίνεται μια μεγάλη προσπάθεια για την προετοιμασία μας και τη θωράκιση των δασών εν όψει της αντιπυρικής περιόδου. Έχουν συνταχθεί όλα τα επιχειρησιακά σχέδια ανά νομό και ανά περιφέρεια και ταυτόχρονα έχουμε προχωρήσει στις συνεργασίας με τα υπόλοιπα Υπουργεία, κυρίως με το Υπουργείο Εθνικής Άμυνας, προκειμένου να υπάρξει αποτελεσματικότερη δραστηριότητα των πυροσβεστικών αεροπλάνων της Πολεμικής Αεροπορίας. Υπήρξαν συσκέψεις με τον κ. Τσοχατζόπουλο και τους επιτελείς του κι έχουμε υπογράψει ένα μνημόνιο συνεργασίας. Και πιστεύω ότι φέτος από πλευράς αεροπυρόσβεσης μαζί με τα μέσα τα οποία έχουμε μισθώσει θα είμαστε σε πάρα πολύ καλύτερη κατάσταση μιας και όπως ξέρετε ήδη έχουμε προμηθευτεί νέα αεροπλάνα Καναντέρ του εθνικού εναέριου στόλου των Ενόπλων Δυνάμεων με αποτέλεσμα να είμαστε πιο αξιόμαχοι.
Μια μεγάλη καινοτομία φέτος, κύριε Πρόεδρε, είναι ότι λειτουργούν σε κάθε περιφέρεια πλέον συντονιστικά περιφερειακά κέντρα, δηλαδή αποκτά μια αυτοδυναμία η κάθε περιφέρεια σε ό,τι αφορά στο συντονισμό των δυνάμεών τους και στην άμεση επέμβαση. Ταυτόχρονα ιδρύονται σε κάθε περιφέρεια πεζοπόρα τμήματα, τα οποία θα είναι και αερομεταφερόμενα από εκατό έως διακόσιους πυροσβέστες, ανάλογα με το μέγεθος και τα προβλήματα της περιφέρειας με στόχο να έχουμε μια άμεση επέμβαση σε περιπτώσεις εκδήλωσης δασικών πυρκαγιών.
Έχει σημασία η άμεση επέμβαση, όπως αντιλαμβάνεστε, γιατί, όταν ένα γεγονός παίρνει μεγάλες διαστάσεις, όταν μια φωτιά παίρνει μεγάλη έκταση στη συνέχεια, είναι δύσκολη η καταπολέμησή της. Αυτή, λοιπόν, είναι μια καινοτομία που εφαρμόζουμε φέτος και πιστεύουμε ότι θα μπορέσουμε να αντιμετωπίσουμε αποτελεσματικά τις δασικές πυρκαγιές στην πρώτη τους φάση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Έχω εξαντλήσει το χρόνο μου, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω ένα λεπτό ακόμα και θα συνεχίσετε στη δευτερολογία σας. Ολοκληρώστε τον πρώτο κύκλο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Σε ό,τι αφορά στο προσωπικό, πρέπει να σας πω ότι εδώ και τρία χρόνια έχει αυξηθεί το προσωπικό του πυροσβεστικού σώματος σε οργανικές θέσεις κατά τέσσερις χιλιάδες διακόσιες θέσεις, δηλαδή έχει φθάσει στις δώδεκα χιλιάδες. Φέτος έχουν προσληφθεί με διαγωνισμούς οκτακόσιοι εξήντα τέσσερις πυροσβέστες και ογδόντα δύο αξιωματικοί. Εντός των προσεχών ημερών δε και ήδη αυτές τις μέρες προσλαμβάνονται πεντέμισι χιλιάδες εποχικοί πυροσβέστες, χίλιοι πεντακόσιοι περισσότεροι από πέρσι.
Θέλω επίσης να τονίσω ότι όλο αυτό το διάστημα από τον Οκτώβριο μέχρι σήμερα, γίνονται διάφορες εξειδικευμένες εκπαιδεύσεις στο προσωπικό του πυροσβεστικού σώματος από τους καλύτερους ειδικούς που διαθέτουμε, αλλά και από ξένους εκπαιδευτές, οι οποίοι με όλες τους τις δυνάμεις προσπαθούν να δημιουργήσουν προϋποθέσεις για την καλύτερη γνώση γύρω από τις δασικές πυρκαγιές. 
Θα σταματήσω εδώ, κύριε Πρόεδρε, και θα συνεχίσω μετά.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Υπουργέ.
Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, είναι γεγονός ότι το καλοκαίρι του 2000 αποτέλεσε για την πατρίδα μας, για την Ελλάδα, ένα γεγονός που δεν θέλει ο ελληνικός λαός αλλά ούτε κι εμείς να θυμόμαστε. Οι πυρκαγιές αφάνισαν πάνω από δύο εκατομμύρια στρέμματα σε δασικές εκτάσεις, αλλά και σε καλλιεργήσιμη γη και εκτός αυτού χάσαμε και ανθρώπινες ζωές.
Αυτό είναι και το γεγονός, το οποίο μας οδήγησε στην υποβολή της επίκαιρης ερώτησης, διότι έχουμε αγωνία για το τι θα γίνει και φέτος. Πρέπει δε λάβουμε υπόψη, ότι από το τρίτο δεκαήμερο του μηνός Μαρτίου είχαμε κρούσματα τέτοια, που δεν έδειξε, κύριε Υπουργέ, η κρατική μηχανή ότι είναι σε θέση να αντιμετωπίσει τα προβλήματα που βλέπουμε όλοι με αγωνία ότι θα δημιουργηθούν. Βέβαια δεν έχουμε λόγους να μη σας πιστεύουμε, ότι δημιουργήσατε για φέτος ένα καλύτερο πλαίσιο αντιμετώπισης των πυρκαγιών ως προς την προμήθεια των μέσων, αλλά και ως προς την πρόσληψη και εκπαίδευση του προσωπικού. Πλην όμως, πάλι ανησυχούμε και θέλουμε να πιστεύουμε ότι από το αποτέλεσμα θα κριθεί το τι ακριβώς έγινε. Η Νέα Δημοκρατία, όπως πέρυσι και τα προηγούμενα χρόνια, αλλά έτσι και φέτος, σίγουρα να είσθε βέβαιος και εσείς και η Κυβέρνηση ότι θα σταθεί δίπλα σ΄ αυτό το εθνικό πρόβλημα που λέγεται πυρκαγιά, διότι έτσι πρέπει να αντιμετωπίζονται τα εθνικά μας προβλήματα. Κι εμείς το συγκαταλέγουμε στα εθνικά μας προβλήματα και αυτό το γεγονός. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ασφαλώς και θα κριθούμε από το αποτέλεσμα. Πράγματι, αυτό θα καθορίσει το προϊόν της τελικής μας προσπάθειας, γι' αυτό νομίζω ότι αυτό που επιβάλλεται να γίνει αυτήν τη στιγμή είναι κυρίως να κινηθούμε στον τομέα της πρόληψης, να ληφθούν όλα εκείνα τα μέτρα τα οποία έχουν προγραμματιστεί από τα συναρμόδια Υπουργεία Εσωτερικών και Γεωργίας. Ήδη, θέλω να σας ενημερώσω, ότι το Υπουργείο Εσωτερικών έχει διαθέσει ένα πολύ μεγάλο κονδύλι στους δήμους για τον καθαρισμό των περιαστικών δασών και ταυτόχρονα πρέπει να ξεκινήσουν άμεσα οι καθαρισμοί των δημοσίων δασών από τα δασαρχεία. Έχει προσληφθεί, εξ όσων με ενημέρωσαν, προσωπικό σε κάθε δασαρχείο, το οποίο θα αναλάβει τον καθαρισμό των δασών. Ταυτόχρονα πιστεύω, αγαπητέ συνάδελφε, ότι απαιτείται η κινητοποίηση των πολιτών, η εθελοντική συμμετοχή τους, αλλά ταυτόχρονα και ο κάθε πολίτης να φροντίσει να περιφρουρήσει την περιουσία του, το οικόπεδό του, το σπίτι του, έτσι ώστε να μη δοκιμάσουμε τραγωδίες, όπως έγινε τα προηγούμενα χρόνια, κυρίως στην περιοχή της Αττικής όπου υπάρχουν περιαστικά δάση ή υπάρχουν εντός των δασών οικισμοί. Και θα έλεγα ότι μόνο αν υπάρξει μία συνολική κινητοποίηση σε επίπεδο πρόληψης, θα μπορέσουμε να έχουμε ένα αποτέλεσμα επιθυμητό για όλους μας. Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 901/14.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την επικείμενη διάλυση του Οργανισμού Βάμβακος.
Η επίκαιρη ερώτηση του κ. Στριφτάρη έχει ως εξής:
"Η διάλυση του Οργανισμού Βάμβακος και η μεταφορά μόνο του διαχειριστικού του αντικειμένου στο νεοσύστατο διαχειριστικό οργανισμό του Υπουργείου Γεωργίας, θα έχει ολέθριες συνέπειες σ' ένα βασικό για την αγροτική και την εθνική οικονομία προϊόν, επειδή βασικός λόγος δημιουργίας και λειτουργίας του Οργανισμού Βάμβακος δεν ήταν η διαχείριση των επιδοτήσεων, αλλά η επιστημονική και τεχνολογική στήριξη του προϊόντος σε όλες τις φάσεις του, από το χωράφι μέχρι το τελικό προϊόν.
Η επικείμενη διάλυση που συνειδητά συνοδεύτηκε με εκφυλιστικά φαινόμενα, αποδείχνει ότι η Κυβέρνηση δεν θέλει αναπτυξιακούς παραγωγικούς οργανισμούς, αλλά διαχειριστικούς των κοινοτικών επιδοτήσεων και αντιαγροτικών πολιτικών. Δεν θέλει την ανάπτυξη της γεωργίας με βάση τις δυνατότητες της χώρας μας, αλλά την προσαρμογή της στην ΚΑΠ και στον ΠΟΕ με ολέθριες συνέπειες για τους βαμβακοπαραγωγούς, αλλά και σοβαρές αρνητικές συνέπειες στους εργαζόμενους του οργανισμού,
Ερωτάται ο κύριος Υπουργός:
Θα αποτρέψει τη διάλυση του οργανισμού Βάμβακος και θα καταργήσει το σχετικό νόμο;
Θα σταματήσει τον εκφυλισμό του Οργανισμού και θα εφαρμόσει πρόγραμμα ανασυγκρότησης, για να ανταποκρίνεται στις σημερινές ανάγκες της βαμβακοκαλλιέργειας και των βαμβακοκαλλιεργητών;"
Ο Υφυπουργός Γεωργίας κ. Αργύρης έχει το λόγο.
Πόσες φορές έχετε επανειλημμένα απαντήσει για τα θέματα του βάμβακος τελευταία! 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι ένα από τα προϊόντα που έχουν πολύ μεγάλη σημασία και για την εθνική οικονομία, αλλά και την περιφερειακή οικονομία σε πολλές περιοχές. Μάλιστα τείνει να είναι άμεσα εξαρτώμενη η οικονομία της περιοχής από το βαμβάκι.
Απαντώντας στην ερώτηση του κυρίου συναδέλφου, θα πρέπει να πω ότι η κατάργηση του Οργανισμού Βάμβακος είναι αποτέλεσμα της εφαρμογής του ν.2637/1998, αλλά και του ν.2732/1999. 
Είναι αλήθεια ότι ο Οργανισμός Βάμβακος έχει παίξει ένα πολύ μεγάλο ρόλο στην ανάπτυξη της βαμβακοκαλλιέργειας στην Ελλάδα. Στη συνέχεια, όμως, μετά την ένταξη της χώρας στην Ευρωπαϊκή Ένωση από το 1981 και μετά, κύριο αντικείμενο εργασίας του Οργανισμού Βάμβακος ήταν το κοινοτικό καθεστώς, δηλαδή το καθεστώς των ενισχύσεων FEOGA. 
Για τη λειτουργία αυτού του καθεστώτος η Κυβέρνηση από το 1998 και στη συνέχεια με την τροποποίηση του 1999, αποφάσισε να ενοποιήσει όλες εκείνες τις υπηρεσίες οι οποίες ασχολούνται με κοινοτικές επιδοτήσεις και ενισχύσεις και δημιούργησε τον Οργανισμό Ελέγχου και Πληρωμών, το γνωστό ΟΠΕΚΕΠΕ. 
Ήδη έχουμε προχωρήσει στη συγκρότηση του Οργανισμού αυτού και από 1ης Ιουλίου αρχίζει η λειτουργία, γιατί την επόμενη εβδομάδα θα ζητήσουμε την έγκριση αυτού του οργανισμού σαν Οργανισμό Ενίσχυσης και Πληρωμών.
Θα πρέπει να πω για το επιστημονικό κομμάτι, ότι στην τεχνική στήριξη του βάμβακος αλλά και του καπνού, έχει προβλεφθεί ότι το know how που έχει, δηλαδή η εμπειρία την οποία έχει σήμερα ο οργανισμός και αυτήν που είναι συσσωρευμένη για την επιστημονική στήριξη του βαμβακιού, θα είναι κάτω από το Ινστιτούτο Βάμβακος, όπως επίσης και ο καπνός κάτω από το Ινστιτούτο Καπνού. Θα στελεχωθεί το ινστιτούτο αυτό για να μπορέσει να δώσει την τεχνική στήριξη του βάμβακος.
Πιστεύω, λοιπόν, ότι ενοποιώντας και την επιστημονική στήριξη αλλά παράλληλα ενοποιώντας και εξορθολογίζοντας όλο το σύστημα των ελέγχων και πληρωμών, θα είναι πολύ καλύτερη η λειτουργία του οργανισμού μια και όπως έχει εξελιχθεί μέχρι σήμερα, η ανασυγκρότησή του θα ήταν πολύ πιο δύσκολη από αυτό που γίνεται σήμερα. 
Ξέρουμε όλοι μας ότι κάθε χρόνο για να λειτουργήσει ο Οργανισμός Βάμβακος χρειαζόταν περίπου εξακόσιους εποχιακούς υπαλλήλους. Και δεν μπορείς να λειτουργείς έναν οργανισμό αυτής της κατεύθυνσης μόνιμα με προσωρινή λύση ή με εποχιακό προσωπικό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, η απάντηση του κυρίου Υφυπουργού, όχι μόνο δεν ικανοποιεί αλλά θέλει και να ξεφύγει. 
Χθες συζητούσαμε το νομοσχέδιο για την έρευνα και την τεχνολογία. Σήμερα, λέει, θα ανατεθεί η τεχνική και επιστημονική, αν θέλετε, στήριξη των βαμβακοκαλλιεργητών στο Ινστιτούτο Βάμβακος. 
Χθες απεδείχθη ότι δεν θα προαχθεί η έρευνα και η τεχνολογία στο βαμβάκι. Και είναι γεγονός ότι ο Οργανισμός Βάμβακος δεν είχε δημιουργηθεί, ούτε καν ήμασταν στην Ευρωπαϊκή Ένωση, ούτε υπήρχε κοινή αγροτική πολιτική όταν δημιουργήθηκε. 
Γεννάται ένα ερώτημα, κύριε Υφυπουργέ. Νέες ποικιλίες που εισάγονται, ποιος θα τις δοκιμάσει; Ποιος θα πει στον αγρότη εάν αυτή κάνει ή δεν κάνει; Θα κάνει το ινστιτούτο δοκιμές; Το ινστιτούτο δεν μπορεί να κάνει δοκιμές. Αλλά και εάν ακόμη κάνει δοκιμές, θα περάσουν τουλάχιστον επτά χρόνια για να βγάλει αποτέλεσμα. 
Γι' αυτό νομίζουμε ότι πρέπει η Κυβέρνηση να ξαναδεί και το ζήτημα των εργαζομένων, όπου απροειδοποίητα ουσιαστικά τους λέει, κάντε αιτήσεις για το πού θέλετε να μεταταχθείτε. Αυτά που είπε το νομοσχέδιο είναι σωστά. Είχε γίνει η νομοθετική ρύθμιση από το 1998 και το 1999 και ενώ λειτουργούσε ο Οργανισμός Βάμβακος έρχεται σήμερα απότομα και λέει, κάντε αιτήσεις για το πού θέλετε να μεταταχθείτε. Το ένα ζήτημα είναι αυτό και το πόσο πραγματικά συζήτησαν για το αν είναι απαραίτητος ο Οργανισμός Βάμβακος ή όχι.
Όσον αφορά τα άτομα που απασχολούσε, πιστεύουμε ότι δεν επιβάρυναν καθόλου το κράτος, γιατί ουσιαστικά πληρώνονταν από εισφορές των αγροτών. Όπως θα ξέρετε, υπήρχε μία κράτηση από την εξόφληση για τον Οργανισμό Βάμβακος και μάλιστα περίσσευαν από τα έξοδά του. 
Γι' αυτό κατά την άποψή μας, δεν είναι λόγοι οικονομίας, αλλά είναι καθαρά λόγοι για να εγκαταλειφθούν οι βαμβακοπαραγωγοί στο έλεος των ιδιωτών που θα τους πασάρουν και φάρμακα και λιπάσματα και καλλιεργητικές φροντίδες, με ζημιά βέβαια των παραγωγών. Και μετά θα θέλουμε και ορθολογική χρήση και του λιπάσματος και των φαρμάκων.
Μα ο ιδιώτης που θα πουλάει φάρμακα και λιπάσματα, δεν θα έχει κανέναν ενδοιασμό να λέει στον παραγωγό "ρίξε παραπάνω φάρμακα, ρίξε παραπάνω λιπάσματα". Και τότε θα μιλάμε για περιβαλλοντική επιβάρυνση. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να απαντήσω για το προσωπικό. Αναφέρθηκα στο νόμο του 1998 που τροποποιήθηκε το 1999, ο οποίος λύνει θέματα εργασιακά. Δίνεται η δυνατότητα επιλογής του προσωπικού όχι μόνο σε μία υπηρεσία, αλλά σε όλες τις υπηρεσίες του Υπουργείου Γεωργίας. Επειδή εδώ υπάρχουν και περιφερειακές υπηρεσίες του Οργανισμού Βάμβακος, δίνεται η δυνατότητα να μπορούν να μεταταγούν είτε στην περιφέρεια είτε στις περιφερειακές υπηρεσίες του ΥΠΕΚΕΠΕ. Παράλληλα μπορούν να μεταφερθούν και στη Νομαρχιακή Αυτοδιοίκηση. Ιδιαίτερα το προσωπικό που είχε τον έλεγχο των ενισχύσεων σε επίπεδο Νομαρχιακής Αυτοδιοίκησης, μπορεί να μεταφερθεί στις Νομαρχιακές Αυτοδιοικήσεις. 
Θα πρέπει να πω ότι δεν υπάρχει κανένας αιφνιδιασμός. Απεναντίας υπήρξε όλος αυτός ο χρόνος προσαρμογής και επιλογής του προσωπικού, μια και τα εργασιακά θέματα είναι απόλυτα κατοχυρωμένα. 
Μπαίνει πάντα το θέμα εάν πράγματι αυτός ο οργανισμός όπως λειτουργούσε, όπως ήταν σήμερα συγκροτημένος, έριχνε το βάρος περισσότερο στην στήριξη την επιστημονική του προϊόντος ή στο θέμα των ενισχύσεων. Θα έλεγα ότι ελάχιστες περιπτώσεις ήταν αυτές που ο Οργανισμός δεν ασχολιόνταν με τις ενισχύσεις. Δεν μπορεί να έχεις έναν ολόκληρο οργανισμό και να ασχολείται μόνο με το πώς θα έλθει η επιδότηση στο βαμβάκι. Γι' αυτό, λοιπόν, εκτιμώ ότι όποιες αδυναμίες σήμερα εμφανίζονται έχουν μία ανάγκη έρευνας και επιστημονικής στήριξης κατά προϊόν. Ο τρόπος που συγκροτείται το ΕΘΙΑΓΕ καθώς και οι επιμέρους επιστημονικές λειτουργίες του, θεωρώ ότι είναι ένα δοκιμασμένο σχήμα όχι μόνο εδώ, αλλά ιδιαίτερα σε όλες τις άλλες χώρες όπου μπορείς πράγματι και την έρευνα να ενισχύσεις και να δώσεις όλη αυτήν την εφαρμογή στο βαμβακοπαραγωγό. 
Βέβαια, ο αγαπητός φίλος κ. Στριφτάρης είναι γεωτεχνικός και ξέρει πολύ καλά ότι την ευθύνη αυτή την έχει ο γεωτεχνικός. Σαν γεωτεχνικός έχει τη δυνατότητα να δώσει όλες εκείνες τις τεχνικές συμβουλές στο κάθε παραγωγό και δεν είναι ζήτημα ιδιώτη ή μη ιδιώτη. Έχει να κάνει με την καλλιεργητική φροντίδα, την οποία πρέπει να δίνει ένας γεωτεχνικός στον παραγωγό. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
Πρώτη είναι η με αριθμό 915/14-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Δημόσιας Τάξης, σχετικώς με τα κυκλοφοριακά προβλήματα που δημιουργούνται στο κέντρο της Αθήνας κατά τη διεξαγωγή ποδοσφαιρικών αγώνων στο γήπεδο της Λεωφόρου Αλεξάνδρας. 
Η επίκαιρη ερώτηση του κ. Βλασσόπουλου έχει ως εξής:
"Τη Δευτέρα 7.5.2001 το κέντρο της Αθήνας υπέστη εκ νέου κυκλοφοριακό έμφραγμα, μετά τη συμφόρηση της Παρασκευής και του Σαββάτου 4 και 5 του ίδιου μήνα, από την έλευση του Πάπα.
Αιτία η ποδοσφαιρική αναμέτρηση ανάμεσα σε δύο μεγάλες και δημοφιλείς ομάδες της Αθήνας, στο γήπεδο της Λεωφόρου Αλεξάνδρας.
Αποτέλεσμα: Η άφατη ταλαιπωρία συμπολιτών μας, κατοίκων και επισκεπτών της αποκοπείσης περιοχής και όχι μόνο. Ο Γολγοθάς για τους οδηγούς αυτοκινήτων και δικύκλων, που εκινούντο στην Αθήνα. Η οικονομική ζημιά από το κλείσιμο μαγαζιών και τη διακοπή εργασιών, επιχειρήσεων και γραφείων.
Συνέπεια, η δικαιολογημένη αγανάκτηση, η αγωνία, η απορία των πολιτών αλλά και οι ερωτήσεις τους, μέσω εμού στον αρμόδιο Υπουργό.
Αν επιτέλους θα αποκτήσουν το δικαίωμα να κυκλοφορούν ελεύθερα στην πόλης τους, να κατοικούν στα σπίτια τους, να εργάζονται στα γραφεία τους και τα μαγαζιά τους χωρίς να ενοχλούνται από τους κάθε λογής φανατικούς που δημιουργούν κυκλοφοριακά εμφράγματα και αναστατώνουν την πόλη.
Αν θα υπάρξει νομοθετική πρόβλεψη, ώστε επιτέλους να αναληφθεί η φύλαξη των αγωνιστικών χώρων από τις ίδιες τις ανώνυμες εταιρείες, ποδοσφαιριστές κλπ."
Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Ο κ. Βλασσόπουλος θίγει ένα πολύ σημαντικό ζήτημα που πιστεύω ότι απασχολεί όλους τους πολίτες τα τελευταία χρόνια με τον τρόπο με τον οποίο εκφράζονται τα δημοκρατικά δικαιώματα κυρίως στο Λεκανοπέδιο και ιδιαίτερα ακόμη στο κέντρο της Αθήνας. Πρέπει εδώ, όμως, να πούμε μερικές καθαρές κουβέντες γιατί νομίζω, ότι αν δεν υπάρξει πλήρης γνώση και συνείδηση του προβλήματος αφ' ενός και συνεργασία με τους πολίτες αφ' ετέρου, φοβούμαι ότι δεν θα βρεθούν λύσεις.
H Ελληνική Αστυνομία έχει ΄ένα συγκεκριμένο ρόλο και κάθε αστυνομία σε μια δημοκρατική πολιτεία να προστατεύσει τα έννομα αγαθά, τη δημόσια περιουσία, την ιδιωτική περιουσία, την ανθρώπινη ζωή. Αυτή είναι η αποστολή της και αυτό προκύπτει από το Σύνταγμα και από τους νόμους του κράτους που έχουμε ψηφίσει.
Είναι προφανές ότι κάθε φορά που γίνονται διάφορες εκδηλώσεις ή διαδηλώσεις,είναι υποχρεωμένη να παίρνει μέτρα. Από κει και πέρα για τις μεγάλες εκδηλώσεις ή για τα μεγάλα γεγονότα, όπως ήταν η επίσκεψη του Πάπα, έπρεπε να ληφθούν αυτά τα αυστηρά μέτρα, διότι όπως αντιλαμβάνεσθε έπρεπε να προστατέψουμε το κύρος της χώρας μας και νομίζω ότι η επίσκεψη του Πάπα τελείωσε με τον καλύτερο τρόπο χωρίς α δημιουργηθεί απολύτως κανένα πρόβλημα για τη χώρα μας.
Επειδή ο κ. Βλασσόπουλος θέτει το πρόβλημα του γηπέδου της Λεωφόρου Αλεξάνδρας, θέλω να πω ότι έχει άδεια και λειτουργεί το γήπεδο της Λεωφόρου Αλεξάνδρας και την άδεια δεν τη δίνει η Αστυνομία, τη δίνει η νομαρχία. Με βάση αυτήν την άδεια, λειτουργεί το γήπεδο και είναι υποχρεωμένη η Αστυνομία να πάρει μέτρα. Πρέπει μάλιστα να πάρει αυστηρά μέτρα, διότι κάποιοι ξεκινάνε από τον Πειραιά ή από κάποια άλλα σημεία οργανωμένοι, προσπαθούν να φθείρουν και να καταστρέψουν περιουσίες. Πρέπει, λοιπόν, να ληφθούν μέτρα.
Το ερώτημα, κύριε συνάδελφε, είναι ποιοι είναι αυτοί, πώς οργανώνονται, ποιος τους οργανώνει, πώς βρίσκονται μαζί χίλιοι άνθρωποι και κυκλοφορούν ως ομάδες, υπό τις εντολές ποιου; Αυτό είναι το πρόβλημα και όχι τα μέτρα που παίρνει η Αστυνομία.
Όσον αφορά τη φύλαξη των γηπέδων, θέλω να σας πω ότι υπάρχει νομοθετική ρύθμιση για την πληρωμή των αστυνομικών, για την παρακράτηση από τα τηλεοπτικά δικαιώματα αλλά δεν μπορεί να φύγει η Αστυνομία από τους μεγάλους αγώνες. Σκεφθείτε στον προχθεσινό αγώνα Ολυμπιακού-ΠΑΟΚ να μην υπήρχε Αστυνομία. Είναι υποχρεωμένη η Αστυνομία να είναι παρούσα.
Από την άλλη πλευρά, πρέπει να σας πω ότι προώθησα προεδρικό διάταγμα, με βάση το οποίο απαλλάσσεται η Αστυνομία από την ενασχόλησή της με τους ερασιτεχνικούς αγώνες που γίνονται σε επίπεδο νομού, σε επίπεδο ένωσης ποδοσφαιρικών σωματείων. Πρέπει να τελειώνει αυτή η υπόθεση που αναγκάζει την Αστυνομία να διαλύεται κάθε Σαββατοκύριακο, γιατί κάποιοι οι οποίοι σε ερασιτεχνικό επίπεδο ασχολούνται με το ποδόσφαιρο, δημιουργούν ένα σωρό προβλήματα. Από την προσεχή περίοδο λοιπόν, τέλος η Αστυνομία στα γήπεδα των ερασιτεχνικών αγώνων.
Νομίζω ότι το πιο σημαντικό συμπέρασμα που πρέπει να βγάλουμε από την ερώτηση που κατέθεσε ο κ. Βλασσόπουλος είναι ότι, εάν δεν υπάρξει αλληλοσεβασμός και αλληλεγγύη σε μια δημοκρατική πολιτεία, όπως είναι η δική μας, θα εξακολουθούν να υπάρχουν προβλήματα. 
Πρέπει να αρχίσει ένας ουσιαστικός διάλογος με όλους τους φορείς ώστε να εξευρεθούν λύσεις γιατί πραγματικά ταλαιπωρούνται καθημερινά χιλιάδες πολίτες χωρίς λόγο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ, κύριε Πρόεδρε. 
Θα πω κοινότυπα πράγματα. Εγώ δεν είπα πως ότι η Αστυνομία δεν πρέπει να φυλάσσει και να ενδιαφέρεται για τα έννομα αγαθά των πολιτών. Εγώ λέω γιατί η Αστυνομία πρέπει να φυλάσσει τους εσωτερικούς χώρους των γηπέδων και να μην αναλάβουν οι ανώνυμες εταιρείες να το κάνουν αυτό;
Συμπτωματικά σήμερα, κύριε Υπουργέ, η Αθήνα θα πέσει πάλι σε κώμα λόγω της μεγάλης πανελλαδικής πανεργατικής απεργίας. Αυτό, όμως, συμβαίνει σπάνια και νομίζω καλώς συμβαίνει. Το κέντρο της Αθήνας όμως αποκλείεται πολύ συχνά "για ψύλλου πήδημα". Και εδώ τίθεται το πρόβλημα. 'Αλλοτε οι φανατικοί καταγγέλλουν, άλλοτε οι μισαλλόδοξοι, οι έξαλλοι που επαγρυπνούν για το δικό μας καλό. Συχνά μεμονωμένες κοινωνικές ομάδες που διεκδικούν και καλώς κάνουν, κάποτε ο Πάπας και οι παπάδες. Κοντά σ'αυτούς βεβαίως και οι οργισμένοι φίλαθλοι που κατακλύζουν το γήπεδο της Λεωφόρου Αλεξάνδρας, οπότε υπάρχει κυκλοφοριακό έμφραγμα, το οποίο επεκτείνεται σε επάλληλους κύκλους και το οποίο καταλαμβάνει όλη την Αθήνα. 
Το αποτέλεσμα, κύριε Υπουργέ, το γνωρίζετε: Μποτιλιαρίσματα, κατανάλωση βενζίνης, χαμένες εργατώρες, ρύπανση και το ζείτε, ταλαιπωρία, εκνευρισμός, βρισιές. Η Αθήνα σε κατάσταση χάους, οι Αθηναίοι υπό ομηρία και βεβαίως εικόνες ντροπής που δείχνονται σε όλο τον κόσμο.
Αλλά, κύριε Υπουργέ, σας διαβεβαιώ ότι δεν πάει άλλο, το είπατε, σε άλλον. Πρέπει κάποτε να αποφασίσουμε πως είμαστε και εμείς ευρωπαίοι και πως η χώρα μας είναι Ευρώπη και πως ο σεβασμός της ελευθερίας των άλλων είναι δικαίωμά τους, αλλά και υποχρέωση της πολιτείας αλλά και των άλλων. 
Πρέπει κάποτε να αποφασίσουμε πως δεν πρέπει να λειτουργούν γήπεδα μέσα στις πόλεις. Μου είπατε πως έδωσε η νομαρχία την άδεια, αλλά θέλω να ξέρω αν η νομαρχία είναι άλλο κράτος, η Αστυνομία είναι άλλο κράτος, το ΥΠΕΧΩΔΕ είναι άλλο κράτος. Όλοι το ίδιο κράτος είμαστε. 
Πρέπει κάποτε να αποφασίσουμε πως δεν πρέπει οι διαδηλωτές να καταλαμβάνουν τα οδοστρώματα, να κλείνουν τους δρόμους. Πρέπει να κινούνται στα πεζοδρόμια και βεβαίως, σε χώρους που θα ορίζει η πολιτεία. 
Κύριε Υπουργέ, καλείσθε να αναλάβετε νομοθετικές και άλλες πρωτοβουλίες και μάλιστα αμέσως. 
Θα ήθελα να επανέλθω στο θέμα των αστυνομικών, οι οποίοι δικαίως παραπονούνται επειδή αναλαμβάνουν να φυλάσσουν τους εσωτερικούς χώρους των γηπέδων όταν γίνονται αγώνες μεγάλων ανώνυμων εταιρειών, που έχουν τη δυνατότητα να πληρώσουν υπερωριακά τους αστυνομικούς, και όχι να τους πληρώνει το κράτος, να τους πληρώνει ο Έλληνας φορολογούμενος. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Πάντως, κύριε συνάδελφε θα ήθελα να πω, όχι μόνο από αλληλεγγύη προς τον κ. Χρυσοχοϊδη, επειδή έχω διατελέσει Υπουργός Δημόσιας Τάξης, ότι είναι πολύ ωραία αυτά που είπατε, αλλά θα πρέπει να τα απευθύνεται όπως είπε και ο κύριος Υπουργός, μάλλον προς τους υπεύθυνους του αθλητισμού. Γιατί η Αστυνομία -και ας μου επιτρέψει ο Υπουργός Δημόσιας Τάξης- είναι υποχρεωμένη, όπου ενδεχόμενα μπορεί να απειλείται η δημόσια τάξη, να είναι εκεί. 
Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Έτσι είναι κύριε Πρόεδρε. Νομίζω ότι πρέπει να καταπολεμήσουμε τα αίτια γιατί η Αστυνομία καλείται να αντιμετωπίσει το αποτέλεσμα και νομίζω ότι το κάνει κατά το καλύτερο δυνατό τρόπο, προστατεύοντας όλα τα δημόσια αγαθά και κυρίως, προστατεύοντας τα πράγματα των συμπολιτών μας.
Κύριε συνάδελφε, η γνώμη μου είναι ότι είμαστε δημοκρατική πολιτεία. Τα χαρακτηριστικά του αλληλοσεβασμού, της δημοκρατικής συμπεριφοράς και της αλληλεγγύης πρέπει να είναι κυρίαρχα σε μια δημοκρατική κοινωνία. Δυστυχώς, αυτά όσο πάνε και αμβλύνονται και αυτό είναι ένα ζήτημα που χρειάζεται πολύ μεγάλη ανάλυση και επεξήγηση.
Εκείνο το οποίο θα σας πω είναι ότι σε ό,τι αφορά τους αγωνιστικούς χώρους έχουν υπάρξει οι νομοθετικές ρυθμίσεις για την πληρωμή των αστυνομικών υπαλλήλων που συμμετέχουν στα γήπεδα. Δεν γίνεται να μην συμμετέχουν στους μεγάλους τουλάχιστον αγώνες, όπως συμβαίνει σε ολόκληρη την Ευρώπη και σε όλο τον κόσμο. Διαφορετικά, κινδυνεύουμε να θρηνούμε κάθε φορά εκατόμβες θυμάτων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 909/14.5.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Εμπορικής Ναυτιλίας, σχετικώς με την επίλυση του προβλήματος της ακτοπλοϊκής σύνδεσης των διαπόντιων νησιών της Κέρκυρας, λόγω κωλύματος του Υπουργού δεν θα συζητηθεί και διαγράφεται.
Θα συζητηθεί τώρα η τρίτη με αριθμό 900/14.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τον τρόπο διεξαγωγής των εξετάσεων στη Β΄και Γ' Λυκείου στα ιδιωτικά λύκεια. 
Η επίκαιρη ερώτηση του κ. Χουρμουζιάδη έχει ως εξής:
" Με βάση το π.δ. 86/2001, το οποίο καθορίζει τον τρόπο διεξαγωγής των εξετάσεων στη Β΄και Γ΄Λυκείου, οι εξετάσεις των μαθητών των ιδιωτικών 
λυκείων στα μαθήματα που εξετάζονται σε επίπεδο σχολικής μονάδας, θα πραγματοποιηθούν με την ευθύνη των εκπαιδευτικών των ιδιωτικών σχολείων και όχι από μικτές επιτροπές ιδιωτικών και δημοσίων εκπαιδευτικών, όπως ίσχυε μέχρι σήμερα.
Είναι δεδομένο ότι κάτι τέτοιο δεν διασφαλίζει όρους και προϋποθέσεις για μια όσο γίνεται πιο αδιάβλητη διαδικασία. Τα ιδιωτικά σχολεία που λειτουργούν με όρους επιχειρήσεων στον τομέα της εκπαίδευσης είναι φυσικό, τόσο για λόγους διαφήμισης, όσο και για να ενισχύσουν τους μαθητές του που φοιτούν σε αυτά καταβάλλοντας υψηλά δίδακτρα, να αξιοποιήσουν την συγκεκριμένη διάταξη για να "ευνοήσουν" βαθμολογικά τους μαθητές-πελάτες τους σε βάρος των μαθητών των δημοσίων λυκείων.
Με δεδομένο ότι η συγκεκριμένη ρύθμιση αποτελεί επικίνδυνη πριμοδότηση της ιδιωτικής εκπαίδευσης, ερωτάται ο κύριος Υπουργός αν η Κυβέρνηση προτίθεται να τροποποιήσει το π.δ. 86/2001 για να αντιμετωπισθεί το φαινόμενο αυτό".
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Είμαι σίγουρος ότι ο συνάδελφος κ. Χουρμουζιάδης αγνωρίζει βέβαια ότι με τον ν. 2909/2001 με τον οποίο αποδεσμεύσαμε την απόκτηση του απολυτηρίου από την πρόσβαση στην τριτοβάθμια εκπαίδευση, σε συνδυασμό βέβαια με τις διατάξεις και του ν. 2525/1997 , δεν υπολογίζεται ο βαθμός του απολυτηρίου στη διαδικασία και στο βαθμό που αφορά την πρόσβαση στην τριτοβάθμια εκπαίδευση στους αποφοίτους των λυκείων.
Και βέβαια η πρόσφατη αυτή νομοθεσία έχει διαφοροποιήσει συνολικά το λύκειο και ως προς την απόκτηση του απολυτηρίου και ως προς την πρόσβαση στην τριτοβάθμια εκπαίδευση.
Επομένως, ο βαθμός του απολυτηρίου δεν συμμετέχει πλέον στη διαδικασία υπολογισμού του βαθμού πρόσβασης στην τριτοβάθμια εκπαίδευση. 
Σύμφωνα άλλωστε με τα προεδρικά διατάγματα που εξεδόθησαν πρόσφατα, διαχωρίστηκαν τα μαθήματα που αφορούν στην πρόσβαση και εξετάζονται σε εθνικό επίπεδο από τα μαθήματα που εξετάζονται σε επίπεδο σχολικής μονάδας. Ήδη για τα θέματα των μαθημάτων που εξετάζονται σε εθνικό επίπεδο, δηλαδή πανελλαδικώς εξεταζόμενα θέματα, αυτά γνωρίζετε ότι δίνονται από την Επιτροπή Εξετάσεων του Υπουργείου Παιδείας κεντρικά και δεν υπάρχει καμία δυνατότητα διαμόρφωσης θεμάτων που αφορούν στην πρόσβαση στην τριτοβάθμια εκπαίδευση από οποιοδήποτε εκπαιδευτικό, είτε της ιδιωτικής είτε της δημόσιας εκπαίδευσης. 
Επιπλέον, για τα ιδιωτικά λύκεια, προβλέπεται και από το π. δ. 86/2001, στο οποίο αναφέρεσθε, πενταμελής επιτροπή, η οποία αποτελείται από τρεις καθηγητές δημοσίων ή ενιαίων λυκείων και δύο καθηγητές του αντίστοιχου ιδιωτικού, που επιβλέπει την ομαλή διεξαγωγή αυτών των εξετάσεων, δηλαδή των πανελλαδικώς εξεταζομένων μαθημάτων τα οποία αυτά και μόνο παίζουν ρόλο για την πρόσβαση στην τριτοβάθμια εκπαίδευση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Η απάντηση του κυρίου Υπουργού που απαντά μάλλον σε διαδικαστική ουσία δεν μας καθησυχάζει, γιατί ακριβώς δεν απαντάει στην ουσία. 
Η ουσία το λέει καθαρά, κύριε Πρόεδρε. Μια επιχείρηση για να είναι επιχείρηση, για να ανταποκρίνεται στην ουσία του όρου, θα πρέπει να αυξάνει τα κέρδη της. Τα κέρδη της, όπως ξέρετε, αυξάνονται όταν γίνονται ανταγωνιστικά τα προϊόντα που παράγει και όταν διαφημίζονται. Αυτό το προεδρικό διάταγμα είναι σίγουρο, ότι η επιχείρηση ενός ιδιωτικού σχολείου θα το αξιοποιήσει προς αυτήν την κατεύθυνση. Αυτό είναι ένα θεωρητικό θα μπορούσα να πω επιχείρημα.
Το άλλο είναι καθαρά πρακτικό και ιστορικό, όπως θέλετε πείτε το. Σε "πέτρινα χρόνια" δούλεψα σε ιδιωτικό σχολείο και έζησα από μέσα αυτές τις καταστάσεις. Τότε ίσχυσαν οι μικτές επιτροπές. Ύστερα από τόσα χρόνια γιατί να ανατρέπουμε αυτό το καθεστώς και να μη δίνουμε τη δυνατότητα στα ιδιωτικά σχολεία, όπως λέμε για τη γυναίκα του Καίσαρα, να είναι τίμια, να μην αποσκοπούν στο κέρδος και στην ανατροπή της αντικειμενικότητας της βαθμολόγησης, αλλά και να φαίνονται. 
Νομίζω, ότι αν εξακολουθούσαν αυτές οι επιτροπές να είναι όπως ήταν, θα δίναμε το δικαίωμα στις επιχειρήσεις της ιδιωτικής εκπαίδευσης, τη οποία εμείς βέβαια δεν δεχόμαστε, τουλάχιστον να φαίνονται τίμιες ως επιχειρήσεις εκπαιδευτικού χαρακτήρα.
Αυτά ήθελα να πω. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Με δύο λόγια μόνο, κύριε Πρόεδρε, επαναλαμβάνω ότι η κατάργηση αυτών των μικτών επιτροπών έγινε ουσιαστικά μετά τις αλλαγές που επέφερε ο ν. 2525, γιατί πλέον όλα τα μαθήματα που αφορούσαν στην πρόσβαση στην τριτοβάθμια εκπαίδευση, τα δεκατέσσερα τότε μαθήματα, εξετάζονταν μέσα από πανελλαδικές εξετάσεις. 
Επομένως δεν υπήρχε λόγος άλλων επιτροπών, δεν υπήρχε καμιά άλλη αρμοδιότητα, καμιά άλλη διαδικασία μέσα στο σχολείο. Με τον πρόσφατο ν. 2909/2001 στον οποίο αναφέρθηκα νωρίτερα, αποδεσμεύσαμε επίσης πλήρως την απόκτηση του απολυτηρίου λυκείου από την πρόσβαση στα πανεπιστήμια και στα ΤΕΙ. 
Σε ό,τι αφορά, λοιπόν, στις εξετάσεις στα πανελλαδικώς εξεταζόμενα μαθήματα, από τα οποία και μόνο εξαρτάται η πρόσβαση στην τριτοβάθμια εκπαίδευση, εκεί λειτουργεί η πενταμελής επιτροπή στα ιδιωτικά σχολεία, η οποία αποτελείται από τρεις εκπαιδευτικούς του δημοσίου και δύο καθηγητές του αντίστοιχου ιδιωτικού που επιβλέπουν την ομαλή διεξαγωγή των εξετάσεων. 
Για τα ενδοσχολικώς εξεταζόμενα μαθήματα δεν προβλέπει το προεδρικό διάταγμα αυτήν την επιτροπή, αλλά όπως είπα αυτά δεν παίζουν ρόλο σε ό,τι αφορά στην πρόσβαση.
Παρ' όλα αυτά, κύριε Χουρμουζιάδη, επειδή δεν θα ήθελα σε καμιά περίπτωση τα επόμενα χρόνια να υπάρχει η παραμικρή υπόνοια για το ιδιωτικό σχολείο σε ό,τι αφορά τα ενδοσχολικώς εξεταζόμενα μαθήματα, παρ' ότι δεν παίζουν κανένα ρόλο πλέον για το αν θα μπει ή δεν θα μπει στο πανεπιστήμιο ή στο ΤΕΙ κάποιο παιδίπαρ' όλα αυτά πράγματι εξετάζω την αλλαγή του προεδρικού διατάγματος, έτσι ώστε να ισχύσει από την επόμενη φορά, και γι' αυτά η μικτή επιτροπή παρ' ότι, επαναλαμβάνω, δεν αφορά κανένα ζήτημα ουσίας πλέον, αφού έχουμε πλήρη αποδέσμευση της λήψης του απολυτηρίου λυκείου από τη διαδικασία των εξετάσεων των πανελλαδικώς εξεταζομένων μαθημάτων για την πρόσβαση στην τριτοβάθμια εκπαίδευση. 
ΠΡΟΕΔΡΕΥΩΝ (Κωνσταντίνος Γείτονας): Καλύτερα να το κάνετε, κύριε Υπουργέ. Καλό είναι και να φαίνεται "τιμία". 
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος του Υπουργείου Υγείας και Πρόνοιας: "Για τη δημιουργία του υγειονομικού χάρτη".
Για τη συζήτηση της πρότασης νόμου από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Α' Αθηνών κ. Νικήτας Κακλαμάνης.
Από το Κομμουνιστικό Κόμμα Ελλάδος ορίζεται ως ειδικός αγορητής ο Βουλευτής και Αντιπρόεδρος της Βουλής κ. Παναγιώτης Κοσιώνης.
Θα προχωρήσουμε στη συζήτηση.
Ο εισηγητής της Νέας Δημοκρατίας κ. Κορτσάρης έχει το λόγο.
ΝΙΚΟΛΑΟΣ ΚΟΡΤΣΑΡΗΣ: Κυρία Υπουργέ, κυρίες και κύριοι συνάδελφοι, πριν από τέσσερις περίπου μήνες στην Επιτροπή Κοινωνικών Υποθέσεων συζητήθηκε η πρόταση νόμου της Νέας Δημοκρατίας, για τη δημιουργία του υγειονομικού χάρτη της χώρας. Εκεί από όλες τις πτέρυγες ακούστηκαν τόσο καλά λόγια για την πρωτοβουλία μας, αλλά και για το περιεχόμενο της πρότασής μας, που μόνο έκπληξη θα μπορούσε να προκαλέσει σε κάποιον που δεν γνωρίζει την κοινοβουλευτική μας πρακτική, μια που παρά τις υμνωδίες που ακούστηκαν, απερρίφθη μετ' επαίνων. Έτσι για μία ακόμα φορά δεν πρωτοτυπήσαμε, για μία ακόμα φορά υποκύψαμε σε στείρες κομματικές γραμμές και προσηλώσεις, ξεχνώντας ότι χειριζόμαστε θέματα υψίστης εθνικής σημασίας, όπως η υγεία, όπου η συναίνεση και η υπερακόντηση για διακομματική συμφωνία, σε υψηλού επιπέδου θέματα, θα έπρεπε να προεξάρχουν. Αυτό όμως δεν επετεύχθη και η πρόταση νόμου παραπέμφθηκε στην Ολομέλεια και σήμερα βρισκόμαστε εδώ ξαναπροτείνοντάς σας να συμφωνήσουμε επιτέλους ότι τα θέματα της υγείας πρέπει να αντιμετωπιστούν σοβαρά και η μεγάλη ανατροπή μπορεί να συντελεστεί σήμερα, η μεγάλη έκπληξη μπορεί να γίνει σήμερα με την αποδοχή της προτάσεώς μας. Δεν θα σημάνει αυτό το πράγμα τίποτα περισσότερο από όσα περίπου είπα, ότι πρέπει να αρθούμε επιτέλους στο ύψος των περιστάσεων και ότι απελευθερωνόμαστε από τις κομματικές ντιρεκτίβες.
Τη σημερινή πρόταση νόμου δεν τη θεωρώ, ούτε ως πρόταση της Αντιπολίτευσης, ούτε ως Αντιπολιτευτική προσπάθεια, αλλά την εκλαμβάνω ως πρόταση αγωνίας. Το αντικείμενό της είναι ευρύτατο και δεν περιλαμβάνει μόνο την καταγραφή και την οργάνωση των υπηρεσιών, αλλά πολύ περισσότερα πράγματα. Ως εκ τούτου απαιτεί συμφωνία και συνεργασία πολλών άλλων Υπουργείων, όπως Παιδείας, Εργασίας, Εθνικής Άμυνας, Εσωτερικών και Οικονομικών. Επομένως, ο υγειονομικός χάρτης είναι μία τράπεζα πληροφοριών, χρήσιμος όχι μόνο για μας, αλλά κυρίως για τους χρήστες της υγείας, δηλαδή το λαό. Πρόκειται για ένα σημαντικό νόμο, που θα καταγράψει το σήμερα και το αύριο, τις προοπτικές και τις απαιτήσεις μιας εποχής, ενός νομού, μιας περιφέρειας. Η ολοκληρωμένη προσέγγιση για την υλοποίηση του χάρτη υγείας οδηγεί στην ανάγκη διαμόρφωσης μιας εθνικής πολιτικής στη συλλογή, στη διαχείριση των δεδομένων για έρευνα και άσκηση πολιτικής σε διάφορα επίπεδα.
Χρήστης υγείας ενός τέτοιου χάρτη θα είναι τα επιτελικά στελέχη του Υπουργείου Υγείας, τα στελέχη των περιφερειακών συστημάτων υγείας, τα στελέχη των νομαρχιών, οι γιατροί και το παραϊατρικό προσωπικό, οι ασχολούμενοι στον τομέα της έρευνας για την υγεία και οι ασθενείς. 
Τα αναμενόμενα οφέλη είναι τεράστια, όσον αφορά τη διαχείριση και την ανάλυση των πληροφοριών, καθώς επίσης και την άσκηση πολιτικής υγείας. Από πολλούς αγορητές ακούστηκαν τα καλύτερα λόγια για το χάρτη υγείας. Όλοι όμως στην προσπάθειά τους να αιτιολογήσουν την τελική τους αρνητική θέση, χρησιμοποίησαν σαν επιχείρημα, ότι η πρόταση νόμου δημιουργεί πρωθύστερα και θα έπρεπε να υλοποιηθεί μετά τη ψήφιση όλων ενδεχομένως των νομοσχεδίων που προτίθεται να φέρει στη Βουλή το Υπουργείο Υγείας, έτσι όπως κατατμημένο και κατακρεουργημένο πρόκειται να έρθει στην Εθνική Αντιπροσωπεία με αιδήμονες μάσκες συγκάλυψης του αρχικώς πολυδιαφημισθέντος συστήματος υγείας για τον πολίτη που επειδή είναι βέβαιο ότι δεν θα είχε τύχη εδώ μέσα, πήρε τη μορφή συστήματος υγείας κατά δόσεις.
Θα σας διαβάσω από τα Πρακτικά της Βουλής την τοποθέτηση του αγορητή του Κομμουνιστικού Κόμματος Ελλάδας στην επιτροπή: "Η πρόταση νόμου μου δημιουργεί κάποιο μπέρδεμα, γιατί αυτό που προτείνεται, το θεωρώ τόσο αυτονόητο, που δεν θα έπρεπε κάποιος να το συζητήσει". Το Κομμουνιστικό Κόμμα Ελλάδας επιφυλάχθηκε στην επιτροπή για την υπερψήφιση της πρότασής μας και με ενδιαφέρον αναμένουμε σήμερα την τοποθέτησή του. 
Ο αγορητής από τη μεριά του ΠΑΣΟΚ είπε: "Η Αντιπολίτευση έχει σημαντική παρουσία με την πρόταση νόμου και θέλω να εκφράσω τα συγχαρητήριά μου. Αν αυτήν τη στιγμή ρωτήσουμε το ΕΣΥ πόσες νοσοκομειακές μονάδες έχουμε, είμαι σίγουρος ότι δεν θα γνωρίζει να μας αναφέρει". Αυτά το ΠΑΣΟΚ. 
Από τη μεριά του Συνασπισμού ο αγορητής είπε: "Η πρόταση νόμου εισάγει τις βασικές αρχές που πρέπει να διέπουν τη σύνταξη ενός υγειονομικού χάρτη. Έχουμε επιφυλάξεις, όμως η φιλοσοφία του, μας βρίσκει σύμφωνους. Θα περιμένω να ακούσω την άποψη του Υπουργείου λέγοντας ότι συμφωνούμε με την αρχή της πρότασης νόμου". Περιμένουμε και εμείς κύριοι του Συνασπισμού. 
Επειδή, λοιπόν, το επιχείρημα του πρωθύστερου, κυρίως από την πλευρά της κυβέρνησης δεν μας βρίσκει σύμφωνους, θα σας πω τη δική μας άποψη για το πώς ιεραρχούμε τις ανάγκες του συστήματος υγείας και γιατί θα έπρεπε ο χάρτης υγείας να είχε γίνει ήδη νόμος του κράτους. Οι προτεραιότητές μας, λοιπόν είναι:
Πρώτον, υγειονομικός χάρτης της χώρας -που δεν έχουμε τέτοιο χάρτη- δηλαδή ένας χάρτης που θα θεσμοθετεί το νομικό πλαίσιο των υπηρεσιών υγείας.
Δεύτερον, ιατρικές κατευθύνσεις, ειδικότητες, μετεκπαιδεύσεις και υπερπληθώρα γιατρών εγχωρίων και εισαγομένων.
Τρίτον, πρωτοβάθμια φροντίδα. Περίθαλψη με ό,τι αυτό συνεπάγεται. Εκτός δηλαδή από την οργάνωση και στελέχωση των αντιστοίχων κέντρων, εμπλουτισμός του συστήματος με σχολιάτρους, περιβαντολλόγους, ιατρούς γενικής ιατρικής κλπ. 
Τέταρτον, ενιαίο νομοθετικό πλαίσιο δημόσιου και ιδιωτικού φορέα. Αυτός ο πόλεμος φαντασμάτων και εξορκισμών πότε εναντίον του Εθνικού Συστήματος Υγείας και πότε εναντίον των κλινικών και των κλινικαρχών, ένθεν κακείθεν δεν θα έπρεπε να σταματήσει κάποτε;
Πέμπτον, μέτρα προστασίας δημόσιας υγείας.
Και έκτον, δαπάνες υγείας.
Θα σας πω δύο-τρία στοιχεία που καταπλήσσουν αλλά και στενοχωρούν. Οι δαπάνες υγείας στο δημόσιο φορέα είναι 5,1% του ΑΕΠ. Στον ιδιωτικό φορέα 4% του ΑΕΠ. Σε σύνολο είναι 9,1%. Στο σύνολο των δαπανών είμαστε από τους πρώτους στην Ευρώπη. Στις δαπάνες του ιδιωτικού φορέα είμαστε πρώτοι στην Ευρώπη, αλλά δυστυχώς τελευταίοι στις δαπάνες του δημόσιο τομέα. 
Με αυτές τις προτεραιότητές μας, κύριοι της Κυβερνήσης, ποτέ δεν συμφωνήσατε και διαλέξατε ένα δικό σας δρόμο με συνέπεια μόνοι σας να εκφωνήσετε τον επικήδειο λόγο δια στόματος του νυν Υπουργού Υγείας για το ΕΣΥ και οι ίδιοι να ψάχνετε τώρα απεγνωσμένα οπές διαφυγής, αλλά και μαγικές λύσεις σωτηρίας.
Θα σας πω, λοιπόν, πού αποτύχατε μέχρι σήμερα και θεωρώ ότι εκτός τις μεγαλοστομίες σας, τις άκρατες υποσχέσεις σας για θαύματα στο χώρο της υγείας και το γεγονός ότι καταστήσατε το ΕΣΥ κεντρικό άξονα της ιδεολογίας σας, αλλά και της προπαγάνδας σας, αποτύχατε και γιατί δεν σχεδιάσατε αλλά αυτοσχεδιάσατε. Δεν προνοήσατε αλλά υπερθεματίσατε σε υποσχέσεις γιατί τέλος δεν είχατε ένα ολοκληρωμένο σχέδιο, δηλαδή έναν υγειονομικό χάρτη υγείας. Σφάλατε λοιπόν.
Στην πρωτοβάθμια φροντίδα που είναι τα θεμέλια του κάθε ΕΣΥ δεν δώσατε καταλυτική προτεραιότητα. Τα αγροτικά ιατρεία λειτουργούν με νέους, ανειδίκευτους γιατρούς, υπόχρεους χρόνου υπηρεσίας, άρα περαστικούς, δεν λέω αδιάφορους. Τα κέντρα υγείας κτίστηκαν εική και ως έτυχε με κομματικά κριτήρια. Ο βαθμός στελέχωσής τους πολλές φορές είναι αντιστρόφως ανάλογος της αποστάσεώς τους από τα αστικά κέντρα. Έχουν έλλειψη σε προσωπικό και παραμένουν χρόνια χωρίς συντήρηση. Δεν έχουν ασθενοφόρα ή όπου υπάρχουν είναι πλέον ακατάλληλα. Δεν συνεργάζονται με τα νοσοκομεία στα οποία είναι ενταγμένα.
Στη δευτεροβάθμια περίθαλψη, στα νοσοκομεία, έλλειψη κλινών σε ειδικότητες εξαιρετικά κρίσιμες, ορθοπεδικής, νευροχειρουργικής μονάδος, εντατικής θεραπείας. Έλλειψη δυνατοτήτων για νέες διαγνωστικές και θεραπευτικές προσεγγίσεις, παραδείγματος χάρη λαπαροσκοπικές εξετάσεις. 
Τα τελευταία χρόνια ο ιδιωτικός τομέας επένδυσε 80% σε υψηλή βιοτεχνολογία ενώ στο δημόσιο τομέα επενδύθηκε μόνο το 20%. Αυτό σημαίνει υποβάθμιση της δημόσιας περίθαλψης. Γενικά δεν έγιναν τα αστικά κέντρα υγείας, ούτε ο θεσμός του οικογενειακού γιατρού, το ατομικό βιβλιάριο υγείας. Η μηχανοργάνωση όλων των υπηρεσιών του ΕΣΥ πάσχει. Υπάρχει κακοδιοίκηση, κακοδιαχείριση και ελλείμματα. Τοποθέτηση ως Προέδρων, κομματικών εγκαθέτων. Η μεγαλύτερη βεβαίως κακοδαιμονία του ΕΣΥ είναι ο κομματισμός.
Τα ΠΕΣΥ που οργανώσατε, πώς θα λειτουργήσουν χωρίς τον υγειονομικό χάρτη κατά περιφέρεια; Ποιοι είναι, λοιπόν, οι στόχοι του χάρτη υγείας που εμείς προτείνουμε; 
Τρεις είναι οι κύριες κατηγορίες των υπηρεσιών υγείας: Πρώτον, πρωτοβάθμια παροχή υπηρεσιών υγείας, δεύτερον, δευτεροβάθμια, δηλαδή νοσοκομειακή παροχή υπηρεσιών υγείας και τρίτον τριτοβάθμια. Ο υγειονομικός χάρτης περιλαμβάνει όλες τις υπηρεσίες υγείας είτε δημόσιες είτε ιδιωτικές. 
Περιλαμβάνει έξι άρθρα: Στο πρώτο άρθρο αναφέρεται ότι ο υγειονομικός χάρτης συντάσσεται κατά περιφέρεια με στόχο την καλύτερη κατανομή των πόρων. Περιλαμβάνει και τα ιατρικά μηχανήματα υψηλού κόστους και τεχνολογίας. Καλύπτει τις ανάγκες του κοινωνικού συνόλου σύμμετρα και με ισότητα στην πρόσβαση των υπηρεσιών υγείας.
Στο δεύτερο άρθρο διακρίνονται οι προαναφερθείσες κατηγορίες υπηρεσιών υγείας και τονίζεται ότι οι λόγοι αυτής της διάκρισης είναι η οργάνωση και ο συντονισμός των υπηρεσιών υγείας. 
Στο τρίτο άρθρο για την πρωτοβάθμια φροντίδα καταγράφονται οι ανάγκες των κατοίκων για πρωτοβάθμια φροντίδα ανάλογα και με τα επιδημιολογικά χαρακτηριστικά της κάθε περιφέρειας. 
Στο τέταρτο άρθρο περιγράφεται η δευτεροβάθμια περίθαλψη, η ανάγκη των κατοίκων κατά γεωγραφικές περιοχές με ανάδειξη της προσφοράς κύρια από τα νοσοκομεία του Εθνικού Συστήματος Υγείας και τα νοσοκομεία των νομικών προσώπων ιδιωτικού δικαίου. Η προστασία των νοσηλευομένων ασθενών σε ιδιωτικές κλινικές και η άσκηση των επαγγελμάτων υγείας. Σαφώς προσδιορίζεται ο τρόπος χορήγησης των αδειών ιδιωτικών κλινικών και εργαστηρίων. 
Στο πέμπτο άρθρο περιγράφονται υπηρεσίες υγείας που σκοπούν στην εκπαίδευση των επαγγελμάτων υγείας. Έτσι λαμβάνονται υπόψη τα επιδημιολογικά χαρακτηριστικά στοιχεία, τα δεδομένα της επιστήμης και οι προοπτικές για μια υψηλού επιπέδου παροχή υπηρεσιών υγείας και επιφορτίζονται τα περιφερειακά γενικά και τα πανεπιστημιακά νοσοκομεία με την εκπαίδευση των θεραπόντων της υγείας.
Στο άρθρο 6 περιγράφονται και περιλαμβάνονται τα ιατρικά μηχανήματα υψηλής τεχνολογίας και υψηλού κόστους και εντάσσονται στον εθνικό σχεδιασμό και προγραμματισμό η έκδοση αδειών αγοράς, αλλά και χρήσης τόσο από το δημόσιο όσο και από τον ιδιωτικό τομέα και με βάση τα διεθνή πρότυπα, με απώτερο σκοπό τη διαφύλαξη του δημόσιου συμφέροντος και την προστασία των ασθενών.
Συμπερασματικά επιτυγχάνεται και επιδιώκεται η ισοκατανομή των παρεχομένων υπηρεσιών, δίδεται έμφαση σε τομείς αυξημένης ζήτησης, οργάνωση και μηχανοργάνωση του ΕΚΑΒ, λήψη υπόψη ιδιαιτεροτήτων διαφόρων περιοχών, παραδείγματος χάρη μεταλλουργεία, βιομηχανικές ζώνες, εργατικά ατυχήματα, οδικό δίκτυο.
Γίνονται επιδημιολογικές μελέτες, λαμβάνεται πρόνοια για παλιννοστούντες, αλλοδαπούς, ανασφάλιστους, άπορους. Η ισόρροπη ανάπτυξη θα αφορά σε κλίνες, ειδικότητες, νοσηλεία μιας ημέρας, προσωπικό, δαπάνες και μέσα.
Επιδιώκεται και επιτυγχάνεται στενότερη συνεργασία νοσηλευτικών ιδρυμάτων κέντρου και περιφέρειας. Αυτά σημαίνουν αναδιάταξη των υπηρεσιών κάθε περιφέρειας, ώστε να καθίσταται υγειονομικά αυτοδύναμη και να εξασφαλιστεί άριστη σχέση κλινών και κατοίκων κάθε περιοχής.
Θα μου επιτρέψετε εδώ να σας πω δύο κουβέντες και για το νομό μου τη Φλώρινα, που έχει σχέση με τον υγειονομικό χάρτη υγείας. Να σας πω, ότι πριν από πέντε μήνες, περίπου, σε μία επερώτηση είχα αναφέρει στον Υπουργό για το Νοσοκομείο Αμυνταίου το οποίο, ακριβώς επειδή δεν υπάρχει χάρτης υγείας, ήταν άγνωστο σαν ύπαρξη στον Υπουργό, ο οποίος ευθαρσώς το ομολόγησε. Την επόμενη ημέρα οι εφημερίδες έγραφαν ότι ο Βουλευτής Φλώρινας απεκάλυψε νοσοκομείο φάντασμα στην περιοχή της Φλώρινας, στο Αμύνταιο. Προς τιμήν του ο Υπουργός εδεσμεύθη, ήλθε ο ίδιος προ δύο μηνών και πριν από ένα μήνα ήλθε ο Υφυπουργός κ. Θάνος. Τον συνόδευα εγώ και πήγαμε στο Νοσοκομείο του Αμυνταίου και είδαμε ότι είναι έτοιμο, αλλά δεν λειτουργεί.
Πρότεινα, λοιπόν, ακριβώς σε σχέση με όσα προηγουμένως είπα για το τι θα προσφέρει ο υγειονομικός χάρτης της χώρας, το νοσοκομείο αυτό να μη γίνει για πνευμονίες ή για λοιμώξεις, αλλά να γίνει νοσοκομείο ειδικών αποστολών και προδιαγραφών για μεγάλα ατυχήματα, για κρανιοεγκεφαλικές κακώσεις, βαριά κατάγματα, βαριά εγκαύματα. Και αυτό γιατί η περιοχή αυτή έχει τέσσερις μονάδες της ΔΕΗ, ατμοηλεκτρικούς σταθμούς, όπου αναπόφευκτα τα εργατικά ατυχήματα είναι σίγουρο ότι θα υπάρχουν.
Δεύτερο, που έχει σχέση πάλι με το χάρτη υγείας, είναι ότι στην ίδια επερώτηση είχα ζητήσει και μου είχε υποσχεθεί ο Υπουργός, ότι θα τοποθετούσε γιατρό στο απομονωμένο και απομακρυσμένο χωριό της Κέλης. Πράγματι τοποθέτησε, αλλά όχι στην Κέλη, σε ένα πολύ απόμακρο χωριό, στη Βέβη, διότι στη Βέβη υπάρχει αγροτικό ιατρείο, αλλά στην Κέλη δεν υπάρχει. Άρα, αναγνωρίζουμε ότι υπάρχει ανάγκη αγροτικού ιατρού, δεν έχουμε όμως τη νομική δυνατότητα να τοποθετήσουμε -έτσι είπε ο Υπουργός- αγροτικό ιατρό στην Κέλη. Σημειώστε το αυτό και τοποθετείστε, για να μου αποδείξετε ότι μπορείτε να το κάνετε χωρίς τη χρήση του χάρτη υγείας, ένα γιατρό στην Κέλη.
Τρίτον, με εκείνη την επερώτηση είχα επισημάνει στον κύριο Υπουργό ότι το Νοσοκομείο της Φλώρινας, η Φλώρινα γενικά δεν έχει ούτε ένα δικό της ασθενοφόρο. Το ένα που υπήρχε ήταν κατεστραμμένο. Πράγματι ο Υπουργός δεσμεύθηκε και προς τιμήν του πριν από πέντε ημέρες έστειλε και ήδη κυκλοφορούν στους δρόμους της Φλώρινας τρία υπερπλήρη, εξαιρετικής τελειότητος αυτοκίνητα, για τα οποία και δημοσίως ευχαριστούμε τον κύριο Υπουργό.
Κυρία Υπουργέ, είχατε πει και είχατε υποσχεθεί ότι θα συστήνατε επιτροπή που θα μελετούσε κατά περιφέρεια τον υγειονομικό χάρτη έως το τέλος Απριλίου. Σας ερωτώ, λοιπόν: Συστήσατε αυτήν την επιτροπή; Οι πληροφορίες μου είναι ότι ναι. Να μας πείτε παρακαλώ πού έχετε καταλήξει. Δεύτερον, η δαπάνη αυτής της επιτροπής από πού χρηματοδοτείται; Από την Ευρωπαϊκή Ένωση; Ποια είναι αυτή η δαπάνη, ποιες είναι οι αμοιβές των στελεχών και αν έχετε πρόχειρα ονόματα των ανθρώπων που στελεχώνουν αυτές τις επιτροπές.
Κλείνω, λέγοντας και επαναλαμβάνοντας ότι σήμερα είναι σημαδιακή η μέρα, μέρα λαϊκής οργής και ξεσηκωμού όλου του λαού. Μήπως είναι ευκαιρία να δείξουμε όλοι μαζί, ότι κάτι άλλαξε στην Εθνική Αντιπροσωπεία, ότι επιτέλους η συναίνεση και η λογική άρχισαν να έχουν χώρο μεταξύ μας και ότι υπακούοντας τη φωνή της συνείδησής μας και όχι της στείρας αντιπολίτευσης και της εκτέλεσης των κομματικών εντολών, θα ψηφίσουμε από κοινού αυτήν την πρόταση νόμου, για να αποδείξουμε ότι πήραμε πράγματι το μήνυμα αυτού του δίκαιου θυμού και της δικαιολογημένης αντίδρασης, που εκφράζονται παλλαϊκά στους δρόμους της Αθήνας; Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι:
Α. Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Εργασίας και Κοινωνικών Ασφαλίσεων:
α) "Κύρωση της Διεθνούς Σύμβασης Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους"
β) "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας".
Β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της:
Στα σχέδια νόμων του Υπουργείου Δημόσιας Τάξης:
α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση".
β) "Κύρωση της Συμφωνίας μεταξύ των Κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του".
Στις αιτήσεις άρσης ασυλίας των Βουλευτών κυρίων Δημητρίου Κοσσυβάκη, Θεόδωρου Πάγκαλου, Σταύρου Παπαδόπουλου, Δημητρίου Ρέππα και Γεωργίου Φλωρίδη.
Ο εισηγητής του ΠΑΣΟΚ κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, με την ευκαιρία της πρότασης νόμου της Νέας Δημοκρατίας για τη δημιουργία υγειονομικού χάρτη, η Εθνική Αντιπροσωπεία μπορεί να συζητήσει και στην Ολομέλεια, όπως και στην επιτροπή, ένα πάρα πολύ σημαντικό θέμα, που έχει απόλυτη συσχέτιση με την πορεία όχι μόνο της μεταρρύθμισης στην υγεία, αλλά γενικώς της άσκησης συγκροτημένης εθνικής πολιτικής υγείας στη χώρα μας. Αυτή είναι η πρώτη παρατήρηση.
Η δεύτερη, είναι ότι με την καταγραφή της αναγκαιότητας δημιουργίας υγειονομικού χάρτη καταγράφεται και η συναίνεση και η αγωνία όλων των πολιτικών δυνάμεων του τόπου για μία προσπάθεια, για υπηρεσίες υγείας, για προοπτική, για πρόληψη εφάμιλλη των συνθηκών και των αναγκών και των απαιτήσεων των πολιτών σήμερα και εκμετάλλευσης των δυνατοτήτων, ιδιαίτερα της τεχνολογίας πληροφορικής και οποιασδήποτε άλλης βιοϊατρικής, βιοτεχνολογίας στην προσπάθεια του να δημιουργήσουμε καλύτερες συνθήκες υγείας στην πατρίδα μας.
Υγειονομικός χάρτης ή σωστότερα χάρτης υγείας και πρόνοιας, δεν είναι μόνο η καταγραφή υπηρεσιών υγείας, που είναι κυρίως το πρώτο, αλλά είναι και των συνθηκών όλων των δομών, του προσωπικού και των δυνατοτήτων. Είναι η καταγραφή και η συσχέτιση της κοινωνικής και οικονομικής κατάστασης σε όλη τη χώρα και στην προοπτική της χώρας, της γεωγραφικής κατάστασης και τις ιδιαιτερότητες της προοπτικής, των μεταβολών, των επιδημιολογικών μελετών και κυρίως τον καθορισμό δεικτών, οι οποίοι θα διέπουν και θα χαρακτηρίζουν τη δική μας προσπάθεια σε μία πορεία. 
Εκ των πραγμάτων φαίνεται ότι είναι πάρα πολύ σημαντικό έργο και δεν υπάρχει διεθνής εμπειρία συγκροτημένη. Υπάρχει διεθνής εμπειρία σημαντική στον ιδιωτικό τομέα, λιγότερο στο δημόσιο τομέα, όμως δεν υπάρχει εμπειρία στη χώρα μας για δημιουργία χάρτου. Υπάρχει μία προσπάθεια που ξεκίνησε το 1992, αλλά ποτέ δεν ολοκληρώθηκε και ποτέ δεν την εκμεταλλευτήκαμε. Πρέπει, λοιπόν, να αναπτύξουμε με αυτό το έργο τέτοιες δομές και διαδικασίες, με τις οποίες θα τεκμηριώνουμε εθνικές πολιτικές παραγωγής δημόσιας υγείας. 
Χρειάζεται βεβαίως να προσέξουμε την υποστήριξη και την αναβάθμιση των υπηρεσιών και των διαδικασιών παρακολούθησης, αξιολόγησης, διαχείρισης, αλλά και την υποστήριξη και το σχεδιασμό νέων μονάδων υγείας απαραιτήτων και την ανακατανομή αυτών, την ενίσχυση των δομών που υπάρχουν και των διαδικασιών συγκέντρωσης και επεξεργασίας δεδομένων, το συντονισμό, τη διαχείριση, την επικαιροποίηση των απαιτούμενων δεδομένων, κυρίως όμως τα δημογραφικά στοιχεία του γενικού πληθυσμού, τους πόρους υγείας και πρόνοιας, τα οικονομικά και κοινωνικά στοιχεία, άλλους δείκτες, τη θνησιμότητα κλπ.
Βέβαια εδώ πρέπει να προσθέσουμε κάτι, ότι μιλάμε και έχουμε στο μυαλό μας ένα ολοκληρωμένο σύστημα υγείας, το οποίο γίνεται στην πατρίδα μας εδώ και είκοσι χρόνια ή και περισσότερα ή και ακολουθεί τις προσπάθειες που προηγήθηκαν, δηλαδή του Εθνικού Συστήματος Υγείας του ν. 1397/93. Προχωρά όμως με αργά βήματα, με προγραμματισμούς που δεν ολοκληρώνονται και πολλές φορές με νομοθεσίες, οι οποίες δεν υλοποιούνται.
Βήματα όμως γίνονται και δεν είναι τυχαίο φυσικά που σήμερα έχουμε πολύ υψηλό ποσοστό υγείας. Θεωρείται, δηλαδή, ότι η υγεία που έχουν οι Έλληνες είναι σε πάρα πολύ υψηλό επίπεδο, συγκρινόμενο με όλο τον κόσμο. Άρα και αυτή η προσπάθεια των υπηρεσιών και η βελτίωση αποδίδει.
Υπάρχουν και άλλοι παράμετροι φυσικά, το κλίμα, η διατροφή, οι κακές συνήθειες του εξωτερικού, ο νέος τρόπος ζωής και διατροφής που δεν μας επηρέασαν. Όσο καταπολεμούμε μάστιγες της υγείας και κυρίως το κάπνισμα, αυτός ο αγώνας είναι αποτελεσματικός. Έχουμε, λοιπόν, υψηλό αποτέλεσμα, αλλά δεν έχουμε τόσο υψηλές και συντονισμένες υπηρεσίες υγείας. 
Υπάρχει και ένα δεύτερο κενό, που είναι αν ο ιδιωτικός τομέας συμπεριλαμβάνεται και πώς συμπεριλαμβάνεται και συντονίζεται μέσα στο Εθνικό Σύστημα Υγείας. Άρα είναι καθήκον δικό μας και καθήκον αυτής της Κυβέρνησης να ολοκληρώσει, αλλά και να υλοποιήσει ένα τέτοιο νομοθετικό πλαίσιο μεταρρύθμισης, που να συμπεριλαμβάνει όλο τον τομέα υγείας, ιδιωτικό και δημόσιο και βεβαίως την πρόνοια, που είναι αναπόσπαστο κομμάτι αυτής της προσπάθειας.
Τι γίνεται τώρα; Όπως θα μας πει η κυρία Υπουργός, υπάρχει μία κεντρική ομάδα που ασχολείται διεξοδικά με τη δημιουργία του χάρτη υγείας και πρόνοιας, γιατί θεωρούμε ότι αυτό είναι ένα εργαλείο, μία τράπεζα πληροφοριών, η οποία μπορεί να μας βοηθήσει σε όλη αυτήν την προσπάθεια και κατά τη διάρκεια της αλλαγής και της ολοκλήρωσης, αλλά και κατά τη διάρκεια της προοπτικής και της εξέλιξης.
Υπάρχουν βεβαίως κάποια περιφερειακά εξειδικευμένα στελέχη, επιτροπές, όπως υπαινίχθηκε ο Εισηγητής της Νέας Δημοκρατίας, που σε επίπεδο περιφέρειας ασχολούνται με τη δημιουργία αυτού του χάρτη. Έχουν προχωρήσει αρκετά οι πρώιμες διαδικασίες σύνταξης του χάρτη υγείας και πρόνοιας.
Εγώ είχα την τύχη να παρακολουθήσω μία τέτοια εκδήλωση που έκανε το Υπουργείο υπό την αιγίδα της κυρίας Υφυπουργού στην περιφέρεια της Θεσσαλίας στη Λάρισα και υπάρχουν και οι συνοδές παρεμβάσεις, το τμήμα ελέγχου ποιότητας εκπαίδευσης που είναι καθοριστικό σημείο και το τμήμα έρευνας το οποίο ουσιαστικά πρέπει να συντονίζει, να δίνει και να προγραμματίζει τις επιδημιολογικές μελέτες. 
Και βεβαίως, σε αυτήν την περιφερειακή συγκρότηση του Συστήματος Υγείας, καθοριστικό είναι και το κομμάτι της δημιουργίας και οι υποδομές και οι υπηρεσίες και η στήριξη, δηλαδή και οι πόροι του περιφερειακού κομματιού του υγειονομικού χάρτη, του χάρτη υγείας και πρόνοιας, που στο σύνολό του με την κεντρική ολοκλήρωση θα οδηγήσει στην πραγμάτωση αυτού του μεγάλου στόχου.
Βέβαια για να υλοποιηθεί αυτός ο Χάρτης, θα πρέπει να αντιμετωπισθούν πολλές εγγενείς αδυναμίες και πάρα πολλά θέματα. Έχουμε ελλείψεις στις υποδομές στις περιφέρειες, σε ανθρώπινο δυναμικό, έχουμε την ανάγκη της κατάρτισης -μίλησα πριν για το Τμήμα Εκπαίδευσης- έχουμε έλλειψη και τεχνικών μέσων αλλά και πληροφορικής υποδομής.
Υπάρχει επίσης δυσκολία στη συνεργασία πολλών, περισσοτέρου του ενός, Υπουργείων, τα οποία εμπλέκονται στα θέματα υγείας, πράγμα που δημιουργεί τεράστιο πρόβλημα. Και στην περιφέρεια δημιουργεί τεράστιο πρόβλημα από τις διευθύνσεις υγιεινής με τις νέες περιφερειακές υπηρεσίες, τα ΠΕΣΥ και πώς όλα αυτά θα συγκροτούνται και θα είναι σε ένα. Άρα τίποτα δεν είναι αυτονόητο και τίποτα δεν είναι λυμένο εξαρχής, επειδή το θεσμοθετούμε. Και φυσικά να πούμε και μια άλλη διάσταση που υπάρχει: Το ότι θα φτιάξουμε τον υγειονομικό χάρτη, δεν σημαίνει ότι αυτομάτως θα λύσουμε τα προβλήματα. 
Υπάρχει, λοιπόν, αυτή η έλλειψη, υπάρχει η έλλειψη προτύπων, διεθνούς εμπειρίας, για την οποία μίλησα νωρίτερα, ταξινόμησης και επεξεργασίας πληροφοριών, δυσκολίες των κεντρικών υπηρεσιών, -με το συγκεντρωτικό τρόπο που λειτουργεί το Υπουργείο μας- αλλά και άλλων φορέων.
Η ολοκληρωμένη προσέγγιση, λοιπόν, του Χάρτη Υγείας και Πρόνοιας, όταν θα φθάσουμε πραγματικά να έχουμε μία τράπεζα πληροφοριών σωστά ενημερωμένη με τις ιεραρχήσεις, τους προγραμματισμούς, είναι βέβαιο ότι θα είναι ένα εργαλείο για όλους. Ποιοι θα είναι οι χρήστες αυτού του προγράμματος; Ας το θεωρήσουμε πρόγραμμα πληροφορικής σε μία του διάσταση, στη μία του πλευρά, στη μία του πτυχή. Κατ' αρχάς η εκτελεστική εξουσία, το ίδιο το Υπουργείο, τα στελέχη του Υπουργείου Υγείας και Πρόνοιας, τα στελέχη των περιφερειακών συστημάτων Υγείας και Πρόνοιας, οι νομαρχίες, η αυτοδιοίκηση γενικώς, τα επιτελικά στελέχη των νομαρχιών, οι επαγγελματίες υγείας, οι γιατροί, αλλά και το άλλο προσωπικό στην ομάδα παρέμβασης της υγείας, που δεν είναι μόνο οι γιατροί αλλά είναι ένα σύνολο που συγκροτείται από πολλά επαγγέλματα υγείας και πρόνοιας. Επίσης οι ερευνητές, κυρίως οι ερευνητές που πρέπει να προσφέρουν τις γνώσεις τους, να συμβάλουν, να καθορίσουν και να βελτιώσουν κάθε φορά αυτές τις πληροφορίες.
Και βεβαίως δεν θα είχε καμία αξία ή θα είχε πολύ μικρή αξία αν αυτό το εργαλείο δεν ήταν στην υπηρεσία του χρήστη υγείας, δηλαδή του πολίτη. Ο πολίτης θα μπορεί να μπει στο πρόγραμμα και να ενημερωθεί πλήρως όχι για τις μονάδες υγείας που υπάρχουν στην περιοχή του και μπορεί να έρθει σε επαφή μαζί τους και να ζητήσει τη βοήθειά τους, αλλά και για το τι δυνατότητες μπορούν να του δώσουν, πόσο γρήγορα μπορεί να φθάσει, ποιες εξετάσεις μπορεί να κάνει και πώς θα προχωρήσει. 
Είναι βέβαιο ότι είναι μια δύσκολη υπόθεση και δεν έχει τίποτα το στατικό. Δηλαδή πρόκειται για μια καταγραφή, μια θεσμοθέτηση, μια πρώτη δημιουργία, η οποία είναι και δύσκολη, έχει και μακροχρόνια διαδικασία. Αν λοιπόν, δεν έχει συνεχή ενημέρωση και επικαιροποίηση, αν δεν μπορεί να δει μπροστά και να δει τις αλλαγές τις γεωγραφικές, τις οικονομικές, τις επαγγελματικές της περιοχής, αν δεν μπορεί να δει και να αντιμετωπίσει με προοπτική χρόνου τις μεγάλες αιτίες παρέμβασης και επιδείνωσης της υγείας στους πολίτες, αν δεν μπορεί να δει παραδείγματος χάρη το μέγα θέμα του αλκοολισμού στη χώρα μας σήμερα ή σε τι επίπεδο είναι ο αλκοολισμός στα παιδιά μας των δεκαπέντε και δεκαέξι χρόνων σήμερα και τι μπορεί να κάνει γι' αυτό, τότε είναι βέβαιο ότι θα είναι ένα εργαλείο ξεκομμένο από την πραγματικότητα και ουσιαστικά αναποτελεσματικό. 
Είναι, λοιπόν, μια τράπεζα πληροφοριών, απευθύνεται σε όλους και ο καθένας πρέπει να κάνει χρήση. Κυρίως όμως είναι εργαλείο για άσκηση εθνικής πολιτικής, για ιεράρχηση και προγραμματισμό και για να κάνουμε πράξη αυτό που λέμε "πρωτοβάθμια φροντίδα υγείας", δηλαδή αν πάρουμε το ένα κομμάτι: Πρόληψη, ενημέρωση, συζήτηση. Τα θέματα υγείας είναι πρώτα θέματα. Πολλά θέματα στο Κοινοβούλιό μας γίνονται πρώτα και θέματα σαν τη μελέτη για τον αλκοολισμό των νέων, την πανευρωπαϊκή μελέτη -που ζητήσαμε και άλλοι συνάδελφοι να συζητηθεί ακόμη στην Επιτροπή Κοινωνικών Υποθέσεων και φαντάζομαι θα συζητηθεί τις επόμενες φορές- θα ήταν σκόπιμο να συζητούνται σε εργασίες της Ολομέλειας και σε διαδικασία προ ημερήσιας διάταξης σε επίπεδο Αρχηγών Κομμάτων. Γιατί νομίζω ότι αυτά είναι τα κρίσιμα θέματα ή πολλά από τα σημαντικότερα.
Βεβαίως μας δίνεται η δυνατότητα για ιεράρχηση και προγραμματισμό και για να μελετήσουμε τις αλληλοεπιδράσεις μιας κοινωνίας τελείως ανοικτής, μιας κοινωνίας που δεν έχει σύνορα και άρα οι αλληλοεπιδράσεις, οι μετακινήσεις πληθυσμών, η μεταφορά αιτιών από τη μία χώρα στην άλλη είναι άλλο θέμα που θα πρέπει να μας απασχολήσει το ίδιο και εμάς. 
Ας έρθω στην πρόταση της Νέας Δημοκρατίας. Είπα και στην αρχή ότι μας εδόθη μια σημαντική ευκαιρία να συζητήσουμε ένα πολύ μεγάλο θέμα για τα υγειονομικά πράγματα της πατρίδας μας. Καταγράψαμε και στην επιτροπή την ομόθυμη θέληση και συναίνεση όλων των πολιτικών δυνάμεων και την αναγκαιότητα για τη δημιουργία ενός καλού κλίματος πάνω στο οποίο μπορούμε να κτίσουμε τις αλλαγές, την προοπτική της υγείας στην πατρίδα μας. 
Υπάρχει το ερώτημα: Είναι σκόπιμο να υιοθετήσουμε την πρόταση της Νέας Δημοκρατίας, να τη θεσμοθετήσουμε και να την κάνουμε νόμο του κράτους; Η απάντηση δεν είναι μονοσήμαντη.
Το πρώτο είναι ότι η πρόταση είναι περιορισμένη γι' αυτό το μεγάλο θέμα που μιλάμε και ως εκ τούτου πρέπει να τη διευρύνουμε. Αλλά αν τη διευρύναμε , αν προσθέταμε, ανοίγαμε και άλλες προοπτικές, δίναμε και άλλες δυνατότητες, δηλαδή αν την συμπληρώναμε, είναι σήμερα αναγκαίο να το θεσμοθετήσουμε με νόμο; 
Η απάντησή μας έχει προβληματισμό. Λέμε όχι, να μην το θεσμοθετήσουμε. Καταγράφουμε απόλυτα την αναγκαιότητα να προχωρήσουμε τις διαδικασίες σύνταξης του χάρτη υγείας και πρόνοιας, αλλά να μην το θεσμοθετήσουμε, γιατί πιθανόν θα κολλήσουμε σε αγκυλώσεις. Αλλάζουν πολύ τα πράγματα, τρέχουν. Ίσως δεν θα μας αφήσουν να τρέξουμε και θα αναγκαζόμαστε κάθε φορά όταν νομοθετούμε να θεσμοθετούμε και αλλαγές. Και η διεθνής εμπειρία αυτό λέει. 
Αυτό όμως δεν σημαίνει ότι δεν εκλαμβάνουμε και εμείς -πιστεύω και το Υπουργείο, θα μας τα πει η κυρία Υπουργός- ότι είναι αναγκαίο να εκμεταλλευτούμε σήμερα όλες τις δυνατότητες, να ρίξουμε πάρα πολύ σημαντικό βάρος στη δημιουργία του χάρτη υγείας και πρόνοιας, οι πρώιμες αυτές διαδικασίες σύνταξης να τρέξουν γρηγορότερα, κυρίως όμως να ρίξουμε βάρος στην ουσία του προβλήματος, στη βελτίωση των υπηρεσιών υγείας, στην πρόληψη, στον προγραμματισμό και στον συντονισμό. 
Νομίζω ότι σε αυτήν τη πρόταση, η Βουλή των Ελλήνων ομόθυμα συμφωνεί και στηρίζει αυτήν την προσπάθεια. 
Ευχαριστώ πάρα πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής) : Κύριε Πρόεδρε, θα αρχίσω με αυτό που είπε ο εισηγητής της Πλειοψηφία για την τοποθέτησή μου στην επιτροπή.
Επί λέξει, όπως γράφτηκε στα Πρακτικά τότε, είχα πει το εξής: " Αυτό που προτείνεται με τη συζητούμενη πρόταση νόμου το θεωρώ τόσο αυτονόητο που δεν θα έπρεπε να το συζητήσουμε".
Τι εννοούσα; Εννοούσα ότι ό,τι έχει γίνει μέχρι τώρα από πλευράς παροχής περίθαλψης, νόμων, νομοθετημάτων κλπ δεν έχει καμία σχέση με τον υγειονομικό χάρτη της χώρας που δεν έχει γίνει ποτέ. Ένα από τα βασικά μειονεκτήματα, αν θέλετε, του ν. 1397/83 ήταν ότι δεν είχε γίνει έρευνα αυτού του χαρακτήρα που θα αναπτύξω αργότερα, για το τι υπηρεσίες χρειάζονται, πού χρειάζονται και πώς πρέπει να είναι στελεχωμένες. 
Θα θυμάται ο κ. Γείτονας τότε και πολλοί άλλοι συνάδελφοι ότι ακριβώς επειδή δεν είχε γίνει αυτή η έρευνα, αυτή η μελέτη, του τι χρειάζεται η περιφέρεια και ολόκληρη η Ελλάδα, είχε επικρατήσει στον κόσμο με μια ασφυκτική πίεση ότι κάθε χωριό αγροτικό ιατρείο, κάθε κεφαλοχώρι κέντρο υγείας και κάθε πόλη νοσοκομείο.
Μια φοβερή αναστάτωση στον κόσμο ποιος θα πάρει το κέντρο υγείας ή το αγροτικό ιατρείο που σε μερικές περιπτώσεις οδήγησε στο να δημιουργηθούν κέντρα υγείας εκεί που δεν θα έπρεπε να δημιουργηθούν ή κάπου αλλού αγροτικά ιατρεία. Δεν έχει γίνει ποτέ, λοιπόν, υγειονομικός χάρτης με την προσθήκη που κάνει η κυρία Υφυπουργός και για την πρόνοια. 
Τι θεωρούμε εμείς υγειονομικό χάρτη. Θα ήθελα να κάνω μια αντιπαραβολή με αυτό που κάνει ο ιδιωτικός τομέας για τον οποίο δεν λέγονται και πολλά πράγματα. Ο ιδιωτικός τομέας για να κάνει μια επένδυση έκανε έρευνα αγοράς. Δεν λέω ότι το Υπουργείο πρέπει να κάνει έρευνα αγοράς, γιατί ο ιδιωτικός τομέας αλλού το πάει. Όταν λέει έρευνα αγοράς θεωρεί κέρδη. Μελετά που θα κάνει την κάθε επένδυση. Και όχι μόνο που θα κάνει την κάθε επένδυση, αλλά και τι είδους επένδυση θα κάνει. Γι' αυτό που έχει αποδώσει αυτά τα τεράστια ποσά. 
Την προηγούμενη φορά έπρεπε να δοθεί κάποια εξήγηση. Αξονικοί τομογράφοι, απαραίτητο εργαλείο. Ίσως όχι με την υπερβολή που προτείνετε τώρα και που συζητείται και στην κοινωνία μας, αλλά είναι απαραίτητο εργαλείο. Πόσους έχει ο δημόσιος τομέας, σαράντα δύο; Εκατόν δύο έχει ο ιδιωτικός τομέας. Πού τους έχει κάνει; Τους κάνει και σε μεγάλα αστικά κέντρα, αλλά και σε περιοχές που ο δημόσιος τομέας δεν έχει κάνει τίποτα. Και δεν έχει κάνει τίποτα γιατί δεν έχει κάνει την έρευνα ή τη μελέτη. Όταν λέμε εμείς, λοιπόν, υγειονομικός χάρτης της χώρας και χάρτη για την πρόνοια εννοούμε να γίνει επιστημονική μελέτη για το τι χρειάζεται η κοινωνία και όχι μόνο η κοινωνία ειδικότερα, αλλά και κατά περιοχές, μικρότερες περιοχές ή και ευρύτερες περιοχές. Πότε έγινε αυτός; Δεν έγινε ποτέ. Και για την έρευνα και την επιστημονική μελέτη έχουμε ανθρώπους τέτοιους να τις κάνουμε.
Διάβαζα στις εφημερίδες ότι είχε έλθει και στην Πάτρα η κυρία Υφυπουργός και είπε για τον υγειονομικό χάρτη -δεν μπόρεσα να πάω λόγω κωλύματος, δεν υπήρξε κανένας άλλος λόγος- ότι έχει δημιουργηθεί κάποια επιτροπή. Είναι θέμα κάποιας επιτροπής; Οι κοινωνικοί φορείς, ιατρικοί σύλλογοι, εργατικά κέντρα που μπορούν να μιλήσουν, υγειονομικές επιτροπές που υπήρχαν μπροστά στα κέντρα των νομών και άλλοι κοινωνικοί φορείς που έχουν ένα σχετικό λόγο και μπορούν να πουν μία άποψη, θα ακουστούν ποτέ, θα ρωτηθούν; Πώς θα γίνουν οι μελέτες επιδημιολογικού χαρακτήρα; Μελέτες που έχουν σχέση παραδείγματος χάριν με κλιματολογικές συνθήκες για να δούμε και τι προσαρμογή των υγειονομικών παροχών θα κάνουμε εκεί. Επιδημιολογικές συνθήκες περιβαλλοντικές συνθήκες, οικονομικές συνθήκες. Και να πούμε και κάτι που το έχουμε πει επανειλημμένα εδώ, αλλά είναι από εκείνα που μένουν αναπάντητα. Παραδείγματος χάριν θα σχεδιάσεις τις παροχές περίθαλψης και σε εκείνες τις περιοχές τις επτά που θεωρούνται οι φτωχότερες της Ευρώπης; 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
Έχει κάνει κανείς οικονομικές μελέτες και επιδημιολογικές και άλλου χαρακτήρα, όπως παραδείγματος χάρη κυκλοφοριακού χαρακτήρα για να δει τι θα οικοδομήσει εκεί; Δεν έχει γίνει τίποτα και δεν φαίνεται ότι θα γίνει.
Αυτό, λοιπόν, που καλούμαστε εδώ να νομοθετήσουμε φαίνεται πως εάν μπορούσαμε να το ονομάσουμε υγειονομικό χάρτη και χάρτη πρόνοιας, δεν νομίζω ότι θα περιείχε την ουσία αυτού που λέμε εμείς. Το να ψηφίσουμε και να πούμε ότι πρέπει να γίνει ένας υγειονομικός χάρτης μετά από τέτοιες έρευνες επιστημονικές και άλλου χαρακτήρα, κοινωνικές κλιματολογικές κλπ., είναι τελείως διαφορετικό. 
Αυτό είχα πει και την προηγούμενη φορά, ότι θα δω, εάν θα το ψηφίσω όταν θα έλθει στην Ολομέλεια. Δεν είδα καμία διαφοροποίηση εκ μέρους της Νέας Δημοκρατίας. Πέρα από το ότι υπάρχει και ένα ιδεολογικό πρόβλημα, το οποίο δεν θέλω αυτήν τη στιγμή να το αναλύσω με τον ιδιωτικό τομέα. Εμείς ως Κομμουνιστικό Κόμμα δεν δεχόμαστε την ύπαρξη ιδιωτικού τομέα. Δεν είναι όμως ο καθοριστικός λόγος για τον οποίο δεν θα πούμε, ναι, στην πρόταση νόμου. 
Τώρα πέρα από το ότι δεν γίνεται αυτό, αν σχεδιάζει να το κάνει η Κυβέρνηση, δεν ξέρω εάν μπορεί να το κάνει με αυτήν την επιτροπή, γιατί είναι κάτι που απαιτεί μεγάλο χρονικό διάστημα. Κανονικά δεν θα έπρεπε να είχε ψηφιστεί ούτε ο νόμος για το ΠΕΣΥ, ούτε τα άλλα που έρχονται αν δεν έχει δημιουργηθεί αυτός ο χάρτης της χώρας. Είναι προαπαιτούμενο και έπρεπε να είχε γίνει από το 1983, από τότε που μπήκαν τα θεμέλια του δημόσιου συστήματος υγείας. 
Επειδή, όμως δημιουργούνται και άλλου είδους θέματα, ήθελα να επανέλθω σε ένα θέμα στο οποίο απλώς είχα αναφερθεί στην προηγούμενη φορά. Είναι το θέμα του πληθωρισμού γιατρών. Είναι ένα θέμα, το οποίο δεν πρέπει να το λέμε αβασάνιστα και πρέπει να καθίσουμε κάποτε να το αναλύσουμε.
Σε μια συζήτηση που κάναμε την προηγούμενη εβδομάδα και λέγαμε για ποιο λόγο έχουμε κάθε χρόνο είκοσι δύο χιλιάδες νεκρούς σε τροχαία ατυχήματα, ελέχθη από έναν Υπουργό ότι πήγαμε και στην κουλτούρα του Ι.Χ. αυτοκινήτου. Η εξήγηση που δόθηκε ήταν ότι η ελληνική οικονομία πάει τόσο καλά που όλοι οι Έλληνες αγοράζουν και δεύτερο και τρίτο αυτοκίνητο. Η κουλτούρα του αυτοκινήτου όμως έχει πολλές αιτίες που δεν είναι τόσο εύκολο να αναζητηθούν, όπως δεν είναι εύκολο αυτό που λέμε για την υπερπληθώρα γιατρών.
Εγώ θα θέσω δύο λόγους μόνο γιατί παίρνει μια πολιτική και ιδεολογική διάσταση το θέμα που κατά τη γνώμη μας είναι λάθος.
Πρώτον, έχει αλλάξει η κοινωνική διαστρωμάτωση και έχει αλλάξει τα τελευταία δέκα-δεκαπέντε χρόνια λόγω πολιτικών και οικονομικών λόγων. Οι άνθρωποι που είναι στην επαρχία, ακόμα και εκείνοι που έχουν πάνω από τριάντα πέντε στρέμματα και έχουν μια βιώσιμη επιχείρηση, παρά το ότι είναι πολύτεκνες οικογένειες, δεν κρατάνε κανένα παιδί τους όχι για γεωργό, αλλά ούτε για κτηνίατρο και γεωπόνο. Και αυτό γιατί δεν βλέπουν καμιά προοπτική. Θέλουν όλοι τα παιδιά τους να τα σπουδάσουν και να γίνουν δικηγόροι, μηχανικοί ή γιατροί, εκεί που υπάρχει ο πληθωρισμός.
Θα πούμε σε αυτόν τον άνθρωπο νομοθετικά ότι δεν επιτρέπεται; Σε άλλες χώρες το έχουν προβλέψει, όπως στη Γερμανία. Δεν ελάττωναν όμως γενικά τον αριθμό των γιατρών. Έθεταν ορισμένες άλλες προϋποθέσεις τις οποίες ο κόσμος τις ήξερε μια δεκαετία πιο μπροστά για να ξέρει τι θα κάνει με τα παιδιά του.
Δεύτερον, αν κάνω μια ανάλυση του αριθμού των γιατρών χωροταξικά, θα δούμε ότι είναι συγκεντρωμένοι σε τρία-τέσσερα μεγάλα αστικά κέντρα. Η ύπαιθρος έχει γιατρούς; Δεν έχει. Και αυτός δεν είναι υγειονομικός χάρτης;
Επίσης, υπάρχουν ειδικότητες οι οποίες λόγω των νέων συνθηκών δεν έχουν στελεχωθεί. Δεν παράγονται τέτοιες ειδικότητες, όπως γιατροί εργασίας και σε διάφορες άλλες δουλειές που έχουν μια τελείως εξειδικευμένη εργασία να κάνουν που έχουν σχέση με περιβαλλοντικές συνθήκες κλπ. 
Δεν λέω ότι δεν αποτελεί πρόβλημα, αλλά δεν μπορεί να το φέρνετε έτσι με αυτήν τη μορφή. Και να μη συζητάμε τώρα για τα άλλα πανεπιστήμια γιατί ξέρετε πώς λειτουργεί αυτό το πράγμα και γιατί τα παιδιά τους στα στέλνουν στο εξωτερικό για να σπουδάσουν. 
Η τελική μας θέση είναι η εξής: Αυτό το μπέρδεμα πάλι δεν λύθηκε ούτε και σήμερα με το τι εννοούμε τελικά τριτοβάθμια περίθαλψη. Θα μου πείτε ότι ίσως είναι τεχνοκρατικό το πρόβλημα. Δεν ξέρω ποια λαθεμένη αντίληψη είναι αυτή τώρα. Όταν λέμε τριτοβάθμια περίθαλψη δεν εννοούμε την τριτοβάθμια εκπαίδευση. Αυτό είναι άλλο πράγμα. Τριτοβάθμια περίθαλψη είναι εκείνη που είναι μόνο πανεπιστημιακή; Άλλο είναι η πρωτοβάθμια φροντίδα υγείας, άλλο είναι η νοσοκομειακή, αυτή που ξέρουμε ως δευτεροβάθμια και άλλο αυτή που επεβλήθηκε τα τελευταία δέκα-δεκαπέντε χρόνια με ξεχωριστές επεμβάσεις που έχουν τελείως ξεχωριστό χαρακτήρα. Την προηγούμενη φορά τοποθετήθηκε σ' αυτό η κυρία Υπουργός. Αλλά έτσι όπως το διαβάζω τώρα δεν το πολυκαταλαβαίνω. Εν πάση περιπτώσει είναι ένας σχεδιασμός που παρά το ότι έχει πρόθεση σωστή δεν βάζει εκείνα τα προαπαιτούμενα τα οποία χρειάζονται για να γίνει επιτέλους αυτός ο υγειονομικός χάρτης που απαιτεί μια προεργασία πολύ μεγάλη. Και μέχρι τότε θα ήταν καλό να σταματήσουν όλα αυτά τα πράγματα που γίνονται και εννοώ εκείνα που έχουν οργανωτικό χαρακτήρα για να δούμε πού θα φτιάξουμε τα κέντρα υγείας, πώς θα τα φτιάξουμε, τι μορφή θα έχουν, πού θα στελεχώσουμε καλύτερα τα νοσοκομεία κλπ. 
Είχα πει δε σαν χαρακτηριστικό παράδειγμα ότι αν το ξανασκεφτόμουνα, αν είχα κάποια σχέση με το Υπουργείο Υγείας για το τι είδος νοσοκομείο θα έκανα στο Θριάσιο Πεδίο, θα το έκανα με διαφορετικότερο χαρακτήρα απ' αυτό που έχει γίνει. Όχι ότι δεν είναι καλό. Έχει τμήματα πάρα πολύ καλά. Αλλά το Θριάσιο Πεδίο εδώ και δεκαπέντε χρόνια πιέζεται ασφυκτικά από περιβαλλοντικά προβλήματα. Θα θυμούνται οι παλαιότεροι συνάδελφοι ότι πριν από οκτώ περίπου χρόνια είχε γίνει επιδημιολογική έρευνα και έδειχνε ότι η τερατογένεση σε εκείνη την περιοχή είχε φθάσει σε ύψη. Η πρωτοβάθμια, λοιπόν, και δευτεροβάθμια φροντίδα υγείας σε εκείνη την περιοχή τι κατεύθυνση θα είχε; Και το λέω αυτό σαν παράδειγμα που αφορά και άλλες περιοχές. Θα είχε την καταπολέμηση και αντιμετώπιση των περιβαλλοντικών προβλημάτων.
Δεν είναι προβλήματα, λοιπόν, μόνο ιδεολογικού χαρακτήρα σαν αυτό που είπα για τον ιδιωτικό τομέα, αλλά είναι και πολιτικού χαρακτήρα, και είναι και πολιτικής πρακτικής και πρακτικής σκέψης, χωρίς να θέλω να κατηγορήσω κανένα. Έτσι το αντιλαμβάνομαι εγώ και γι' αυτό δεν πρόκειται να πω ναι στην πρόταση νόμου της Νέας Δημοκρατίας, παρά την αγωνία και τη καλή πρόθεση που εκφράζει. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεχίζουμε με τον κατάλογο των εγγεγραμμένων ομιλητών. 
Το λόγο έχει ο συνάδελφος κ. Μελάς. 
ΠΑΝΑΓΙΩΤΗΣ ΜΕΛΑΣ: Κυρία Πρόεδρε, κυρίες και κύριοι συνάδελφοι, η κατάσταση στον χώρο της υγείας, το έχουμε τονίσει και άλλες φορές στην Αίθουσα αυτή, ότι είναι επιεικώς απαράδεκτη. Ο ελληνικός λαός δεν απολαμβάνει σήμερα υπηρεσίες υγείας ως Ευρωπαίος πολίτης. Μπορεί να μπήκαμε στην ΟΝΕ, αλλά οι υπηρεσίες υγείας της χώρας μας δεν είναι ανάλογες των άλλων ευρωπαϊκών χωρών. Δεν απολαμβάνει σήμερα ο Έλληνας πολίτης, ο άρρωστος υπηρεσίες υγείας ανάλογες του 21ου αιώνα που βρισκόμαστε. Υπάρχουν οργανωτικές, και λειτουργικές ελλείψεις, παραλείψεις και αδυναμίες του συστήματος τις οποίες πολλές φορές παρουσιάζουν και τα ΜΜΕ. 
Ως Νέα Δημοκρατία περιοδικά καταθέτουμε προτάσεις νόμου με στόχο τη βελτίωση των πολλαπλών προβλημάτων που αντιμετωπίζει η χώρα είτε είναι υγειονομικής είτε άλλης φύσεως. Θα συνεχίσουμε να το πράττουμε αυτό, θα συνεχίσουμε να καταθέτουμε προτάσεις νόμου, έστω και αν η Κυβέρνηση και το κυβερνών κόμμα τις απορρίπτει. Τις απορρίπτει έστω και αν πολλές φορές ομιλεί στην αρχή με κολακευτικά λόγια. Στο διά ταύτα όμως παίρνει δυστυχώς αρνητική θέση και δεν τις ψηφίζει. 
Το λέω αυτό γιατί και στην πρόταση νόμου που αφορά τη δημιουργία υγειονομικού χάρτου στη Διαρκή Επιτροπή συνάδελφοι της Πλειοψηφίας μίλησαν με καλά, με κολακευτικά λόγια, είπαν π.χ. ότι είναι ιδιαίτερα αξιόλογη αυτή η πρόταση νόμου, συγχαρητήρια γι' αυτήν την πρόταση, αλλά στο τέλος με διάφορες προφάσεις την απέρριψαν και την καταψήφισαν. Το ίδιο συνέβη και σήμερα. 
Παρακολούθησα με ιδιαίτερη προσοχή τον εισηγητή της Πλειοψηφίας. Δυσκολεύτηκε, αλλά τελικά είπε όχι στην πρόταση με διάφορες δικαιολογίες. 
Μη μιλάτε, λοιπόν, κύριοι της Κυβέρνησης και του κυβερνώντος κόμματος για συναίνεση, διότι συναίνεση σημαίνει να συμφωνούμε σε κάτι το οποίο πιστεύουμε ότι είναι σωστό, ότι προσφέρει στον ελληνικό λαό, ότι είναι προς τη σωστή κατεύθυνση, άσχετα ποιος το προτείνει. Σεις όμως συναίνεση εννοείτε να συμφωνούμε σε κάτι που προτείνετε μόνο εσείς. Αυτό όμως δεν είναι συναίνεση. Αυτό είναι μια αλαζονική συμπεριφορά και καλό είναι να την αφήσετε αυτή στην άκρη. 
Καταθέσαμε αυτήν την πρόταση νόμου σε μια περίοδο που υπάρχει αναταραχή στα νοσοκομεία. Θα σας πω μόνο για τον Πειραιά που είναι και η εκλογική μου περιφέρεια, ότι το Τζάνειο επί μία εβδομάδα δεν δέχεται επείγοντα περιστατικά. 
Καταθέσαμε αυτήν την πρόταση νόμου για να υπάρξει βελτίωση των υπηρεσιών υγείας στο κοινωνικό σύνολο, για να υπάρξει μια οργανωτική και λειτουργική τάξη, μια οργανωτική και λειτουργική καλύτερη δομή. Αυτό θα γίνει μετά από μελέτη των υγειονομικών αναγκών του πληθυσμού σε κάθε γεωγραφική περιφέρεια, ανάγκες που έχουν σχέση με την πρωτοβάθμια φροντίδα υγείας, τη δευτεροβάθμια αλλά και την τριτοβάθμια και που αυτές παρέχονται τόσο από το δημόσιο όσο και από τον ιδιωτικό τομέα. Θα πρέπει φυσικά να μελετηθούν τα επιδημιολογικά στοιχεία, η κατάσταση του πληθυσμού, οι γεωγραφικές ιδιαιτερότητες, τον αναγκαίο ιατρικό δυναμικό, ο απαραίτητος σύγχρονος ιατρικός εξοπλισμός και πολλές άλλες παράμετροι. 
Θα πρέπει δηλαδή να δημιουργεί, όπως ελέχθη και πριν από τους εισηγητές, μία τράπεζα πληροφοριών που να μπορούν να τη χρησιμοποιούν όλοι. Να μπορεί να τη χρησιμοποιεί η Κυβέρνηση, να μπορούν να τη χρησιμοποιούν οι λειτουργοί της υγείας, αλλά και οι χρήστες της υγείας. Θα πρέπει, δηλαδή, να υπάρξει μία ορθολογική οργάνωση στον τομέα της παροχής υπηρεσιών υγείας και ο κάθε πολίτης να έχει τη δυνατότητα πρόσβασης σ' αυτές. 
Η κάθε περιοχή της χώρας μας έχει την ιδιαιτερότητά της, τα δικά της προβλήματα, τις δικές της ελλείψεις και απαιτήσεις. Άλλες είναι οι ανάγκες μιας νησιώτικης περιοχής και άλλες είναι οι ανάγκες μιας χερσαίας περιοχής, παραδείγματος χάρη της Ηπείρου, της Θράκης κλπ. Φυσικά η καταγραφή όλων αυτών των στοιχείων δεν είναι εύκολη. Δεν λέμε ότι μπορεί να γίνει από τη μία μέρα στην άλλη. Πρέπει να υπάρξει προγραμματισμός, πρέπει να υπάρξει επίμονη δουλειά για να δημιουργηθεί αυτή η τράπεζα πληροφοριών. Όμως κάποτε, εάν το επιθυμούμε, πρέπει να αρχίσουμε αυτήν τη δουλειά. Πρέπει να γίνει αυτό αυτή η δουλειά, εάν θέλουμε να βάλουμε τάξη με στόχο την καλύτερη παροχή περίθαλψης στο λαό, στον άρρωστο.
Δεν είναι δυνατόν να μιλάμε έτσι αόριστα, ότι πρέπει να δώσουμε στους πολίτες υψηλότερες υπηρεσίες υγείας χωρίς να γνωρίζουμε επακριβώς τα προβλήματα της κάθε περιοχής, να μη γνωρίζουμε επακριβώς τα γενικά προβλήματα που υπάρχουν στο χώρο της υγείας. Διότι όταν δεν γνωρίζουμε επακριβώς τα προβλήματα δεν μπορούμε να δώσουμε και σωστή λύση σ' αυτά. Όταν γνωρίζουμε όμως τα προβλήματα μπορούμε περισσότερο αποτελεσματικά να τα αντιμετωπίσουμε.
Έτσι πρέπει να υπάρξει ένας νόμος που να αγκαλιάζει όλο το φάσμα των παρεχομένων υπηρεσιών υγείας από όπου και αν αυτές προέρχονται ή παρέχονται. Είτε από το δημόσιο είτε από τον ιδιωτικό τομέα. Μπορεί το Κομμουνιστικό Κόμμα να θέλει παροχή υγείας μόνο από το δημόσιο τομέα. Η δική μας η θέση είναι γνωστή. Εμείς πιστεύουμε σε υπηρεσίες υγείας που παρέχονται και από το δημόσιο και από τον ιδιωτικό τομέα. Αυτοί οι δύο τομείς, αυτοί οι δύο δρόμοι μπορεί να βαίνουν παράλληλα και στόχος να είναι, να παρέχουν υπηρεσίες υγείας υψηλού επιπέδου και ο κάθε πολίτης, ο άρρωστος να έχει τη δυνατότητα επιλογής των υπηρεσιών είτε του δημόσιου είτε του ιδιωτικού τομέα. Μπορεί να έχουμε σε περιοχές πλεονάζοντα τεχνολογικό εξοπλισμό και αλλού, σε άλλες περιοχές, αυτός να είναι ελλιπής.
Εκείνο που πρέπει να τονιστεί ακόμη εδώ και πρέπει να το δούμε ιδιαίτερα σοβαρά είναι ότι έχουμε μία υπερπαραγωγή γιατρών. Έχουμε ιατρικό πληθωρισμό. Έχουμε πολύ περισσότερους γιατρούς απ' αυτούς που πρέπει να έχουμε βάσει των διεθνών δεδομένων. Σήμερα υπάρχουν τρεισήμισι χιλιάδες γιατροί που είναι γραμμένοι ως άνεργοι στον ΟΑΕΔ, στο Ταμείο Ανεργίας. Παρ' όλα αυτά όμως υπάρχουν περιοχές της χώρας όπου υπάρχει έλλειψη ιατρών κάποιων ειδικοτήτων, δεν καλύπτονται οι θέσεις αυτές κι έτσι οι άνθρωποι της περιοχής αυτής μένουν απροστάτευτοι. Αυτές τις ιδιαιτερότητες πρέπει να τις εξετάσουμε και ανάλογα να τις αντιμετωπίσουμε. 
Ο ιατρικός πληθωρισμός που σας ανέφερα είναι ένα πρόβλημα που πρέπει να το δούμε με ιδιαίτερο ενδιαφέρον. Παρ' ότι υπάρχει πληθώρα ιατρών στη χώρα μας εντούτοις παράγεται ... 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κυρία Πρόεδρε.
...και μεγάλος αριθμός γιατρών όχι μόνο από τις ιατρικές σχολές της χώρας μας, αλλά από τις αντίστοιχες ιατρικές σχολές γειτονικών χωρών. Και αυτό πρέπει να το δούμε με ενδιαφέρον διότι χάνεται συνάλλαγμα ενώ δεν φαίνεται να έχουν τα παιδιά αυτά μία βέβαιη επαγγελματική σταδιοδρομία. 

Τελειώνοντας, θέλω να τονίσω ότι η πρόταση αυτή νόμου δεν λέμε ότι διορθώνει τα πάντα στο χώρο της υγείας. Μπορεί όμως με κάποιες αν θέλετε βελτιώσεις να βάλει μία τάξη. Και ενώ την αποδέχεσθε, δυστυχώς για άλλη μια φορά σας λέω την απορρίπτετε. 
Εμείς όπως σας είπα και στην αρχή θα συνεχίσουμε να καταθέτουμε και προτάσεις νόμου γιατί έχουμε χρέος να το κάνουμε, διότι με αυτές τις προτάσεις νόμου έστω και αν εσείς, κύριοι της Συμπολίτευσης τις απορρίπτετε, εν τούτοις εμείς με αυτές τις προτάσεις πιστεύω ότι προσφέρουμε προς τον ελληνικό λαό. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σπύρου.
ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, συζητάμε σήμερα μία πολύ σημαντική πρόταση που έρχεται από τη Νέα Δημοκρατία, η οποία έρχεται να καλύψει ένα μεγάλο κενό που έχει ο τομέας της υγείας πάνω στον προγραμματισμό, στο σχεδιασμό και στην υλοποίηση προγραμμάτων και θεμάτων που αφορούν την υγεία που είναι ένας ευαίσθητος τομέας της δημόσιας ζωής. Και προκειμένου να σχεδιάσεις ασφαλώς θα πρέπει να γνωρίζεις τι έχεις να αντιμετωπίσεις ποιες είναι οι ελλείψεις, ποια είναι τα δεδομένα. Γι' αυτό και ενώ πιστεύω ότι σπαταλώνται πάρα πολλά χρήματα για τον τομέα της υγείας όχι μόνο από το ίδιο το κράτος, αλλά και από τους ίδιους τους πολίτες σε αναλογία μάλιστα που πλησιάζει σχεδόν το 50-50. 'Αρα και οι πολίτες πληρώνουν ένα μεγάλο ποσό από το εισόδημά τους και θα έλεγε κανείς από το υστέρημά τους , προκειμένου να αντιμετωπίσουν τα προβλήματα υγείας. Παρ' όλα αυτά ο ελληνικός λαός δεν είναι ικανοποιημένος από αυτό το επίπεδο της παροχής υπηρεσιών υγείας. Είναι μια πραγματικότητα και δεν κινδυνολογούμε, δεν υπερβάλλουμε, δεν προβάλλουμε αλλά το ζούμε καθημερινά. Το ζει ο κάθε πολίτης όταν βρεθεί στα εσωτερικά ιατρεία ενός νοσοκομείου ή έχει κάποιον ασθενή μέσα στο νοσοκομείο που είναι εντυπωσιακό ότι κυκλοφορούν στα νοσοκομεία μας μόνο οι επισκέπτες και οι συγγενείς των ασθενών και δεν βλέπεις νοσηλευτικό προσωπικό. Φαντασθείτε ποια είναι τα αισθήματα αυτού ο οποίος νοσηλεύεται. Είναι τραγική η εικόνα σε πάρα πολλά νοσοκομεία και σε πάρα πολλά επίπεδα παροχής υπηρεσιών υγείας. Και μία από τις μεγάλες αιτίες που έχουμε φθάσει σ' αυτό το σημείο, είναι ο κακός σχεδιασμός. Ενώ, λοιπόν, χαλάει χρήματα το δημόσιο σε ένα επίπεδο που φθάνει το 5% του ΑΕΠ αλλά δεν υστερεί όπως τόνισα προηγουμένως και του ιδιωτικού τομέα με 4%, των ίδιων των πολιτών, παρ' όλα αυτά το επίπεδο της παροχής υπηρεσιών δεν είναι τέτοιο που να ικανοποιεί τους πολίτες. Προφανώς υπάρχει και άλλη αιτία εκτός από τις σύγχρονες απαιτήσεις. Και μία από τις αιτίες είναι η κατασπατάληση πόρων, ο κακός σχεδιασμός, η κακή κατανομή. Και είναι γνωστό και όλοι έχουμε εμπειρία από τις περιφέρειές μας, που έγιναν πολλές φορές κέντρα υγείας με κριτήρια κομματικά, πίεσης κοινωνικής στην περιοχή. Και επειδή αναφέρθηκε προηγουμένως πώς σχεδιάζει ο ιδιωτικός επιχειρηματικός τομέας σήμερα, σχεδιάζει με άλλα κριτήρια, δεν μπορούμε εμείς σαν κράτος, σαν Κοινοβούλιο να νομοθετήσουμε πώς πρέπει να οργανώσουμε έναν τομέα πάρα πολύ ευαίσθητο, όπως είπαμε. Και συμφωνούμε όλοι σ' αυτήν την πρόταση νόμου παρά τις διαφοροποιήσεις, αν θα έπρεπε να το είχε κάνει η Κυβέρνηση. Και ασφαλώς έπρεπε να το είχε κάνει, κυβερνάτε είκοσι χρόνια. Ο βασικός νόμος 1397 που προβλέπει τον υγειονομικό χάρτη και το σχεδιασμό, δεν προχώρησε. Επομένως σχεδιάζουμε στον αέρα και γι' αυτό και υπάρχουν προβλήματα, υπάρχει σπατάλη πόρων. Και έχουμε όπως τόνισα προηγουμένως, παραδείγματα από τις περιφέρειές μας, που έγιναν κέντρα υγείας. Ποτέ δεν θα γινόταν ένα super market σε ένα λοφίσκο μακριά από το δρόμο, ενώ έγινε κέντρο υγείας σ' αυτήν την περιοχή και αναγκάζονται οι ηλικιωμένοι, οι γέροντες, οι ασθενείς, να βαδίζουν πολλές φορές με τα πόδια μια απόσταση για να πλησιάσουν το κέντρο υγείας. Αν είναι δυνατόν! 

Υπάρχουν, λοιπόν, τέτοια θέματα. Όπως επίσης και νοσοκομεία σχεδιάστηκαν σε λανθασμένες περιοχές με περιορισμένο χώρο που δεν δίνουν τη δυνατότητα να αναπτυχθούν. Έτσι, βλέπετε ότι νοσοκομεία τα οποία ξεκίνησαν βρίσκονται ακόμα υπό κατασκευή, δεν τελειώνουν ποτέ, οι προϋπολογισμοί τους ξεφεύγουν.
Όλα αυτά δείχνουν ότι σχεδιάζουμε στο πόδι και νομοθετούμε στο γόνατο. Και αυτά τα συναντούμε καθημερινά.
Επομένως, εν όψει της διάθεσης και της πρόθεσης της Κυβέρνησης να προχωρήσει και να εκσυγχρονίσει το Εθνικό Σύστημα Υγείας, στο οποίο και εκεί συμφωνούμε όλοι, το πώς λειτούργησε, το τι προσέφερε, το πώς στρέβλωσε, γιατί στρέβλωσε, τι χρειαζόταν, ερχόμαστε να διαπιστώσουμε ότι δεν προχωράμε, δεν σχεδιάζουμε σύμφωνα με κάποιον μπούσουλα ο οποίος έπρεπε να υπάρχει.
Έρχεται, λοιπόν, σήμερα η Νέα Δημοκρατία με μία πρότασή της, η οποία συζητήθηκε και στη Διαρκή Επιτροπή και ενώ επικροτήθηκε από όλες τις πλευρές, είτε θεωρούμε ότι δεν είναι ολοκληρωμένη είτε προχωράμε εμείς και φιλότιμα η κυρία Υφυπουργός γυρνάει την ύπαιθρο και ανά περιφέρεια κάνει συναντήσεις -όπως έκανε και στην περιφέρεια Ιονίων Νήσων και απ' ό,τι πληροφορούμε και σε άλλες περιφέρειες- για να συζητήσει τον υγειονομικό χάρτη. Απροετοίμαστο, όμως, όλο το ακροατήριο να φέρει τις δικές του προτάσεις ή τις δικές του υπηρεσίες και κυρίως τα θεσμοθετημένα όργανα που γνωρίζουν ή θα μπορούσαν να γνωρίζουν.
Ασφαλώς και εκεί ο σχεδιασμός που επιχειρείται για να γίνει ο υγειονομικός χάρτης, βλέπω ότι είναι πρόχειρος.
Κάποια υπάλληλος της περιφέρειας, του υγειονομικού τομέα ενδεχομένως, φέρνει στοιχεία για να σχεδιάσουμε τον υγειονομικό χάρτη.
Εκτιμώ, κυρία Υφυπουργέ, ότι έπρεπε όλο το φάσμα του ιατρικού κόσμου με πρώτους τους ιατρικούς συλλόγους, αλλά και τις υπηρεσίες, άμεσα, με κάποιο σχεδιασμό και ενδεχομένως χρηματοδότηση, με ειδικούς επιστήμονες, ανά περιφέρεια να λειτουργήσουν ώστε να μπορέσει να συνταχθεί αυτός ο υγειονομικός χάρτης με μία προοπτική, σύμφωνα και με τα δεδομένα κάθε περιφέρειας και κάθε νομού, τα υγειονομικά προβλήματα που υπάρχουν, τα επιδημιολογικά, τις ιδιαιτερότητες. 
Μιλάμε για τα Επτάνησα παραδείγματος χάρη ή για την Κέρκυρα. Στους μόνιμους κατοίκους των εκατόν δέκα χιλιάδων θα πρέπει να υπολογίσεις ότι είναι και οι διακόσιες χιλιάδες Ευρωπαίοι ουσιαστικά μόνιμοι κάτοικοι για έξι μήνες, όταν περνάνε ένα εκατομμύριο διακόσιες χιλιάδες κατά τη διάρκεια του θέρους. Δεν μπορεί να σχεδιάζεις τις υπηρεσίες υγείας γι' αυτόν τον πληθυσμό όταν οι ανάγκες είναι τριπλάσιες για το Νοσοκομείο της Κέρκυρας παραδείγματος χάρη.
Κάτι ανάλογο θα συμβαίνει και σε άλλους νομούς. Η χώρα μας είναι τουριστική χώρα, δέχεται εκατομμύρια τουρίστες κάθε καλοκαίρι, έχει ιδιαιτερότητες και κλιματολογικές και επιδημιολογικές και νέα νοσήματα εμφανίζονται στον ορίζοντα, που και αυτά θα πρέπει να τα λάβει κανείς υπόψη, όπως επίσης και το επίπεδο της εκπαίδευσης. 
Επομένως, ο σχεδιασμός θα πρέπει να είναι τέτοιος ώστε και οι υπηρεσίες υγείας, που ήδη προσφέρονται, να είναι προσαρμοσμένες στην πραγματικότητα και στην κατάσταση που επικρατεί, αλλά και η προοπτική και η οργάνωση.
Σχεδιάζουμε, λοιπόν, την περιφερειακή οργάνωση των υπηρεσιών υγείας σύμφωνα με το τελευταίο νομοσχέδιο εκσυγχρονισμού του Εθνικού Συστήματος Υγείας και όλα αυτά δεν τα έχει λάβει υπόψη. Ορίσαμε τον περιφερειάρχη, τον ΠεΣΥάρχη που λέμε, ορίζεται η διοίκηση σταδιακά χωρίς να είναι εγγεγραμμένοι οι πόροι και χωρίς να διαφαίνεται ότι άμεσα θα μπορέσει να λειτουργήσει για να είναι ορατό το αποτέλεσμα αυτής της προσπάθειας.
Επομένως, υπάρχουν προβλήματα σοβαρά, υπάρχουν προβλήματα, όπως είπαμε προηγουμένως, στον προγραμματισμό των λειτουργών της υγείας. Διότι η πραγματικότητα είναι μία: Χρήστες της υγείας είμαστε όλοι, είναι ολόκληρος ο λαός, αλλά και οι επισκέπτες. Λειτουργοί, όμως, της υγείας είναι όλοι όσοι παρέχουν υπηρεσίες υγείας. Πολλές φορές υπάρχει μία αγκύλωση να βλέπουμε μόνο το δημόσιο τομέα και αγνοούμε τον ιδιωτικό ο οποίος λειτουργεί παράλληλα και καλύπτει πολλές φορές, θα μπορούσε κανείς να πει, το 70% του αριθμού των λειτουργών της υγείας. Προσπαθούμε συστηματικά να τους αγνοήσουμε. Λειτουργούν σε ένα θολό περιβάλλον, σε μία θολή κατάσταση και δεν μπορούν να συλλειτουργήσουν αφού προσφέρουν τις υπηρεσίες τους και είναι και διακριτό από πού πληρώνονται. Κατά ένα μεγάλο μέρος βέβαια πληρώνονται από τους ιδιώτες, αλλά και σε ένα ποσοστό και από το δημόσιο τομέα που χαλάει χρήματα. 
Δεν είναι κακό εάν οι υπηρεσίες αυτές είναι θεσμοθετημένες, είναι ελεγμένες, είναι τακτοποιημένες, να στερεί στον πολίτη την επιλογή του όταν εξυπηρετείται πολύ πιο γρήγορα, πολύ πιο αποτελεσματικά και δεν δημιουργείται μία συμφόρηση στα νοσοκομεία. Η αντίληψη, πήγαινε στο νοσοκομείο να πάρεις υπογραφή από κάποιον συνάδελφο μη ειδικευμένο επειδή το υπέγραψε κάποιος άλλος γιατρός ιδιώτης που είναι ειδικευμένος και γνώστης, αυτό είναι τραγικό.

Όταν γράφεις μια συνταγή σήμερα και χρειάζεται να περάσεις από τον εξωτερικό ιατρείο που είναι ο μόλις ενός μηνός ειδικευόμενος να σου εγκρίνει τα φάρμακα, είναι και αυτό τραγικό.
Επομένως, η συζήτηση και η πρότασή μας είναι πάρα πολύ σημαντική. Εγώ πιστεύω ότι πρέπει να ψηφιστεί και να γίνουν συμπληρωματικά βήματα για να προχωρήσει και να ενισχυθεί και όχι αποσπασματικά όπως πιστεύω ότι προχωράει σήμερα το Υπουργείο για να καλύψει ελλαδικά το χώρο, ότι κάνει συζητήσεις. Πιστεύω ότι θα μείνουμε στις συζητήσεις ή θα φάμε πάρα πολλά χρόνια για να προχωρήσει ο υγειονομικός χάρτης της χώρας ο οποίος κρίνεται από όλους σας πολύ απαραίτητος. Ευχαριστώ πολύ.
(Χειροκροτήματα από της πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σκρέκας.
ΘΕΟΔΩΡΟΣ ΣΚΡΕΚΑΣ: Κυρίες και κύριοι συνάδελφοι, η Νέα Δημοκρατία έφερε στην Εθνική Αντιπροσωπεία ένα σημαντικό νόμο, ένα νόμο που έχει σχέση με τον υγειονομικό χάρτη της χώρας, ένα χάρτη που είναι αναγκαίος και θα έπρεπε να είναι αναπόσπαστο κομμάτι συνολικά του συστήματος υγείας της χώρας μας.
Χαίρομαι ιδιαίτερα που ο εισηγητής της Πλειοψηφίας αναγνώρισε την αναγκαιότητα αυτού του οικονομικού χάρτη και επίσης χαίρομαι ιδιαίτερα για την επιμονή του και τον εκτεταμένο σχολιασμό του πάνω στο θέμα αυτό. Και αυτό μου δίνει την ικανοποίηση, γιατί αποδεικνύει ότι οι νέοι άνθρωποι που μπαίνουν στο ελληνικό Κοινοβούλιο διαπνέονται και διακατέχονται από άλλες αντιλήψεις, αντιλήψεις οι οποίες τουλάχιστον δίνουν την αισιοδοξία και την πίστη ότι τα χρόνια που έχουμε μπροστά μας και το Κοινοβούλιο και η κοινωνία μας θα πρέπει να ελπίζει ότι πολλά πράγματα θα μπουν στο σωστό τους δρόμο και θα βγούμε από τις εκτεταμένες στρεβλώσεις τις οποίες καθημερινά βιώνουμε.
Εάν μπορούσε κανείς να κάνει μια υπόθεση και να θεωρήσει το σύστημα υγείας ως μια μηχανή ενός αυτοκινήτου και το έβαζε να λειτουργήσει, θα διαπιστώναμε όλοι ότι ούτε η μηχανή δεν θα έπαιρνε μπροστά. Και αυτό δείχνει το πώς αντιμετωπίζονται όλοι οι τομείς του εθνικού μας βίου και ιδιαίτερα ο πιο ευαίσθητος, ο τομέας της υγείας.
Βέβαια η τύχη αυτής της πρότασης είναι γνωστή. Και είναι πάγια αρχή της Κυβέρνησης, τέτοιες πρωτοβουλίες, άλλες μεν κριτικά να τις αντιμετωπίζει και να τις απορρίπτει, αλλά και αυτή αντιμετωπίζοντάς την θετικά θα την απορρίψει.
Ειπώθηκε ότι όταν η πρόταση νόμου της Νέας Δημοκρατίας ήρθε στην επιτροπή, όλες οι πλευρές συμφώνησαν με την αναγκαιότητα αυτού του υγειονομικού χάρτη της χώρας. Σήμερα το επιχείρημα που επικαλείται ο εισηγητής της Πλειοψηφίας είναι ότι δεν μπορούμε να τον υιοθετήσουμε, γιατί έχει τις ελλείψεις του.
Προσωπικά θα έβλεπα ότι αφού είναι η άποψη όλων και είναι μια αναγκαιότητα να υπάρξει αυτός ο υγειονομικός χάρτης, να προχωρήσει μια τέτοια πρωτοβουλία, γιατί δεν ζητήθηκε στην επιτροπή να γυρίσει πίσω ο νόμος από τη Νέα Δημοκρατία, να τον πάρουμε πίσω δηλαδή και να καθίσουμε να τον μελετήσουμε και να τον φέρουμε πιο ολοκληρωμένο;
Δεν έγινε γιατί έχει καθιερωθεί αυτό που σας είπα προηγουμένως, να απορρίπτετε κάθε πρωτοβουλία η οποία λαμβάνεται από τα κόμματα της Αντιπολίτευσης, που είναι βέβαιο ότι κύριο στόχο έχει να μας φέρει βήματα μπροστά και όχι στη λογική της αντιπολιτευτικής τακτικής προς το κυβερνών κόμμα.
Ζούμε στη περίοδο της γνώσης και της υψηλής τεχνολογίας. Η γνώση και η υψηλή τεχνολογία όμως δυστυχώς δεν αξιοποιούνται από τον τόπο μας και αυτό το πληρώνουμε και επί ζημία των υπηρεσιών που θα μπορούσαμε να έχουμε από αυτά τα δύο στοιχεία ως πολίτες αυτής της χώρας.
Πρέπει να ξεκινήσουμε. Η Κυβέρνηση με βάση αυτήν την πρόταση νόμου οφείλει στο επόμενο νομοσχέδιο που θα φέρει να συμπεριλάβει και τον υγειονομικό χάρτη μελετημένα. Επιτελεία υπάρχουν, καταγραφή χρειάζεται, προσδιορισμός χρειάζεται και από κει και πέρα το νομοθετικό πλαίσιο το οποίο θα μας οδηγήσει στο να αποκτήσουμε το αυτονόητο για τον τόπο μας και για τους εαυτούς μας.
Θέλω να κάνω ένα μικρό σχολιασμό στον εισηγητή του Κ.Κ.Ε. και να πω ότι η πολιτική τους βέβαια κατά κύριο λόγο είναι προσδιορισμένη προς την κατεύθυνση του όλα να είναι δημόσια. Όμως η ζωή επιβεβαιώνει ότι αυτό και να το ήθελε κανείς δεν μπορεί να εφαρμοστεί και όπου εφαρμόστηκε έδωσε αρνητικά αποτελέσματα και όχι θετικά.
Ακόμα θέλω να πω ότι το να υποστηρίζει κανείς τέτοιες θέσεις αλλά να λειτουργεί αλλιώτικα ως πολίτης δημιουργεί σύγχυση και τέτοιες συγχύσεις είναι επικίνδυνες, γιατί η ιδιωτική πρωτοβουλία είναι αυτή η οποία τελικά σπρώχνει την κοινωνία προς τα εμπρός, γιατί υπάρχει το συμφέρον, υπάρχει το ενδιαφέρον, υπάρχουν όλα εκείνα τα στοιχεία που τελικά δίνουν αυτό που λέμε ανάπτυξη. Αν περιχαρακωθούμε στη λογική όλα να είναι δημόσια τότε αυτήν την περιβόητη ανάπτυξη μέσα από την οποία προσδοκούμε πολλά, όπως επίπεδο ζωής, απασχόληση και καλύτερες υπηρεσίες, πώς θα την αποκτήσουμε;
Το δημόσιο απεδείχθη ότι είναι μια χρεοκοπημένη συνταγή αναγκαία μεν εκεί που τελικά ο ιδιωτικός τομέας δεν μπορεί να επέμβει. 
Κλείνοντας αυτήν τη μικρή παρέμβαση και μάλιστα σ' ένα Σώμα που σήμερα ιδιαίτερα κυριαρχείται από συναδέλφους οι οποίοι έχουν την ιδιότητα του γιατρού, θέλω να πω και προς τον εισηγητή της Πλειοψηφίας, αλλά και προς το Υπουργείο ας αποτελέσει αυτή η πρόταση νόμου ένα νομοθέτημα το οποίο θα υποχρεώσει όλες τις υπηρεσίες του κράτους να κάνουν τη λεγόμενη καταγραφή όλων των στοιχείων και κάθε περιοχή διά των νομαρχιών ή διά των περιφερειών να καταθέσουν τις προτάσεις τους τις οποίες θα πρέπει να επεξεργαστεί το Υπουργείο και να αποτελέσουν πλέον νόμο του κράτους. Έτσι θα καθιερωθεί ο υγειονομικός χάρτης της χώρας με το επόμενο νομοσχέδιο που θα φέρει η Κυβέρνηση.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Γιαννόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, πράγματι σήμερα συζητάμε μία πρόταση νόμου που τουλάχιστον δεν θα θέλαμε να καυχηθούμε ότι εμείς μόνο προβληματιστήκαμε ή προβληματιζόμαστε για τον υγειονομικό χάρτη της χώρας μας. Νομίζω ότι αυτό είναι διακαής πόθος όλων, ιατρών και μη ιατρών, θητευσάντων ή μη εν θητεία ευρισκομένων στην Αριστοτέλους, αλλά μέχρι στιγμής δεν έχει γίνει απολύτως τίποτα. 
Αυτό, κυρία Υπουργέ, θα έπρεπε πραγματικά να σας ανησυχεί, διότι είχατε δεσμευθεί ότι τον Απρίλιο θα μας φέρνατε εσείς, ως Κυβέρνηση, ως Υπουργείο, μια πρόταση για τον υγειονομικό χάρτη που θα είχε την αυθεντικότητα του ΠΑΣΟΚ, τη σφραγίδα τη δική σας της τελειότητας. 
Περιηγηθήκατε πολλά μέρη στην Ελλάδα, ήλθατε και στην ηρωoτόκο Ρούμελη, στη Φθιώτιδα. Σας υποδεχθήκαμε εκεί. Εγώ είχα την ατυχία να μην είμαι κοντά σας. Και βλέπω εδώ ένα ωραίο έντυπο και μια πολύ ωραία επιτροπή: "Επιτελική Επιστημονική Επιτροπή Έργου Χάρτη Υγείας και Πρόνοιας". 
Και πραγματικά χαίρομαι, γιατί τα εκλεκτά όλα αυτά μέλη, τα οποία εν είδει παρέας λειτουργούν σε όλες τις επιτροπές σαν αυτοί να είναι αναντικατάστατοι και να μην υπάρχουν άλλοι στο ελληνικό επιστημονικό πάνθεον. Θέλω να σας πω ότι επειδή με όλους αυτούς που τους χρησιμοποιείτε -τους περισσότερους τους ξέρουμε- και κατά καιρούς έχουν δώσει τα φώτα τους στην οδό Αριστοτέλους, δεν γίνεται τίποτα, ή θα πρέπει να αποφασίσετε κάποια στιγμή να τους αντικαταστήσετε ή θα πρέπει να αυτοαντικατασταθείτε εσείς, αφού τα πορίσματά τους είναι τόσο πολύ καλά και επεξεργασμένα που δεν μπορούν να τύχουν της οποιασδήποτε κριτικής της δικής μας. Αλλά το αντιπαρέρχομαι και αυτό. 
Ας πάμε στο κύριο θέμα μας του υγειονομικού χάρτη. Υπάρχει μία μεγάλη πολυπλοκότητα στο θέμα αυτό. Όπως είπα, πιστεύω ότι το θέμα αυτό έχει απασχολήσει ιδιαίτερα όλους τους Υπουργούς. Όσοι Υπουργοί πήγαν κάτω στην Αριστοτέλους -που μου αρέσει έτσι να τη λέω- είχαν και αυτοί μία φιλοδοξία, είχαν ένα όνειρο, είχαν ένα αίσθημα προσφοράς. Εγώ υπολήπτομαι όλους και πραγματικά λέω ότι προσέφεραν με αυτές τις δυνατότητες που τους έδωσε και η Κυβέρνηση να προσφέρουν. Διότι δεν αρκούν μόνο οι ικανότητες, είναι και τι τους δίνει και η Κυβέρνηση να κάνουν σαν έργο. Θα σας έλεγα ότι η παρουσία τους και οι υπηρεσίες τους θα ήταν πολύ καλύτερες εάν τυχόν υπήρχε χρόνια τώρα ένας υγειονομικός χάρτης, να ξέρει δηλαδή ο επιτελικός, ο Υπουργός, πού βρίσκεται, πού πατάει, τι κάνει.
Αν σας ρωτήσω, κυρία Υπουργέ, πάνω στα διάφορα κομμάτια να μου απαντήσετε, δεν ξέρετε πού βρίσκεστε. Οι υπάλληλοι σας κρύβουν στοιχεία, οι σύμβουλοί σας πιθανώς να έχουν κάποιες ανεπάρκειες, οι δικές σας προσβάσεις να είναι λιγάκι δύσκολες μέσα σε αυτά τα συστήματα και αυτομάτως μένετε μόνη σας σε μία χαοτική κατάσταση. Σ' αυτήν την περίπτωση θα ταίριαζε να πούμε ότι θα πρέπει να αναπτύξουμε τη θεωρία του χάους στο χώρο της υγείας. 
Πρωτοβάθμια φροντίδα υγείας: Κέντρα υγείας σχεδιάστηκαν, υλοποιήθηκαν. Έχουν προσφέρει κάποιο έργο. Έχουν μείνει, όμως, ίδια από τότε που έγιναν. Καμία πρόταση γι΄ αυτά τα κέντρα υγείας. 
Στη δευτεροβάθμια και τριτοβάθμια φροντίδα υγείας έχουμε μια πολυπλοκότητα, όσον αφορά τα νοσοκομεία. Άλλα νοσοκομεία ανήκουν στο ΕΣΥ, άλλα νοσοκομεία είναι πανεπιστημιακά, άλλα είναι νοσοκομεία του Στρατού, εκτός των αμιγών στρατιωτικών νοσοκομείων ΝΙΜΤΣ -όπου έχουμε διακόσια πενήντα κρεβάτια κλειστά- το Νοσοκομείο Φυλακών Κορυδαλλού κλπ. Αυτή η πολυπλοκότητα σας αγγίζει και δεν μπορείτε να την προσεγγίσετε. Δεν μπορείτε να δώσετε λύσεις σε πάρα πολλά θέματα. 
Πανεπιστημιακές κλινικές: Ο μακαρίτης ο Γεννηματάς είχε φροντίσει και είχε πει ότι πρέπει να γίνουν πανεπιστημιακές κλινικές σε ορισμένα νοσοκομεία, για να αποτελούν τις οάσεις του ανταγωνισμού, του συναγωνισμού, μέσα σε ένα υγειονομικό περιβάλλον.
Άλλοι το υιοθέτησαν, άλλοι το χειροκρότησαν, άλλοι το καυτηρίασαν και τελικά αυτές οι κλινικές, το Κρατικό Πειραιώς, το Κρατικό Αθηνών, η Σωτηρία, το ΚΑΤ, στο οποίο προϋπήρχε βέβαια, μαραζώθηκαν και πραγματικά αναρωτιέται κανείς τι φταίει.
Το θέμα της εκπαίδευσης σε επίπεδο προπτυχιακό και μεταπτυχιακό δεν σας έχει απασχολήσει καθόλου. Το μόνο που σας απασχόλησε ήταν εάν οι φαρμακευτικές εταιρείες θα βοηθήσουν τη μεταπτυχιακή εκπαίδευση των γιατρών χορηγώντας πόρους. Σας είχαμε πει: "Ναι, ας αναλάβει η πολιτεία και αφήστε τις φαρμακοβιομηχανίες απέξω". 
Νοσηλευτική υπηρεσία: Είναι και αυτή μέσα στον υγειονομικό χάρτη. Οι ελλείψεις είναι τραγικές. Νοσηλεύτριες υπάρχουν, αλλά εμείς έχουμε την αποκλειστικότητα της αποκλειστικής αδελφής. Αυτό είναι ελληνική πρωτοτυπία. Πουθενά αλλού δεν υπάρχει. 
Θα πω σήμερα στην Εθνική Αντιπροσωπεία ότι στο σκέλος αυτό μιλάμε για ένα "δουλεμπόριο", το οποίο θα σας απασχολήσει. Υπάρχουν κάποιοι επιτήδειοι που εκμεταλλεύονται αυτά τα άτομα και υπάρχουν και πάρα πολλά άτομα που δεν έχουν τουλάχιστον τις περγαμηνές να είναι αποκλειστικές νοσηλεύτριες, ενώ πολλά άτομα είναι αλλοεθνείς. Ας σας απασχολήσει αυτό. Να λοιπόν και αυτά πώς μπαίνουν μέσα στο χάρτη της υγείας.
Δεν θα έπρεπε να απασχολήσει το Υπουργείο εδώ και καιρό το θέμα το επιδημιολογικό, που εμφανίζεται με τους λαθρομετανάστες, με τους οικονομικούς πρόσφυγες με το θέμα της ηπατίτιδας Β; Το 60% του πληθυσμού της Αλβανίας είναι οροθετικοί και αυτήν τη στιγμή έχουμε ένα τόσο μεγάλο πληθυσμό εδώ που θα έπρεπε να τον εξετάσουμε, θα έπρεπε να τον βάλουμε σε μια λογική παρακολούθηση στα εξωτερικά ιατρεία και να παρέχουμε θεραπεία για όσους έχουν ηπατίτιδα C με τα σύγχρονα διαγνωστικά και θεραπευτικά μέσα, με ιντερφερόνες κλπ. Τίποτε δεν έχει γίνει.
Ένας λοιπόν λαός μένει εκτεθειμένος σε μία επέλαση που γίνεται επιδημιολογική με καινούρια επιδημιολογικά πρότυπα και μοντέλα, που κανείς δεν μπορεί αυτήν τη στιγμή να τα αποτυπώσει.
Στη βιοτεχνολογία ό,τι θέλει ο καθένας κάνει. Όποιος γίνεται Υπουργός κοιτάει εάν θα πάει στο νοσοκομείο της πατρίδας του αξονικό τομογράφο ή τι θα φτιάξει και αν μπορεί να το κάνει ή δεν μπορεί να το κάνει. Τελικά βέβαια ναυαγούν όλα και εμφανίζονται οι επιτήδειοι οι ιδιωτικού τομέα. Στήνουν τις μηχανές και μάλιστα τις στήνουν και έξω από τα μεγάλα νοσοκομεία τα δικά μας. Κατ΄ αυτόν τον τρόπο στο Νοσοκομείο Σωτηρία, όπου υπάρχουν οκτακόσιοι ασθενείς με τραγικό πρόβλημα δεν υπάρχει ένας αξονικός τομογράφος.
Λέω έτσι, ειρήσθω εν παρόδω, ότι το ΘΕΜ 25% ανήκε στη Σωτηρία. Πήρε οκτακόσια εκατομμύρια (800.000.000) παρά τη βούληση του διαθέτη και θα αγοράσει αξονικό τομογράφο με τα λεφτά αυτά που έδωσε ο Βωβός. Με αυτά κανείς δεν ασχολείται. Τίποτε δεν ξέρετε.
Να μιλήσει κανείς για την αθλιότητα που συμβαίνει στα καρδιοχειρουργικά περιστατικά και δεν αποτυπώνεται σε τίποτα; Στην Ευρώπη τα καρδιοχειρουργικά πέφτουν και ανεβαίνουν οι αγγειοπλαστικές. Στην Ελλάδα ανεβαίνουν τα καρδιοχειρουργικά και οι αγγειοπλαστικές μειώνονται.
Το θέμα των ναρκωτικών; Αλκοολισμός; Το θέμα το προνοιακό; Η πολυπλοκότητα των νοσηλευτικών ιδρυμάτων; Μονάδες εγκαυμάτων; Ευτυχώς βρέθηκε ο Λάτσης και κάνει μια μονάδα στο Θριάσιο . 
Η Θεσσαλονίκη στερείται. Η βόρειος Ελλάδα δεν έχει αυτές τις μονάδες που θα έπρεπε να έχει. Αυτά λοιπόν θα έπρεπε να σας απασχολήσουν. 
Με τις διακομιδές υπάρχει τεράστιο πρόβλημα. Τι να πει κανείς; 
Αλλά επικεντρώνοντας ακριβώς πάνω στο πνεύμα της προτάσεως νόμου εμείς φέραμε μία πρόταση νόμου. Θέλετε λαθεμένη; Θέλετε ελλιπή; Θέλετε ανεπαρκή; Συμφωνούμε! Θα μπορούσατε όμως να φτιάξετε μία επιτροπή από κοινοβουλευτικούς και μη και να κάτσουμε να συνθέσουμε ένα υγειονομικό χάρτη για να μπορέσετε να τον έχετε όσο χρονικό διάστημα θα είσθε στο Υπουργείο ως εργαλείο δράσης.
Αυτήν τη στιγμή σας είπα ότι υπάρχει τέτοια χαοτική κατάσταση στο Υπουργείο, που θα φύγετε και δεν θα ξέρετε ακριβώς πόσα κέντρα υγείας υπάρχουν στην Ελλάδα, πόσοι πρωτοβάθμιοι σταθμοί παροχής υπηρεσιών υγείας είναι στη Ρόδο -ξέρετε τι συμβαίνει εκεί με τα ταμεία κλπ.- και όλη αυτή η αταξία θα μπορούσε να είναι σε ένα επίπεδο ευταξίας αν όλοι μαζί μπορούσαμε να λειτουργήσουμε.
Κυρία Υπουργέ, πάρτε πρωτοβουλίες. Αυτήν εδώ που σας είπα την επικροτούν. Εγώ δεν έχω τίποτα με τους αγαπητούς και εκλεκτούς αυτούς συναδέλφους, που πολλοί είναι και πανεπιστημιακοί, αλλά τουλάχιστον εμπλουτίστε την και με κάποιους που έχουν να σας δώσουν την αυθεντικότητα και την αντικειμενικότητα της κρίσης και της επιστήμης.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των εγγεγραμμένων ομιλητών. 
Κυρία Υφυπουργέ, έχετε το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κυρία Πρόεδρε, κυρίες και κύριοι συνάδελφοι, το Υπουργείο Υγείας και Πρόνοιας έχει σαν κύριο στόχο την προάσπιση της υγείας των πολιτών της χώρας και τη βελτίωση προσφερομένων υπηρεσιών υγείας και κοινωνικής φροντίδας. Για το σκοπό αυτό χαράσσει την εθνική πολιτική στους τομείς της υγείας και της πρόνοιας με κύριο γνώμονα την εξυπηρέτηση των πολιτών. Υποστηρίζει και προωθεί την αναζήτηση σύγχρονων μεθόδων περίθαλψης, επιβλέπει και ελέγχει νοσοκομεία, κέντρα υγείας και εξασφαλίζει πόρους που απαιτούνται για τις αυξανόμενες ανάγκες υγειονομικής περίθαλψης. Επιβλέπει, επιχορηγεί και παρακολουθεί τη λειτουργία πληθώρας φορέων κοινωνικής φροντίδας τόσο του δημοσίου όσο και του ιδιωτικού φορέα, που λειτουργούν σε εθνικό και τοπικό επίπεδο. Τέλος, εποπτεύει φορείς του δημόσιου και του ιδιωτικού τομέα των μη κυβερνητικών οργανώσεων που έμμεσα ή άμεσα σχετίζονται με τη δημόσια υγεία. 
Βασική παράμετρος για την επίτευξη των στόχων και για την ορθολογική διαχείριση του συστήματος είναι η ύπαρξη έγκυρης πληροφόρησης για τις πραγματικές ανάγκες σε δομές, προσωπικό, εξοπλισμό, μέτρα και προγράμματα. 
Για τον προσδιορισμό αυτών των αναγκών απαιτείται σχεδιασμός και υλοποίηση ενός συστήματος ομοιογενούς καταγραφής, επεξεργασίας και ανάλυσης δεδομένων που θα παρέχει χωροταξικά κατανεμημένη και έγκυρη πληροφόρηση σχετικά με την υφιστάμενη κατάσταση του συστήματος υγείας καθώς και τεκμηριωμένη πρόβλεψη για τις ανάγκες υγείας και κοινωνικής φροντίδας του πληθυσμού.
Πρόσθετα, η υλοποίηση των στόχων της μεταρρύθμισης του Εθνικού Συστήματος Υγείας, "υγεία για τον πολίτη", δημιουργούν αφ' ενός την ανάγκη για την ανάπτυξη του δυναμικού εργαλείου συγκριτικής αξιολόγησης των παρεχομένων υπηρεσιών και αφ' ετέρου την ανάγκη σχεδιασμού νέων υπηρεσιών βάσει των πραγματικών αναγκών κάθε περιοχής που θα συσχετίζουν επιδημιολογικά δεδομένα με δεδομένα περιβαλλοντικών παραγόντων και κοινωνικών συνθηκών.
Σήμερα, παρ' ότι πολλοί φορείς υπηρεσιών υγείας και κοινωνικής φροντίδας συλλέγουν σχετικά στοιχεία, δεν ακολουθούν κάποια μορφή τυποποίησης. Αποτέλεσμα αυτής της κατάστασης είναι ότι τα στοιχεία δεν είναι συγκρίσιμα με αντίστοιχα στοιχεία ομοειδών φορέων και δεν είναι δυνατόν να αξιοποιηθούν ή απαιτείται εκτενής, χρονοβόρα και υψηλού κόστους επεξεργασία για την αξιοποίησή τους. Αυτοί είναι οι βασικοί λόγοι που δημιουργούν την επιτακτική ανάγκη και το σχεδιασμό για την ανάπτυξη ενός συστήματος, δηλαδή ενός δικτύου ατόμων και φορέων με την κατάλληλη πληροφορική και τηλεματική υποδομή για την οργανωμένη συλλογή και διαχείριση στοιχείων από διάφορες πηγές, την επεξεργασία και ανάλυσή τους για την εξαγωγή πληροφορίας για την αξιολόγηση της λειτουργίας του συστήματος υγείας και κοινωνικής φροντίδας, της κατάστασης υγείας του πληθυσμού και το σχεδιασμό νέων ή ανασχεδιασμό υφιστάμενων υπηρεσιών. 
Εδώ και πολλά χρόνια οι χώρες που υιοθέτησαν την αρχή της πρόληψης και της περιφερειακής εφαρμογής στα πλαίσια μεταρρυθμιστικών αρχών που θέτουν διεθνείς οργανισμοί είναι εφοδιασμένες με μηχανισμούς άντλησης πληροφοριών για τις πραγματικές ανάγκες του πληθυσμού στον τομέα της υγείας. Με τη χαρτογράφηση αυτού του είδους παρέχεται στον πολίτη της κάθε περιφέρειας έγκυρη πληροφόρηση σχετικά με τις υφιστάμενες υπηρεσίες και τα προγράμματα υγείας και πρόνοιας. Ταυτόχρονα προκύπτουν πολλαπλασιαστικά αποτελέσματα από τη στιγμή που η πληροφόρηση είναι προσβάσιμη από φορείς που μπορούν να την επεξεργαστούν, να προβούν στις αναγκαίες ενέργειες στους τομείς ιατρικής έρευνας, της πρόληψης, της θεραπείας, της βελτίωσης των οργανωτικών δομών. 
Αποφασίσαμε να εισάγουμε αυτό το πολύτιμο σύστημα και στη χώρα μας για να ενισχύσουμε το οπλοστάσιο έναντι των αυξημένων αναγκών, των παρατεταμένων ελλείψεων και των συνακόλουθων αγωνιών του κόσμου.
Ο κόσμος ιδίως στις πιο απομακρυσμένες περιοχές της χώρας ζητά άμεση εξυπηρέτηση και επάρκεια περίθαλψης. Όταν δεν διαθέτει κανείς ένα συστηματοποιημένο δίκτυο παροχής υπηρεσιών και όταν δεν έχει τα μέσα για να στοχεύσει στις συγκεκριμένες ανάγκες μιας περιοχής, πράγματι δεν μπορεί να ανταποκριθεί και να καλύψει και τις πιο εξατομικευμένες ανάγκες. Και αντί να κάνουμε θεσμική υποκατάσταση βάζοντας τη θέση συντεταγμένων φορέων που πρέπει να έχουν την ευθύνη της αρμοδιότητάς τους διάφορους άτυπους διαμεσολαβητές, είναι καλύτερα να δημιουργήσουμε ένα καθαρό σύστημα με κανόνες και ουσία. Και τότε είναι που θέλουμε τη συνεργασία όλων, θεσμικών και κοινωνικών δυνάμεων, με σκοπό την οργανωμένη στήριξη και τη δημιουργία της απαραίτητης συναίνεσης.
Κωδικοποιώντας, λοιπόν, τους σκοπούς που καλείται να υπηρετήσει ο χάρτης και οι οποίοι εμφανίζονται σε πάρα πολλά φυλλάδια -και χαίρομαι, διότι τους ίδιους περίπου ασπάζεται σε αυτήν τη σημερινή συνεδρίαση και ο εισηγητής της Αξιωματικής Αντιπολίτευσης- συμπεριλαμβάνονται: 
Πρώτον, η ενημέρωση και πρόσβαση των πολιτών, δηλαδή άμεση και έγκυρη ενημέρωση όλων των κατοίκων και επισκεπτών της χώρας σχετικά με τις υπηρεσίες και τα προγράμματα, υγείας-πρόνοιας.
Δεύτερον, η ενημέρωση και βελτίωση δεδομένων για τις υπηρεσίες υγείας, δηλαδή η ανάπτυξη μιας συγκεκριμένης μεθοδολογίας καταγραφής δεδομένων υγείας και πρόνοιας και συστηματική συλλογή, επεξεργασία και επικαιροποίηση.
Τρίτον, η ενημέρωση και η πρόσβαση ερευνητών και επιστημόνων, δηλαδή η διάθεση αυτών των δεδομένων στην ελληνική και στη διεθνή κοινότητα.
Τέταρτον, η αξιοποίηση για καλύτερες πολιτικές και οργανωτικές παρεμβάσεις, δηλαδή η ενεργοποίηση και ενίσχυση των αναγκαίων συνεργασιών μεταξύ των φορέων υγείας και πρόνοιας, σχεδιασμό και άσκηση εθνικής πολιτικής υγείας πρόνοιας βάσει πραγματικών δεδομένων, ιεράρχηση προτεραιοτήτων για σχεδιασμό δομών υπηρεσιών και προγραμμάτων.
Πέμπτον, η αξιοποίηση για δημιουργία έγκυρης αξιολόγησης, δηλαδή παρακολούθηση της αποτελεσματικότητας και αξιολόγηση των παρεχομένων υπηρεσιών. 
Έκτον, η αξιοποίηση για πρόληψη και θεραπεία επιδημιών, δηλαδή ενίσχυση της επιδημιολογικής επιτήρησης. 
Πιστεύω ότι είναι εμφανές από όσα ανέλυσα, ότι η πρόταση νόμου των συναδέλφων της Νέας Δημοκρατίας δεν μας καλύπτει στις προσεγγίσεις και τους σχεδιασμούς μας για το χάρτη υγείας-πρόνοιας.
Χαιρετήσαμε κατά τη διάρκεια των συζητήσεων στην επιτροπή το γεγονός ότι με αυτήν την πρόταση νόμου η Αξιωματική Αντιπολίτευση αλλά και όσοι μίλησαν από τα άλλα δύο κόμματα ασπάζονται την αναγκαιότητα του χάρτη υγείας και πρόνοιας. Και γιατί την ασπάζονται; Διότι στο πρόγραμμα της Νέας Δημοκρατίας ο υγειονομικός χάρτης δεν αναφέρεται, ενώ αντίθετα στο πρόγραμμα του ΠΑΣΟΚ περιλαμβάνεται και είναι σαφέστατο ότι δεσμεύεται το κυβερνητικό σχήμα να προχωρήσει στη δημιουργία χάρτου υγείας και πρόνοιας. 
Η πρόταση νόμου τόσο στην εισηγητική έκθεση των συναδέλφων όσο και στην κατ' άρθρον διατύπωσή της προσεγγίζει το θέμα του υγειονομικού χάρτη οργανωτικά, περιγράφει τις δράσεις και τα αποτελέσματα χωρίς να αναφέρεται στη θεσμική θωράκιση της διαδικασίας αυτών των δράσεων, όπως θα ανεμένετο σε πρόταση νόμου με ανάλογο περιεχόμενο. 
Η πρόταση νόμου παρουσιάζει μία έλλειψη εμπειρίας, κάτι το οποίο παρουσιάζεται και διεθνώς και συνεχώς και νομίζω ότι και με αυτές τις συζητήσεις τις οποίες κάνουμε εδώ εμπλουτίζουμε τις γνώσεις μας στο πώς μπορεί καλύτερα να στηθεί ο υγειονομικός χάρτης της χώρας. 
Ο υγειονομικός χάρτης ή, όπως τον ονομάσαμε εμείς, χάρτης υγείας-πρόνοιας, καλείται να καλύψει σε γενικές γραμμές τι υπάρχει, τι χρειάζεται και τρίτον ποιοι παράγοντες καθορίζουν τις ανάγκες και ως εκ τούτου τι πρέπει να ληφθεί υπόψη στον οποιοδήποτε σχεδιασμό ή αναδιοργάνωση. Και το τελευταίο αυτό σύνολο πληροφοριών αγνοείται παντελώς στην πρόταση νόμου. 
Επιπλέον η πρόταση νόμου για τον υγειονομικό χάρτη χαρακτηρίζεται από μία προσπάθεια σύνταξης τριών συγκεκριμένων υγειονομικών χαρτών της πρωτοβάθμιας, της δευτεροβάθμιας και της τριτοβάθμιας περίθαλψης, οι οποίοι χάρτες, όπως περιγράφονται στην πρόταση, είναι και περιορισμένοι στο τι καλύπτουν και κινούνται αντίθετα προς το ρεύμα της εποχής και το επιθυμητό αποτέλεσμα που είναι η αμφίδρομη αλληλεπίδραση αυτών των τομέων ή κατηγοριών περίθαλψης και η ολοκληρωμένη προσέγγιση του τομέα υγείας - πρόνοιας. 
Η πρόταση νόμου είναι περιοριστική και για το λόγο ότι προσπαθεί να περιγράψει τις δομές με τα σημερινά δεδομένα και με αυτό τον καθοριστικό τρόπο διακινδυνεύει να αφαιρέσει κάθε ευελιξία στο σύστημα σε μία εποχή που οι εξελίξεις της επιστήμης βρίσκουν εφαρμογές σε ανυπολόγιστο εύρος και με ιλιγγιώδη ταχύτητα, ώστε η οποιαδήποτε πρόβλεψη είναι ατυχής και περιορισμένη.
Όπως προανέφερα, η πρόταση νόμου περιγράφει υλοποίηση κάποιων στόχων. Δεν πρόκειται ακριβώς για νόμο αλλά για έργο στην υλοποίηση του οποίου έχουμε προχωρήσει μεθοδικά και με αποτελέσματα. Και νομίζω ότι όλοι, όταν ξεκινούν ένα τέτοιο έργο, πραγματικά ζητούν τη γνώμη των ειδικών. Και επειδή το έργο είναι πολύπλοκο, ζητήσαμε τη γνώμη των ειδικών που τα ονόματα της επιστημονικής επιτροπής είναι στη διάθεσή σας και θα τα καταθέσω. Αλλά θα έπρεπε να δει κανείς ότι αυτοί είναι καθηγητές, αναπληρωτές καθηγητές πανεπιστημίου και καλύπτουν μία ευρεία γκάμα ειδικοτήτων. Επιδημιολογία; Ένας από τους καλύτερους διεθνώς που διαθέτουμε. Κλινική ιατρική; Ένας από τους καλύτερους, από τα καλύτερα βιογραφικά που διαθέτει η Ελλάδα. Ανάλυση συστημάτων; Κοινωνική φροντίδα; Κοινωνικοί παράγοντες; Νομίζω ότι είναι μία διεπιστημονική επιτροπή και όπως σε κατ' ιδίαν συζητήσεις και κατά τη διάρκεια της συζήτησης του χάρτη υγείας - πρόνοιας στην επιτροπή είπα ότι είμαστε ανοικτοί σε προτάσεις απ' όλα τα κόμματα, εφόσον θέλουν να προτείνουν μέλη και ονόματα. Διότι δεν είναι περιορισμένη αυτή η επιτροπή. Κάθε στιγμή προκύπτει ένα πρόβλημα και απευθυνόμαστε κατά το δυνατόν στον ειδικότερο εντός ή εκτός Ελλάδος. 
Να προχωρήσω στην ομάδα υλοποίησης του έργου; Υπάρχει κατά τον ίδιο τρόπο διεπιστημονική προσέγγιση πληροφορικής, δημιουργίας λογισμικών, ανθρωπογεωγραφίας, επιδημιολογίας κ.ο.κ. Θα καταθέσω και αυτά τα ονόματα.
Να προχωρήσω στις ομάδες της επαρχίας που έχουν συντονιστεί; Και αυτοί είναι γιατροί ή άλλοι επαγγελματίες υγείας που ήδη εργάζονται μέσα στις διευθύνσεις υγείας της περιφέρειας ή της νομαρχίας και έχουν όλο αυτό το όραμα του υγειονομικού χάρτη και έχουν ξεκινήσει και το υλοποιούν. 
Έχουμε ήδη καταγράψει δεκαοκτώμισι χιλιάδες δομές ανά τη χώρα μέχρι στιγμής. Αυτές οι καταγραφές δεν είναι απλώς ένα νούμερο, είναι καταγραφές με πάρα πολλά στοιχεία. Είναι καταγραφές που έχουν γίνει με ομοιογένεια. Έχει ήδη κατασκευαστεί το λογισμικό. Έχουν καταχωρηθεί τα δεδομένα. Έχουν ελεγχθεί σε ένα μεγάλο ποσοστό τα στοιχεία για την αξιοπιστία τους και έχει δημιουργηθεί κυρίως ένα ανθρώπινο δίκτυο σε όλη την Ελλάδα και έχει υπάρξει ενθουσιασμός και ανταπόκριση στη συλλογή στοιχείων. 
Νομίζω ότι είναι εμφανές και από τα στοιχεία τα οποία έχω εδώ ότι κάθε ΠΕΣΥάρχης έχει αυτήν τη στιγμή στη διάθεσή του όλα αυτά τα στοιχεία τα οποία χρειάζεται για να τα μελετήσει και να κάνει προτάσεις σε πρώτη φάση για κάποιες αναδιαρθρώσεις. 
Το κυριότερο όμως είναι ότι έχουμε αποκτήσει εμπειρία σε μία σειρά διαδικασιών συλλογής και διαχείρισης της πληροφορίας ρόλων και αρμοδιοτήτων. Το έργο, όσο σημαντικό είναι, απ' όλους είναι παραδεκτό ότι είναι πολύπλοκο. Και εάν πραγματικά θέλουμε να αναπτύξουμε κάτι που θα είναι βιώσιμο και χρήσιμο και ως εκ τούτου συνεχώς επικαιροποιήσιμο, χρειάζεται να θωρακίσουμε θεσμικά τις διαδικασίες και όχι απλά να τις περιγράψουμε. Μια τέτοια αντίληψη είναι παντελώς απούσα από την πρόταση νόμου.
Για να είμαι σαφής, ως προς τη διάσταση και την αντίληψη αυτή, θα αναφερθώ στο έργο χάρτης υγείας - πρόνοιας, που το Υπουργείο Υγείας έχει περιγράψει αυτήν τη στιγμή σε τεύχη δημοπράτησης και το έχει προεντάξει στο Γ' Κοινοτικό Πλαίσιο Στήριξης. Είναι πάνω από εκατό σελίδες ήδη έτοιμο και θα το καταθέσω ούτως ώστε και επ' αυτού να κάνετε, αν θέλετε, τις παρατηρήσεις σας. 
Συγκεκριμένα τι προβλέπει: Πρώτον, τη συλλογή δεδομένων από πρωτογενείς και δευτερογενείς πηγές του δημοσίου και του ιδιωτικού τομέα άμεσα ή έμμεσα πλην καθοριστικά σχετιζόμενες με την υγεία και πρόνοια.
Δεύτερον, την επεξεργασία και ανάλυση δεδομένων και τον προσδιορισμό συγκεκριμένου αριθμού δεικτών που αποτελούν προτεραιότητα για το Υπουργείο και αφορούν κατανομή, χρήση και επάρκεια πόρων υγείας και πρόνοιας, χρήση υπηρεσιών, κατάσταση υγείας του πληθυσμού.
Τρίτον, διάθεση δεικτών και δεδομένων σε διάφορες κατηγορίες χρηστών: πολίτες, ερευνητές, επαγγελματίες υγείας και πρόνοιας, στελέχη δημόσιων υπηρεσιών, βάσει συγκεκριμένων κριτηρίων πρόσβασης.
Το έργο αντιμετωπίζει τεχνολογικά θέματα, αλλά επίσης έχει εστιάσει στο οργανωτικό, στο λειτουργικό και στο θεσμικό πλαίσιο και θα προτείνει τον ανασχεδιασμό ή τη δημιουργία νέων οργανωτικών και διοικητικών δομών, θεσμικών και λειτουργικών διαδικασιών. Σκοπός του είναι η ανάπτυξη της απαιτούμενης οργανωτικής, θεσμικής και πληροφοριακής υποδομής για τη συστηματική συλλογή, διαχείριση, επεξεργασία δεδομένων με γεωγραφική αναφορά και θα έχει άμεση, έγκυρη και χαμηλού κόστους πληροφόρηση για τον πολίτη, για τη χάραξη και άσκηση πολιτικής σε περιφερειακό και εθνικό επίπεδο βάσει πραγματικών αναγκών υγείας του ελληνικού πληθυσμού.
Οφείλει να παρακολουθήσει την κεντρική φιλοσοφία της μεταρρύθμισης που προωθεί το Υπουργείο Υγείας, και Πρόνοιας και βασίζεται σε ένα μοντέλο σχεδιασμού και οργάνωσης των υπηρεσιών υγείας που θα συναντά τις πραγματικές ανάγκες του Έλληνα πολίτη και θα παρέχει όλες τις δυνατότητες πρόσβασης σε υπηρεσίες υγείας και κοινωνικής φροντίδας.
Στόχος είναι η δημιουργία νέων δυνατοτήτων και υπηρεσιών και ενδεικτικά θα αναφέρω πού θα διατίθενται αυτά τα στοιχεία σε πρώτη φάση.
Στα επιτελικά στελέχη στο χώρο της υγείας και της κοινωνικής φροντίδας θα παρέχει αναγκαία πληροφόρηση για χάραξη πολιτικής, μιας πολιτικής η οποία θα βασίζεται σε δεδομένα και θα είναι έξω από κομματικές παρεμβάσεις ή από ανάγκες που προέκυψαν αυτήν τη συγκεκριμένη στιγμή. Θα παρέχει δηλαδή όλους εκείνους τους δείκτες και τα αναλυτικά δεδομένα που είναι αναγκαία για την αξιολόγηση της κοινωνικοοικονομικής κατάστασης του πληθυσμού κάθε γεωγραφικής περιοχής, της κατάστασης της υγείας, της προσφοράς και ζήτησης για υπηρεσίες υγείας και κοινωνικής φροντίδας και της κατανομής και επάρκειας των πόρων.
Μέσα σε αυτό το σχεδιασμό οπωσδήποτε λαμβάνονται υπόψη οι αυξομειώσεις του πληθυσμού στις εποχές του έτους, όπως επίσης η ύπαρξη μεταναστών ή η αύξηση των δαπανών συνεπεία φροντίδας αυτών των μεταναστών, οι οποίοι πολύ σωστά αναφέρθηκε ότι έρχονται στη χώρα μας με προβλήματα υγείας, διότι έχουν προέλθει από χώρες με χαμηλά οικονομικά εισοδήματα.
Επίσης, τα δεδομένα αυτά θα είναι άμεσα διαθέσιμα στις επιτροπές διαχείρισης εκτάκτων αναγκών και θα παρέχεται η αναγκαία πληροφόρηση για την αντιμετώπιση έκτακτων περιστατικών, όπως ο άμεσος προσδιορισμός υπηρεσιών, ανθρώπινου δυναμικού και εξοπλισμού σε συγκεκριμένη γεωγραφική ακτίνα για ένα συγκεκριμένο είδος περιστατικού.
Άκουσα να γίνεται πολύς λόγος για τους αξονικούς τομογράφους. Προς Θεού, ας μην εστιάσουμε τόσο πολύ στους αξονικούς τομογράφους! Μπορούμε να κάνουμε τη δουλειά μας με εγκυρότερο και με φθηνότερο τρόπο. Έχουμε πια μια πληθώρα αξονικών τομογράφων και στο δημόσιο τομέα, αλλά κυρίως και στον ιδιωτικό τομέα. Ας εξετάσουμε αν αυτά είναι στις σωστές αναλογίες πληθυσμού.
Για να το πούμε όμως αυτό, πρέπει να τυποποιηθούν, να καθοριστούν και να ακολουθήσουμε τόσο τις κατευθυντήριες οδηγίες οι οποίες δίνονται από ορισμένες ευρωπαϊκές χώρες ή από χώρες άλλες του δυτικού κόσμου και να κάνουμε και τις δικές μας εφαρμογές, πάντα βέβαια με αξιολόγηση.
Επίσης, τα δεδομένα θα χορηγούνται στους επαγγελματίες δημόσιας υγείας. Θα παρέχεται εκεί η αναγκαία πληροφόρηση για επιδημιολογική επιτήρηση, ώστε να είναι αποτελεσματική η συνδρομή τους στο σχεδιασμό των παρεμβάσεων δημόσιας υγείας σε τοπικό, περιφερειακό και εθνικό επίπεδο.

Και εκεί θα παίρνουν τα πρωτογενή δεδομένα για την προώθηση της έρευνας σε διάφορους τομείς υγείας, κοινωνικής φροντίδας, διοίκησης υπηρεσιών υγείας.
Τέλος, θα παρέχεται η απαιτούμενη πληροφόρηση στην εξυπηρέτηση του πολίτη για τις παρεχόμενες υπηρεσίες σε ένα γεωγραφικό σημείο ή στο πλησιέστερο σημείο, που παρέχεται η συγκεκριμένη υπηρεσία.
Ποιες θα είναι οι βασικές δομές υγείας και πρόνοιας του δημόσιου και ιδιωτικού τομέα και των μη κυβερνητικών υπηρεσιών: Μέχρι στιγμής έχουμε καταγράψει τριάντα διαφορετικά είδη τέτοιων δομών, κανείς μας δεν γνώριζε τα διαφορετικά αυτά είδη. Πολλά από αυτά βέβαια παρέχουν τις ίδιες υπηρεσίες. Ακούσαμε τα παραδείγματα από την περιοχή της Φλώρινας με το κέντρο αποκατάστασης, ενώ πολύ κοντά επίσης λειτουργεί ένα άλλο κέντρο αποκατάστασης. Πράγματι, χρειάζεται να ληφθούν αποφάσεις για αναδιοργάνωση αυτών των δομών για την πληρέστερη κάλυψη του πληθυσμού.
Χρήση υπηρεσιών: Θα είναι μία άλλη μεγάλη ενότητα. Υπηρεσίες ανά είδος επιλεγμένων περιστατικών, φορέα παροχής, έκβαση των παρεχομένων υπηρεσιών, κόστος, αποτελεσματικότητα, αποδοτικότητα, καταλληλότητα. 
Επιδημιολογικά στοιχεία: Θνησιμότητα, νοσηρότητα, προσδόκιμο επιβίωσης, τρόπος ζωής και συμπεριφοράς, όπως το κάπνισμα, το αλκοόλ που αναφέρθηκε, χρήση τοξικών ουσιών, σεξουαλική συμπεριφορά, διατροφικές συνήθειες, φυσική δραστηριότητα.
Στοιχεία περιβάλλοντος: στοιχεία που αφορούν την υγιεινή, όπως μορφές και πηγές μόλυνσης, αέρα, ύδατος, εδάφους.
Δημογραφικά στοιχεία: φύλα, οικογενειακή κατάσταση, εισόδημα, οικογενειακές δαπάνες, επάγγελμα, τομέας απασχόλησης, ασφάλιση, υγεία, εκπαίδευση, εθνικότητα.
Δομές εκπαίδευσης: εκπαιδευτικές δομές όλων των βαθμίδων με προγράμματα σπουδών σε θέματα υγείας, κοινωνικής φροντίδας του δημόσιου και ιδιωτικού τομέα.
Ποιοι θα είναι οι παραγωγοί αυτών των πρωτογενών, δευτερογενών στοιχείων και ποιοι θα τροφοδοτούν τη βάση δεδομένων: οι φορείς του δημοσίου και ιδιωτικού τομέα, της Τοπικής Αυτοδιοίκησης, μη κυβερνητικές οργανώσεις, Εκκλησία κλπ.
Άλλες δομές με δραστηριότητα, έμμεσα ή άμεσα, σχετιζόμενη με την υγεία και την κοινωνική φροντίδα: η Εθνική Στατιστική Υπηρεσία, υπηρεσίες δημόσιων φορέων και οργανισμών, όπως το Υπουργείο Εργασίας, το Υπουργείο Περιβάλλοντος, το Υπουργείο Εσωτερικών, το Υπουργείο Εθνικής Άμυνας, το Υπουργείο Δικαιοσύνης, το Υπουργείο Οικονομικών, το Υπουργείο Παιδείας.
Όλοι αυτοί οι φορείς που παράγουν πρωτογενή, δευτερογενή στοιχεία, σταδιακά θα πρέπει να τροφοδοτούν τις βάσεις δεδομένων του χάρτη υγείας και πρόνοιας. Και αυτός είναι ο λόγος που κάνουμε τις επισκέψεις στην επαρχία, σε όλες τις περιφέρειες, για να ενημερώσουμε του τι έχει γίνει μέχρι στιγμής και για να γνωρίζει ο κόσμος ποια είναι τα σχέδιά μας, ούτως ώστε σε όλη αυτήν την αρχική φράση, που περιγράφεται, όπως σας είπα, στα τεύχη δημοπράτησης, να έχουμε διάφορες παρεμβάσεις. Και είχαμε, κύριε Κοσιώνη, από πάρα πολλούς φορείς σ' αυτές τις συναντήσεις και τις έχουμε λάβει υπόψη. Θα ήθελα να το διαβάσετε κι εσείς πάλι προσεκτικά και να κάνετε τις παρατηρήσεις σας, γιατί έχουμε κάποιο χρόνο, μικρό βέβαια, για την προκήρυξη του έργου.
Αυτό το έργο, όπως θα προκηρυχθεί, θα προβλέπει τρεις φάσεις: 
1. Την ανάλυση των απαιτήσεων και τις λειτουργικές προδιαγραφές, όπου θα γίνει ένα σύνολο μελετών μέσα σε ένα εξάμηνο απ' ό,τι προβλέπουμε, που θα περιλαμβάνουν την αποτύπωση και την αξιολόγηση της υπάρχουσας κατάστασης και εκεί θα βοηθηθούν πάρα πολύ από τη δουλειά που έχει γίνει και από όλες αυτές τις καταγραφές, τις οποίες θα ενσωματώσουν και θα λάβουν υπόψη, θα ανασκοπήσουν και θα μελετήσουν τη διεθνή εμπειρία και θα οδηγηθούν σε συγκεκριμένες προτάσεις. Και ζητάμε τι προτάσεις θέλουμε. Θέλουμε συλλογή, επεξεργασία, επικαιροποίηση πρωτογενών δεδομένων, δομές διαδικασίας εκπαίδευσης και διάχυσης της πληροφορίας. Θέλουμε συνολικό οργανωτικό, λειτουργικό και θεσμικό πλαίσιο, θέλουμε σχεδιασμό πληροφορικής και τηλεματικής υποδομής, θέλουμε μηχανισμό μεθοδολογίας, σύνταξης εκθέσεων, αναφορών του συστήματος.
2. Η δεύτερη φάση που θα επεκταθεί σε ένα - ενάμιση χρόνο, θα είναι η πλήρης υλοποίηση και κατασκευή και η γεωγραφική αποτύπωση.
3. Η τρίτη φάση περιλαμβάνει ένα χρόνο υποστήριξη λειτουργική του έργου και πέραν των εκπαιδεύσεων, που με σεμινάρια θα έχουν γίνει καθ' όλη αυτήν τη διάρκεια, θα έχουμε και επί τόπου στη θέση εργασίας -γιατί θα έχουν ήδη δημιουργηθεί και νέες θέσεις εργασίας- εκπαίδευση αυτών των ατόμων, ούτως ώστε να συλλέγουν σωστά τυποποιημένα τα δεδομένα και να φτιάχνουν σιγά-σιγά τη βάση των δεδομένων που μας χρειάζεται.
Oι μελέτες αυτές θα αναδείξουν το σύνολο των δεικτών υγείας και κοινωνικής φροντίδας που θα πρέπει να καλύπτει ο χάρτης, δηλαδή τους δείκτες που αφορούν την κοινωνικοοικονομική κατάσταση και τα επίπεδα υγείας του πληθυσμού, την κατανομή και την επάρκεια πόρων και τα άλλα που ανέφερα προηγουμένως.
Όλα αυτά, στα οποία αναφέρθηκα, καθιστούν εμφανές ότι το Υπουργείο Υγείας - Πρόνοιας, εκτός του ότι έχει από μηνών ξεκινήσει την υλοποίηση του έργου "Χάρτης Υγείας Πρόνοιας", έχει επίσης ένα ολοκληρωμένο σχέδιο μελέτης και πλήρους υλοποίησης και ολοκλήρωσης αυτού του έργου. Μέσα σ' αυτό το σχέδιο προβλέπεται και η κατάλληλη μελέτη που θα θωρακίσει θεσμικά αυτές τις διαδικασίες. 
Και τότε, μετά από μια ενδελεχή μελέτη, θα έρθει ο νόμος για το Χάρτη Υγείας Πρόνοιας στη Βουλή, έτσι ώστε στο οργανωτικό πλαίσιο, το οποίο θα έχει επιλεγεί και θα έχει καθιερωθεί, θα εξασφαλίζεται η διάθεση, η διαχείριση, η αξιολόγηση της πληροφορίας, οι όροι και η υπό όρια χρήσεις της. 
Έχουμε να προσεγγίσουμε πολλά και δύσκολα θέματα. Πρέπει να αναλάβουν τους ρόλους τους οι αρμόδιοι φορείς. Πρέπει επίσης να είμαστε πολύ προσεκτικοί στα προσωπικά δεδομένα, γιατί χειριζόμαστε ευαίσθητα στοιχεία σ' αυτήν την περίπτωση.
Για όλα όσα ανέλυσα, η πρόταση των συναδέλφων της Νέας Δημοκρατίας για τη δημιουργία του υγειονομικού χάρτη είναι άκαιρη και ανεπαρκής. Ως εκ τούτου, δεν υποστηρίζουμε αυτήν την πρόταση. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης. 
ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κατ΄ αρχάς πριν μπω στο συγκεκριμένο θέμα, θα ήθελα να μου πείτε, αν γνωρίζετε, για το κοινοβουλευτικό πραξικόπημα που έχει γίνει, διότι από τις 26 Οκτωβρίου 2000 εκκρεμεί μια ονομαστική ψηφοφορία σε πρόταση νόμου συναδέλφων του ΠΑΣΟΚ για το δημογραφικό. 
Αν δεν κάνω λάθος, βάσει του Κανονισμού της Βουλής, θα έπρεπε την πρώτη Πέμπτη του επόμενου μήνα, που συζητείται πρόταση νόμου, να έρθει το θέμα της ονομαστικής ψηφοφορίας για τη συγκεκριμένη πρόταση που έχουν υποβάλει ο κ. Κρητικός, ο κ. Παπαθεμελής και άλλοι συνάδελφοι από το ΠΑΣΟΚ. Μπορείτε να με ενημερώσετε γιατί αυτό δεν έχει γίνει μετά από παρέλευση έξι μηνών; Αν θέλετε, να σταματήσω, να με ενημερώσετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το ότι έχει αναβληθεί η ψηφοφορία το γνωρίζω. Δεν ξέρω την αιτιολογία και τους λόγους που μεσολάβησαν εν τω μεταξύ. Θα τους πληροφορηθώ από τον Πρόεδρο και θα σας τους γνωρίσω.
ΝΙΚΗΤΑΣ ΚΑΚΛΑΜΑΝΗΣ: Βεβαίως, κυρία Πρόεδρε, αντιλαμβάνεστε ότι δεν είναι προσωπικό το θέμα, αλλά αυτήν τη στιγμή εσείς προεδρεύετε και σ' εσάς έπρεπε να απευθύνω το ερώτημα. 
Εγώ αντιλαμβάνομαι γιατί δεν έχει έρθει και διερωτώμαι γιατί δεν αντιδρούν οι συνάδελφοι του ΠΑΣΟΚ γι΄ αυτό το πράγμα, πέραν του ότι και σήμερα έχει γίνει παράβαση του Κανονισμού, γιατί έπρεπε να συζητηθεί αυτή η πρόταση νόμου την ερχόμενη Πέμπτη, που είναι η τελευταία Πέμπτη του μήνα. Το πώς επελέγη τώρα και μπήκε σήμερα σε ημέρα γενικής απεργίας, που απεργούν όλοι οι δημοσιογράφοι, είναι άλλο θέμα. 
Κρίμα, κυρία Υφυπουργέ, που τίποτε από όσα είπατε, δεν θα δείτε να δημοσιεύεται. Αυτό είναι μια άλλη ιστορία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κακλαμάνη, σ' αυτό μπορώ να σας δώσω μια πληροφορία. Επέμεινε η Νέα Δημοκρατία να προσδιοριστεί το ταχύτερο η πρόταση.
ΝΙΚΗΤΑΣ ΚΑΚΛΑΜΑΝΗΣ: Το ταχύτερο βάσει του Κανονισμού, αλλά αν είναι κι έτσι, μη νομίζετε ότι έχω κανένα πρόβλημα να πω ότι κακώς επέμεινε. Κανένα απολύτως.
Εν πάση περιπτώσει, κυρία Υφυπουργέ, η μόνη που δεν αντιλήφθηκε τι περιέχει η πρόταση νόμου ήσασταν εσείς. Ο εισηγητής το αντιλήφθηκε και τον ευχαριστώ πάρα πολύ, όπως και τους συναδέλφους και τον κ. Κοσιώνη, ανεξάρτητα από τη θέση τους και από το ότι δεν θα τη στηρίξουν. Την αντιλήφθηκαν πάρα πολύ καλά και γι' αυτό είπαν αυτά που είπαν.
Τελικά καταλάβατε ποια ήταν η πρόταση νόμου; Το θεσμικό πλαίσιο εμείς περιγράψαμε και όχι τον υγειονομικό χάρτη. Και ξέρετε γιατί; Γιατί αν αύριο εσείς φύγετε -ανασχηματισμός ακούγεται, μπορεί και να είστε, μπορεί και να μην είστε- αν δεν υπάρχει θεσμικό πλαίσιο, που να μην αλλάζει από Υπουργό σε Υπουργό και από κόμμα σε κόμμα, όλα αυτά τα οποία είπατε, πάνε στο βρόντο. Αν θέλει ο διάδοχός σας τα συνεχίζει, αν δεν θέλει δεν τα συνεχίζει. 
Επομένως αυτό που είπατε ήταν εκτός τόπου και χρόνου, πέραν του ότι μέτρησα μέχρι κάποια στιγμή, γιατί μετά πλέον δεν άντεχα, είχα εξαντληθεί, είκοσι τρία "θα". Στα είκοσι επτά λεπτά που μιλήσατε, είπατε είκοσι τρία "θα" ή και παραπάνω, γιατί από κάποια στιγμή και ύστερα έπαψα να μετρώ.

"Θα κάνουμε αυτό", "θα μετρήσουμε αυτό", "θα υπολογίσουμε αυτό", "θα ...", "θα...". Είπατε δε τόσα πολλά -με πιο κομψό τρόπο από τον απουσιάζοντα εις Σουηδία, κ. Παπαδόπουλο, διά να μελετήσει το σουηδικό μοντέλο υγείας, από ό,τι πληροφορήθηκα, διότι μετά το γαλλικό πήγαμε να μελετήσουμε το σουηδικό- που είναι σαν να παραλάβατε χάος. Όλα αυτά τα οποία είπατε είναι σαν να παραλάβατε έρημο στο Υπουργείο Υγείας, σαν να μην υπήρχε τίποτα. Αν, λοιπόν, είναι αλήθεια ότι παραλάβατε χάος, παρακαλώ πείτε το στα ίσια, για να ξέρουμε και εμείς σαν Αντιπολίτευση ποιον να επιπλήττουμε. Εγώ δεν πιστεύω ότι είναι έτσι η κατάσταση. Εάν πάλι δεν είναι αλήθεια, σας παρακαλώ, μη μας τρώτε τριάντα λεπτά, για να μας λέτε πράγματα που πολλά εξ αυτών υπάρχουν.
Παραδείγματος χάρη, επειδή άκουσα για τις περίφημες επιτροπές σας, δεν ξέρω αν οι συμπαθείς κύριοι και κυρίες που είναι πίσω σας είναι οι σύμβουλοί σας γι' αυτά τα πράγματα. Ξέρετε, πήγαν επί τόπου; Γιατί εγώ είδα την εισήγηση για την Κρήτη και δεν πίστευα στα μάτια μου, όταν είδα την εισήγηση και αυτά που είδαν τα μάτια μου όταν επισκέφθηκα το "ΒΕΝΙΖΕΛΕΙΟ". Στην εισήγηση σας λένε ότι οι κλίνες είναι επαρκείς. Αριθμητικά είναι επαρκείς οι κλίνες. Για πείτε μου, λοιπόν, ανά πόσα τετραγωνικά το κρεβάτι είναι στην Κρήτη; Γιατί οι ίδιοι οι συνάδελφοι του "ΒΕΝΙΖΕΛΕΙΟΥ" -για τους οποίους σας λέω ότι με εντυπωσίασαν, και οι γιατροί και το προσωπικό, κάνουν θαυμάσια δουλειά, εξ ου και ο κόσμος προτιμά το "ΒΕΝΙΖΕΛΕΙΟ" που είναι παλιό αντί για το πανεπιστημιακό που είναι καινούριο- μου είπαν: "ελάτε να δείτε τώρα ανά πόσα τετραγωνικά είναι τα κρεβάτια". Γιατί αριθμητικά είναι έτσι. Να δούμε όμως αν ανταποκρίνονται στις διεθνείς προδιαγραφές. Πήγα λοιπόν και είδα οκτάκλινα δωμάτια χωρίς κλιματισμό και χωρίς τουαλέτα -όχι ντους, κύριοι συνάδελφοι, τουαλέτα- όπου ο άρρωστος παίρνει τον ορό στο χέρι, πηδάει τα ράντζα του διαδρόμου -γιατί είναι γεμάτοι οι διάδρομοι με ράντζα στο "ΒΕΝΙΖΕΛΕΙΟ"- για να πάει σε απόσταση εκατό μέτρων να βρει την τουαλέτα να κατουρήσει. Αυτόν τον υγειονομικό χάρτη φτιάχνετε; Επειδή τα αριθμητικά στοιχεία είναι επαρκή; Γιατί για τα ποιοτικά δεν άκουσα να μου πείτε τίποτα.
Πήγαν λοιπόν οι σύμβουλοί σας να κάνουν τέτοιου είδους έλεγχο εκεί που πήγατε; Γιατί έχω και το ντοσιέ σας από τη Λαμία. Από όλα αυτά που είπατε, μπορείτε να μου πείτε στην ημερίδα της Λαμίας τι περιλαμβάνεται; Ούτε καν ο εξοπλισμός ο ιατροτεχνικός, αυτός ο εξελιγμένος, ούτε καν η ανθρωπογεωγραφία. Καταγράφεται απλώς πόσα νοσοκομεία έχει η περιφέρεια, πόσα κέντρα υγείας και πόσα αγροτικά ιατρεία. Εδώ αυτό, το δικό σας δεν είναι; Πού είναι όλα αυτά που είπατε ότι συζητάτε στις ημερίδες; Για να μην τρελαθούμε και τελείως δηλαδή.
Μας είπατε και δεν μας απαντήσατε και το επαναφέρω το ερώτημα, πόσο κοστίζει από το Γ' Κοινοτικό Πλαίσιο Στήριξης αυτή η ιστορία; Πρέπει να μας πείτε πόσα λεφτά θα πάρετε γι' αυτήν την ιστορία, σαν Υπουργείο εννοώ, και ποια η αμοιβή των συνεργατών. Σήμερα θέλω να μου το πείτε αυτό. Γιατί σας ρώτησαν οι συνάδελφοι και δεν άκουσα να απαντήσετε, παρ' ότι μιλήσατε τριάντα λεπτά. Πόσο θα είναι το συνολικό ποσόν και πόση η αμοιβή των συνεργατών σας για το συγκεκριμένο θέμα;
Μας είχατε υποσχεθεί ότι τέλος Απριλίου, κυρία Υπουργέ, θα είχατε τελειώσει τη δουλειά και θα είχατε στείλει στα κόμματα -αυτά είναι από τα πρακτικά στη Διαρκή Επιτροπή- το φάκελο για να σας κάνουμε τις προτάσεις. Σας παρακαλώ πολύ, εγώ θέλω να τον λάβω επισήμως το φάκελο και δεν θα μου βάλετε τώρα χρονικό όριο μιας εβδομάδος για να σας κάνουμε τις προτάσεις. Διότι αν εσείς δεν μας τον στείλατε μέχρι σήμερα, δεν φταίμε εμείς, ούτε μία δουλειά που, όπως είπατε εσείς, σας χρειάστηκε οκτώ μήνες να τη μελετήσετε, θέλετε τα κόμματα της Αντιπολίτευσης να σας απαντήσουν σε μία εβδομάδα. Διαφορετικά μη μου το στείλετε. Δεν έχει κανένα νόημα. Γιατί άκουσα που είπατε ότι δεν έχετε πολύ χρόνο να αναμένετε τις προτάσεις μας. Γι' αυτό σας το λέω αυτό το πράγμα.
Θέλετε να σας πω άλλο παράδειγμα, για να δείτε την αντίφασή σας; Είπατε και ποιος είναι ο σκοπός του Υπουργείου Υγείας και μέσω αυτών. Και άκουσα που μιλήσατε επανειλημμένως για έλεγχο στην ιδιωτική υγεία. Αλήθεια, πού τα βρήκατε τα στοιχεία για τις ιδιωτικές κλινικές; Γιατί έχουν συμπληρωθεί επτάμισι μήνες από την ημέρα που για πρώτη φορά κατέθεσα αίτηση κατάθεσης εγγράφων για τις ιδιωτικές κλινικές, μέχρι στιγμής και μετά από κόπους και βάσανα και αφού χρειάσθηκε τρεις φορές να επανέλθω και την τρίτη φορά να απειλήσω ότι θα πάω στον εισαγγελέα, ακόμα δεν μου τα έχετε στείλει όλα. Παραδείγματος χάρη, το "φιλέτο" της Αθήνας δεν μου το έχετε στείλει.
Αντίθετα ήλθε μια επιστολή προς το Υπουργείο του Νομιάτρου, του κουμπάρου του Υπουργού, του κ. Τσαντίρη , ο οποίος λέει ότι λόγω της μεταφοράς από τη Λεωφόρο Αλεξάνδρας στην Κηφισίας δεν έχουν βγάλει τους φακέλους ακόμα μέσα από τα κασόνια και δεν μπορούν να μου τα στείλουν. 
Αλλά και βάσει αυτών που μου στείλατε σαν Υπουργείο, οι υπηρεσίες σας είδαν τι μου έστειλαν; Αυτά θα τα συζητήσουμε σε επερώτηση που θα καταθέσουμε τη Δευτέρα, αλλά σας δίνω μια πρόγευση τώρα, επειδή είπατε ότι έχετε κάνει και έλεγχο των ιδιωτικών κλινικών. Είδατε τι μου έστειλαν οι υπηρεσίες σας;
Σας πληροφορώ λοιπόν, κύριοι συνάδελφοι -και θα σας παρουσιάσω πλήρη τα στοιχεία από κομπιούτερ, όπου τα αποκωδικοποιώ τώρα- ότι στο 90% των ιδιωτικών κλινικών ανά την Ελλάδα πλην Αθηνών, που δεν γνωρίζω να σας πω, επειδή δεν έχω τα στοιχεία, τα χαρτιά που μου απαντούν οι νομαρχίες, ξέρετε τι ημερομηνία έχουν, κυρία Υφυπουργέ; Μεταγενέστερη της ημερομηνίας της αίτησης κατάθεσης εγγράφων από εμένα. 
Ξέρετε τι αποδεικνύεται από εκεί; Αποδεικνύεται ότι στη συντριπτική πλειοψηφία είχε να γίνει έλεγχος από το 1994. Και μου λέτε εσείς ότι έχετε μαζέψει στοιχεία για ιδιωτικές κλινικές; Από πού τα μαζέψατε; Γιατί εάν τα είχατε, τότε γιατί καθυστερούσατε να μου τα στείλετε εμένα επτάμισι μήνες;
Φθάνει σε σημείο στη Λάρισα, κύριοι συνάδελφοι, η ίδια τριμελής επιτροπή -γιατί δεν πρόσεξαν να βάλουν τουλάχιστον άλλη ημερομηνία- την ίδια ημέρα και την ίδια ώρα να λέει ότι έκαναν έλεγχο σε τρεις ιδιωτικές κλινικές ταυτόχρονα. Οι ίδιοι τρεις άνθρωποι, την ίδια μέρα και την ίδια ώρα υπογράφουν ότι έκαναν έλεγχο σε τρεις ιδιωτικές κλινικές ταυτόχρονα. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
Τέτοια στοιχεία έχετε μαζέψει; Διότι εάν εσείς έχετε άλλα στοιχεία από αυτά που μου στείλατε εμένα επισήμως ως Υπουργείο, αντιλαμβάνεστε ότι δεν μιλάμε για καμία σοβαρότητα στο Υπουργείο. 
Δεν άκουσα να μου πείτε τίποτα για το τι στοιχεία έχετε μαζέψει μέσα στα τόσα "θα" μου μας είπατε, παραδείγματος χάρη -το θυμάμαι γιατί βλέπω μπροστά μου τον κ. Ιωάννη Κεφαλογιάννη- περί ΕΚΑΒ. Δεν άκουσα τίποτα. 
Και επειδή μου στείλατε πρόσφατα μια απάντηση, με όλον το σεβασμό σαν συνάδελφο του πανεπιστημίου, αλλά και στη Βουλή, κυρία Υφυπουργέ, θα ήθελα να σας πω να διαβάζετε καλά τις απαντήσεις που σας ετοιμάζουν οι υπηρεσιακοί παράγοντες πριν τις υπογράψετε. Αντιλαμβάνεστε γιατί πράγμα μιλάω; Θα το πω και για τους συναδέλφους. 
Ήλθε στα χέρια μου μια καταγγελία της "ALITALIA" ότι ενώ έγινε η μεταφορά του αεροδρομίου στο "ΕΛΕΥΘΕΡΙΟΣ ΒΕΝΙΖΕΛΟΣ" δεν έχει ληφθεί πρόνοια για τη μεταφορά του ΕΚΑΒ στο "ΕΛΕΥΘΕΡΙΟΣ ΒΕΝΙΖΕΛΟΣ", εννοώ για τις πτήσεις των ελικοπτέρων. Γράφει η "ALITALIA" ότι στο Ελληνικό πτήσεις μπορούν να γίνουν μόνο από τις οκτώ το πρωί μέχρι τις οκτώ το βράδυ και αυτές πτήσεις όψεως μόνο, που σημαίνει όταν ο καιρός είναι καλός. Όταν ο καιρός είναι κακός ή το βράδυ, πτήσεις δεν μπορούν να γίνουν, γιατί δεν υπάρχει ενόργανη πλοήγηση.
Και αν είχατε πάρει και τα αεροπλάνα ασθενοφόρα -δεν εννοώ αυτά που ακυρώθηκε ο διαγωνισμός, αλλά αυτά που τώρα διαπραγματεύεστε, πείτε δηλαδή ότι τα είχαμε πάρει- θα ήταν καθηλωμένα, κύριοι συνάδελφοι, στο αεροδρόμιο, στο Ελληνικό, χωρίς να μπορούν να πετάξουν, γιατί αυτά είτε πρωί είτε βράδυ είτε με καλό είτε με κακό καιρό χρειάζονται ενόργανη πλοήγηση. 
Τι γράφει παρακάτω; Το διαβάσατε; Προσέξατε τι γράφει για τους αεροδιαδρόμους; Διαβάσατε τι προκύπτει από τα παρακάτω; Το ΕΚΑΒ, κύριοι συνάδελφοι -εάν υποτεθεί ότι θα φτιαχθεί ο τρίτος διάδρομος στο "ΕΛΕΥΘΕΡΙΟΣ ΒΕΝΙΖΕΛΟΣ" γενικής αεροπορίας, που δεν υπάρχει, για να πηγαίνουν εκεί τα ελικόπτερα και τα αεροπλάνα ασθενοφόρα, θα πληρώνει ενοίκιο κάποια δισεκατομμύρια το χρόνο. Αυτός είναι ο λόγος που είναι ακόμα στο Ελληνικό. Δεν έχει ληφθεί καμία πρόνοια. Αυτά τα λάβατε υπόψη στον υγειονομικό σας χάρτη; Κάνατε παρέμβαση στην Υπηρεσία Πολιτικής Αεροπορίας γι' αυτήν την ιστορία του ΕΚΑΒ; Ή όταν θα πέσει και άλλο ελικόπτερο, τότε θα κάνετε την παρέμβαση;
Δεν θέλω σήμερα εσάς να σας στενοχωρήσω περισσότερο. Περιμένω τον κύριο Υπουργό στην επερώτηση να τον ρωτήσω, τι γίνεται με το πόρισμα Ασπρογέρακα, σχετικά με την πτώση του ελικοπτέρου και αν θα το δούμε ποτέ να παρουσιάζεται. Αυτό το αφήνω για τον κ. Παπαδόπουλο, μην τα φορτώνουμε όλα στις πλάτες τις δικές σας.

Επειδή είπατε ότι θέλετε να δώσετε έτοιμη τροφή στους προέδρους των ΠΕΣΥ και επειδή είπατε ότι θα τους διευκολύνετε έτσι, τουλάχιστον μπορείτε να μας πείτε πότε θα αρχίσουν να λειτουργούν τα ΠΕΣΥ, προκειμένου να αξιολογήσουν αυτά τα στοιχεία που θα τους δώσετε; 
Διορίσατε τους προέδρους, οι οποίοι δεν έχουν και που να μείνουν, κύριοι συνάδελφοι. Άλλος θα μείνει μέσα στο νοσοκομείο, απ΄ ό,τι μου είπε ο κύριος της Κρήτης, άλλος εν απογνώσει, ο κ. Βουδούρης μου είπε ότι ψάχνει να βρει ένα γραφείο να ενοικιάσει στην Τρίπολη, της Αθήνας είναι πιο τυχεροί, τους στρίμωξαν στην υγειονομική σχολή. 'Ηρθαν στο Υπουργείο σας και σας είπαν αν θα τους δώσετε κομπιούτερ. Και βεβαίως είπατε και για προσωπικό. Εδώ μέσα βέβαια, σε αυτό της Λαμίας, δεν υπάρχει λέξη για προσωπικό,, δεν υπάρχει λέξη για ανθρωπογεωγραφία, δεν υπάρχει λέξη για μορφολογικές διαφορές του εδάφους που έχουν τεράστια σημασία στην πρόσβαση. Αυτά που εμείς σας λέμε σαν νομικό πλαίσιο ότι έπρεπε να συμπεριλάβετε και είπατε ότι είναι ανεπαρκή τα στοιχεία αυτά. Δεν σας άρεσε. Δεν μας πειράζει εμάς αυτό. Εμείς για να σας βοηθήσουμε το κάναμε. Και η αποδοχή του θα ήταν ένδειξη καλής θέλησης προς την Αντιπολίτευση και το αποποιείσθε. Δικαίωμά σας, δεν πειράζει. 
Είπατε υγειονομικό χάρτη. Στη Θεσσαλονίκη πήγατε; Κάνατε εκεί ημερίδα για τον υγειονομικό χάρτη της περιοχής; Κάνατε έλεγχο; Δεν ξέρω αν πήγατε, περιμένω να μου απαντήσετε. Αλλά εάν πήγατε και εάν κάνατε, δεν σας απασχολεί το θέμα ότι ενώ στο ΑΧΕΠΑΝ το ακτινοθεραπευτικό λειτουργεί με ένα κοβάλτιο της δεκαετίας του ΄40, στο λιμάνι της Θεσσαλονίκης υπάρχουν δεκατέσσερις μήνες τώρα στα κιβώτια δύο γραμμικοί επιταχυντές, οι οποίοι υποτίθεται ότι θα πηγαίναν στο ΘΕΑΓΕΝΕΙΟ όταν θα γίνονταν οι κτιριολογικές ανακατατάξεις, για να έρθει τώρα η τεχνική υπηρεσία του "ΘΕΑΓΕΝΕΙΟΥ" και να πει ότι δεν μπορούμε να κάνουμε τίποτα, γιατί μόλις πάμε να κάνουμε κάτι, θα πέσει όλο το δωμάτιο κάτω, δεν μπορούμε να κάνουμε μετατροπή. Και τις έκανε στα κουτιά. Γιατί δεν παίρνετε τον έναν να τον πάτε στο ΑΧΕΠΑ, που είναι και πανεπιστημιακό, και τέλος πάντων εσείς προσωπικά έπρεπε να δείξετε και ένα ενδιαφέρον.
Μετά από ενάμιση χρόνο, αν τυχόν τους εγκαταστήσετε -αυτοί είναι ήδη ξεπερασμένοι, για να μη σας πω ότι θα είναι και χαλασμένοι, διότι υπολογίζω ότι γνωρίζετε ότι τα υψηλής τεχνολογίας μηχανήματα θέλουν πολύ καθορισμένες κλιματολογικές συνθήκες μέσα στις οποίες φυλάσσονται, έχουν χρόνο που είναι στα κουτιά και πρέπει να βγουν έξω- και θα είναι άχρηστοι. Αυτά ας πούμε οι συνεργάτες σας -το λέω ενδεικτικά αυτό, γιατί είναι κραυγαλέο παράδειγμα- το έλαβαν υπόψη τους; Έκαναν τέτοιον έλεγχο εκεί που πήγαν;
Επειδή είπατε πολλά και για το Γ' Κοινοτικό Πλαίσιο Στήριξης όπου από εκεί θα πάρετε όλα αυτά τα λεφτά, για πείτε μου αλήθεια γιατί στην Κρήτη μου είπαν άλλα πράγματα. Θυμάσθε, κύριοι συνάδελφοι, όσοι ήσασταν εκείνη την ημέρα στην επιτροπή ότι είχα πει στον κύριο Υπουργό το εξής: Έχετε συνεννοηθεί με την κα Βάσω Παπανδρέου σε ό,τι αφορά το Γ' Κοινοτικό Πλαίσιο Στήριξης; Μου είπε: Για ποιο λόγο να συνεννοηθώ με την κα Παπανδρέου; Ήταν και έτσι επιθετικός, όχι απέναντί μου, απέναντι της κας Βάσως. Του είπα, λοιπόν, διότι βάσει του κοινοτικού πλαισίου, της νομοθεσίας και των κανόνων, αλλά και του νόμου του κ. Πάχτα, που ψηφίσαμε για το Γ' Κοινοτικό Πλαίσιο Στήριξης, ο διοικητικός περιφερειάρχης είναι αυτός που θα εγκρίνει τα κονδύλια, ακόμη και αυτά που σας ανήκουν. Έχετε, λοιπόν, δώσει εντολή ότι όταν, εν πάση περιπτώσει, πηγαίνει μια πρόταση από το Υπουργείο Υγείας, αυτός δεν δικαιούται να την κριτικάρει, αλλά απλώς την υπογράφει; Μου είπε: Μη σε νοιάζει, το έχω τακτοποιημένο.
Για ρωτήστε, λοιπόν, τον πρόεδρο του Πανεπιστημιακού Νοσοκομείου της Κρήτης, που σας έχει κάνει πρόταση να φτιαχτεί κλινική σπονδυλικής στήλης στο Πανεπιστημιακό και κλινική μαστού, ενταγμένο μέσα στο Γ΄ Κοινοτικό Πλαίσιο Στήριξης και στο 2004; Για πηγαίνετε να ρωτήσετε τον Πρόεδρο του Βενιζελείου που έχει κάνει άλλη πρόταση για επτά δισεκατομμύρια για να κάνει επέκταση του νοσοκομείου, να φύγει αυτό το αίσχος που είναι τριτοκοσμικό. Είναι ντροπή για την Κρήτη και το Ηράκλειο. Επαναλαμβάνω όχι για το προσωπικό, εξαιρετικό προσωπικό και πολύ καλή παροχή υπηρεσιών υγείας στο νοσοκομείο. Εννοώ υλικοτεχνικά και ξενοδοχειακά σε ένα νομό που έχει εκατοντάδες χιλιάδες τουρίστες της χώρας και είναι ο καθρέφτης της χώρας προς την Ευρώπη. Ρωτήστε τον, λοιπόν, τι απάντηση του έδωσε ο διοικητικός περιφερειάρχης σας ο διορισμένος; 
Αυτά τα έχετε λάβει υπόψη σας; Ποιος διαχειρίζεται σε επίπεδο Υπουργείου το Γ΄ Κοινοτικό Πλαίσιο Στήριξης, μπορείτε σήμερα να μας πείτε και να ενημερώσετε το Κοινοβούλιο;
Όνομα θέλω, ο τάδε διευθυντής του Υπουργείου και η τάδε υπηρεσία του Υπουργείου. Ή μήπως ετοιμάζεσθε να το δώσετε σε ιδιωτικές εταιρείες, λέγω εγώ ο κακόπιστος, ο κακά πληροφορημένος, αυτός που θέλει να σας στενοχωρεί. Αλλά σήμερα αυτό πρέπει να μας το πείτε. Ή είναι το δεύτερο που είναι κακόπιστο και θα σας ζητήσω και συγγνώμη που το είπα ή, αν είναι το πρώτο, πρέπει να μας πείτε ποιος διευθυντής του Υπουργείου. 
Ξέρετε ότι εγώ ήλθα επισήμως στο Υπουργείο την Παρασκευή και είχα συνάντηση με τους δύο γενικούς διευθυντές που εσείς κάνατε, την κ. Φλουρή και τον κ. Μπακόπουλο και στο συγκεκριμένο ερώτημα απάντηση δεν πήρα. Και δεν μου έλεγαν ψέματα οι άνθρωποι. Δεν ήξεραν. Διότι δεν τους χρησιμοποιείτε. Όπως δεν ήξεραν να μου πουν, κύριοι συνάδελφοι, πότε θα βγει η υπουργική απόφαση για την επίσκεψη στα απογευματινά ιατρεία όπως δεν ήξεραν να μου πουν πότε θα κατατεθεί ο προϋπολογισμός του Υπουργείου Υγείας που πρέπει μέχρι τέλος Μαΐου για το 2002 να κατατεθεί. Υποτίθεται ότι ο κ. Μπακόπουλος είναι ο υπεύθυνος γενικός διευθυντής για τα οικονομικά. Όπως δεν ήξεραν να μου πουν αν υπάρχει οικονομοτεχνική μελέτη για το επίδομα των πανεπιστημιακών, τους οποίους κλείνετε τώρα από 1ης Ιουνίου. Και εγώ είδα στην Κρήτη σε χέρια συμβούλου του Υπουργού μελέτη που είχε γίνει και την αγνοούσε ο υπεύθυνος γενικός διευθυντής, πέραν του ότι ήταν της πυρκαγιάς η μελέτη γιατί μίλαγε για χίλιοι τριακόσιοι επτά πανεπιστημιακούς και 3,5 δισεκατομμύρια όταν είναι δύο χιλιάδες επτακόσιες πανεπιστημιακοί σε όλη την Ελλάδα. Αλλά πώς είναι δυνατόν να υπάρχει μελέτη στα χέρια συμβούλου του Υπουργού μη θεσμικού παράγοντα του Υπουργείου και να μην ξέρει ο γενικός διευθυντής του Υπουργείου σας. Και έρχεσθε και μας λέτε ότι εμείς είμαστε ανεπαρκείς στην πρόταση που σας κάνουμε. Εντάξει. Εμείς σας ευχόμεθα να πετύχετε στις φιλοδοξίες σας κυρία Υφυπουργέ, αλλά θα πούμε και άλλα πολλά όταν θα συζητήσουμε τη γενική επερώτηση. Χάνετε ευκαιρία σήμερα. Χάνετε ευκαιρία αν μη τι άλλο συνεργασίας. Μονόπλευρη συνεργασία ξεχάστε την, κυρία Υφυπουργέ. Το έχουμε πει και στον κύριο Υπουργό. Οι καλοί Σαμαρείτες στην πολιτική έχουν εκλείψει. Εμείς θέλαμε να σας δείξουμε την καλή μας διάθεση με τρεις προτάσεις νόμου. Και παρεμπιπτόντως ενθυμείσθε τη δέσμευση του κ. Θάνου όταν απέρριψε την πρόταση για τους νοσηλευτές. Είπε ότι σε μια εβδομάδα θα βγει το προεδρικό διάταγμα και θα μας το στείλει να το δούμε. Βγήκε, κύριοι συνάδελφοι; Έχουν περάσει δύο μήνες από τότε. Εκτός αν σας το έστειλε εσάς και δεν το έστειλε σε μας. Πάντως εμείς δεν λάβαμε κανένα προεδρικό διάταγμα για το οποίο είχε δεσμευθεί ότι θα το έβγαζε σε μια βδομάδα εξ ου και απέρριπτε την πρόταση νόμου.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η Υφυπουργός Υγείας και Πρόνοιας κ. Σπυράκη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Κακλαμάνη, παίρνω το λόγο διότι πρέπει να σας απαντήσω σε μερικά θέματα. Κατ' αρχάς ξεκινάω απ' αυτό που είπατε ότι με εκτιμάτε ως πανεπιστημιακό και ως συνάδελφο πια στη Βουλή. 
ΝΙΚΗΤΑΣ ΚΑΚΛΑΜΑΝΗΣ: Είναι αλήθεια αυτό.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Και εγώ προσωπικά σας εκτιμώ αλλά νομίζω ότι τόσο σήμερα μ' αυτά που είπατε, αλλά και άλλες φορές στη Βουλή, θα έλεγα και στα ΜΜΕ, είμαι επιφυλακτική ως προς αυτά που είπατε. Και ή δεν κατανοείτε αυτά που λέω ή τα παραποιείτε.
Μάλιστα αναφέρεσθε πράξεις τις οποίες δεν έχω επίσης δεσμευθεί να κάνω. 
ΝΙΚΗΤΑΣ ΚΑΚΛΑΜΑΝΗΣ: Δεν μιλώ για σας. Του Υπουργείου πολιτική είναι.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αναφερθήκατε και σε μένα σε ορισμένα θέματα. 
Συνήθως προσπαθώ, τουλάχιστον στο δυνατό που μπορώ, να ανταποκρίνομαι σ' αυτά που λέω, κυρίως σε συναδέλφους, αλλά και γενικά σε όλους τους πολίτες. 
Είπατε κατ' αρχάς ότι είμαι η μόνη που δεν κατανόησα το νόμο. Νομίζω ότι δεν έχουμε χρόνο αυτήν τη στιγμή, αλλά αν μαζί οι δυο μας καθόμασταν και λέξη προς λέξη διατρέχαμε αυτόν το νόμο θα βλέπατε ότι έχω κατανοήσει πλήρως το νόμο και ο νόμος έχει, όπως είπα μια προσέγγιση εντελώς οργανωτική και περιγραφική και έτσι όπως είναι δεν προβλέπει για θεσμική θωράκιση που χρειάζονται πραγματικά οι δομές παροχών δεδομένων έτσι ώστε να μπορεί να υπάρξει μια συνέχεια. Αυτό το οποίο περιγράφετε στην πρόταση νόμου είπα ότι έχει ξεκινήσει και υλοποιείται.
Το γεγονός ότι το έχω πλήρως κατανοήσει -και τα στοιχεία τα οποία έδωσα- φάνηκε και σ' αυτά τα οποία είπατε. Ουσιαστικά δεν αναφερθήκατε στην πρόταση νόμου και στον υγειονομικό χάρτη. Αναφερθήκατε εσείς όπως και σ' ένα βαθμό άλλοι συνάδελφοι σε ανεπάρκειες κατά περίπτωση του συστήματος, τις οποίες έχουμε παραδεχθεί. Αλλά πιστεύω και εκεί περιμένω εσάς να με διδάξετε μέσα στη Βουλή ότι όταν συζητάμε το θέμα "πρόταση νόμου, δημιουργία υγειονομικού χάρτη" επικεντρώνουμε σε αυτό το θέμα. Δεν χρειάζεται να αναφερθούμε σε όλα τα άλλα τα οποία είτε υπό μορφή επίκαιρης είτε υπό μορφή επερώτησης κλπ., νομίζω ότι εξαντλούνται στη Βουλή. 
Αναφερθήκατε ότι ο Υπουργός δεν είναι εδώ σήμερα. Ο Υπουργός έχει μία προγραμματισμένη πρόσκληση από τον Υπουργό της Σουηδίας εδώ και πάρα πολλούς μήνες. Και ήταν προγραμματισμένο. Στη συνέχεια προγραμματίστηκε η συζήτηση στην Ολομέλεια αυτής της πρότασης. Και επειδή προγραμματίστηκε αυτή η πρόταση και εγώ για να είμαι συνεπής απέναντί σας έφυγα από την Παγκόσμια Οργάνωση Υγείας στην οποία ήμουνα και ξέρετε ότι δεν έχει τελειώσει ακόμα και ήρθα προχθές το βράδυ για να ανταποκριθώ σ' αυτό. Γνωρίζετε ότι υπάρχουν κάποιες δεσμεύσεις και θα πρέπει να εμφανίζεται η χώρα προς τα έξω. Και όσα περισσότερα συστήματα βλέπουμε, νομίζω ότι τόσο καλύτερα είναι. 
Έρχομαι τώρα στα φυλλάδια, τα οποία σας έχουν δώσει διάφοροι από τις ημερίδες στις οποίες πήγαμε, όπως της Λαμίας και της Κρήτης. Κατ' αρχάς εγώ ξεκαθάρισα ότι έχουμε ξεκινήσει σ' ένα βαθμό την υλοποίηση του έργου σε ένα βαθμό στις καταγραφές, και επίσης σε ένα βαθμό την αξιολόγηση αυτών που καταγράφουμε και το τόνισα. Είναι τόσο πολλά και τόσο πολύπλοκα τα θέματα που φυσικά και δεν τα έχουμε όλα και γι' αυτό γίνονται και οι ημερίδες, για να δούμε πάλι μέσα και από τις ημερίδες ακόμα -που δεν είναι μόνο αυτή η διαδικασία- το πόσο αυτά τα στοιχεία είναι σωστά ή όχι.
Δεν παραλάβαμε χάος στο Υπουργείο. Εξήγησα πάλι και είπα ότι πάρα πολλοί φορείς και πάρα πολλές διευθύνσεις στο Υπουργείο έχουν κάνει καταγραφές μέχρι και επιδημιολογικές μελέτες. Δεν υπάρχει όμως ομοιογενής καταγραφή που να δίνει δυνατότητες νέας προσέγγισης των πραγμάτων και χρήσης του υγειονομικού χάρτη ως εργαλείου άσκησης της πολιτικής και για όλα τα υπόλοιπα τα οποία είπαμε. 
Αυτά τα οποία σας είπαν για το Βενιζέλειο και τα οποία ελέχθησαν στην ημερίδα ήταν κάποια μελέτη πριν από χρόνια, του Βενιζελείου. Τις παρατηρήσεις τις δεχθήκαμε, κάνουμε τη σύγκριση και θα το δούμε. Το ότι το Βενιζέλειο έχει προβλήματα το γνωρίζουμε. Το ότι το Βενιζέλειο παίρνει 7 δισεκατομμύρια για να συνεχίσει, είναι παρέμβαση και συζήτηση του γενικού γραμματέα μας με τον περιφερειάρχη της Κρήτης.
ΝΙΚΗΤΑΣ ΚΑΚΛΑΜΑΝΗΣ: Δεν τα παίρνει ακόμη, τα έχει ζητήσει.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Εντάξει, αυτό το συζητάμε.
ΝΙΚΗΤΑΣ ΚΑΚΛΑΜΑΝΗΣ: Τι εντάξει; Δεν είναι το ίδιο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μα υπάρχει δέσμευση, ούτως ώστε αυτή η πτέρυγα να τελειώσει. Στο θέμα της σπονδυλικής στήλης το οποίο λέτε, πραγματικά έχει έρθει από τους αξιόλογους συναδέλφους της Ιατρικής Σχολής μία πρόταση. Από σας ακούω ότι ήδη εντάχθηκε στο 2004, δεν το γνωρίζω, μακάρι. Αλλά δεν ξέρω κάτι τέτοιο. Τα ποιοτικά στοιχεία στα οποία αναφέρεστε, φυσικά και είναι ο πρωταρχικός παράγων. Αλλά γνωρίζετε και εσείς ότι παράλληλα δημιουργείται αυτή τη στιγμή ένας φορέας που προβλέπεται και από τον προηγούμενο νόμο, πιστοποίησης και της ποιότητας, αλλά και διάφορων στοιχείων σε επίπεδο καταγραφών, για πάρα πολλά πράγματα. Και το ξέρετε αυτό ότι γίνεται μία πάρα πολύ μεγάλη προσπάθεια. 
Νομίζω ρωτήσατε ποιος είναι εκείνος, ο οποίος χειρίζεται το Γ' Κοινοτικό Πλαίσιο Στήριξης στο Υπουργείο Υγείας. Το Γ' Κοινοτικό Πλαίσιο κατά παράδοση το χειρίζεται πάντα ο Γενικός Γραμματέας, ο οποίος κάνει τις διαπραγματεύσεις. Και όλο αυτό το πλαίσιο είχε γίνει και από την προηγούμενη ηγεσία του Υπουργείου και υπάρχει μία συνέχεια και υπάρχουν συμπληρωματικές συναντήσεις και με την ευρωπαϊκή επιτροπή. Απορώ πως οι γενικοί διευθυντές δεν το γνωρίζουν. Το γνωρίζανε και ήταν στα χέρια τους το τεύχος πολύ πριν έρθει και αυτή η πολιτική ηγεσία. 
ΝΙΚΗΤΑΣ ΚΑΚΛΑΜΑΝΗΣ: Την πολιτική ευθύνη την έχει ο γενικός γραμματέας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Επίσης οι διευθυντές όχι μόνο σ' αυτές τις παρουσιάσεις, που γίνονται για το Γ' Κοινοτικό Πλαίσιο, αλλά στις επιτροπές μεταρρύθμισης είναι παρόντες και κατανεμημένοι σε επιτελικές επιτροπές, ακόμα μέσα στην υλοποίηση του έργου του χάρτη υγείας και πρόνοιας, υπάρχουν υπηρεσιακοί παράγοντες. 
Και είναι δεδομένο ότι πάντα υπάρχουν κάποιοι υπηρεσιακοί παράγοντες. Η υπηρεσία, η οποία το υλοποιεί -εξαρτάται από ποιον τομέα μιλάμε- ή θα είναι η διεύθυνση μονάδων υγείας ή θα είναι η αγωγή υγείας, ανάλογα πού είναι.
ΝΙΚΗΤΑΣ ΚΑΚΛΑΜΑΝΗΣ: Είναι;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μα, και φυσικά είναι. Ακόμη δεν έχει ξεκινήσει η υλοποίηση του έργου. 
ΝΙΚΗΤΑΣ ΚΑΚΛΑΜΑΝΗΣ: Ακούσατε τι είπε. Η κυρία Υφυπουργός είπε ότι είναι.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είναι δυνατόν να μην εμπλακούν οι διευθύνσεις των υπουργείων για την υλοποίηση του έργου; 
ΝΙΚΗΤΑΣ ΚΑΚΛΑΜΑΝΗΣ: Θα τα πούμε σε επερώτηση τα υπόλοιπα. Εγώ καταγράφω την απάντησή σας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Τουλάχιστον στο βαθμό που εγώ γνωρίζω και στα έργα, τα οποία μένουν...
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ...
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Με συγχωρείτε, διότι κι εγώ νομίζω ...
ΠΡΟΕΔΡΕΥΩΝ (Κωνσταντίνος Βρεττός): Κύριε Κακλαμάνη, μόνος σας μονολογείτε, συζητάτε; Τι γίνεται εδώ;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είναι σαφές το μήνυμα και είναι σαφές να σας κατατεθούν όλες οι επιτροπές στις οποίες συμμετέχουν οι υπηρεσιακοί παράγοντες του Υπουργείου και όχι μόνο οι γενικοί διευθυντές. Άλλωστε γίνονται συζητήσεις επιτελικού επιπέδου με τον υπουργό, με μένα και με το γενικό γραμματέα και με τον άλλο υφυπουργό. Υπάρχουν καθορισμένες ημέρες που οι γενικοί διευθυντές, αλλά και οι διευθυντές έχουν συναντήσεις με τον υπουργό. Μου κάνει εντύπωση πώς σας τα είπαν αυτά και μάλιστα η κ. Φλούρη και ο κ. Μπακόπουλος. Θα τους ρωτήσω μόλις πάω στο Υπουργείο. 
ΝΙΚΗΤΑΣ ΚΑΚΛΑΜΑΝΗΣ: Καλύτερα να είμαι μπροστά για να δω τι θα ρωτήσετε. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κι εγώ όμως θα ήθελα να είμαι μπροστά όταν γίνονται αυτές οι συζητήσεις, διότι πραγματικά έχω την αίσθηση, όσον αφορά σε μένα -και σας το είπα στην αρχή- ότι κάπου παραποιούνται αυτά τα οποία λέμε ή εμείς δεν τα εκφράζουμε σωστά. 
Έρχομαι τώρα στο θέμα του κόστους του έργου του χάρτη υγείας και πρόνοιας. Κατ' αρχάς για όλη αυτήν τη δουλειά, η οποία έχει γίνει μέχρι στιγμής, η Επιστημονική Επιτροπή στην οποίαν αναφερθήκατε -ο κ. Γιαννόπουλος αναφέρθηκε, εγώ αναφέρθηκα και σας είπα ότι δεν είναι μόνο αυτά τα μέλη- η ομάδα εργασίας, οι συνάδελφοι, οι οποίοι είναι από τις διάφορες περιφέρειες, δεν έχουν πάρει ούτε μία δραχμή. Τίποτα. Το έργο όταν θα προκηρυχθεί, το οποίο δεν ανήκει στον τομέα υγείας και πρόνοιας ούτε στο τομεακό ούτε στα περιφερειακά, αλλά είναι από την κοινωνία της πληροφορίας, είναι ένα δισεκατομμύριο τετρακόσια εκατομμύρια (1.000.400.000.000) δραχμές συμπεριλαμβανομένων των πάντων και κάποιων επιδημιολογικών μελετών. 
ΝΙΚΗΤΑΣ ΚΑΚΛΑΜΑΝΗΣ: Δηλαδή οι συνεργάτες σας θα δουλέψουν αμισθί μέχρι τέλους; 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Κακλαμάνη, αυτήν τη στιγμή δουλεύουν αμισθί.
ΝΙΚΗΤΑΣ ΚΑΚΛΑΜΑΝΗΣ: Αυτό είναι έτσι όπως το λέτε. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Το αν θα δουλέψουν μέχρι το τέλος ή όχι δεν το γνωρίζω, διότι δεν έχει προκηρυχθεί το έργο. Αν προκηρυχθεί το έργο, όπου στην προκήρυξη μάλιστα προβλέπεται να κατέβει κονσόρτσιουμ και όχι ένας φορέας και το διασφαλίζουμε αυτό, διότι γνωρίζουμε την πολυπλοκότητα και τη διεπιστημονικότητα του έργου και επίσης για να μην θεωρηθεί ότι ένας φορέας ή μια εταιρεία μόνη το αναλαμβάνει, πιθανόν οι συνεργάτες μου ή άτομα από την Επιστημονική Επιτροπή να διεκδικήσουν έργο μέσα από κει. Δεν θα τους εμποδίσω εγώ. Μπορεί να μην είναι συνεργάτες μου. Θα ήθελα όμως να ξέρετε ότι είμαι πάρα πολύ προσεκτική στα θέματα σύγκρουσης συμφερόντων. 
Κατ' αρχάς μου είπατε ότι είχα δεσμευθεί να σας καταθέσω την πρόταση για την προκήρυξη του έργου. Δεν είχα δεσμευθεί γι' αυτό.
ΝΙΚΗΤΑΣ ΚΑΚΛΑΜΑΝΗΣ: Όχι την πρόταση. Τη μελέτη. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μα, δεν υπάρχει μελέτη. Υπάρχουν τεύχη προκήρυξης. Σ' αυτό, λοιπόν, δεν είχα ποτέ δεσμευθεί. Αυτά είναι έτοιμα στην τελική τους φάση και γνωρίζετε πολύ καλά πόσο χρόνο παίρνουν για να ετοιμαστούν, γιατί είναι πολύπλοκο, όπως είπα το έργο και έχει πάρα πολλές ενότητες. Και παρ' ότι δεν χρειάζεται να σας το δώσω είπα αν θέλετε -το έχω εδώ, το καταθέτω- να το δείτε. Και αυτό δεν χρειάζεται δουλειά μηνών για να κάνετε προτάσεις. Αλλά εσείς αθετήσατε το λόγο σας, γιατί εγώ σας είπα ότι περιμένω προτάσεις για πρόσωπα στην επιτροπή και δεν μου στείλατε κανέναν, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Δεν μιλάγαμε γι' αυτήν την επιτροπή. Μιλάγαμε για την επιτροπή του ν. 2889 που φτιάχτηκε. Μην μπερδεύετε τα πράγματα.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ποια επιτροπή του ν. 2889; 
ΝΙΚΗΤΑΣ ΚΑΚΛΑΜΑΝΗΣ: Με τους καθηγητές...
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): 'Οχι, κύριε Κακλαμάνη. Αυτήν την επιτροπή σας την είχε συζητήσει ο Υπουργός. Δεν είχατε συζητήσει με μένα γι' αυτήν την επιτροπή. Εγώ και στην επιτροπή, όταν συζητήθηκε ο χάρτης υγείας και πρόνοιας, αλλά και σε σας στο τέλος της επιτροπής, που μου κάνατε κριτική για ορισμένα ονόματα, σας είπα ότι είμαστε ανοιχτοί. Και δεσμεύομαι όποιους μου στείλετε εφόσον έχουν καλά βιογραφικά να ενταχθούν στην ομάδα. Σ' αυτό δεσμεύτηκα. 
Άλλη φορά νομίζω ότι θα πρέπει να υπογράφουμε συμφωνίες. Όσον αφορά στις ιδιωτικές κλινικές, που αναφέρεστε, άλλο υγειονομικός χάρτης, άλλο τα στοιχεία που μαζεύουμε και άλλο τα στοιχεία τα οποία ζητάτε εσείς και τα οποία γνωρίζετε ότι χρειάζεται μία μεγάλη διαδικασία να σας έλθουν από τη νομαρχία.
Ξέρετε ότι έχουμε κάνει παρεμβάσεις. Σας έχει έρθει το πρώτο πακέτο, σας έχει έρθει το δεύτερο. Δεν περιμένουμε από εκεί να καταγράψουμε τις ιδιωτικές κλινικές. Οι ιδιωτικές κλινικές θα καταγραφούν επί τόπου. Αυτήν τη στιγμή έχουμε καταγράψει ποιες είναι, έχουμε καταγράψει τις διευθύνσεις τους και θα υπάρχει κόσμος που θα πάει επί τόπου για σαφή στοιχεία και έλεγχο. Δεν θα περιμένουμε γραφειοκρατικά να αντιμετωπίσουμε το θέμα. 
Αυτό, όμως, που με στενοχώρησε πάρα πολύ -και εδώ θα τελειώσω- είναι ότι είπατε όχι στη συνεργασία -το δηλώσατε τελειώνοντας την ομιλία σας- επειδή εμείς δεν ψηφίζουμε την πρόταση νόμου. Και νομίζω ότι πολύ τεκμηριωμένα είπαμε, γιατί είναι άκαιρη και ανεπαρκής. Και στο άκαιρο και ανεπαρκές δεν απαντήσατε. Επομένως δεν θέλετε συνεργασία.
Άρα πώς με δεσμεύετε εμένα να έχω συνεργασία και να σας παραδίδω όλα τα στοιχεία; Πραγματικά θα ήθελα να ξέρω τι εννοείτε λέγοντας συνεργασία. Διότι όλες οι συζητήσεις περιστρέφονται στο ότι ο εισηγητής της Πλειοψηφίας κ. Νασιώκας σας επαινεί και λέει ότι είναι πολύ καλή η πρόταση νόμου, αλλά μετά την απορρίπτει μετ' επαίνων ή και η Κυβέρνηση την απορρίπτει μετ' επαίνων. Δεν είναι απόρριψη μετ' επαίνων. Είναι απόρριψη βάσει ορισμένων κριτηρίων. 
Επαναλαμβάνω ότι χαιρετίσαμε το ότι και εσείς πραγματικά μαζί με εμάς και οι υπόλοιποι θεωρούν το χάρτη υγείας-πρόνοιας μια αναγκαιότητα. Δεν μπορούμε, όμως, να ψηφίσουμε μια πρόταση νόμου, η οποία είναι περιοριστική και θα μας οδηγήσει σε προβλήματα. 
Και εξήγησα πολύ καλά γιατί χρειάζεται μελέτη. Διότι αυτό που πρέπει να θωρακίσουμε θεσμικά είναι ποιος δίνει την πληροφορία και αν δεν την δίνει τι κυρώσεις έχει. Ποιος θα χειρίζεται αυτήν την πληροφορία, πότε, πώς και σε τι ποσοστό. Το Υπουργείο Υγείας; Ένας διυπουργικός οργανισμός; Ένας εξωτερικός οργανισμός; Θα έρχεται να αξιολογεί αυτό τον εξωτερικό οργανισμό το Υπουργείο Υγείας;
Υπάρχουν πάρα πολλά θέματα, τα οποία πρέπει να συζητήσουμε. Αυτό σημαίνει θεσμική θωράκιση του χάρτη υγείας-πρόνοιας. Και όλα τα συστήματα πιστοποίησης, κωδικοποίησης κλπ. Αυτά περιγράφονται στην πρότασή σας; Αυτά τα οποία περιγράφονται στην πρότασή σας νομίζω ότι προσεγγίζονται ήδη και γίνονται.
Επομένως εγώ, παρ' ότι είπατε όχι στη συνεργασία, παραμένω ανοικτή διότι θεωρώ ότι ο χάρτης υγείας και πρόνοιας και το θέμα υγείας και πρόνοιας του λαού δεν πρέπει να έρχεται σε κομματική αντιπαράθεση, αλλά πρέπει όλοι να δούμε το πρόβλημα για τον Έλληνα πολίτη. Είμαστε ακόμα -παρ' ότι δεν θέλετε- ανοικτοί στη συνεργασία. Και εμείς δεν ψηφίσαμε μία πρόταση νόμου, ενώ εσείς επανειλημμένα...
ΝΙΚΗΤΑΣ ΚΑΚΛΑΜΑΝΗΣ: Όχι, μία. Τρεις. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αυτή χειρίζομαι αυτήν τη στιγμή και γι' αυτήν μπορώ να μιλήσω. 
Εσείς, όμως, δεν ψηφίσατε -παρ' ότι επαινέσατε ιδιαίτερα- κανέναν πρόεδρο των περιφερειακών συστημάτων υγείας. Είναι αυτό συνεργασία και συναίνεση; 
ΝΙΚΗΤΑΣ ΚΑΚΛΑΜΑΝΗΣ: Μην το επικαλείσθε αυτό, γιατί θα σας υπενθυμίσω τον πρόεδρο της Αλεξανδρούπολης. Αφήστε το καλύτερα αυτό το θέμα. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Θα έπρεπε να δούμε τα Πρακτικά όλων αυτών των επιτροπών για να δείτε ποιος συνεργάζεται και ποιος συναινεί σε ορισμένα θέματα. 
Ευχαριστώ.
ΝΙΚΗΤΑΣ ΚΑΚΛΑΜΑΝΗΣ: Άμα, τελειώσουν οι συνάδελφοι, θα σας απαντήσω. Θα σας κρατήσουμε εδώ μέχρι τις 16.00΄. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θα απασχολήσω το Σώμα για λίγο. Δεν θα μακρυγορήσω. 
ΠΡΟΕΔΡΕΥΩΝ (Κωνσταντίνος Βρεττός): Εγώ θα σας δώσω το χρόνο που δικαιούστε. 
ΡΟΒΕΡΤΟΣ ΣΠΥΡΟΠΟΥΛΟΣ: Δεν υπάρχει περίπτωση να μιλήσω πάνω από επτά λεπτά. 
Θέλω να τονίσω το εξής: Άκουσα με ιδιαίτερη προσοχή το συνάδελφο Κοινοβουλευτικό Εκπρόσωπο της Νέας Δημοκρατίας. Ουσιαστικά προέβη μέσα από την εισήγησή του σε μια προεισήγηση μιας γενικευμένης επερώτησης που ενδεχόμενα στοχεύει να κάνει η Νέα Δημοκρατία προς τον Υπουργό Υγείας και Πρόνοιας. Αυτό το κατανοώ. 
Δηλαδή, σε σχέση με το συζητούμενο σχέδιο νόμου ασχολήθηκε στην αρχή και επιχείρησε να πει ότι αυτό το σχέδιο νόμου ενδεχόμενα αποτελεί τη βάση που θα δρομολογήσουν -έτσι τουλάχιστον μπορώ να το αιτιολογήσω στοιχειωδώς λογικά- θετικές εξελίξεις για όσα λέω παρακάτω. Και έκανε μια γενικευμένη επερώτηση. 
Εγώ συμφωνώ με την κυρία Υπουργό ότι όποια καλή διάθεση και αν έχει κάποιος για να κρίνει το σχέδιο νόμου, σε καμία περίπτωση δεν νομίζω ότι μπορεί να αποτελέσει την οργανωτική βάση, που θα δρομολογήσει όλες εκείνες τις εξελίξεις, που θα συμπεριλάβουν και θα διορθώσουν στο χρόνο όλα όσα είπε ο κ. Κακλαμάνης.
'Όμως θα ήθελα να συναγάγω ένα-δύο πολιτικά συμπεράσματα.
Πιστεύω ότι η Νέα Δημοκρατία -και σε αυτά τα πλαίσια κινείται και ο αξιότιμος συνάδελφος- εδώ και αρκετό καιρό ή αν θέλετε μετά τις τελευταίες εκλογές έχει ενδυθεί με ένα μανδύα, που ιδεολογικά δεν της αντιστοιχεί, ιστορικά δεν της αντιστοιχεί. Εμείς το λέμε μανδύα, ο μανδύας ενδεχόμενα βρίσκεται στα λόγια, η πραγματική ενδυμασία βρίσκεται στις ιστοσελίδες του site, αποσύρθηκε από εκεί, και είναι στα συρτάρια της Νέας Δημοκρατίας.
Η Νέα Δημοκρατία, λοιπόν, συνεχίζει αυτήν τη φιλολαϊκή πολιτική και επικαλείται ταυτόχρονα ότι έχουν περάσει είκοσι χρόνια, αυτοί κυβερνούν πολλά. Νομίζουν ότι ο λαός ξεχνά, οπότε, λοιπόν, όταν γίνονται αναφορές ότι θα πρέπει να θυμόμαστε, λέει "τι λέτε, απαγορεύεται να θυμόμαστε".
Είναι γνωστό ότι είναι μία τακτική πολιτικής που έχει τους εξής στόχους:
Πρώτον, το ένδυμα ιστορικά δεν της αντιστοιχεί, σε επίπεδο πραγματικών θέσεων σαφώς δεν της αντιστοιχεί και επιχειρεί μέσα από αυτήν τη διαδικασία να παραπλανήσει το λαό. Αυτή είναι η ουσία.
Δεύτερον, στην προσπάθειά της αυτή ξεπερνάει όχι την παραδοσιακή κοινοβουλευτική Αριστερά, αλλά και την εξωκοινοβουλευτική Αριστερά. 
Θα σας θυμίσω κάτι. Χθες ήμουν σ'ένα διάλογο, όπου συμμετείχαν επώνυμα στελέχη της Νέας Δημοκρατίας του συνδικαλιστικού χώρου, αλλά και συνάδελφοι Βουλευτές, που είναι στο Κοινοβούλιο σήμερα. Επώνυμο στέλεχος της Νέας Δημοκρατίας στο συνδικαλιστικό χώρο, όταν ένας συνδικαλιστής του Κ.Κ.Ε. που πολύ έντιμα ο άνθρωπος είπε ότι οι κομματικές θέσεις για το βασικό μεροκάματο -που είναι επτά χιλιάδες- είναι έντεκα με δώδεκα χιλιάδες, δεκαπέντε χιλιάδες θα έλεγα, λέει, αλλά δώδεκα είναι καλά. Ο εκπρόσωπος της Νέας Δημοκρατίας του είπε: "Τι λέτε; Εμείς είμαστε πάνω από αυτό".
Φόρεσε αυτός, λοιπόν, μία λεοντή, ξεπέρασε το Κ.Κ.Ε., ξεπέρασε την εξωκοινοβουλευτική Αριστερά. Εγώ βέβαια άκουγα και είπα τι λέει τώρα αυτός; Τον ήξερα είκοσι χρόνια, τον ήξερα και πιο παλιά, τον ήξερα σε δύσκολα χρόνια. Λέω, τι λέει αυτός τώρα, μήπως θα πρέπει να θυμηθώ εγώ; Αυτό που πρέπει να θυμηθώ εγώ, μήπως πρέπει να το πω και στο λαό να το θυμηθεί;
Κύριοι συνάδελφοι, με αυτήν την τακτική σας μας αναγκάζετε, για να σχεδιάσουμε το μέλλον και την πολιτική μας, να θυμηθούμε την πολιτική μας ιστορία. Δεν το έχετε καταλάβει; 
ΝΙΚΗΤΑΣ ΚΑΚΛΑΜΑΝΗΣ: Αυτό θέλουμε.
ΡΟΒΕΡΤΟΣ ΣΠΥΡΟΠΟΥΛΟΣ: Άρα, λοιπόν, σε μία πρόχειρη ενθύμηση αυτής της ιστορίας θα σας πω να διαβάσετε τι λέγατε, όταν ψηφιζόταν ο νόμος για το Εθνικό Σύστημα Υγείας. Διαβάστε τι λέγατε για όλες τις μεγάλες θεσμικές μεταρρυθμίσεις που υπάρχουν στη χώρα, που είναι το βασικό πολιτικό έργο εκδημοκρατισμού και εμπέδωσης κοινωνικών δικαιωμάτων, που έφερε σ' αυτήν την εικοσαετία το ΠΑ.ΣΟ.Κ., ποια ήταν η πολιτική συμπεριφορά. Ήταν αντιδραστική και επιτρέψτε μου να πω όχι φιλολαϊκή, για να μην πω τίποτε άλλο. 
Να σας θυμίσω τι λέγατε στο 1264; Να σας θυμίσω το "δεν συζητούμε με απεργούς, δικό σας θέμα είναι"; Και τώρα έρχεστε να μου πείτε ότι βάζω προϋποθέσεις εγώ ως συνδικάτο, πώς θα συζητήσω με τον Υπουργό; Είναι, αν θέλετε, στο βαθμό που το βάζετε, με αυτήν την ένταση, μία λανθάνουσα πολιτική αντίληψη εκείνης της εποχής, αλλά με άλλο μανδύα.
Κύριοι συνάδελφοι, όλοι βρισκόμαστε με παρελθόν, με παρόν, με ταξικές και κοινωνικές αναφορές και με μέλλον. Το ΠΑΣΟΚ, λοιπόν, είναι περήφανο για την πολιτική του για την υγεία. Σαφώς ένα προοδευτικό, δημοκρατικό, σοσιαλιστικό κόμμα έχει διαρκώς ενοχές, σε σχέση με αυτά που θα έπρεπε να κάνει για το λαό, για τους εργαζόμενους και για τη χώρα. Όμως τις ενοχές δεν μπορείτε και δεν νομιμοποιείσθε σε καμία περίπτωση να μας τις δίνετε εσείς, γιατί είστε ένοχοι γι' αυτά που πάμε να διορθώσουμε. Είστε οι βασικοί πολιτικοί ένοχοι.
Τις ενοχές μας τις θυμίζει ο λαός και βέβαια ακούμε το λαό. Την ενοχή μας, για το λάθος στο ασφαλιστικό, μας τη θύμισε ο λαός και είμαστε μαζί με το λαό στην προσπάθεια επίλυσης του ασφαλιστικού. Αυτή θα είναι η διαδρομή μας. Το ΠΑΣΟΚ έχει πολύ στέρεες δυνάμεις, κύριοι συνάδελφοι, και πολιτικές και βαθιά κοινωνικές. Αυτές τις δυνάμεις θα τις αντιμετωπίσετε καθημερινά και όταν πρέπει και την κρίσιμη στιγμή. Αυτές οι δυνάμεις μπορούν να διαισθάνονται και να ερμηνεύουν τα πολιτικά σας σχέδια και μάλιστα, όταν τα ερμηνεύουν σωστά, μπορεί να αυξάνουν και τη δυναμική τους και την ενότητά τους και την πολιτική τους δυναμική και να ξέρετε ότι μέσα στα πλαίσια της δημοκρατίας και της κοινοβουλευτικής παράδοσης των απόψεων θα ακούτε σκληρά λόγια, κύριοι συνάδελφοι. Θα ακούτε σκληρά λόγια γιατί προκαλούμεθα σκληρώς. Όταν, λοιπόν, προκαλούμεθα σκληρώς, σκληρώς θα απαντώμεν. 
ΝΙΚΗΤΑΣ ΚΑΚΛΑΜΑΝΗΣ: Μήπως μας μπερδέψατε με τον κ. Σημίτη; 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κορτσάρης έχει το λόγο.
ΝΙΚΟΛΑΟΣ ΚΟΡΤΣΑΡΗΣ: Τελειώσαμε με σχετική ηρεμία και φεύγουμε έχοντας όλοι τη βεβαιότητα ότι πράξαμε το καλύτερο, ότι πράξαμε το καθήκον μας. 
Θα ήθελα να ευχαριστήσω τους εισηγητές της Πλειοψηφίας και του Κ.Κ.Ε. για την ευγενική τους τοποθέτηση, όπως και εσάς, κυρία Υπουργέ, για τον ίδιο λόγο. Δεν θα έλεγα το ίδιο για τον Κοινοβουλευτικό Εκπρόσωπο του ΠΑΣΟΚ. Επεχείρησε αναδρομή και ανάξεση πληγών. Δεν θα το ακολουθήσουμε. Αυτό θα το αφήσουμε στον κύριο Πρωθυπουργό, που με περισσή ικανότητα το έκανε προχθές.
Γιατί όμως, κυρία Υπουργέ, είναι άκαιρη αυτή η ερώτηση, αφού είπατε ότι μας χρειάζεται ο χάρτης; Εγώ να το καταλάβω ότι είναι ελλιπής, αν όμως συμφωνούσαμε όλοι ότι πράγματι είναι ελλιπής δεν είχαμε να κάνουμε τίποτε άλλο παρά να τον συμπληρώσουμε και να τον καταστήσουμε πλήρη όλοι μαζί. 
Κύριε Εισηγητά, αναφερθήκατε πάλι στο πρωθύστερο. Η απορία μου είναι, γιατί κατά την άποψή σας είναι δηλαδή καλύτερο να φτιάξουμε ένα κέντρο υγείας και να ανακαλύψουμε ότι αυτό είναι σε ακατάλληλο χώρο ή δεν προσφέρει αυτό που θα έπρεπε, παρά να κάνουμε προηγουμένως μία μελέτη και έναν έλεγχο σκοπιμότητας για την ίδρυσή του και επομένως να το τοποθετήσουμε στο χώρο που πρέπει;
Κλείνοντας θα πω δύο πράγματα: Εκφράζουμε λύπη για την απόρριψη της προτάσεως νόμου που κάναμε και ευχόμαστε η σημερινή ημέρα να είναι τουλάχιστον ένας επιπλέον λόγος και ένα επιπλέον ερέθισμα για την ταχύτατη προώθηση της δημιουργίας του χάρτη υγείας της χώρας και ας ονομαστεί "Χάρτης Υγείας και Πρόνοιας", όπως τον θέλετε.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, ολοκληρώθηκε η συζήτηση και κατά την άποψή μου ήταν σημαντική. Βέβαια, κάποιες στιγμές ξεστράτησε. Μιλήσαμε για όλα τα θέματα της υγείας, έγινε καταγραφή πραγματικών αδυναμιών και ελλείψεων, αλλά ακούστηκαν και πάρα πολλές υπερβολές και κάποια στιγμή δημιουργήθηκε ένταση. Αυτό είναι το λιγότερο. Εγώ θέλω να επαναφέρω την κουβέντα στον υγειονομικό χάρτη. Αν κρίνω από κάποιες τοποθετήσεις, όπως είναι η τοποθέτηση του Κοινοβουλευτικού Εκπροσώπου της Νέας Δημοκρατίας και επειδή γνωρίζω ότι ξέρει πολύ καλά τι είναι ακριβώς ο υγειονομικός χάρτης, η γενίκευση έγινε για αντιπολιτευτικούς σκοπούς.
Δεν μπορώ να πω ότι θεωρώ ότι όλα αυτά τα οποία τόνισε είναι ο υγειονομικός χάρτης, είναι δηλαδή αυτά που πρέπει να θεσμοθετήσουμε και εάν το θεσμοθετούσαμε αυτομάτως και διά μαγείας θα λυνόντουσαν όλα τα προβλήματα, δεν θα υπήρχε τίποτα μεμπτό στην υγεία και όλα θα λειτουργούσαν αυτομάτως, εάν θεσμοθετούσαμε δηλαδή την πρόταση που τώρα έφερε η Νέα Δημοκρατία. 
Απαντώ εδώ και στον εισηγητή της Νέας Δημοκρατίας, λέγοντας ότι τίποτε δεν μπορούμε να κάνουμε σήμερα, το 2001, χωρίς προηγουμένως να κάνουμε βαθιά μελέτη. Αυτό όμως δεν σημαίνει ότι πρέπει να κάνουμε ένα νόμο. Αυτή είναι η διαφορά για την οποία συζητάμε. Για το πρώτο συμφωνούμε απόλυτα. Αλίμονο εάν οι καλοπροαίρετες προσωπικές αντιλήψεις του οποιουδήποτε Υπουργού ή των οποιωνδήποτε τοπικών παραγόντων οι πιέσεις είναι κυρίαρχες στον προγραμματισμό και δεν είναι οι πραγματικές ανάγκες. 'Αρα συμφωνούμε απόλυτα ότι έτσι πρέπει να προχωρήσουμε.
Ας έρθουμε όμως να δούμε λίγο τον υγειονομικό χάρτη στο κλείσιμό του. Κατ' αρχήν, αυτό όλο το μεγάλου εύρους έργο που καμιά φορά και σε μας δημιουργεί κάποια σύγχυση από πού ξεκινά και πού τελειώνει, στη συγκρότησή του, στο να γίνει, είναι ένα έργο τεχνοκρατικό. Αυτό που θα ψηφίσουμε στη Βουλή, δηλαδή τη διαχείριση, τη θεσμική του θωράκιση, αυτό πραγματικά έχει πολιτικές διαστάσεις και θα φανεί όταν θα έρθει κάποια στιγμή να το συζητήσουμε. Εκείνο όμως που είναι άκρως πολιτικό γεγονός, είναι η αξιοποίηση αυτού του εργαλείου, διότι διαφορετικά αξιοποιείται από κάποιον και διαφορετικά από κάποιον άλλον. 
Γιατί τα λέω όλα αυτά; Για να έρθω στο δεύτερο θέμα. Αυτό το έργο δεν μπορεί να μη γίνει με συναίνεση. Πρέπει, λοιπόν, να γίνει με συναίνεση. Είχαμε την ευκαιρία με τη δική σας πρόταση να έρθει η κυρία Υπουργός εδώ και να μας ενημερώσει -το παρακολουθούμε, πολλοί από εμάς το ξέρουμε, έχει συζητηθεί και στην επιτροπή- για μια προεργασία που με γρήγορους κατά την άποψή μας ρυθμούς, προχωρά για να γίνει αυτός ο υγειονομικός χάρτης. 
Βεβαίως έχει πάρα πολύ δρόμο. Αυτός ο χάρτης θα γίνεται συνεχώς, θα ανανεώνεται, θα επικαιροποιείται. Τα στοιχεία αλλάζουν. Θα εκμεταλλεύεται όλες τις πληροφορίες από όπου έρχονται. Θα έχει σαν βάση τους ερευνητές και τις επικοινωνιακές μελέτες, αλλά και την πορεία της χώρας μας τα επόμενα χρόνια, την οικονομική ανάπτυξη, την προοπτική, την αλλαγή της φυσιογνωμίας, μια αγροτική περιοχή που τροποποιείται, μετατρέπεται σε τουριστική, ο πληθυσμός που θα υπάρχει ή δεν θα υπάρχει και οι νέες ασθένειες που έρχονται. Δυστυχώς ασθένειες θεραπεύονται ουσιαστικά ή τέλος πάντων γίνονται βήματα προόδου πολύ σημαντικά και άλλες ασθένειες γεννιώνται και δεν ξέρουμε την προοπτική τους, Τρομάζουμε στην προοπτική τους όπως και στους κινδύνους που έχει η κοινωνία μας από τις προόδους της τεχνολογίας. Αυτά, λοιπόν, είναι τα καινούρια που θα τρέχουν.
Έρχομαι τώρα να μιλήσω και για ένα πολιτικό θέμα. Δεν μου αρέσει η οξύτητα, δεν είμαι οπαδός της. Είμαι από αυτούς που πιστεύουν ότι στη Βουλή μπορούμε να ψηφίζουμε νομοσχέδια από κοινού είτε τα εισηγείται η Κυβέρνηση είτε τα εισηγείται η Αντιπολίτευση. Είναι βεβαίως ένα καθεστώς που κάποια στιγμή η δική μου άποψη είναι ότι πρέπει να ανατραπεί και θα ανατραπεί. Η ζωή θα το ανατρέψει. 
Εγώ έβαλα θέμα ουσίας και είπα ότι πράγματι η πρόταση είναι οργανωτική και περιορισμένη, θα μπορούσαμε όμως να τη διευρύνουμε και να την ψηφίσουμε. 'Εχω την άποψη ότι πρέπει να προχωρήσει αυτή η δημιουργία του υγειονομικού χάρτη για να έρθουμε εκεί να θεσμοθετήσουμε τους κανόνες που θα διακινούνται οι πληροφορίες και να γίνει η αξιοποίησή του. Δεν είμαστε ώριμοι. Η διεθνής εμπειρία αυτό λέει. Δεν θα ήταν καλό να θεσμοθετήσουμε. 
Νομίζω ότι με αυτήν τη λογική μπορούμε να κλείσουμε όπως ξεκινήσαμε. Εμείς, δηλαδή το Κοινοβούλιο, θεωρούμε αναγκαιότητα να προχωρήσει το γρηγορότερο δυνατόν αυτός ο θεσμός του υγειονομικού χάρτη ή του χάρτη υγείας και πρόνοιας. Αυτό είναι το πρώτο. 
Δεύτερον, η συναίνεση αυτή θα εκφρασθεί με γόνιμο τρόπο και στην περίοδο του διαλόγου, αλλά και στην περίοδο που θα θεσμοθετούμε. Θα αποτελέσει ένα κοινό βασικό τόπο σε αυτήν την κοινή προσπάθεια για την υγεία, γιατί και η υγεία είναι εθνική υπόθεση και χρήζει συναίνεσης, αλλά ο υγειονομικός χάρτης, δηλαδή το εργαλείο που θα ασχοληθούμε, δεν μπορεί να μας χωρίσει.
Κλείνοντας, κύριε Πρόεδρε, θα ήθελα να πω και το εξής: 'Εχουμε άλλα θέματα και στην υγεία και οπουδήποτε αλλού για να έχουμε διαφορετικές απόψεις και να ανεβάζουμε τους τόνους.
Ε, δεν υπάρχει κανένας λόγος να το κάνουμε σήμερα όταν συζητάμε για τον υγειονομικό χάρτη. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο. 
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, χαίρομαι γιατί τελειώνοντας αυτήν τη συζήτηση της πρότασης νόμου της Νέας Δημοκρατίας ο εισηγητής της Πλειοψηφίας συμφωνεί πράγματι μαζί μας. Θα θέλαμε και το Υπουργείο να είχε συμφωνήσει ότι είναι ένα σημαντικό εργαλείο που έλειπε μέχρι σήμερα από τον σχεδιασμό του Υπουργείου Υγείας, ενός τομέα πολύ ευαίσθητου που οι αρνητικές επιπτώσεις είναι ορατές στον ελληνικό λαό. Και αυτά τα ποικίλα προβλήματα τα βιώνουν σε όλα τα επίπεδα οι πολίτες μας ιδιαίτερα οι έχοντες πολύ χαμηλό εισόδημα. Αυτό επιβεβαιώνει ότι είναι ένα σημαντικό εργαλείο, που έπρεπε να το είχαμε ήδη στα χέρια μας. 
Τόνισα από το Βήμα ότι κυβερνάτε είκοσι χρόνια αυτόν τον τόπο και δεν είναι δυνατόν σήμερα να ξεκινάμε, παρά τις καλές κουβέντες, παρά τη σημασία που έχει ο υγειονομικός χάρτης, να σχεδιάζουμε και να αναζητούμε τις παραμέτρους εκείνες, που θα μπορέσουν και η υγεία να βελτιωθεί και οι χρηματοδοτήσεις να πιάνουν καλύτερο τόπο. 
Θα ήθελα να αναφέρω ότι το Νοσοκομείο της Κέρκυρας έχει εκατόν εβδομήντα περίπου κρεβάτια και αναπτύσσει διακόσια είκοσι με τους διαδρόμους. Λείπει και προσωπικό και έχει σχεδιαστεί για εκατό χιλιάδες περίπου πολίτες. Αυτήν τη στιγμή η Κέρκυρα έχει εκατόν δεκαπέντε χιλιάδες πολίτες, συν δέκα χιλιάδες Αλβανούς, συν διακόσιες χιλιάδες ευρωπαίους τουρίστες. Είναι δυνατόν εάν αυτά τα στοιχεία δεν τα λάβει κανείς υπόψη του, να προχωράει; Βλέπετε ότι γίνεται ένα νέο νομαρχιακό νοσοκομείο, του οποίου και η επιλογή του χώρου, αλλά και ο σχεδιασμός και η πορεία του δείχνουν με πόση προχειρότητα σχεδιάζουμε και προγραμματίζουμε έργα τόσο πολύ σημαντικά. 
Θεωρώ, λοιπόν, ότι έστω και σήμερα η συμβολή της Νέας Δημοκρατίας είναι πολύ σημαντική με αυτήν την πρόταση νόμου. Έστω και αργά θα πρέπει να μελετήσει το Υπουργείο όλες τις παραμέτρους, όχι αυτοσχεδιάζοντας και παίρνοντας εισηγήσεις σκόρπιες από διάφορους τομείς. Πρέπει να υπάρχουν μελέτες απ' όλη την Ελλάδα και ανά περιφέρεια, ώστε να μπορέσουμε να αναπτύξουμε τις υπηρεσίες της υγείας. 
Ετέθη ένα πολιτικό θέμα από τον Κοινοβουλευτικό Εκπρόσωπο και ακούγονται πάρα πολλές φορές ανάλογα πράγματα. Δεν μπορεί να μη δώσει κανείς διάσταση στα γεγονότα των τελευταίων ημερών, που επιβεβαιώνουν ότι το ΠΑ.ΣΟ.Κ. και ο κ. Σημίτης είχαν πρόβλημα συσπείρωσης, αμφισβήτησης και δυσπιστίας μέσα στο κόμμα του. Μπόρεσε με αυτήν την παλαιομοδίτικη τακτική της τεχνητής πόλωσης και της αναδρομής στο παρελθόν να συσπειρώσει το κόμμα του σε κεντρικό τουλάχιστον επίπεδο. Μπορώ να πω ότι το πέτυχε. Κατ' αυτόν τον τρόπο όμως σας διαβεβαιώ ότι δεν πέτυχε να αποκτήσει την αξιοπιστία στον ελληνικό λαό, ο οποίος βιώνει τα προβλήματα. Και αυτό γιατί δεν θέλετε να δώσετε απάντηση, στα προβλήματα τα οποία βιώνει σήμερα ο ελληνικός λαός σε όλα τα επίπεδα. Προσπαθείτε πολλές φορές αναγνωρίζοντας τα λάθη, να κάνετε μία αυτοκριτική η οποία όμως δεν λύνει τα προβλήματα. Η πολιτική κρίνεται από το αποτέλεσμα, κύριε Πρόεδρε. Εδώ έχουμε τεράστια προβλήματα σε όλους τους τομείς. Δεν μπορούμε να ωραιοποιούμε την κατάσταση και να αγνοούμε τα προβλήματα, τα οποία υπάρχουν. Ο Πρωθυπουργός δεν έχει δώσει απάντηση. Επομένως αναγκαζόμαστε να ξεφεύγουμε. Δημιουργούν πολλές φορές μια τεχνητή πόλωση λέγοντας ότι έχουμε τύψεις για διάφορα θέματα. Μπορώ να σας πω ότι δεν έχουμε καμία τύψη. Έχουμε και κοινωνική ευαισθησία και με τα σύγχρονα δεδομένα προχωράμε. Απλά κακή αντιγραφή της πολιτικής κάνει σήμερα το ΠΑΣΟΚ. Προσπαθεί με αυτοκριτική, την οποία εκδηλώνει πολλές φορές στην Αίθουσα αυτή, να ξεπεράσει τα προβλήματα τα οποία υπάρχουν. 
Θεωρούμε, λοιπόν, ότι σε θέματα τα οποία είναι πάρα πολύ σημαντικά και έχουν σχέση με ευαίσθητους τομείς της δημόσιας ζωής πρέπει να υπάρχει και συνεργασία και συναίνεση. Και προτάσεις που μπορούν πραγματικά να συμβάλουν στη βελτίωση θα μπορούσε η Κυβέρνηση να τις αποδέχεται.
Πιστεύω ότι από αυτήν την πρόταση νόμου η Νέα Δημοκρατία δεν περίμενε κάποιο ιδιαίτερο όφελος. Πιστεύω ότι συμβολή ήτανε. Και απέδειξε άλλη μία φορά πόσο η Κυβέρνηση σχεδιάζει πρόχειρα και νομοθετεί στο γόνατο. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κοσιώνης έχει το λόγο. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): 'Ηθελα να δικαιολογήσω τη ψήφο μου. Από τις 11.30΄η ώρα που ξεκίνησε η συζήτηση προσπαθούσαμε όλοι να καταλάβουμε ποιος είναι ο υγειονομικός χάρτης για να πούμε απόψεις κλπ. Πριν από λίγο έμαθα τι θα πει υγειονομικός χάρτης. Είναι η επαναφορά ενός νοσηρού φαινομένου, που πάει να επηρεάσει τον πολιτικό χάρτη της χώρας. 
Τώρα τι θα ψηφίσουμε. Δεν θα καταψηφίσουμε την πρόταση της Αξιωματικής Αντιπολίτευσης επειδή είχε την ιδέα να φέρει να συζητήσουμε ένα θέμα, το οποίο δεν έχει συζητηθεί ποτέ στη Βουλή, το θέμα του υγειονομικού χάρτη της χώρας. Δεν θα την ψηφίσουμε για το λόγο ότι εμπλέκονται και σ' αυτήν πολιτικά, ιδεολογικά θέματα, με τα οποία εμείς δεν συμφωνούμε. Θα ψηφίσουμε λευκό. Και μια τελευταία παρατήρηση, σχετικά και μ΄αυτό το κλίμα που πάει να δημιουργηθεί, σ' αυτά που είπε η κυρία Υφυπουργός χωρίς να έχει προσωπικό χαρακτήρα. 'Ακουσα έναν κατάλογο θεμάτων, τα οποία πρέπει να ελεγχθούν και έναν κατάλογο φορέων και ανθρώπων που θα τα υλοποιήσουν. Αυτό είναι βέβαιο ότι θα γίνει και πιστεύω να μπορέσουμε να πούμε την άποψή μας. 'Εχω τις επιφυλάξεις μου αν θα γίνει σωστά αυτό το πράγμα και πώς θα γίνει, αλλά δεν θέλω να πω μεγάλα λόγια για τη στάση που θα τηρήσουμε, όταν θα έλθει να ψηφιστεί αυτό κάποτε, ο υγειονομικός χάρτης της χώρας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Παίρνω το λόγο, κύριε Πρόεδρε, πρώτον, για να απευθύνω και σε σας ένα ερώτημα που απηύθυνα στην κα Μπενάκη και μου είπε ότι δεν γνωρίζει να μου απαντήσει. Δεν ευθύνεσθε προσωπικά, απλά δράττομαι της ευκαιρίας για να ρωτήσω για μια ακόμη φορά, πότε επιτέλους θα γίνει η ονομαστική ψηφοφορία που εκκρεμεί από τις 26 Οκτωβρίου 2000 στην πρόταση νόμου συναδέλφων του ΠΑΣΟΚ για το δημογραφικό. Δεν αντιλαμβάνομαι με ποια λογική φέρατε -σας ευχαριστούμε πολύ σαν Προεδρείο- τρεις προτάσεις νόμου μεταγενέστερες της Νέας Δημοκρατίας και δεν έχει γίνει ακόμη η ονομαστική ψηφοφορία που εκκρεμεί από 26 Οκτωβρίου. Εάν αυτό δεν συνιστά κατάφωρη παράβαση του Κανονισμού της Βουλής διερωτώμαι τι είναι. 
Το δεύτερο, όχι μόνο γιατί λείπει ο φίλος μου ο κ. Σπυρόπουλος, αλλά και διότι δεν θέλω να στενοχωρήσω τον πολύ ευπρεπή συνάδελφο με τον οποίο εξάλλου έτσι όπως κατέληξε συμφωνούμε, εισηγητή της Πλειοψηφίας, δεν θα απαντήσω. Απλά αντιλαμβάνομαι το πρόβλημα όταν μετά από πάρα πολλά χρόνια για πρώτη φορά στις ποιοτικές δημοσκοπήσεις ακόμη και εταιρείας που γνωστά και επίσημα συνεργάζεται με το ΠΑΣΟΚ, ο χώρος της υγείας φαίνεται ότι γίνεται "προνομιακός" για τη Νέα Δημοκρατία και το ΠΑΣΟΚ υπολείπεται, αντιλαμβάνομαι και το άγχος και τον πανικό και όλα όσα ειπώθηκαν. Μου αρκεί αυτό μόνο. 
Τρίτον, κυρία Υφυπουργέ, για να κλείσω το θέμα τελείως ξεκάθαρα σε ό,τι αφορά τα στελέχη σας στο Υπουργείο. Στην επιτροπή που έχετε στο φυλλάδιό σας που προϊστασθε εσείς, μου είπατε ότι εκπλήσσεσθε πώς μου ειπώθηκε από τα στελέχη του Υπουργείου ότι δεν συμμετέχουν. Μετέχει στέλεχος του Υπουργείου σας; Σ' αυτό που έχετε στο βιβλιαράκι δεν μετέχει κανένα στέλεχος και εννοώ από τους μόνιμους υπαλλήλους όχι οι συνεργάτες. Ούτε ένας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Θα σας απαντήσω. 
ΝΙΚΗΤΑΣ ΚΑΚΛΑΜΑΝΗΣ: Και επειδή ενδεχομένως εγώ να μην κατάλαβα, καλά για απαντήστε μας σήμερα πριν φύγετε σας παρακαλώ. Εκείνοι μου είπαν ότι δεν γνωρίζουν να μου απαντήσουν. Πότε θα βγάλετε την υπουργική απόφαση για το πόσο θα πληρώνει ο πολίτης με βάση τον ν.2889 για τα απογευματινά ιατρεία μέσα στο νοσοκομείο. Πόσα λεφτά; 
Τρίτον, επειδή η 1η Ιουνίου ήρθε, κυρία Υφυπουργέ, εντάξει δέχομαι ότι είναι έξω από το συζητούμενο, αλλά μια που σας βρήκαμε σήμερα εδώ και απουσιάζει δικαιολογημένα ο Υπουργός Υγείας στη Σουηδία μετά από πρόσκληση -δεν τον κατηγόρησα επειδή απουσιάζει, απλά είπα ότι έμαθα πως πάει να μελετήσει και εκείνο το σύστημα και τελικά θα μπερδευτεί με τις πολλές μελέτες- ...
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Συνεχίζετε ειρωνικά. 
ΝΙΚΗΤΑΣ ΚΑΚΛΑΜΑΝΗΣ: Καθόλου ειρωνικά, κυρία Υφυπουργέ. Εσείς βλέπετε ειρωνεία.
Θα μας πείτε πότε θα γίνει η οικονομοτεχνική μελέτη για τους πανεπιστημιακούς και πόσο θα κοστίζει αυτή; Γιατί στις 30 Μαΐου πρέπει να υποβάλετε την πρόταση για τον προϋπολογισμό του 2002, κυρία Υφυπουργέ. Το ξέρετε αυτό; Εάν το ξέρετε δεν μπορείτε να μου λέτε σήμερα ότι δεν γνωρίζετε πόσο θα κοστίσει η ιστορία των πανεπιστημιακών. Και πρέπει να μου πείτε πόσο είναι το επίδομα και πόσο θα κοστίσει συνολικά και σε ποια γραμμή του προϋπολογισμού του 2002 , θα το βάλετε, κυρία Υπουργέ.
Όπως πρέπει να μου πείτε αν αληθεύει η πληροφορία που πήρα από το βιβλίο σας, όχι από την κα Φλουρή ή τον κ. Μπακόπουλο, ότι από τα δεκαεννέα δισεκατομμύρια (19.000.000.000) που είχατε πει ότι τα έχετε για τις πέντε χιλιάδες διακόσιες προσλήψεις που τελικά είδαμε ότι είναι δύο χιλιάδες οκτακόσιες για φέτος, δηλαδή για του χρόνου, γιατί μέχρι να τελειώσει το θέμα της προκήρυξης και ποιοι τις παίρνουν, πάει το 2001, ήδη πήρατε τριάμισι δισεκατομμύρια (3.500.000.000) από εκεί για τα έξοδα των ΠΕΣΥ.
Θέλω να μου πείτε αν είναι αλήθεια αυτό σαν πληροφορία. Εγώ σας ρώτησα εδώ συγκεκριμένα πράγματα. Και αν είναι αλήθεια, τότε γιατί μας λέγατε όσα μας λέγατε τόσο καιρό εδώ μέσα;
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κυρία Υπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ήθελα να πω ότι ο υγειονομικός χάρτης -επανέρχομαι στο θέμα- δεν είναι μάγος που θα λύσει τα προβλήματα. Είναι απλά ένα εργαλείο του οποίου τα δεδομένα θα μπορέσουν να προσφέρουν τη δυνατότητα άσκησης πολιτικής υγείας βασισμένη σε τεκμήρια και όχι σε ανάγκες που υπαγορεύουν προσωπικές σκοπιμότητες ή φιλοδοξίες.
Ο χάρτης υγείας έχει αρχίσει να υλοποιείται και προωθεί μήνυμα αναγκαιότητας της δημιουργίας του. Σ' αυτό το μήνυμα και στην αναγκαιότητα υπάρχει μια συμφωνία από όλα τα κόμματα και είναι εμφανές. Και αυτό είναι πάρα πολύ θετικό. Παράλληλα όμως υπάρχει ένας σχεδιασμός και γνώση του τι θέλουμε για να ολοκληρωθεί αυτός ο υγειονομικός χάρτης. Θέλουμε και πρέπει να θέλουμε πάρα πολλά και σε ποιότητα και σε ποσότητα.
Περιέγραψα στην πρωτολογία μου τι θα περιέχει στην ολοκλήρωσή του αυτό το έργο. Για να τα περιγράψει κάποιος χρειάζεται πραγματικά όχι μόνο τα είκοσι τρία "θα" που μέτρησε ο κ. Κακλαμάνης, αλλά πολλά περισσότερα. Και όσο θα προχωράει η υλοποίηση του χάρτη υγείας και πρόνοιας, τότε θα προκύπτει και άλλη γνώση και άλλη εμπειρία, όπου τα "θα" θα αυξάνονται για το τι πρέπει να περιέχει ο χάρτης υγείας και πρόνοιας. Νομίζω ότι αυτό είναι κατανοητό από όλους.
Αυτό όμως που έχει σημασία και θα πρέπει να ελέγχουμε είναι αν κάποιο από αυτά τα "θα" γίνεται παρελθόν ή παρόν. Και νομίζω ότι το Υπουργείο Υγείας και Πρόνοιας ως προς αυτό το σκέλος έχει να παρουσιάσει έργο που κάποια "θα" ήδη εκπληρώθηκαν μέσα σε σύντομο χρονικό διάστημα. Διότι όποιος δεν αναλογίζεται αυτό το έργο, νομίζω ότι δεν γνωρίζει πώς γίνεται και τι διαδικασίες περιέχει, πόσο δύσκολο είναι, πόσες ώρες δουλειές χρειάζεται και πόσα άτομα χρειάζονται να κινητοποιηθούν.
Γι' αυτό απορώ πραγματικά και με την εμμονή της Αξιωματικής Αντιπολίτευσης και με το γιατί δεν κατανοεί ότι δεν μπορούμε να υποστηρίξουμε αυτήν τη στιγμή την πρόταση νόμου της. Διότι αυτήν τη στιγμή η εμπειρία είναι ακόμα μικρή και αποκτάται σιγά-σιγά. Η θεσμική θωράκιση του υγειονομικού χάρτη, που πρέπει να υπάρξει, για να είναι βιώσιμος και επικαιροποιήσιμος, θα είναι προϊόν μελέτης και θα πάει παράλληλα με το οργανωτικό του σχήμα. Ακόμα δεν είναι γνωστό το οργανωτικό σχήμα, το οποίο επίσης μπορεί να προκύψει ότι θα είναι πολύπλοκο. Δεν νομίζω όμως ότι μπορεί κανείς αυτήν τη στιγμή να απαντήσει στο οργανωτικό σχήμα.
Η Επιστημονική Επιτροπή, κύριε Κακλαμάνη, η οποία είναι επιτελική και συμβουλευτική περιέχει άτομα, τα οποία γνωρίζουν και έχουν ειδικές σπουδές στο χώρο που χρειάζεται ο υγειονομικός χάρτης. Συνήθως σε αυτές τις επιτροπές δεν συμμετέχουν υπηρεσιακοί παράγοντες. Αν κάποιοι από αυτούς έχουν ειδική γνώση στο θέμα φυσικά και συμμετέχουν.
ΝΙΚΗΤΑΣ ΚΑΚΛΑΜΑΝΗΣ: Αυτή είναι μια καινούρια αντίληψη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Για την ομάδα όμως υλοποίησης και παράλληλα και προσέγγισης και καταγραφής των κατευθυντηρίων οδηγιών, θα σας καταθέσω τα γράμματά μου προς τους διευθυντές των υπηρεσιών, όπου τους καλούσα εκείνοι να επιλέξουν τα άτομα που θα στελεχώσουν τις ομάδες. Και υπάρχει και η απάντηση και υπάρχουν άτομα, τα οποία στελεχώνουν και τα οποία και προσφέρουν με τις γνώσεις τους και υλοποιούν.
ΝΙΚΗΤΑΣ ΚΑΚΛΑΜΑΝΗΣ: Δεν μιλώ γι' αυτό, μιλώ για την πρώτη επιτροπή.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν νομίζω ότι γίνεται πουθενά διεθνώς επιτροπή στην οποία συμμετέχουν άτομα του Υπουργείου. Είναι μια επιτελική επιστημονική επιτροπή.
ΝΙΚΗΤΑΣ ΚΑΚΛΑΜΑΝΗΣ: Πήγατε να δείτε αντίστοιχες επιτροπές του ΥΠΕΘΟ;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ακόμη και εγώ συμβολικά είμαι πρόεδρος, δεν συμμετέχω καν. Απλώς ζητάω από αυτούς κατά περίπτωση την επιστημονική τους κάλυψη σε ορισμένα θέματα. Αν εσείς νομίζετε ότι γι' αυτές τις ειδικότητες της επιστημονικής επιτροπής, που είναι ερευνητές, που είναι εκπρόσωποι σε πολλά διεθνή fora, που κάνουν έρευνα πάνω σε αυτά τα θέματα, υπάρχουν άτομα μέσα στο Υπουργείο, τα οποία επίσης θα μπορούσαν με τον ίδιο τρόπο να προσφέρουν...
ΝΙΚΗΤΑΣ ΚΑΚΛΑΜΑΝΗΣ: Γιατί; Είναι αγράμματοι οι υπάλληλοι του Υπουργείου σας;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν είπα κάτι τέτοιο και παρακαλώ πάρα πολύ -γιατί είναι κάτι που συνηθίζετε- μην βάζετε στο στόμα μου λόγια που δεν είπα. Όχι μόνο δεν είναι αγράμματοι οι υπάλληλοι του Υπουργείου, κύριε Κακλαμάνη, αλλά είναι αξιολογότατοι. Οι υπάλληλοι του Υπουργείου και κυρίως οι γενικοί διευθυντές είναι στην επιτελική επιτροπή παρακολούθησης των πάντων μέσα στο Υπουργείο -και να έρθετε να δείτε πώς λειτουργεί- όλοι και ο κ. Μπακόπουλος και η κα Φλουρή και οι διευθυντές και η Γενική Διευθύντρια Πρόνοιας, που έχει μια άμεση συνεργασία και συμμετέχει στις δραστηριότητες, που αφορούν την πρόνοια και ορισμένα άλλα θέματα της υγείας.
Έχουμε δώσει, λοιπόν την πρέπουσα θέση και έχουμε κατά κόρο χρησιμοποιήσει τους υπηρεσιακούς παράγοντες, οι οποίοι πια δεν αντέχουν από την πολλή δουλειά γιατί είναι μέχρι στις επτά και οκτώ η ώρα το βράδυ στο Υπουργείο, κάτι το οποίο δεν συνηθίζεται, όπως ξέρετε, στις δημόσιες υπηρεσίες. Θα ήθελα, λοιπόν, πραγματικά και από τη θέση αυτή να εκφράσω τις ευχαριστίες μου για όλη αυτήν τη συμμετοχή τους. 
ΝΙΚΗΤΑΣ ΚΑΚΛΑΜΑΝΗΣ: Το επίδομα θα συνεχίσετε να τους το δίνετε;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): 'Εχουμε απαντήσει σε συγκεκριμένή επίκαιρη ερώτηση στη Βουλή ότι δεν είναι επίδομα και έχουμε μιλήσει γενικά γι' αυτό το θέμα. Μην επανερχόμαστε σ' αυτό. 
Θα σας απαντήσω στο θέμα, το οποίο θέσατε σχετικά με τις υπουργικές αποφάσεις που προβλέπει ο νόμος που πρόσφατα ψηφίσαμε. Είναι επεξεργασμένες σ' ένα βαθμό και έχουν δοθεί στον Υπουργό, ο οποίος θα πει το τελικό ναι ή όχι. Είναι θέμα του Υπουργού αυτό. 
ΝΙΚΗΤΑΣ ΚΑΚΛΑΜΑΝΗΣ: Να μας ενημερώσετε. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν μπορώ αυτήν τη στιγμή να σας ενημερώσω διότι δεν είμαι και έτοιμη να σας ενημερώσω, αφού δεν έχω ακριβή στοιχεία αυτήν τη στιγμή.
ΝΙΚΗΤΑΣ ΚΑΚΛΑΜΑΝΗΣ: Εντάξει όταν θα έρθει ο κ. Παπαδόπουλος από τη Σουηδία!
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου της Νέας Δημοκρατίας: "Για τη δημιουργία του υγειονομικού χάρτη" αρμοδιότητας του Υπουργείου Υγείας και Πρόνοιας και εισερχόμαστε στην ψήφισή της. 
Οι αποδεχόμενοι την πρόταση νόμου, παρακαλώ να εγερθούν.
(Εγείρονται οι αποδεχόμενοι την πρόταση νόμου)
Είναι προφανές ότι δεν ηγέρθη ο απαιτούμενος και προβλεπόμενος από τον Κανονισμό της Βουλής αριθμός Βουλευτών και κατά συνέπεια η πρόταση νόμου της Νέας Δημοκρατίας αρμοδιότητας του Υπουργείου Υγείας και Πρόνοιας: "Για τη δημιουργία του υγειονομικού χάρτη" απορρίπτεται.
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.33' λύεται η συνεδρίαση για αύριο ημέρα Παρασκευή 18 Μαϊου 2001 και ώρα 10.30' με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Εθνικής Άμυνας σχετικά με τη σύμβαση 4/97 μεταξύ του ΥΕΘΑ και της ΕΑDS, που προβλέπει τον ηλεκτρονικό εκσυγχρονισμό αεροσκαφών της Πολεμικής Αεροπορίας.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



